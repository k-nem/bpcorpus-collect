<div class="container">
<div class="book-utils">
<div id="qrcode"></div>
<a href="/Uiljam_Sekspir/Saniety.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уільям Шэкспір -->
<!-- HEADER_FIELD LangOrig: eng -->
<!-- HEADER_FIELD SectionAuthor: Санэты -->
<!-- HEADER_FIELD Title: Санеты -->
<!-- HEADER_FIELD Translation: Уладзімір Дубоўка -->
<h2><a href="http://knihi.com/Uiljam_Sekspir/">Уільям Шэкспір</a></h2>
<h2>Санеты</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<a href="#chapter16">16</a><br/>
<a href="#chapter17">17</a><br/>
<a href="#chapter18">18</a><br/>
<a href="#chapter19">19</a><br/>
<a href="#chapter20">20</a><br/>
<a href="#chapter21">21</a><br/>
<a href="#chapter22">22</a><br/>
<a href="#chapter23">23</a><br/>
<a href="#chapter24">24</a><br/>
<a href="#chapter25">25</a><br/>
<a href="#chapter26">26</a><br/>
<a href="#chapter27">27</a><br/>
<a href="#chapter28">28</a><br/>
<a href="#chapter29">29</a><br/>
<a href="#chapter30">30</a><br/>
<a href="#chapter31">31</a><br/>
<a href="#chapter32">32</a><br/>
<a href="#chapter33">33</a><br/>
<a href="#chapter34">34</a><br/>
<a href="#chapter35">35</a><br/>
<a href="#chapter36">36</a><br/>
<a href="#chapter37">37</a><br/>
<a href="#chapter38">38</a><br/>
<a href="#chapter39">39</a><br/>
<a href="#chapter40">40</a><br/>
<a href="#chapter41">41</a><br/>
<a href="#chapter42">42</a><br/>
<a href="#chapter43">43</a><br/>
<a href="#chapter44">44</a><br/>
<a href="#chapter45">45</a><br/>
<a href="#chapter46">46</a><br/>
<a href="#chapter47">47</a><br/>
<a href="#chapter48">48</a><br/>
<a href="#chapter49">49</a><br/>
<a href="#chapter50">50</a><br/>
<a href="#chapter51">51</a><br/>
<a href="#chapter52">52</a><br/>
<a href="#chapter53">53</a><br/>
<a href="#chapter54">54</a><br/>
<a href="#chapter55">55</a><br/>
<a href="#chapter56">56</a><br/>
<a href="#chapter57">57</a><br/>
<a href="#chapter58">58</a><br/>
<a href="#chapter59">59</a><br/>
<a href="#chapter60">60</a><br/>
<a href="#chapter61">61</a><br/>
<a href="#chapter62">62</a><br/>
<a href="#chapter63">63</a><br/>
<a href="#chapter64">64</a><br/>
<a href="#chapter65">65</a><br/>
<a href="#chapter66">66</a><br/>
<a href="#chapter67">67</a><br/>
<a href="#chapter68">68</a><br/>
<a href="#chapter69">69</a><br/>
<a href="#chapter70">70</a><br/>
<a href="#chapter71">71</a><br/>
<a href="#chapter72">72</a><br/>
<a href="#chapter73">73</a><br/>
<a href="#chapter74">74</a><br/>
<a href="#chapter75">75</a><br/>
<a href="#chapter76">76</a><br/>
<a href="#chapter77">77</a><br/>
<a href="#chapter78">78</a><br/>
<a href="#chapter79">79</a><br/>
<a href="#chapter80">80</a><br/>
<a href="#chapter81">81</a><br/>
<a href="#chapter82">82</a><br/>
<a href="#chapter83">83</a><br/>
<a href="#chapter84">84</a><br/>
<a href="#chapter85">85</a><br/>
<a href="#chapter86">86</a><br/>
<a href="#chapter87">87</a><br/>
<a href="#chapter88">88</a><br/>
<a href="#chapter89">89</a><br/>
<a href="#chapter90">90</a><br/>
<a href="#chapter91">91</a><br/>
<a href="#chapter92">92</a><br/>
<a href="#chapter93">93</a><br/>
<a href="#chapter94">94</a><br/>
<a href="#chapter95">95</a><br/>
<a href="#chapter96">96</a><br/>
<a href="#chapter97">97</a><br/>
<a href="#chapter98">98</a><br/>
<a href="#chapter99">99</a><br/>
<a href="#chapter100">100</a><br/>
<a href="#chapter101">101</a><br/>
<a href="#chapter102">102</a><br/>
<a href="#chapter103">103</a><br/>
<a href="#chapter104">104</a><br/>
<a href="#chapter105">105</a><br/>
<a href="#chapter106">106</a><br/>
<a href="#chapter107">107</a><br/>
<a href="#chapter108">108</a><br/>
<a href="#chapter109">109</a><br/>
<a href="#chapter110">110</a><br/>
<a href="#chapter111">111</a><br/>
<a href="#chapter112">112</a><br/>
<a href="#chapter113">113</a><br/>
<a href="#chapter114">114</a><br/>
<a href="#chapter115">115</a><br/>
<a href="#chapter116">116</a><br/>
<a href="#chapter117">117</a><br/>
<a href="#chapter118">118</a><br/>
<a href="#chapter119">119</a><br/>
<a href="#chapter120">120</a><br/>
<a href="#chapter121">121</a><br/>
<a href="#chapter122">122</a><br/>
<a href="#chapter123">123</a><br/>
<a href="#chapter124">124</a><br/>
<a href="#chapter125">125</a><br/>
<a href="#chapter126">126</a><br/>
<a href="#chapter127">127</a><br/>
<a href="#chapter128">128</a><br/>
<a href="#chapter129">129</a><br/>
<a href="#chapter130">130</a><br/>
<a href="#chapter131">131</a><br/>
<a href="#chapter132">132</a><br/>
<a href="#chapter133">133</a><br/>
<a href="#chapter134">134</a><br/>
<a href="#chapter135">135</a><br/>
<a href="#chapter136">136</a><br/>
<a href="#chapter137">137</a><br/>
<a href="#chapter138">138</a><br/>
<a href="#chapter139">139</a><br/>
<a href="#chapter140">140</a><br/>
<a href="#chapter141">141</a><br/>
<a href="#chapter142">142</a><br/>
<a href="#chapter143">143</a><br/>
<a href="#chapter144">144</a><br/>
<a href="#chapter145">145</a><br/>
<a href="#chapter146">146</a><br/>
<a href="#chapter147">147</a><br/>
<a href="#chapter148">148</a><br/>
<a href="#chapter149">149</a><br/>
<a href="#chapter150">150</a><br/>
<a href="#chapter151">151</a><br/>
<a href="#chapter152">152</a><br/>
<a href="#chapter153">153</a><br/>
<a href="#chapter154">154</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p> </p>
<p>Краса ніколі не памрэ на свеце, -</p>
<p>Тварэнні дзіўныя прыносяць плён.</p>
<p>Пялёсткі вянуць на ружовым цвеце,</p>
<p>Ды аднаўляе памяць іх бутон.</p>
<p> </p>
<p>Зіхценнем воч сваіх зачараваны,</p>
<p>Ты паліш сам сябе сваім агнём.</p>
<p>Ты катуеш сябе не горш тырана,</p>
<p>Набыткі ўсе развеяўшы суздром.</p>
<p> </p>
<p>Для свету лепшая акраса сёння,</p>
<p>Вястун вясенняй зыркай пекнаты,</p>
<p>Сок жыватворчы тоячы ў бутоне, -</p>
<p>І марнатраўца ты, і скнара ты.</p>
<p> </p>
<p>Шкадуй наш свет, не кінь таго ў магілу,</p>
<p>Што новае жыццё ускаласіла б.</p>
<p> </p>
<h3><a id="chapter2"></a>2</h3>
<p> </p>
<p>Як пройдзе сорак зім па-над табой,</p>
<p>Чало збароздзяць, быццам поле плугам,</p>
<p>Згадае хто убор квяцісты твой,</p>
<p>Пабачыўшы старэцкую дзяругу?</p>
<p> </p>
<p>На запытанне: «Дзе ўся прыгажосць,</p>
<p>Дзе скарбы дзён юнацтва залатога?» -</p>
<p>Пакажаш, што ў запаўшых вочах ёсць?</p>
<p>Красы ў іх мала, але здзеку многа!</p>
<p> </p>
<p>Наколькі прыгажэй сказаць бы так:</p>
<p>«Усё найлепшае маё у сыне!</p>
<p>Яго прыняў, як спадчыну, юнак,</p>
<p>Мяне яна таксама не пакіне».</p>
<p> </p>
<p>Калі пачне у жылах стынуць кроў,</p>
<p>Яна праз сына запалае зноў.</p>
<p> </p>
<h3><a id="chapter3"></a>3</h3>
<p> </p>
<p>У люстра глянь на вобраз дзіўны свой,</p>
<p>Скажы яму стварыць такі ж, як гэты.</p>
<p>Абразіш свет, спазніўшыся сяўбой,</p>
<p>Благаславіць не здолеўшы кабеты.</p>
<p> </p>
<p>Якой красуні люба не было б,</p>
<p>Каб ты ўзараў нявораныя гоні?</p>
<p>Які б дзівак на звод павёў свой род,</p>
<p>Любоў ва ўласным пахаваўшы лоне?</p>
<p> </p>
<p>Ты адлюстровак матчыным вачам,</p>
<p>Яе прадвесні успамін дзівосны.</p>
<p>Ты ўцеху знойдзеш некалі і сам,</p>
<p>Праз вокны старасці пабачыш вёсны.</p>
<p> </p>
<p>Як не пакінеш памяці такой,</p>
<p>Ты сам памрэш і вобраз твой з табой.</p>
<p> </p>
<h3><a id="chapter4"></a>4</h3>
<p> </p>
<p>О марнатраўца! Спадчыну, багацце,</p>
<p>Якія нам прырода ў доўг дае,</p>
<p>Ты безрахубна толькі можаш траціць</p>
<p>На асалоды ўласныя свае.</p>
<p> </p>
<p>Цудоўны скнара! Для цябе пазыкі,</p>
<p>Дабро чужое - як уласны дар.</p>
<p>Калі ліхвяр хавае скарб вялікі,</p>
<p>Які прыбытак будзе мець ліхвяр?</p>
<p> </p>
<p>Гандлюючы цяпер з самім сабою,</p>
<p>Сябе самога ашукаць ты рад.</p>
<p>А што ж, як лёс прызначанай парою</p>
<p>Запатрабуе справаздачу страт?!</p>
<p> </p>
<p>З табою ляжа і краса таксама,</p>
<p>Якая б накш твой здзейсніла тастамант.</p>
<p> </p>
<h3><a id="chapter5"></a>5</h3>
<p> </p>
<p>Мастак цудоўны, незраўнаны час,</p>
<p>Нам творыць дзівы дзіўныя няспынна.</p>
<p>І ён жа ўсё, што захапляла нас,</p>
<p>Нібы тыран, знішчае ў міг адзіны.</p>
<p> </p>
<p>Пазбыўшы лета, ён зіму вядзе</p>
<p>Ў наш засмучоны свет, такі знямелы,</p>
<p>Дзе ані кветкі, ні лістка нідзе,</p>
<p>Адзін прасцяг сцюдзёны, снежна-белы.</p>
<p> </p>
<p>І каб не кветак хараство за шклом,</p>
<p>Зачыненых у ільдзяной вязніцы,</p>
<p>На цуды, створаныя мастаком,</p>
<p>Маглі б напэўна мы ураз забыцца.</p>
<p> </p>
<p>Зіхценне кветкі страцілі зімой,</p>
<p>Але душа іх з той жа пекнатой.</p>
<p> </p>
<h3><a id="chapter6"></a>6</h3>
<p> </p>
<p>Пільнуй, каб лета і твайго прыход</p>
<p>Бязлітасна зіма не зруйнавала,</p>
<p>Пакуль дасі красе ў скарбніцу плод</p>
<p>І не напоўніш слодыччу фіяла.</p>
<p> </p>
<p>Ты не ліхвяр, калі за ўласны дар</p>
<p>Бярэш аддзяку шчыра, без умовы.</p>
<p>Ты сам свайму багаццю гаспадар,</p>
<p>Сябе паўторыш дзесяціразова.</p>
<p> </p>
<p>Калі ўсе новыя ўдзесяцярых</p>
<p>Разоў па дзесяць вобраз твой адновяць, -</p>
<p>І смерць не страшна ў твой апошні міг,</p>
<p>Тваё патомства - вось твая адповедзь!</p>
<p> </p>
<p>Занадта ты прыгожы, дасканалы,</p>
<p>Каб гэта ўсё здабыткам смерці стала.</p>
<p> </p>
<h3><a id="chapter7"></a>7</h3>
<p> </p>
<p>Калі ў агні ўрачыстых, ясных шат</p>
<p>Ідзе з начы магутнае свяціла,</p>
<p>Ўзнімае ўсё жывое свой пагляд,</p>
<p>Вітае прамяністасць дзіўнай сілы.</p>
<p> </p>
<p>Калі яно у залатых агнях</p>
<p>Ідзе па небу да свайго узвышша,</p>
<p>Тады ўсе з захапленнем у вачах</p>
<p>Глядзяць, нібы юнак чароўны выйшаў.</p>
<p> </p>
<p>Калі ж яно на небакрай зірне,</p>
<p>Стамлёна ў дол пакоціць калясніцу,</p>
<p>Тады ўсе вочы недзе ў старане,</p>
<p>Пакуль яму да захаду хіліцца.</p>
<p> </p>
<p>І ты без следу ў свеце знікнеш так,</p>
<p>Калі не застанецца сын-юнак.</p>
<p> </p>
<h3><a id="chapter8"></a>8</h3>
<p> </p>
<p>У музыцы твая ўся асалода.</p>
<p>Чаму ж яе ты слухаеш з тугой?</p>
<p>Калі яна табе не даспадобы,</p>
<p>Чаму не развітаешся ты з ёй?</p>
<p> </p>
<p>І хоць акорды жалем горкім поўны,</p>
<p>У іх сугучнасці табе дакор:</p>
<p>Хто без гармоніі жыве чароўнай,</p>
<p>Самотны той на ўвесь зямны прастор.</p>
<p> </p>
<p>Ты чуў калі, як струны ў дружным ладзе</p>
<p>У перазвон гудзяць адна другой?</p>
<p>Так бацька з сынам, разам з імі маці</p>
<p>Шчаслівы спеў пяюць адной сям'ёй.</p>
<p> </p>
<p>І сведчаць гукі шчырыя усім:</p>
<p>Самотны - як і не жывы зусім.</p>
<p> </p>
<h3><a id="chapter9"></a>9</h3>
<p> </p>
<p>Каб не пакінуць любую ўдавой,</p>
<p>Дагэтуль ты ні з кім не заручоны.</p>
<p>Калі ж бы смерць устала над табой,</p>
<p>Апанаваў бы светам смутак чорны.</p>
<p> </p>
<p>Свет плакаў бы, як удава, па тым,</p>
<p>Што вобраз твой загінуў беззваротна.</p>
<p>Сын адлюстроўкам мог бы быць тваім,</p>
<p>Праз сына ты і быў бы бессмяротным.</p>
<p> </p>
<p>Калі растраціць скарбы хто усе, -</p>
<p>Другія спажывуцца іхнім коштам,</p>
<p>А калі знікнуць суджана красе,</p>
<p>Яна ў нябыт адыдзе занівошта.</p>
<p> </p>
<p>Хто сам сабе гатоў прынесці шкоду,</p>
<p>Таму нікога на зямлі не шкода.</p>
<p> </p>
<h3><a id="chapter10"></a>10</h3>
<p> </p>
<p>Якая ганьба! Жыць і не любіць</p>
<p>Людзей спагадных і сябе самога,</p>
<p>Любоў да свету цэлага згубіць,</p>
<p>Набыўшы ў сэрца пачуццё благога!..</p>
<p> </p>
<p>Уласным ворагам сваім ты стаў,</p>
<p>Супроць сябе самога паўстаеш ты,</p>
<p>І дом цудоўны, ў спадчыну што ўзяў,</p>
<p>Не аднаўляеш, бурыш ты дарэшты.</p>
<p> </p>
<p>Змяніся ты, і я змяню настрой,</p>
<p>Краса каханню быць павінна домам.</p>
<p>Як з выгляду, будзь ветлы і душой,</p>
<p>Не будзь ты ворагам сабе самому.</p>
<p> </p>
<p>Краса твая зусім са свету згіне,</p>
<p>Як не пакінеш нам яе ты ў сыне.</p>
<p> </p>
<h3><a id="chapter11"></a>11</h3>
<p> </p>
<p>Не звянеш ты, бо закрасуеш зноў</p>
<p>Цераз дзяцей сваіх і з іх красою.</p>
<p>Сваёй ты назавеш нашчадкаў кроў,</p>
<p>Якую даў часінай маладою.</p>
<p> </p>
<p>Ёсць мудрасць, прыгажосць у думцы той.</p>
<p>Без іх жа радасці і шчасця мала:</p>
<p>Калі б згадзіўся свет увесь з табой,</p>
<p>Дык праз капу гадоў жыцця б не стала.</p>
<p> </p>
<p>Няхай пачвары, вырадкі усе</p>
<p>На свеце нашым згінуць без расплоду.</p>
<p>А ты, за ўсе дары тваёй красе,</p>
<p>Павінен шчыра дзякаваць прыроду.</p>
<p> </p>
<p>Ты, як пячаць, што выразаў разьбяр,</p>
<p>Павінен шмат разоў вярнуць свой дар.</p>
<p> </p>
<h3><a id="chapter12"></a>12</h3>
<p> </p>
<p>Калі гадзіннік адбівае час нам,</p>
<p>А дзень вясёлы нікне ў шэры змрок,</p>
<p>Ці сівізну на чорных бачу пасмах,</p>
<p>Фіялкі кволае паніклы зрок,</p>
<p> </p>
<p>Калі пабачу дрэвы пры дарозе -</p>
<p>Ўсе без лістоў, без засені густой,</p>
<p>Або пласты сухой травы на возе,</p>
<p>Нядаўна што была жывой травой, -</p>
<p> </p>
<p>Тады цябе міжвольна я згадаю:</p>
<p>Тваёй красы не вечны такжа цвет.</p>
<p>Адно жыве, другое памірае,</p>
<p>А трэцяе ў жыццё цярэбіць след.</p>
<p> </p>
<p>Як стане смерць па-над табой з касой, -</p>
<p>Змагацца з ёй пачне нашчадак твой.</p>
<p> </p>
<h3><a id="chapter13"></a>13</h3>
<p> </p>
<p>Каб мог ты вечна быць самім сабою!</p>
<p>Але жывеш на свеце да пары.</p>
<p>Пакуль це стане смерць перад табою,</p>
<p>Сабе падобны вобраз ты ствары.</p>
<p> </p>
<p>Краса табе аддадзена на раты,</p>
<p>Але і вечнай можа стаць, калі</p>
<p>Твой вобраз будзе новым пераняты</p>
<p>І будзе красаваць з ім на зямлі.</p>
<p> </p>
<p>Хто дасць, каб дом цудоўны быў зруйнован</p>
<p>Ці сцюжай смерці, ці ліхой зімой?</p>
<p>Гаспадаром руплівым апільнован,</p>
<p>Устоіць ён перад навалай злой.</p>
<p> </p>
<p>Ты бацьку меў. Дазволь другому, мілы,</p>
<p>Сказаць такое ж ля тваёй магілы.</p>
<p> </p>
<h3><a id="chapter14"></a>14</h3>
<p> </p>
<p>Ніколі я не варажыў на зорках,</p>
<p>Хоць разумею іх спрадвечны шлях.</p>
<p>Не папярэджу аб часінах горкіх,</p>
<p>Што нам прыносяць голад, войны, жах;</p>
<p> </p>
<p>Не ведаю, ці навальніца будзе,</p>
<p>Ці будзе неба яснае без хмар,</p>
<p>Ці будуць жыць шчасліва ў свеце людзі,</p>
<p>Ці шчаслівейшым будзе уладар, -</p>
<p> </p>
<p>Але ў тваіх вачах чытаю ясна,</p>
<p>У гэтых зорках вечнай чысціні, -</p>
<p>Што праўда з хараством тады не згасне,</p>
<p>Калі потомкі ўдоўжаць твае дні.</p>
<p> </p>
<p>Калі ж стварыць ты гэтага не ў сіле,</p>
<p>Краса і праўда згінуць у магіле.</p>
<p> </p>
<h3><a id="chapter15"></a>15</h3>
<p> </p>
<p>Калі падумаю, што ўсё жывое</p>
<p>Красуе на зямлі кароткі міг,</p>
<p>Што свет - тэатр, а мы, яго героі,</p>
<p>Ад зор залежым на шляхах сваіх,</p>
<p> </p>
<p>Калі падумаю, што людзі, як расліны,</p>
<p>Жывуць і гінуць з ласкі неба ўсе,</p>
<p>Што поўны сіл юнацкія часіны,</p>
<p>А сталасць адцвітанне нам нясе, -</p>
<p> </p>
<p>Тады згадаю я аб тым міжвольна,</p>
<p>Як бродзіць нашай маладосці сок</p>
<p>І як знішчальны час ідзе павольна,</p>
<p>Каб дзень змяніць на шэры, хмуры змрок.</p>
<p> </p>
<p>Я за цябе іду на час вайною,</p>
<p>Каб аднавіць прышчэпкаю сваёю.</p>
<p> </p>
<h3><a id="chapter16"></a>16</h3>
<p> </p>
<p>Чаму на час вайною сам не йдзеш ты</p>
<p>І не змагаешся з тыранам сам?</p>
<p>Мой верш слабая абарона, зрэшты,</p>
<p>А што ж мацнейшае ад рыфмы дам?</p>
<p> </p>
<p>Ты дасягнуў цяпер свайго узвышша,</p>
<p>І колькі з радасцю далі б табе,</p>
<p>Каб ты сады іх апрацоўваць выйшаў,</p>
<p>Прыняў удзел у веснавой сяўбе.</p>
<p> </p>
<p>Закрасавалі б там жывыя кветы</p>
<p>І да цябе былі б падобны лепш,</p>
<p>Чым самых лепшых мастакоў партрэты,</p>
<p>Чым выдатнейшага паэта верш.</p>
<p> </p>
<p>Сваім мастацтвам створыш ты такое,</p>
<p>Што будзе жыць і без цябе - табою.</p>
<p> </p>
<h3><a id="chapter17"></a>17</h3>
<p> </p>
<p>Паверыць хто ў наступным часе мне,</p>
<p>Калі цябе ў сваім праслаўлю вершы?</p>
<p>Само жыццё схавана у труне,</p>
<p>А верш ці можа за жыццё быць лепшым?</p>
<p> </p>
<p>Каб я спрамог малюнак даць красы,</p>
<p>Даць вобраз твой з усёю пекнатою,</p>
<p>Наступны век сказаў бы: «Во хлусы!</p>
<p>На небе можа толькі быць такое!»</p>
<p> </p>
<p>І як смяяліся б тады яны</p>
<p>З мяне і з аркуша рудой паперы.</p>
<p>Для іх старыя ўсе - балбатуны,</p>
<p>Якія хлусяць без ніякай меры.</p>
<p> </p>
<p>Але каб сын твой быў дасюль жывым,</p>
<p>Ты б двойчы жыў: у вершы раз і ў ім.</p>
<p> </p>
<h3><a id="chapter18"></a>18</h3>
<p> </p>
<p>Я з летнім днём цябе не параўнаю,</p>
<p>Мілей, вышэй ты хараством сваім.</p>
<p>Суровы вецер крышыць кветкі мая,</p>
<p>І лета борзда коціцца за ім.</p>
<p> </p>
<p>То з неба Вока паліць нас зацята,</p>
<p>То знікне так, што не відаць нідзе.</p>
<p>Прыгожага бывае малавата,</p>
<p>Дзе выпадковасць нашы дні вядзе.</p>
<p> </p>
<p>Тваё ж не зменіцца ніколі лета,</p>
<p>І смерць не зможа пахваліцца тым,</p>
<p>Што ты забраны назусім са свету:</p>
<p>Знайшоў бяссмерце ў вершы ты маім.</p>
<p> </p>
<p>Ты будзеш жыць, аж покуль будуць людзі,</p>
<p>І будуць вочы бачыць, дыхаць грудзі.</p>
<p> </p>
<h3><a id="chapter19"></a>19</h3>
<p> </p>
<p>О час! Льву - прытупі ты кіпцюры,</p>
<p>У тыгра злога - з пашчы іклы рві,</p>
<p>Прымусь зямлю глытаць свае дары</p>
<p>І фенікса спалі ў яго крыві;</p>
<p> </p>
<p>Тасуй наш год, рабі што хочаш з ім,</p>
<p>Круці наш свет, як здумаеш калі, -</p>
<p>Адзін злачын забараню пры тым,</p>
<p>Злачын страшнейшы самы на зямлі.</p>
<p> </p>
<p>Ты не чапай любімага чала,</p>
<p>Яго пяром старэцкім не крані,</p>
<p>Каб, як узор, краса яго жыла</p>
<p>На ўсе наступныя часы і дні.</p>
<p> </p>
<p>Але калі ты ўсё ж ткі закранеш,</p>
<p>Яго красу мой абароніць верш!</p>
<p> </p>
<h3><a id="chapter20"></a>20</h3>
<p> </p>
<p>Жаночы твар дала табе прырода,</p>
<p>З больш дасканалай нават пекнатой.</p>
<p>Мяне прывабіла твая урода, -</p>
<p>Ты пан і пані для душы маёй.</p>
<p> </p>
<p>Пяшчотны погляд, шчыры і прыгожы,</p>
<p>У пазлацістасць апранае след.</p>
<p>Мужчын ён вабіць сілаю вяльможнай,</p>
<p>Сардэчнасцю чаруе ён кабет.</p>
<p> </p>
<p>Цябе прырода ладзіла жанчынай,</p>
<p>Пасля адну драбнічку дадала,</p>
<p>Што не патрэбна мне ніякім чынам,</p>
<p>А для жанчын прывабнаю была.</p>
<p> </p>
<p>Калі такая справа - мне любоў,</p>
<p>А ім - як можна больш яе пладоў.</p>
<p> </p>
<h3><a id="chapter21"></a>21</h3>
<p> </p>
<p>Натхнення я не маю ад красы,</p>
<p>Якая звонку ўся нафарбавана,</p>
<p>Хоць многія раўнуюць галасы</p>
<p>Яе да неба, сонца, акіяна.</p>
<p> </p>
<p>Успомніць можна перлы ўсёй зямлі</p>
<p>Ці параўнаць да месяца, да зорак.</p>
<p>І кветкі, што з-пад снегу расцвілі,</p>
<p>Да вершаваных прыплясці гаворак.</p>
<p> </p>
<p>Але не ў гэтым праўда прадвякоў,</p>
<p>І хараство не толькі ў зорнай шаце, -</p>
<p>Мая каханая, мая любоў</p>
<p>Прыгожа так, як роджаны ад маці.</p>
<p> </p>
<p>Лепш пра любоў сказаць бы я не мог,</p>
<p>Мая любоў - для сэрца, не на торг.</p>
<p> </p>
<h3><a id="chapter22"></a>22</h3>
<p> </p>
<p>Не давядзе мне люстра, што стары я,</p>
<p>Пакуль тваё юнацтва не міне.</p>
<p>Калі цябе час зморшчкамі ускрые,</p>
<p>Тады скажу: «Пара памерці мне!»</p>
<p> </p>
<p>Краса твая мне апранае сэрца,</p>
<p>Яно жыве ў тваіх грудзях даўно.</p>
<p>І кожнае з падвойнай сілай б'ецца,</p>
<p>Яны хоць паасобна - як адно.</p>
<p> </p>
<p>Мая любоў! Так многа ў свеце злога,</p>
<p>Высцерагайся ж пільна ты бяды!</p>
<p>Як маці сына пестуе малога,</p>
<p>Цябе я буду даглядаць заўжды.</p>
<p> </p>
<p>Два сэрцы нашы маюць лёс адзіны:</p>
<p>Жыццё і смерць іх да адной хвіліны.</p>
<p> </p>
<h3><a id="chapter23"></a>23</h3>
<p> </p>
<p>Як той акцёр, збянтэжыўшыся, стане,</p>
<p>Згубіўшы ролі вызубранай ніць,</p>
<p>Ці безразважны, ў раззлаваным стане,</p>
<p>Знямее, сіл не меўшы гаварыць, -</p>
<p> </p>
<p>Так я замоўк, бо словаў больш не маю,</p>
<p>Якімі надарае нас любоў.</p>
<p>Але ж яна, магутная такая,</p>
<p>Мяне навучыць гаварыць без слоў.</p>
<p> </p>
<p>Няхай тлумачыць кніга мову сэрца,</p>
<p>Як абаронца красамоўны мой.</p>
<p>Хай у радочку кожным адгукнецца,</p>
<p>Што варты ўзнагароды я тваёй!</p>
<p> </p>
<p>Пачуем пра любоў з нямых радкоў?</p>
<p>Вачыма слухаць вучыць нас любоў!</p>
<p> </p>
<h3><a id="chapter24"></a>24</h3>
<p> </p>
<p>Твой вобраз, на здзіўленне мастакам,</p>
<p>У сэрцы вока мне маё стварыла.</p>
<p>Жывая рама для яго - я сам.</p>
<p>У ім - выдатная мастацтва сіла.</p>
<p> </p>
<p>Каб асалоду мець ад пекнаты,</p>
<p>Спыніцца трэба позіркам на раме.</p>
<p>А вокны ўсе ў маёй майстэрні ты</p>
<p>Зашкліла чараўнічымі вачамі.</p>
<p> </p>
<p>Сябруюць нашы вочы між сабой:</p>
<p>Мае цябе нарысавалі ў сэрцы,</p>
<p>А сонца ходзіць праз твае за мной,</p>
<p>Каб на красу тваю лепш наглядзецца.</p>
<p> </p>
<p>На жаль, мае рысуюць толькі тое,</p>
<p>Што бачаць, сэрца ж ім пакуль чужое.</p>
<p> </p>
<h3><a id="chapter25"></a>25</h3>
<p> </p>
<p>Хто з-пад шчаслівай зоркі мае лёс,</p>
<p>Той ганарыцца тытуламі можа.</p>
<p>А мне любоў для шчасця ён прынёс,</p>
<p>З ёй самы большы ў свеце я вяльможа.</p>
<p> </p>
<p>Нібыта кветкі ў сонечным святле,</p>
<p>Ля ўладара красуюць фаварыты.</p>
<p>А згасне сонца ў вечаровай мгле,</p>
<p>Нахмурыцца ўладар - і ўсе забыты.</p>
<p> </p>
<p>Меў ваявода мноства перамог,</p>
<p>Яго імя гучала, як малітва.</p>
<p>Калі ж апошняй дасягнуць не мог -</p>
<p>Забыты ён са славаю ўсіх бітваў.</p>
<p> </p>
<p>Маіх заслуг ніхто ніяк не здыме:</p>
<p>Любіў, люблю і буду век любімы.</p>
<p> </p>
<h3><a id="chapter26"></a>26</h3>
<p> </p>
<p>Майго кахання пан! Як твой васал,</p>
<p>Бязмежна вартасцям тваім адданы,</p>
<p>Пісьмовае пасольства я паслаў,</p>
<p>Хоць без дасціпнасці, але з пашанай.</p>
<p> </p>
<p>На жаль, прыдатных слоў я не знайшоў,</p>
<p>Каб выканаць пачуцці-летуценні.</p>
<p>Прымі ж маіх гаротнікаў паслоў</p>
<p>І апрані душы сваёй адзеннем.</p>
<p> </p>
<p>Магчыма, зоркі, што кіруюць мной,</p>
<p>Вядуць мяне у край нязнаны свету,</p>
<p>Сваёю прамяністаю красой</p>
<p>Маю адзначаць і аздобяць мэту.</p>
<p> </p>
<p>Тады і я прызнаюся у тым,</p>
<p>Як шчыра мной ты заўсягды любім.</p>
<p> </p>
<h3><a id="chapter27"></a>27</h3>
<p> </p>
<p>У цяжкай стоме я шукаю ложак,</p>
<p>Каб супачыць і целам і душой.</p>
<p>Ды і адтуль імкнуцца ў падарожжа,</p>
<p>Як пілігрымы, думкі за табой.</p>
<p> </p>
<p>У дальні край, пад засцілаю ночы,</p>
<p>Цябе шукаючы, лятуць яны.</p>
<p>Хоць бачу тое, што сляпога вочы,</p>
<p>Але мяне мае мінаюць сны.</p>
<p> </p>
<p>Да дарагога ўсюды ёсць дарога,</p>
<p>Рысуе мне замілавання зрок</p>
<p>Твой дзіўны вобраз хараства такога,</p>
<p>Перад якім зіхціць вясёлкай змрок.</p>
<p> </p>
<p>Не маю я спакою праз каханне,</p>
<p>Хоць прыйдзе ноч, хоць раніца устане.</p>
<p> </p>
<h3><a id="chapter28"></a>28</h3>
<p> </p>
<p>Ды як жа мне сваёй пазбыцца стомы,</p>
<p>Калі няма патолі мне нідзе?</p>
<p>За мною скруха сцежкаю знаёмай</p>
<p>Праз ноч у дзень, праз дзень у ноч ідзе.</p>
<p> </p>
<p>Між днём і ноччу непрыязні многа,</p>
<p>Але і дружбы ў іх бывае шмат,</p>
<p>Калі нясуць мне смутак, і трывогу,</p>
<p>І успаміны незваротных страт.</p>
<p> </p>
<p>Каб ублагаць і улагодзіць золак,</p>
<p>Кажу, што ты зіхціш яго красой.</p>
<p>Калі няма у ночы ясных зорак,</p>
<p>Кажу, што ты святліш яе сабой.</p>
<p> </p>
<p>Але штодня цяжэй мая пакута,</p>
<p>Але штоночна мой гарчэе смутак.</p>
<p> </p>
<h3><a id="chapter29"></a>29</h3>
<p> </p>
<p>Зняслаўлены людской няпраўдай, лёсам,</p>
<p>У неба шлю я смутак горкі мой.</p>
<p>Але мой лямант не скране нябёсы</p>
<p>З іх абыякасцю, да слёз глухой.</p>
<p> </p>
<p>Бывае зайздрасць горш самога ката,</p>
<p>На ўласны скарб забыцца з ёй гатоў.</p>
<p>Зайздрошчу ўсім, надзеямі багатым,</p>
<p>На таленты шчаслівым, на сяброў.</p>
<p> </p>
<p>Калі ж цябе, у той хвіліне самай,</p>
<p>Згадаю я, дык стану ўраз другім.</p>
<p>Нібы жаўрук перад нябеснай брамай,</p>
<p>Мая душа табе спявае гімн.</p>
<p> </p>
<p>За успаміны пра тваю любоў</p>
<p>Не ўзяў бы я багацці каралёў.</p>
<p> </p>
<h3><a id="chapter30"></a>30</h3>
<p> </p>
<p>Калі на суд маўклівых, горных дум</p>
<p>Я выклікаю дзён мінулых дзеі,</p>
<p>Мяне пякельны агартае сум</p>
<p>Па ўсім, што страцілі мае надзеі.</p>
<p> </p>
<p>З маіх вачэй бягуць патокі слёз</p>
<p>За ўсіх, аддадзеных сырой магіле.</p>
<p>Шукаю тых, што ўзяў дачасна лёс,</p>
<p>Што я любіў і што мяне любілі.</p>
<p> </p>
<p>Рахунак праглядаючы даўгі,</p>
<p>Жахаюся над ім ад кожнай страты.</p>
<p>І зноў плачу, нібыта за даўгі,</p>
<p>За тое ўсё, за што даваў я плату.</p>
<p> </p>
<p>Цябе ж згадаўшы, думаю: «Ізноў</p>
<p>Утраты ўсе ў табе адной знайшоў!»</p>
<p> </p>
<h3><a id="chapter31"></a>31</h3>
<p> </p>
<p>А сэрцы тых, забраны што нябытам,</p>
<p>Я чую ў сэрцы і ў грудзях тваіх.</p>
<p>Тваё аблічча дзіўнае спавіта</p>
<p>Святлом вачэй і водзіркамі іх.</p>
<p> </p>
<p>Я горка плакаў на магільных плітах</p>
<p>Па тых усіх, чый дзень дачасна згас.</p>
<p>Цяпер яны прыйшлі ізноў, нібыта</p>
<p>На час кароткі пакідалі нас.</p>
<p> </p>
<p>Як бы на схоў яны табою ўзяты,</p>
<p>Для сэрца мілыя, любімыя усе.</p>
<p>І кожны з іх, замілавання варты,</p>
<p>Майго кахання частачку нясе.</p>
<p> </p>
<p>Як адлюстровак мною ўсіх любімых,</p>
<p>Ты нада мной пануеш разам з імі.</p>
<p> </p>
<h3><a id="chapter32"></a>32</h3>
<p> </p>
<p>Калі навекі лягу я ў труне,</p>
<p>А смерць мае засыпле прахам косці,</p>
<p>Згадаеш ты як-небудзь пра мяне</p>
<p>І пачытаеш з кнігі гэтай штосьці.</p>
<p> </p>
<p>Паэтаў новых, здольных прыйдзе шмат,</p>
<p>Званчэй іх рыфмы будуць незраўнана.</p>
<p>А ўсё ж тваёй я буду ўвагі варт, -</p>
<p>Цябе любіў сардэчна і аддана.</p>
<p> </p>
<p>Скажы ўсім ім: «Калі б мой друг не згас</p>
<p>І за жыццём пазнаў бы ліха меней,</p>
<p>Не горш бы ён тварыў за многіх вас,</p>
<p>Не горшым быў бы ў вашым пакаленні.</p>
<p> </p>
<p>Шаную вас за гучнасць вашых слоў,</p>
<p>Яго люблю за шчырую любоў».</p>
<p> </p>
<h3><a id="chapter33"></a>33</h3>
<p> </p>
<p>Я неаднойчы бачыў, як світанне,</p>
<p>Пацалаваўшы верхавіны гор,</p>
<p>Шле пазлацістае сваё вітанне</p>
<p>Лугам зялёным, на блакіт азёр.</p>
<p> </p>
<p>Я і такое бачыў, як раптоўна,</p>
<p>Аддаўшыся самохаць волі хмар,</p>
<p>Ішоў на захад уладар чароўны,</p>
<p>Схаваўшы сплямлены, як катам, твар.</p>
<p> </p>
<p>Так і маё ўзыходзіла свяціла,</p>
<p>Пазалаціўшы мой шчаслівы час.</p>
<p>Так і маё нядоўга мне свяціла,</p>
<p>З ім час шчаслівага кахання згас.</p>
<p> </p>
<p>Калі на небе сонца мае плямы,</p>
<p>Чаму ж не быць ім у зямных таксама?</p>
<p> </p>
<h3><a id="chapter34"></a>34</h3>
<p> </p>
<p>Ты мне цудоўны дзень дакляравала,</p>
<p>Каб без плашча ў дарогу я пайшоў.</p>
<p>І ты ж дазволіла, каб хмар навала</p>
<p>Мяне дагнала, твой зацьміўшы схоў.</p>
<p> </p>
<p>І што з таго, што дождж утаймаваны,</p>
<p>Табой абсушан збіты бурай твар?</p>
<p>Ці ж то бальзам, што звонку гоіць раны,</p>
<p>А ў асяродку не спыняе жар?</p>
<p> </p>
<p>Твая спагада не ўтаймуе сэрца,</p>
<p>Ад смутку зелля мне не прынясе.</p>
<p>Ўсё той жа крыж пакуты застанецца,</p>
<p>А ў сэрцы крыўды застануцца ўсе.</p>
<p> </p>
<p>Але ты плачаш. Перлы шчырых слёз</p>
<p>На выкуп крыўд усіх мне лёс прынёс.</p>
<p> </p>
<h3><a id="chapter35"></a>35</h3>
<p> </p>
<p>Ты не сумуй! Усюды хібы ёсць:</p>
<p>На ружах дзіды, твань на дне крыніцы,</p>
<p>Чарвяк нікчэмны блоціць прыгажосць,</p>
<p>А сонца ценем месяца зацьміцца.</p>
<p> </p>
<p>Ўсе памыляюцца. І я не мепш,</p>
<p>Даруючы табе грахі цяжкія.</p>
<p>Я грэшны сам, і грэшны гэты верш,</p>
<p>Калі не бачыць хібы ён такія.</p>
<p> </p>
<p>Цябе я вінавачу на судзе</p>
<p>І на судзе ж цябе абараняю.</p>
<p>Куды любоў і ненавісць вядзе:</p>
<p>Я сам з сабой вайну распачынаю!</p>
<p> </p>
<p>Ты абакраў мяне, цудоўны злодзей,</p>
<p>А я цяпер прашу цябе аб згодзе!</p>
<p> </p>
<h3><a id="chapter36"></a>36</h3>
<p> </p>
<p>Хоць мы ўдваіх з табой дасюль былі,</p>
<p>Адна істота мы ў сваім каханні.</p>
<p>Калі дакор нам выслізне калі, -</p>
<p>Няхай да аднаго мяне прыстане.</p>
<p> </p>
<p>Такая доля суджана для нас:</p>
<p>Бягуць асобна нашы каляіны.</p>
<p>Нас пазбаўляе асалоды час,</p>
<p>Крадзе ў кахання светлыя хвіліны.</p>
<p> </p>
<p>Не разумею, ў чым мая віна,</p>
<p>Чаму любоў хаваць я мушу ў сэрцы?</p>
<p>І ты, каб ганьбу не пазнаць да дна,</p>
<p>Са мной не можаш пры людзях сустрэцца.</p>
<p> </p>
<p>Хай так і будзе! Гонар чысты твой,</p>
<p>Як і любоў, - ён разам з тым і мой!</p>
<p> </p>
<h3><a id="chapter37"></a>37</h3>
<p> </p>
<p>Старым бацькам уцеху сын дае,</p>
<p>Упэўненасць дае ў юнацкай сіле.</p>
<p>Так і мяне ўсе вартасці твае</p>
<p>На схіле дзён нібы уваскрасілі.</p>
<p> </p>
<p>Твой розум ясны, слава, прыгажосць,</p>
<p>Здароўе, род славуты старадаўні -</p>
<p>Усё найлепшае, ў табе што ёсць,</p>
<p>Перадаецца мне з замілаваннем.</p>
<p> </p>
<p>Больш не кульгавы, не самотны я,</p>
<p>З тваіх дарункаў моц ізноў я чую,</p>
<p>А прамяністасць чыстая твая</p>
<p>Маленькай частачкай мяне сілкуе.</p>
<p> </p>
<p>Чаго б табе ні пажадаў цяпер, -</p>
<p>Усё найлепшае ёсць у цябе!</p>
<p> </p>
<h3><a id="chapter38"></a>38</h3>
<p> </p>
<p>Што можа быць для музы цікавейшым.</p>
<p>Калі натхнення столькі ты даеш?</p>
<p>Твой вобраз варты, каб пяром найлепшым</p>
<p>Яму у гонар быў напісан верш.</p>
<p> </p>
<p>Калі сустрэнеш добрае што ў творы,</p>
<p>Сабе самому і падзякуй ты,</p>
<p>Бо толькі той, хто змалку не гаворыць,</p>
<p>Тваёй не будзе славіць пекнаты.</p>
<p> </p>
<p>Дзесятай музай будзь, разоў у дзесяць</p>
<p>За тыя лепш, што любяць рыфмачы,</p>
<p>Каб твой паклоннік мог такое здзейсніць,</p>
<p>Што памагло б нябыт перамагчы.</p>
<p> </p>
<p>Наступны час па праву дасць нам славу:</p>
<p>За працу мне, табе за ўзлёт яскравы.</p>
<p> </p>
<h3><a id="chapter39"></a>39</h3>
<p> </p>
<p>Як я праслаўлю вартасці твае,</p>
<p>Калі адна істота мы з табою,</p>
<p>І пахвала для часткі аднае</p>
<p>Прыдацца можа самапахвальбою?</p>
<p> </p>
<p>Нам паасобна трэба жыць затым,</p>
<p>Не называць адзінствам дружбу нашу.</p>
<p>Тады, ў разлуцы, будзе ўсё тваім,</p>
<p>Што пра цябе мая любоў ні скажа.</p>
<p> </p>
<p>Гарчэй за ўсё, разлука, ты ў жыцці!</p>
<p>Але даюць лятункі нам збавенне,</p>
<p>Каб асалоду мы маглі знайсці</p>
<p>І ашукаць самотныя імгненні.</p>
<p> </p>
<p>Разлука надвая нам дзеліць сэрца,</p>
<p>Каб лепш хваліць таго, хто застаецца.</p>
<p> </p>
<h3><a id="chapter40"></a>40</h3>
<p> </p>
<p>Вазьмі любоў, любімы мой, вазьмі!</p>
<p>Ці будзеш толькі, ўзяўшы, багацей?</p>
<p>Любоў, мой любы, знаная людзьмі,</p>
<p>Твая і так уся была раней.</p>
<p> </p>
<p>Калі любоў, любімы, ўся твая,</p>
<p>Ці вінавачу я цябе на тым?</p>
<p>Дакор адзін, мой любы, маю я,</p>
<p>Што пагардзіў каханнем ты маім.</p>
<p> </p>
<p>Цудоўны злодзей! Грэх дарую твой,</p>
<p>І нават той, што скрыўдзіў жабрака.</p>
<p>Але любові крыўды, любы мой,</p>
<p>Для нас цяжэй, чым ворага рука.</p>
<p> </p>
<p>Любоў маю прашу я аб адным:</p>
<p>- Забі, ды ворагам не будзь маім!</p>
<p> </p>
<h3><a id="chapter41"></a>41</h3>
<p> </p>
<p>Калі мне ў сэрцы месца не стае,</p>
<p>А захапленне змусту прынясе, -</p>
<p>І маладосць і прыгажосць твае</p>
<p>Даруюць дробныя пахібы ўсе.</p>
<p> </p>
<p>Спакуса ходзіць за табою ўслед,</p>
<p>За пекнатой прываблівай тваёй.</p>
<p>А перад ласкай змуслівых кабет</p>
<p>Устоіць сын кабеціны якой?</p>
<p> </p>
<p>Але, на жаль, юнацкі твой запал,</p>
<p>Але, на жаль, юнацкі твой імпэт</p>
<p>Прыязні нашай літасці не даў,</p>
<p>А двойчы пакрышыў яе ушчэнт:</p>
<p> </p>
<p>Запляміў здрадаю душу сваю</p>
<p>І спадабанку спакусіў маю.</p>
<p> </p>
<h3><a id="chapter42"></a>42</h3>
<p> </p>
<p>Мой жаль не ў тым, што ты уладаеш ёй, -</p>
<p>Хоць я, прызнацца, сам люблю яе, -</p>
<p>А што яна ўладарыць над табой,</p>
<p>Разбіўшы нас, вось гэта жаль дае!</p>
<p> </p>
<p>Я ўсё ж, гарэзнікі, прабачу вас:</p>
<p>Яе ты любіш, бо любіў мяне,</p>
<p>Яна ж, праводзячы з табою час,</p>
<p>Выказвае замілаванне мне.</p>
<p> </p>
<p>Яе губляю - ты знаходцы рад,</p>
<p>Цябе - дарунак для яе такі ж.</p>
<p>А сам, пасля маіх падвойных страт,</p>
<p>Я змушаны падняць нялёгкі крыж.</p>
<p> </p>
<p>Ёсць тут і радасць: ты - адно са мной,</p>
<p>Дык толькі я любімы ёй самой.</p>
<p> </p>
<h3><a id="chapter43"></a>43</h3>
<p> </p>
<p>Прыемна мне, калі заплюшчу вочы,</p>
<p>Бо што б удзень пабачылі яны?</p>
<p>Цудоўны вобраз твой скрозь цемру ночы</p>
<p>Мне зіхатлівыя прыносяць сны.</p>
<p> </p>
<p>Калі твой сцень і ноч перамагае,</p>
<p>Святлом барвовым разганяе змрок, -</p>
<p>Дык як жа ўдзень краса свяціла б тая,</p>
<p>Твой яснавейны, прамяністы зрок?</p>
<p> </p>
<p>Якім бы дзень прыгожым стаў раптоўна,</p>
<p>Каб ты з'явілася ў сваёй красе,</p>
<p>Калі адзін твой толькі сцень цудоўны</p>
<p>Такую слодыч для мяне нясе!</p>
<p> </p>
<p>Мне без цябе і дзень - як ноч глухая,</p>
<p>З табою ж ноч - як ясны дзень бывае.</p>
<p> </p>
<h3><a id="chapter44"></a>44</h3>
<p> </p>
<p>Каб думкай стала плоць мая калі,</p>
<p>Яе тады б адлегласць не спыніла,</p>
<p>І да цябе, ў далёкі край зямлі,</p>
<p>Яна б мяне сваёй аднесла сілай.</p>
<p> </p>
<p>Мне абыякава было б зусім,</p>
<p>Дзе я стаю і дзе ты ў гэтым часе.</p>
<p>У небе ясным, над усім зямным</p>
<p>Я думкай борздай да цябе б імчаўся.</p>
<p> </p>
<p>Ды не пазбыцца мне сваёй журбы,</p>
<p>Ніяк мне думка не раскрые крылляў.</p>
<p>Пакуль, як створаны з зямлі й вады,</p>
<p>Я не магу сягнуць праз безліч міляў.</p>
<p> </p>
<p>Зямля дае павольнасць у хадзе,</p>
<p>Вада слязамі горкімі ідзе.</p>
<p> </p>
<h3><a id="chapter45"></a>45</h3>
<p> </p>
<p>Агонь з паветрам - розныя стыхіі:</p>
<p>У першай - палкасць, думка у другой.</p>
<p>Яны лятуць, нястрымныя такія,</p>
<p>У непарушнай еднасці сваёй.</p>
<p> </p>
<p>Калі яны, як пасланцы кахання,</p>
<p>К табе кіруюць вольны свой палёт,</p>
<p>Зямлі й вады наступіць панаванне,</p>
<p>А ў ім так многа смутку і турбот.</p>
<p> </p>
<p>Сумую я аж да тае часіны,</p>
<p>Пакуль пасольства прыляціць назад</p>
<p>І скажа мне, што любы мой адзіны</p>
<p>Жывы, здаровы, прывітанням рад.</p>
<p> </p>
<p>Якое шчасце! Але без адкладу</p>
<p>Зноў мкнуць яны табе маю спагаду.</p>
<p> </p>
<h3><a id="chapter46"></a>46</h3>
<p> </p>
<p>У воч і сэрца вечная вайна:</p>
<p>Не падзялілі ўлады над табой.</p>
<p>І тая і другая старана</p>
<p>Тваёю захапляюцца красой.</p>
<p> </p>
<p>Гаворыць сэрца, што жывеш ты ў ім</p>
<p>І ў тайніку схаваны там на дно.</p>
<p>А вочы кажуць, што ў святле сваім</p>
<p>Адлюстравалі вобраз твой даўно.</p>
<p> </p>
<p>Каб скончыць спрэчку, скліканы быў суд.</p>
<p>Паселі суддзі - думкі - ля стала.</p>
<p>Каму належыць што, - сказаў прысуд,</p>
<p>А ў ім развага мудрая была:</p>
<p> </p>
<p>- Над сэрцам - сэрца будзе уладар,</p>
<p>Знадворнасць - вочам дастанецца ў дар.</p>
<p> </p>
<h3><a id="chapter47"></a>47</h3>
<p> </p>
<p>У сэрца і вачэй умова ёсць</p>
<p>Дапамагаць заўжды адно другому,</p>
<p>Калі твая прывабіць прыгажосць,</p>
<p>А ў сэрца млявая прыходзіць стома.</p>
<p> </p>
<p>Як вочы намілуюцца красой,</p>
<p>Яны даюць і сэрцу наглядзецца.</p>
<p>А вочам асалодаю сваёй</p>
<p>Дае усмак нацешыцца і сэрца.</p>
<p> </p>
<p>Ці так, ці накш - а ўсё ж ткі ты пры мне</p>
<p>І летуценнямі, і сам сабою.</p>
<p>Далей маіх ты думак не сягнеш,</p>
<p>Я з імі заўсягды, яны - з табою.</p>
<p> </p>
<p>Заснеш - твой вобраз з'явіцца у сне,</p>
<p>Абудзіць думкі, сэрца схамяне.</p>
<p> </p>
<h3><a id="chapter48"></a>48</h3>
<p> </p>
<p>Як пільна я, выходзячы ў дарогу,</p>
<p>Паабмыкаў драбніцы ўсе свае,</p>
<p>Каб захаваць ад злосніка ліхога</p>
<p>І скарыстаць пасля да аднае.</p>
<p> </p>
<p>Цябе ж, мой скарб найдаражэйшы самы,</p>
<p>Што за усе багацці мне мілей,</p>
<p>Мая ты радасць і журба таксама,</p>
<p>Украсці можа першы ліхадзей.</p>
<p> </p>
<p>Ні ў якіх сховах не замкнуў цябе я,</p>
<p>Апроч таго, ў якім цябе няма.</p>
<p>Схоў - сэрца шчырае, куды з надзеяй</p>
<p>Прыйсці і выйсці можаш ты сама.</p>
<p> </p>
<p>Але, баюся, быўшы нават праўдай,</p>
<p>Табой спакушаны цябе украў бы.</p>
<p> </p>
<h3><a id="chapter49"></a>49</h3>
<p> </p>
<p>У часе тым, - каб лепш ён не прыйшоў! -</p>
<p>Калі асудзіш ты мае заганы</p>
<p>І, спанявераны ў сваю любоў,</p>
<p>Мяне пазбавіш жаднае пашаны;</p>
<p> </p>
<p>Калі мінеш, нібы чужы, мяне,</p>
<p>Ледзь кінуўшы сваім паглядам светлым,</p>
<p>І след кахання больш не мільгане</p>
<p>Ў тваім абліччы зімным, хоць і ветлым, -</p>
<p> </p>
<p>Няхай мне горна будзе аднаму</p>
<p>Ў свядомасці, што я цябе не варты.</p>
<p>Супроць сябе руку я падніму</p>
<p>За праўду тую, што табою ўзнята.</p>
<p> </p>
<p>Калі я права на каханне страціў,</p>
<p>Павінен з тым пазбыцца ўсіх багаццяў.</p>
<p> </p>
<h3><a id="chapter50"></a>50</h3>
<p> </p>
<p>Як цяжка падарожнічаць, калі</p>
<p>Не дакляруе радасці мне гэта.</p>
<p>І колькі б так я ні праехаў міль, -</p>
<p>Мяне ад шчасця аддаляе мэта.</p>
<p> </p>
<p>Мой конь, стаміўшыся маёй бядой,</p>
<p>Ідзе павольна, ледзьве суне ногі,</p>
<p>Нібыта чуе, што перада мной</p>
<p>Няма нічога, апрача трывогі.</p>
<p> </p>
<p>На шпоры нават не зважае ён,</p>
<p>А часам толькі уздыхне ад гора.</p>
<p>Мне больш балюча слухаць конскі стогн,</p>
<p>Чымся яму прымаць удары шпораў.</p>
<p> </p>
<p>Далей яшчэ цяжэй ад горкіх дум:</p>
<p>Пакінуў радасць, а шукаю сум.</p>
<p> </p>
<h3><a id="chapter51"></a>51</h3>
<p> </p>
<p>Прабачыў я маркотнага каня.</p>
<p>Каню павольнасць дараваў яго.</p>
<p>Бо сапраўды навошта мне гання,</p>
<p>Калі ад друга еду я свайго?</p>
<p> </p>
<p>Але які пачуе ён дакор,</p>
<p>Калі вяртацца будзе так у двор?!</p>
<p>Хоць засядланым быў бы сам віхор,</p>
<p>І той пазнаў бы смак сталёвых шпор!</p>
<p> </p>
<p>Найлепшы конь жаданню не раўня.</p>
<p>Яно з любові выткана самой.</p>
<p>Ляціць жаданне з лёгкасцю агня</p>
<p>І скажа клячы памаўзлівай той:</p>
<p> </p>
<p>- Не можаш ты, каб і хацеў, хутчэй,</p>
<p>А я - на крыллі паляту далей!</p>
<p> </p>
<h3><a id="chapter52"></a>52</h3>
<p> </p>
<p>Як багатыр з ключом сваім цудоўным,</p>
<p>Я хоць калі магу дастаць свой скарб.</p>
<p>Але ў каханні сквапнасць рызыкоўна,</p>
<p>Бо асалоду прытупіць магла б.</p>
<p> </p>
<p>Не кожны дзень у нас бывае свята,</p>
<p>Таму яно і дорага для нас.</p>
<p>Між самацветаў на святочных шатах</p>
<p>Найпрыгажэй нам зіхаціць алмаз.</p>
<p> </p>
<p>Няхай і час цябе ў сваёй скарбніцы,</p>
<p>Як самацвет, пільнуе ад вачэй.</p>
<p>На нашым свяце будзе прамяніцца</p>
<p>Твая краса мілей і яскравей.</p>
<p> </p>
<p>Якую слодыч прынясе спатканне</p>
<p>За хваляваннем палкага чакання!</p>
<p> </p>
<h3><a id="chapter53"></a>53</h3>
<p> </p>
<p>Скажы, якой стыхіі ты стварэнне?</p>
<p>Адзін жа цень у кожнага з людзей,</p>
<p>А за табою адлюстроўкаў-ценяў,</p>
<p>Дзівосных вобразаў мільён ідзе.</p>
<p> </p>
<p>Адоніс быў для хараства узорам.</p>
<p>Перад тваім - адбітак ён слабы.</p>
<p>З красой Гелены параўнаць не сорам</p>
<p>Красу тваю у нашыя гады.</p>
<p> </p>
<p>Вясенні дзень і восені ўсе плёны</p>
<p>Адлюстраваны ў вобразе тваім:</p>
<p>Як дзень жніва, ты шчодрасцямі поўны</p>
<p>І хараством убраны веснавым.</p>
<p> </p>
<p>Твая ёсць частачка ва ўсім прыгожым,</p>
<p>Але з чым сэрца параўнаць мы можам?</p>
<p> </p>
<h3><a id="chapter54"></a>54</h3>
<p> </p>
<p>Аздобленая праўдай прыгажосць</p>
<p>Нічога роўнага не мае ў свеце.</p>
<p>Ў цудоўных ружах водар дзіўны ёсць,</p>
<p>Які жыве у пурпуровым цвеце.</p>
<p> </p>
<p>У квет атрутных зіхацення шмат</p>
<p>І водар да ружовага падобны.</p>
<p>Яны прывабіць могуць наш пагляд,</p>
<p>Калі вясной раскрыюцца бутоны.</p>
<p> </p>
<p>Няма з іх цвету радасці для нас,</p>
<p>Атрутай адцвітанне іх спавіта.</p>
<p>А калі ружам вянуць прыйдзе час, -</p>
<p>Іх душы ў водар будуць пераліты.</p>
<p> </p>
<p>Калі ж, юнацтва, вянуць ты пачнеш,</p>
<p>Пералію тваю ўсю праўду ў верш!</p>
<p> </p>
<h3><a id="chapter55"></a>55</h3>
<p> </p>
<p>Ніякі мармур царскіх пахаванняў</p>
<p>Не будзе трывалей, чым гэты верш.</p>
<p>Калі ўсе пліты скрышацца дазвання,</p>
<p>У ім будзеш жыць, як і цяпер жывеш.</p>
<p> </p>
<p>Калі знішчальныя паваляць войны</p>
<p>Ўсе статуі, разбураць камяні, -</p>
<p>Жывое слова пройдзе супакойна</p>
<p>У час наступны праз усе агні.</p>
<p> </p>
<p>Ты не паддана ні уладзе смерці,</p>
<p>Ні забыццю, што йдзе за ёй услед.</p>
<p>Не здолеюць ні выкрасліць, ні сцерці</p>
<p>Твайго імя, пакуль існуе свет.</p>
<p> </p>
<p>І так жыві ў людскіх прыхільных сэрцах,</p>
<p>Пакуль на свеце судны дзень пачнецца.</p>
<p> </p>
<h3><a id="chapter56"></a>56</h3>
<p> </p>
<p>Устань, любоў мая! Устань, любоў!</p>
<p>Ці ж ты слабей, тупей сваіх жаданняў?</p>
<p>Навек не наясіся. Заўтра зноў</p>
<p>Для нас усіх патрэбна сілкаванне.</p>
<p> </p>
<p>Цяпер ты задаволена. Твае</p>
<p>Заплюшчваюцца вочы з асалоды.</p>
<p>А новы дзень спакою не дае:</p>
<p>Агонь не згас, палае, як заўсёды.</p>
<p> </p>
<p>Каб гэты міг для нас быў даражэй,</p>
<p>Няхай разлука стане акіянам</p>
<p>І дасць хоць прамяністасцю вачэй</p>
<p>Цераз яго спаткацца закаханым.</p>
<p> </p>
<p>Калі разлука як зіма на сэрцы,</p>
<p>Дык утрая мілей з вясной сустрэцца.</p>
<p> </p>
<h3><a id="chapter57"></a>57</h3>
<p> </p>
<p>Твой верны раб, аж покуль дзень міне,</p>
<p>Вартую пільна ўсе твае жаданні.</p>
<p>Як да сябе паклічаш ты мяне,</p>
<p>Тады мой час шчаслівы і настане.</p>
<p> </p>
<p>Марудны час не праклінаю я,</p>
<p>Ягоную хаду сачу упарта.</p>
<p>Гарчэй тады бывае мне ўдвая,</p>
<p>Калі тваё пачую я: «Да заўтра!»</p>
<p> </p>
<p>Ні словам я, ні думкаю сваёй</p>
<p>Не запытаюся, ўладарка, дзе ты.</p>
<p>Зайздрошчу тым, хто дзеліць час з табой,</p>
<p>Яны - шчаслівыя абранцы свету.</p>
<p> </p>
<p>Любоў бязглузда і ў жыцці тваім</p>
<p>Не можа бачыць дрэннага зусім.</p>
<p> </p>
<h3><a id="chapter58"></a>58</h3>
<p> </p>
<p>Хай крые бог, што рабства мне паслаў.</p>
<p>Каб я хоць думкай запытаўся нават,</p>
<p>Як час праводзіш ты. Я - твой васал.</p>
<p>Чакаць загадаў - вось мая ўся справа.</p>
<p> </p>
<p>Нібы табой зняволены ў турму,</p>
<p>З табой разлучаны, з'яднаны з горам,</p>
<p>Пакорны знаку кожнаму твайму, -</p>
<p>Не папракну цябе сваім дакорам.</p>
<p> </p>
<p>Жыві, як схочаш, пані над сабой,</p>
<p>Твая свабода жадных меж не мае.</p>
<p>Сама суддзя ты над сваёй віной,</p>
<p>Калі натрапіцца віна такая.</p>
<p> </p>
<p>Чакаю я. Хоць пекла ў тым чаканні,</p>
<p>Цябе ніяк і ні за што не ганю.</p>
<p> </p>
<h3><a id="chapter59"></a>59</h3>
<p> </p>
<p>Калі навін на свеце не бывае</p>
<p>І ўсё, што ёсць, існуе з прадвякоў,</p>
<p>Дык сам сябе, напэўна, ашукае</p>
<p>Той, хто народжанае родзіць зноў.</p>
<p> </p>
<p>Хацеў бы я зірнуць у дні былыя,</p>
<p>За кругабегаў сонечных пяцьсот,</p>
<p>Каб там сказалі кнігі мне старыя,</p>
<p>Каго любіў і пеставаў народ.</p>
<p> </p>
<p>Тады пазнаў бы, ад якіх дзівосаў</p>
<p>З'явілася ты ў свеце праз вякі</p>
<p>І хто быў лепш благаславёны лёсам:</p>
<p>Той даўні час ці нашы мастакі.</p>
<p> </p>
<p>Адно скажу: які б ні быў чый лёс,</p>
<p>Той час цябе узнёс бы да нябёс.</p>
<p> </p>
<h3><a id="chapter60"></a>60</h3>
<p> </p>
<p>Як хвалі мкнуцца ў камяністы бераг,</p>
<p>Знікаючы адна каля адной,</p>
<p>Так і ў жыцці хвілін бясконцы шэраг</p>
<p>Ідзе ў нябыт няспыннаю хадой.</p>
<p> </p>
<p>Юнацтва ўсё аздоблена праменнем.</p>
<p>Мінае сталасць. Ад тае пары</p>
<p>Змагаемся супроць ліхіх зацьменняў,</p>
<p>Пакуль час возьме ў нас свае дары.</p>
<p> </p>
<p>Час губіць цвет цудоўнай маладосці,</p>
<p>Кладзе разоры на чале красы.</p>
<p>Узоры незраўнанай прыгажосці</p>
<p>Сцінае сквапнасцю сваёй касы.</p>
<p> </p>
<p>А ўсё ж мой верш з красой тваёю пройдзе,</p>
<p>Насуперак яму, ў наступныя стагоддзі!</p>
<p> </p>
<h3><a id="chapter61"></a>61</h3>
<p> </p>
<p>Ці праз цябе я вочы не самкну,</p>
<p>Калі ўначы прыходзіш летуценнем?</p>
<p>Ці вобраз твой мяне пазбавіў сну,</p>
<p>Ці карагод табе падобных сценяў?</p>
<p> </p>
<p>Хіба твая з'яўляецца душа,</p>
<p>Каб зварушыць усё перабытое,</p>
<p>У памяці зайздросна ўваскрашаць</p>
<p>Мае памылкі, усё маё благое?</p>
<p> </p>
<p>О, не! Хоць моцная твая любоў,</p>
<p>Ды не такая, каб у сне з'явіцца.</p>
<p>Мая любоў, пазбыўшыся ўсіх сноў,</p>
<p>Каля цябе стаіць, як вартаўніца!</p>
<p> </p>
<p>Яна вартуе, не самкне вачэй,</p>
<p>Пакуль ты да другіх сяброў бліжэй.</p>
<p> </p>
<h3><a id="chapter62"></a>62</h3>
<p> </p>
<p>Я самалюбствам так апанаваны,</p>
<p>Яно прасякла так мяне наскрозь,</p>
<p>Што, мне здаецца, ад яго заганы</p>
<p>Наўрад ці дзе на свеце лекі ёсць.</p>
<p> </p>
<p>Здаецца мне, што роўнага красою,</p>
<p>Абліччам, станам, розумам - няма.</p>
<p>Здаецца мне, што вартасці такое</p>
<p>І дасканаласць не знайшла б сама.</p>
<p> </p>
<p>Але калі перад люстэркам стану,</p>
<p>Пералічу ўсе зморшчкі на чале,</p>
<p>Тады прызнаю не адну загану,</p>
<p>А ўсе, адлюстраваныя на шкле.</p>
<p> </p>
<p>Я падмяняў сваю - тваёй красою,</p>
<p>А век стары - юнацкаю парою.</p>
<p> </p>
<h3><a id="chapter63"></a>63</h3>
<p> </p>
<p>Надыдзе час, калі мая любоў,</p>
<p>Падобна мне, сагнецца пад гадамі,</p>
<p>Калі пачне у жылах стынуць кроў,</p>
<p>А зморшчкі лягуць на чале радамі;</p>
<p> </p>
<p>Калі ад золку маладосці шлях</p>
<p>На захад прыйдзе, стане там ля схілу,</p>
<p>І зіхаценне згасне у вачах,</p>
<p>І веснавая ўся пагасне сіла.</p>
<p> </p>
<p>Той дзень чакаючы, цяпер ужо</p>
<p>Я супраць смерці падрыхтую зброю,</p>
<p>Каб часу ўсезнішчальны сквапны нож</p>
<p>Не сцяў любоў ад памяці людское.</p>
<p> </p>
<p>А зброя гэта - кніг маіх радкі,</p>
<p>Якія будуць жыць ва ўсе вякі.</p>
<p> </p>
<h3><a id="chapter64"></a>64</h3>
<p> </p>
<p>Калі пабачу, як красу вякоў</p>
<p>Знішчае час бязлітаснай рукою,</p>
<p>Як вежы гордыя звяргаюцца далоў</p>
<p>І бронзу крышыць ён сваёй хадою;</p>
<p> </p>
<p>Як акіян галодны - берагі</p>
<p>За цаляй цалю вынішчае, рэжа,</p>
<p>А сухазем'е, каб спагнаць даўгі,</p>
<p>У воды сінія адносіць межы;</p>
<p> </p>
<p>Як у дзяржавах, цераз сотні змен,</p>
<p>За росквітам прыходзіць угасанне, -</p>
<p>Дык і руіны, і стагоддзяў тлен</p>
<p>Мне сведчаць, што не вечна ўсё ж каханне.</p>
<p> </p>
<p>Нашто ж мне лёс такое даў багацце,</p>
<p>Каб вечна думаць аб яго утраце?</p>
<p> </p>
<h3><a id="chapter65"></a>65</h3>
<p> </p>
<p>Калі ў змаганні з часам не трывае</p>
<p>Зямля ці мора, камень або медзь,</p>
<p>Дык чым краса, нядужая такая,</p>
<p>Як кветка, здолела б адолець смерць?</p>
<p> </p>
<p>Што зробіць лета, хараством убрана,</p>
<p>Супроць асады ваяўнічых дзён,</p>
<p>Калі муры нязломныя і брамы</p>
<p>Ад часу рушацца з усіх старон?</p>
<p> </p>
<p>Жахлівы час! Як ад яго самога</p>
<p>Уратаваць, што ён жа сам стварыў?</p>
<p>Як захаваць ад вынішчэння злога</p>
<p>Дзівосныя, бясцэнныя дары?</p>
<p> </p>
<p>Атрамант паратунак дасць ад згубы,</p>
<p>Каб вечна зіхацеў твой вобраз любы!</p>
<p> </p>
<h3><a id="chapter66"></a>66</h3>
<p> </p>
<p>Стамлёны ўсім, я лепш сустрэў бы смерць,</p>
<p>Чым занядбаных бачыць жабраванне,</p>
<p>І здзек пустапарожнасці цярпець,</p>
<p>І найчысцейшай праўды зневажанне,</p>
<p> </p>
<p>І бачыць пыху ў залатых страях,</p>
<p>І цноту, згвалчаную хіжай сілай,</p>
<p>І для бязглуздасці пачэсны шлях,</p>
<p>І моц, якую немач паланіла.</p>
<p> </p>
<p>І мастакоў нізкапаклонны зброд,</p>
<p>І недарэк мастацтвазнаўцаў з імі,</p>
<p>І ісціну, якой затулен рот,</p>
<p>І зло, што верхаводзіць над усімі.</p>
<p> </p>
<p>Стамлёны ўсім, сумую па труне,</p>
<p>Ды як жа друг мой будзе без мяне?</p>
<p> </p>
<h3><a id="chapter67"></a>67</h3>
<p> </p>
<p>Нашто жыве ён між такіх заган?</p>
<p>Каб даць ганебным справам апраўданне?</p>
<p>Каб прыкрываць хлуслівасцю румян</p>
<p>Самотную часіну адцвітання?</p>
<p> </p>
<p>Нашто шукаць патрэбна пекнаце</p>
<p>Да руж падобнасць шляхам нейкім кружным?</p>
<p>Яна ніколі больш не расцвіце,</p>
<p>Хоць сапраўды была жывою ружай.</p>
<p> </p>
<p>Навошта жыць, калі згасае плоць,</p>
<p>Калі прырода ў ёй збанкрутавала,</p>
<p>Былых багаццяў толькі рэшткі ёсць</p>
<p>І кроў у жылах ходзіць так памалу?</p>
<p> </p>
<p>Каб дням наступным паказаць магла б,</p>
<p>Які яна цудоўны мела скарб.</p>
<p> </p>
<h3><a id="chapter68"></a>68</h3>
<p> </p>
<p>Ён сам увесь - як часу адлюстровак,</p>
<p>Калі краса была яшчэ красой,</p>
<p>Не ведала ніякіх падфарбовак,</p>
<p>І зіхацела кветкай веснавой.</p>
<p> </p>
<p>Тады яшчэ па смерці не зразалі</p>
<p>Ў нябожчыц косы залатыя іх,</p>
<p>Каб, як цяпер, спадалі пышна хвалі</p>
<p>Красы чужое на плячах чужых.</p>
<p> </p>
<p>Краса яго ў свае страі адзета,</p>
<p>Няма на ёй напазычаных фарб,</p>
<p>З чужой вясны сабе не творыць лета</p>
<p>І не рабуе дзён мінулых скарб.</p>
<p> </p>
<p>Нашто яго вартуе так прырода?</p>
<p>Красу без фальшу паказаць народу!</p>
<p> </p>
<h3><a id="chapter69"></a>69</h3>
<p> </p>
<p>Найлепшы друг або найгоршы вораг</p>
<p>Дадаць не могуць, каб хацелі нат,</p>
<p>Хоць рыску да праслаўленага ўзору,</p>
<p>Што бачыць свету цэлага пагляд.</p>
<p> </p>
<p>Праслаўлена твая знадворнасць звонку,</p>
<p>Але калі ўсё тыя ж языкі</p>
<p>Пра якасць сэрца распачнуць гамонку,</p>
<p>Тады і водгук будзе не такі.</p>
<p> </p>
<p>Тваёй душой цікавячыся вельмі,</p>
<p>Глядзіць на справы здзейсненыя свет.</p>
<p>І тут, бывае, водар пустазелля</p>
<p>Зглушае водар самых лепшых квет.</p>
<p> </p>
<p>А ліху гэтаму адна прычына,</p>
<p>Што кветнік твой бадай для ўсіх адчынен.</p>
<p> </p>
<h3><a id="chapter70"></a>70</h3>
<p> </p>
<p>Не ў тым загана, што цябе хто ганіць:</p>
<p>Краса спрадвеку мэта для хлусні.</p>
<p>Брыда ніяк да неба не прыстане,</p>
<p>Хоць лётае варона ў вышыні.</p>
<p> </p>
<p>Калі ты цнотай будзеш, як заўсёды,</p>
<p>Дык ганьба вартасці падкрэсліць лепш.</p>
<p>Смаўжы шукаюць чысціню і слодыч,</p>
<p>Таму і да цябе паўзуць найперш.</p>
<p> </p>
<p>Свайго юнацтва ты мінула змусты</p>
<p>Або ў змаганні іх перамагла.</p>
<p>Не знойдзеш хусты на чужыя вусты,</p>
<p>Хлусню не знішчыць праўды пахвала.</p>
<p> </p>
<p>Калі б табе і з хмаркай не сустрэцца,</p>
<p>Адна б ва ўсіх ты панавала сэрцах.</p>
<p> </p>
<h3><a id="chapter71"></a>71</h3>
<p> </p>
<p>Не плач па мне ты больш хвіліны той,</p>
<p>Калі абвесціць сумны звон званоў,</p>
<p>Што я злучаюся навек з зямлёй</p>
<p>І ў свет ніжэйшы да чарвей пайшоў.</p>
<p> </p>
<p>Не ўспамінай, чытаючы мой верш,</p>
<p>Руку, напісаны ён быў якой.</p>
<p>Любоў мая! Забытым быць мне лепш,</p>
<p>Чым згадкай твой нарушыць супакой.</p>
<p> </p>
<p>Не хочу я, каб водгулле радкоў,</p>
<p>Калі з зямлёй знітуецца зямля,</p>
<p>Мяне нагадвала. Твая любоў</p>
<p>Няхай памрэ, калі пагасну я.</p>
<p> </p>
<p>Не хочу я, каб да самотных слёз</p>
<p>Людскі прысуд і горкі здзек прынёс.</p>
<p> </p>
<h3><a id="chapter72"></a>72</h3>
<p> </p>
<p>Каб свет цябе не прымушаў сказаць,</p>
<p>За што мяне любіла так сардэчна,</p>
<p>Няхай твая не заблішчыць сляза,</p>
<p>Калі знайду я адпачынак вечны.</p>
<p> </p>
<p>Не шмат чаго для памяці людской</p>
<p>Магла б знайсці ў мяне пры ўсім жаданні,</p>
<p>І мімаволі дапаўняць маной</p>
<p>Табе прыйшлося бы апавяданне.</p>
<p> </p>
<p>Любоў тваю каб не запляміць той</p>
<p>Няпраўдай самых шчырых успамінаў,</p>
<p>Імя маё няхай памрэ са мной,</p>
<p>Няхай са мною ляжа ў дамавіну.</p>
<p> </p>
<p>Каб не ўпікнуў ніхто цябе затым,</p>
<p>Што з памаўзой кахалася такім.</p>
<p> </p>
<h3><a id="chapter73"></a>73</h3>
<p> </p>
<p>Мяне раўняць ты можаш да часіны,</p>
<p>Калі пажоўклы ліст адзін за 'дным</p>
<p>З галля таго, дзе хор звінеў птушыны,</p>
<p>Нясе свой жаль над полем нежывым.</p>
<p> </p>
<p>Падобны я таксама да змяркання,</p>
<p>Калі шарэе ў захадзе заход,</p>
<p>Калі, як вобраз смерці, ноч устане,</p>
<p>А з ёю змрочных сценяў карагод.</p>
<p> </p>
<p>Ва мне ты бачыш полымя згасанне</p>
<p>Пад прыскам юных, перабытых дзён.</p>
<p>І там, дзе меў нядаўна сілкаванне,</p>
<p>У шэры попел пераходзіць ён.</p>
<p> </p>
<p>Зважай на ўсё, каб узмацніць любоў,</p>
<p>Пакуль апошні час твой не прыйшоў.</p>
<p> </p>
<h3><a id="chapter74"></a>74</h3>
<p> </p>
<p>Калі абвесцяць мне прысуд такі,</p>
<p>Які за ўсе на свеце найцяжэйшы,</p>
<p>Хай будуць помнікам маім радкі</p>
<p>Апошняга напісанага верша.</p>
<p> </p>
<p>Калі пачнеш ты іх чытаць калі,</p>
<p>Ў іх знойдзеш тое, што тваё па праву.</p>
<p>А рэшта дастанецца хай зямлі,</p>
<p>Бо для цябе яна і не цікава.</p>
<p> </p>
<p>Табе у вершах прысвячаю я</p>
<p>Усё найлепшае, што мае сэрца.</p>
<p>А абалонка грэшная мая,</p>
<p>Зямля, няхай зямлі і дастанецца.</p>
<p> </p>
<p>Ёй - прах і тлен, сядзіба чарвякова,</p>
<p>Табе - любоў майго жывога слова.</p>
<p> </p>
<h3><a id="chapter75"></a>75</h3>
<p> </p>
<p>Ты для мяне мацунак лепшы мой,</p>
<p>Як дождж, што ніве смаглай дасць напіцца.</p>
<p>Шчаслівы я каля цябе, з табой,</p>
<p>Як сквапны скнара ля сваёй скарбніцы.</p>
<p> </p>
<p>Яму уцеха, што багацця шмат,</p>
<p>Але і страх зладзейскае напасці.</p>
<p>А я не толькі быць з табою рад, -</p>
<p>Хачу, каб свет увесь глядзеў на шчасце.</p>
<p> </p>
<p>Тады я задаволены зусім,</p>
<p>Калі са мной ты дзеліш асалоду.</p>
<p>Сустрэць я прагну твой пагляд сваім,</p>
<p>Хоць не заўсёды ён дае лагоду.</p>
<p> </p>
<p>Так і вядзе няспынна час мяне:</p>
<p>То маю ўсё, то анічога не.</p>
<p> </p>
<h3><a id="chapter76"></a>76</h3>
<p> </p>
<p>Чаму я не пішу на новы лад,</p>
<p>Не маю ў вершы модных завіхрэнняў?</p>
<p>Чаму мой верш ідзе за радам рад</p>
<p>Без хітрамудрых словаспалучэнняў?</p>
<p> </p>
<p>Пішу аднолькава заўсёды я,</p>
<p>Ў старым адзенні ўсе мае лятункі.</p>
<p>У вершах словы - як пячаць мая:</p>
<p>Без подпісу мае пазнаюць думкі.</p>
<p> </p>
<p>А ўсё таму, што я пішу ізноў,</p>
<p>Мая любоў, з твайго усё натхнення.</p>
<p>Якіх бы слоў сардэчных ні знайшоў, -</p>
<p>Не зменіць думкі новае адзенне.</p>
<p> </p>
<p>Нам так і сонца: штодня маладое,</p>
<p>Хоць з прадвякоў яно адно і тое.</p>
<p> </p>
<h3><a id="chapter77"></a>77</h3>
<p> </p>
<p>Пакажа люстра, як краса знікае,</p>
<p>Гадзіннік плынь імклівую хвілін.</p>
<p>А гэта белая старонка мае,</p>
<p>Як скарб, усё, што ў першым і другім.</p>
<p> </p>
<p>Нам нагадаюць зморшчкі ў шкле люстраным</p>
<p>Дарогу, што на могілкі вядзе.</p>
<p>А стрэлкі часу - як бесперастанна</p>
<p>Ён па-зладейску ў нябыт ідзе.</p>
<p> </p>
<p>Каб думак шчырых не згубіла памяць,</p>
<p>Ты запішы, і я іх запішу.</p>
<p>Як дзеці родныя, яны устануць,</p>
<p>Нам дапамогуць лепш пазнаць душу.</p>
<p> </p>
<p>З старонкі кожнай скарб нам прамяніцца,</p>
<p>А ў кнізе добрай - цэлая скарбніца.</p>
<p> </p>
<h3><a id="chapter78"></a>78</h3>
<p> </p>
<p>Цябе так часта я у вершах клікаў,</p>
<p>Твой вобраз так мне добра дапамог,</p>
<p>Што спевакоў другіх кагал вялікі</p>
<p>Пачаў цябе ўслаўляць, як толькі мог.</p>
<p> </p>
<p>І вочы, што наўчылі пець нямога,</p>
<p>А невукаў - узняцца у прастор,</p>
<p>Мастацтва здольных збольшылі намнога,</p>
<p>У крылле ім далі багата пёр.</p>
<p> </p>
<p>А ўсё ж ты мусіш мною ганарыцца:</p>
<p>Мае ўсе творы створаны з табой.</p>
<p>Калі ў другіх твой вобраз прамяніцца,</p>
<p>Дык у маіх - жыве з усёй красой.</p>
<p> </p>
<p>І тое, што несамавітасць піша,</p>
<p>Тваёй рукой узведзена на ўзвышша.</p>
<p> </p>
<h3><a id="chapter79"></a>79</h3>
<p> </p>
<p>Пакуль адзін я піў з твае крыніцы, -</p>
<p>Зіхцелі вершы дзіўнай пекнатой.</p>
<p>Але цяпер ім суджана зацьміцца,</p>
<p>А музе - месца саступіць другой.</p>
<p> </p>
<p>Я згодзен: варты вартага і варты,</p>
<p>Але што б іншы ні стварыў пясняр,</p>
<p>Ён толькі аддае, што вінаваты,</p>
<p>Ён доўг дае, а не прыносіць дар.</p>
<p> </p>
<p>Калі пачне тваю ён славіць цноту,</p>
<p>Дык, значыцца, крадзе ў тваіх жа дзей.</p>
<p>Красу ён славіць - зноў маленькі клопат:</p>
<p>Прыносіць дар, які ў цябе ж крадзе.</p>
<p> </p>
<p>Не думай дзякаваць за «пахвалёны»,</p>
<p>Бо сам сабе заплаціш доўг ягоны.</p>
<p> </p>
<h3><a id="chapter80"></a>80</h3>
<p> </p>
<p>Я спраняверыўся ў сабе зусім,</p>
<p>Калі падумаю, які мастак</p>
<p>Складае творы з іменем тваім,</p>
<p>Бо не магу зраўняцца з ім ніяк.</p>
<p> </p>
<p>Твая душа - як мора шырынёй,</p>
<p>На ім прастор для ўсякіх ветразей:</p>
<p>І карабель ідзе сваёй хадой,</p>
<p>І човен мой не менш рызыкаўней.</p>
<p> </p>
<p>Ты толькі можаш зратаваць мяне,</p>
<p>Бо човен мой - нядужы і стары.</p>
<p>А той плыве бяспечна праз віры,</p>
<p>Таго ніяк пагібель не кране.</p>
<p> </p>
<p>Калі я згіну ўсё-ткі ў акіяне, -</p>
<p>Мая пагібель праз каханне стане.</p>
<p> </p>
<h3><a id="chapter81"></a>81</h3>
<p> </p>
<p>Хоць да мяне памрэш ты, хоць пазней,</p>
<p>Калі ў зямлі мае сатлеюць косці,</p>
<p>Ніяк не згасне бляск тваіх вачэй,</p>
<p>Твой вобраз чараўнічай прыгажосці.</p>
<p> </p>
<p>Бяссмертным зробіцца тваё імя,</p>
<p>Калі навекі згіну я аднойчы.</p>
<p>Звычайнай будзе могілка мая,</p>
<p>Красе тваёй - усе людскія вочы.</p>
<p> </p>
<p>Твой вечны помнік - мой сардэчны верш,</p>
<p>Для нашых дзён, для часу, што настане,</p>
<p>Для тых людзей, з якімі ты жывеш,</p>
<p>Для тых, што прыйдуць пасля іх згасання.</p>
<p> </p>
<p>Так, як дыханне з роду ў род ідзе,</p>
<p>Ты будзеш жыць на вуснах у людзей.</p>
<p> </p>
<h3><a id="chapter82"></a>82</h3>
<p> </p>
<p>Не заручоны з музаю маёй,</p>
<p>Ты можаш быць паблажлівым для тых,</p>
<p>Што кожны твор табе прысвеціць свой,</p>
<p>Благаславення просячы для кніг.</p>
<p> </p>
<p>Каб славіць розум, прыгажосць тваю,</p>
<p>Мой талент вельмі сціплы і малы.</p>
<p>А новы час, на сілу ўсю сваю,</p>
<p>Нясе табе багата пахвалы.</p>
<p> </p>
<p>Але калі ад новых спевакоў</p>
<p>Пачуеш красамоўны іх тандэт,</p>
<p>Тады ацэніш праўду шчырых слоў,</p>
<p>Якія даў ад сэрца друг-паэт.</p>
<p> </p>
<p>Малюнкі іх - як нежывыя ўсе,</p>
<p>А вобраз твой - радня самой красе.</p>
<p> </p>
<h3><a id="chapter83"></a>83</h3>
<p> </p>
<p>Я думаў, што красе тваёй цудоўнай</p>
<p>Ніякіх штучных не патрэбна фарб</p>
<p>І што паэт наўдачу мерай роўнай</p>
<p>Аддасць табе пазычаны ім скарб.</p>
<p> </p>
<p>Таму і размаўляў я цераз зубы,</p>
<p>Чакаючы, каб пекната сама,</p>
<p>Устаўшы, свету давяла ўсяму бы,</p>
<p>Што лепшай, чым твая, нідзе няма.</p>
<p> </p>
<p>Але за грэх маё маўчанне ўзята.</p>
<p>Тым часам модныя ўсе песняры,</p>
<p>Намераў добрых маючы багата,</p>
<p>Цудоўны скарб хаваюць да пары.</p>
<p> </p>
<p>Жыцця ў вачах ты маеш больш, чым гэта</p>
<p>Маглі бы выказаць і ўдвух паэты.</p>
<p> </p>
<h3><a id="chapter84"></a>84</h3>
<p> </p>
<p>І хто больш красамоўны? Той, які,</p>
<p>Абмежаваўшыся найбольшай хвалай,</p>
<p>Сказаў, што ты - якраз, як сам, такі,</p>
<p>Бо скарбу большага на свеце не бывала.</p>
<p> </p>
<p>Той бедны верш, які не дадае</p>
<p>Пры апісанні слова ці другога.</p>
<p>Затое збольшыць вартасці свае,</p>
<p>Хто скажа: «Ты падобны на самога!»</p>
<p> </p>
<p>Калі праўдзіва апісаць, як ёсць,</p>
<p>Усё, што створана самой прыродай, -</p>
<p>Дзівіцца будзе свет на прыгажосць,</p>
<p>Здзіўленнем дасць паэту ўзнагароду.</p>
<p> </p>
<p>Але і небяспека ёсць ва ўсім:</p>
<p>Каб не перахвалілі разам з тым.</p>
<p> </p>
<h3><a id="chapter85"></a>85</h3>
<p> </p>
<p>Прыціхлі з музаю мы, як нямыя,</p>
<p>Тым часам плойма модных песняроў,</p>
<p>Пабраўшы ў рукі пёры залатыя,</p>
<p>Да кучаравых прылягла радкоў.</p>
<p> </p>
<p>Пакуль яны грымзоляць спрытна словы,</p>
<p>Я думы думаю свае адзін</p>
<p>І, як дзячок да псалмаў адмысловых,</p>
<p>Да гладкапісаў дадаю: «Амін!»</p>
<p> </p>
<p>Пачуўшы хвалу, пасылаю кожнай:</p>
<p>«Але!», «Папраўдзе, так!», «Во гэта - верш!»</p>
<p>Хоць так пачуцці выказаць няможна,</p>
<p>Любоў к табе я выкажу найлепш!</p>
<p> </p>
<p>Цані за пуставейнасць спевакоў,</p>
<p>Мяне - за думкі ціхія, без слоў.</p>
<p> </p>
<h3><a id="chapter86"></a>86</h3>
<p> </p>
<p>Цікава б знаць, паэзіяй сваёй,</p>
<p>Што на ўсіх ветразях нясе імкненні,</p>
<p>Спыніў ён лёт фантазіі маёй</p>
<p>І пахаваў у месцы нараджэння?</p>
<p> </p>
<p>Ці самы ён, каго якісьці дух</p>
<p>Вучыў ствараць пачварныя стварэнні.</p>
<p>Ці, аб'яднаныя, яны удвух</p>
<p>Мае пазабівалі летуценні?</p>
<p> </p>
<p>О, не! Ні ён, ні ўсе дарадцы з ім</p>
<p>Маёй паэзіі забіць не могуць!</p>
<p>Ён, са сваім дарадчыкам начным,</p>
<p>Мяне жудой сваёй не перамогуць!</p>
<p> </p>
<p>Але, як ты яго ўзнёс да нябёс,</p>
<p>Я страціў тое: што у сэрцы нёс.</p>
<p> </p>
<h3><a id="chapter87"></a>87</h3>
<p> </p>
<p>Бывай! Цябе ніяк я не стрымаю,</p>
<p>Занадта ты, любоў, любіма мной.</p>
<p>Цябе з сваёй вязніцы вызваляю,</p>
<p>Сам развітаўшыся з тваёй турмой.</p>
<p> </p>
<p>Як я ўладаў дарункамі тваімі</p>
<p>І дзе заслугі для такіх дароў?</p>
<p>Калі любоў назад усё адніме,</p>
<p>Якое б права, каб не даць, знайшоў?</p>
<p> </p>
<p>Дарыла ты мне безрахубна скарбы,</p>
<p>За што - не ўцямлю да сяе пары.</p>
<p>Вялікі грэх я на душу узяў бы,</p>
<p>Каб не вярнуў табе твае дары.</p>
<p> </p>
<p>Я над табой нібыта ў сне ўладарыў.</p>
<p>Калі прачнуўся - знік і след ад мараў.</p>
<p> </p>
<h3><a id="chapter88"></a>88</h3>
<p> </p>
<p>Калі мяне знялюбіш ты зусім,</p>
<p>На ўсё маё нядобрым вокам глянеш,</p>
<p>Я пагаджуся з выракам тваім,</p>
<p>Сам на сябе я выйду на змаганне.</p>
<p> </p>
<p>Свае пахібы ведаючы ўсе,</p>
<p>Супроць сябе магу сказаць такое,</p>
<p>Што мне бяды багата прынясе,</p>
<p>Яшчэ вастрэй тваю наточыць зброю.</p>
<p> </p>
<p>І, зрэшты, буду ў выйгранцы і я:</p>
<p>Хоць у змаганні пацярплю я страту,</p>
<p>Памогшы перамозе, удвая</p>
<p>За ўсе выдаткі атрымаю плату.</p>
<p> </p>
<p>Я так люблю цябе, што без дакора</p>
<p>Гатоў прыняць якое згодна гора.</p>
<p> </p>
<h3><a id="chapter89"></a>89</h3>
<p> </p>
<p>Скажы, што ты знайшла ў мяне загану,</p>
<p>Прыйсці з якой і здрадзе балазе,</p>
<p>Скажы: кульгавы я. Адразу стану</p>
<p>Кульгаць сумысна на адной назе.</p>
<p> </p>
<p>Не знойдзеш слоў ты, каб мяне пакрыўдзіць,</p>
<p>Такіх, як сам я на сябе знайду.</p>
<p>Як ты жадала, перамена прыйдзе</p>
<p>Табе на радасць, на маю бяду.</p>
<p> </p>
<p>А знаючы, табе што даспадобы,</p>
<p>Парэжу дружбы нашай ніці ўсе.</p>
<p>І што калі між намі ні было бы,</p>
<p>Няхай няпамяць пылам разнясе.</p>
<p> </p>
<p>Супроць сябе я на змаганне стану:</p>
<p>Мне вораг той, табе хто не жаданы.</p>
<p> </p>
<h3><a id="chapter90"></a>90</h3>
<p> </p>
<p>Калі знялюбіш - знелюбі хутчэй,</p>
<p>Пакуль мне свет рыхтуе ўкрыжаванне.</p>
<p>Ліеш мне горыч - налівай паўней.</p>
<p>Страшней за ўсё чаканне пакарання.</p>
<p> </p>
<p>Цяжкое гора пасылае лёс, -</p>
<p>Не трэба і табе з сваім пазніцца.</p>
<p>Навошта б золак мне імжу прынёс,</p>
<p>Калі ўсю ноч грымела навальніца?</p>
<p> </p>
<p>Пакінь мяне, ды не ў апошні час,</p>
<p>Калі ушчэнт закатуюць нягоды.</p>
<p>Раптоўна кінь, каб праглынуў я ўраз</p>
<p>Свой горкі жаль ад найвялікшай шкоды.</p>
<p> </p>
<p>І што нягоды дробныя тады,</p>
<p>Калі цябе губляю наўсягды?</p>
<p> </p>
<h3><a id="chapter91"></a>91</h3>
<p> </p>
<p>Той ганарыцца талентам, багаццем,</p>
<p>Паходжаннем, той знатным сваяком,</p>
<p>Той модна скроеным, дзівосным плаццем,</p>
<p>Той сокалам, стаеннікам ці псом.</p>
<p> </p>
<p>І кожны так: шукаючы, знаходзіць</p>
<p>Усё, што радасць для яго нясе.</p>
<p>Маё ўсё шчасце ў гэткай асалодзе,</p>
<p>Ў якой сабраны іншыя усе.</p>
<p> </p>
<p>Твая любоў мне даражэй багацця</p>
<p>І гонару вяльможнага мілей.</p>
<p>З ёй не зраўняцца самай пышнай шаце,</p>
<p>Яна за слодыч нават прыямней.</p>
<p> </p>
<p>Ты, адабраўшы гэты скарб знянацку,</p>
<p>Мяне заручыш з доляю жабрацкай.</p>
<p> </p>
<h3><a id="chapter92"></a>92</h3>
<p> </p>
<p>Ніяк не здзейсняцца твае жаданні:</p>
<p>Маёй ты будзеш да апошніх дзён.</p>
<p>Жыццё маё залежыць ад кахання:</p>
<p>Канец кахання дасць мне вечны сон.</p>
<p> </p>
<p>Чаго баяцца горшае напасці,</p>
<p>Калі найменшая прыводзіць смерць?</p>
<p>Маё няшчасце - можа, ў ім і шчасце -</p>
<p>Твайго гумору змены ўсе цярпець.</p>
<p> </p>
<p>Калі жыццё залежнае такое,</p>
<p>Чаго ж мне добрага чакаць ад здрад?</p>
<p>З каханнем я і з вечным супакоем</p>
<p>Цяпер аднолькава спаткацца рад.</p>
<p> </p>
<p>Але з дабра бывае нам і ліха:</p>
<p>Ты можаш здрадзіць. Здрада ходзіць ціха.</p>
<p> </p>
<h3><a id="chapter93"></a>93</h3>
<p> </p>
<p>Я жыў бы так, як ашуканы муж,</p>
<p>Які цябе любіць не перастане.</p>
<p>Кахання цень здаваўся бы яму ж,</p>
<p>Нібыта як сапраўднае каханне.</p>
<p> </p>
<p>Не бачу змен у позірку тваім,</p>
<p>У ім няма варожасці ніякай.</p>
<p>Не так, як на абліччы дзе-якім</p>
<p>Накрэслены усіх злачынстваў знакі.</p>
<p> </p>
<p>Ты, з ласкі неба, што ад нас вышэй,</p>
<p>На твары маеш пекнаты зіхценне.</p>
<p>Што б ні было на сэрцы, а з вачэй</p>
<p>Заўжды свіціцца яснае праменне.</p>
<p> </p>
<p>Красой ты яблык Евы нагадала б,</p>
<p>Каб цнота выгляду адпавядала.</p>
<p> </p>
<h3><a id="chapter94"></a>94</h3>
<p> </p>
<p>Хто не пакрыўдзіў слабага нічым,</p>
<p>Не назаляў уладаю нікому,</p>
<p>Ўзрушаў хто іншых, сам жа разам з тым</p>
<p>Халодны быў, як камемень нерухомы, -</p>
<p> </p>
<p>Той ад жыцця найлепшы мае дар,</p>
<p>Узбагаціць яго сваёй ашчадай,</p>
<p>Той над сабою поўны гаспадар,</p>
<p>Для ўсіх другіх - узор ён і парада.</p>
<p> </p>
<p>Належыць лету водар летніх квет,</p>
<p>Хоць кветка тая пацвіце і звяне.</p>
<p>Калі ж загана ў ёй праложыць след,</p>
<p>Нат пустазелле прыямнейшым стане.</p>
<p> </p>
<p>Дзядоўнік сэрцу нашаму мілей,</p>
<p>Чым водар цвілых і гнілых лілей.</p>
<p> </p>
<h3><a id="chapter95"></a>95</h3>
<p> </p>
<p>Якой красой, прывабнасцю якой</p>
<p>Ад воч людскіх грахі твае схаваны!</p>
<p>Ды, як на ружы плямачкі пад тлёй,</p>
<p>І на табе застаўся след заганы.</p>
<p> </p>
<p>Маўчаць не змусіш ты людскі язык,</p>
<p>Ён так змяшае праўду і няпраўду,</p>
<p>Што, як, здаецца б, грэх ні быў вялік,</p>
<p>Хвалой табе адразу загучаў бы.</p>
<p> </p>
<p>Які даеш палац дзівосны ты</p>
<p>Для той спакуснай і распуснай змусты!</p>
<p>Пад засенню цудоўнай пекнаты</p>
<p>Становіцца прывабнаю распуста.</p>
<p> </p>
<p>Ды не забудзься, што іржа, на жаль,</p>
<p>З людской нядбайнасці, знішчае сталь.</p>
<p> </p>
<h3><a id="chapter96"></a>96</h3>
<p> </p>
<p>Адны - віну кладуць на маладосць.</p>
<p>Не хочуць бачыць той віны другія.</p>
<p>А ўсе твае грахі і прыгажосць</p>
<p>Кахаюць маладыя і старыя.</p>
<p> </p>
<p>Падобна, як тандэтны самацвет</p>
<p>Зіхціць зырчэй на пальцы у царыцы,</p>
<p>За дабрадзейнасць грэх прымае свет,</p>
<p>На ўсё благое можа ён забыцца.</p>
<p> </p>
<p>Як спрытна статак воўк бы ператрос,</p>
<p>Каб мог з'явіцца ў выглядзе ягняці.</p>
<p>Як пакараў бы закаханых лёс,</p>
<p>Каб ты надумала зачараваць іх!</p>
<p> </p>
<p>Так не рабі! Ты так любіма мной,</p>
<p>Што й гонар твой я падзялю з табой.</p>
<p> </p>
<h3><a id="chapter97"></a>97</h3>
<p> </p>
<p>Якой зімой здаваўся мне той час,</p>
<p>Пакуль цябе не бачыў я, мой дружа:</p>
<p>І Дзед Мароз хадзіў навокал нас,</p>
<p>І дні і ночы ускрывала сцюжа.</p>
<p> </p>
<p>А сапраўды, было каля жніва,</p>
<p>Калі свой плён ледзь восень паднімае,</p>
<p>Нібыта тая сумная ўдава,</p>
<p>Што ад вясны цяжар вялікі мае.</p>
<p> </p>
<p>Ды для мяне патомства ўсё яе</p>
<p>Здавалася сям'ёй асірацелай,</p>
<p>Дзе ты - мне там і лета настае,</p>
<p>Цябе няма - і птушка б не запела.</p>
<p> </p>
<p>Калі ж пачне - то цыркне, то замоўкне,</p>
<p>Ад песень тых і ліст на дрэвах жоўкне.</p>
<p> </p>
<h3><a id="chapter98"></a>98</h3>
<p> </p>
<p>Вясной мы разышліся, ў той пары,</p>
<p>Калі з'явіўся красавік вясёлы,</p>
<p>Калі і ён, і бог Сатурн стары</p>
<p>З вясной спявалі і вадзілі кола.</p>
<p> </p>
<p>Ні птушак спеў, ні водар веснавой,</p>
<p>Найлепшай самай, зіхатлівай краскі</p>
<p>Не ўзялі ўсё ж ткі ўлады нада мной,</p>
<p>Не памаглі ствараць і баяць казкі.</p>
<p> </p>
<p>Не захапляў мяне ружовы цвет,</p>
<p>Не мілаваўся я лілейным цветам, -</p>
<p>Усё найлепшае, што мае свет,</p>
<p>На ўзор цябе і створана сусветам.</p>
<p> </p>
<p>Хоць пачуваўся я, нібы зімой,</p>
<p>Я ў кветках бачыў вобраз ясны твой.</p>
<p> </p>
<h3><a id="chapter99"></a>99</h3>
<p> </p>
<p>Фіялцы ранняй кінуў я дакор,</p>
<p>Што водар свой яна ў цябе украла,</p>
<p>Што сінь вачэй ўзяла ў цябе на ўзор</p>
<p>Для ўсіх валошак і для ўсіх фіялак.</p>
<p> </p>
<p>Лілеі ўзялі белізну сваю</p>
<p>Ад рук тваіх, вынежных, незраўнаных.</p>
<p>Я сорам руж ніяк не утаю:</p>
<p>Ў цябе ўсе барвы іхнія забраны.</p>
<p> </p>
<p>Адна ў дадатак да ўсяго ўзяла</p>
<p>І водар дзіўны ад твайго дыхання.</p>
<p>Затое кару жорсткую знайшла:</p>
<p>Ад слімака яна напэўна звяне.</p>
<p> </p>
<p>І колькі б кветак я ні бачыў дзе, -</p>
<p>Што-небудзь кожная ў цябе крадзе.</p>
<p> </p>
<h3><a id="chapter100"></a>100</h3>
<p> </p>
<p>Дзе муза? І чаму маўчыць яна</p>
<p>Аб тым, хто даў усю магутнасць ёй?</p>
<p>Ці, можа, ля чужога дзе акна</p>
<p>Складае спеў нікчэмнасці якой?</p>
<p> </p>
<p>Вярніся! Стань і спевам адплаці</p>
<p>Таму, хто даў натхненне ў лепшы верш,</p>
<p>Мастацтва даў, што нас вядзе ў жыцці,</p>
<p>Дзеля якога ў свеце ты жывеш.</p>
<p> </p>
<p>Уважна ўгледзься ты ў яго чало.</p>
<p>Калі заўважыш зморшчкі дзе на ім,</p>
<p>Паўстань на час, на ўсю няпраўду, зло,</p>
<p>А за разбой - кляймі пяром сваім.</p>
<p> </p>
<p>Праслаў хутчэй адвечную красу,</p>
<p>Пакуль не ўзняў час серп свой і касу.</p>
<p> </p>
<h3><a id="chapter101"></a>101</h3>
<p> </p>
<p>Гарэзніца! Нашто марудзіш ты,</p>
<p>Не нарысуеш любага майго</p>
<p>З усім дабром, з зіхценнем пекнаты,</p>
<p>Чыё святло і на цябе лягло?</p>
<p> </p>
<p>Ты адкажы: няўжо, на твой пагляд,</p>
<p>Не трэба цноце аніякіх фарб,</p>
<p>А алавок няўжо зусім не варт</p>
<p>Увекавечыць гэты дзіўны скарб?</p>
<p> </p>
<p>Няўжо краса тады і прыгажэй,</p>
<p>Калі яе красой не назавеш?</p>
<p>Хоць залаты ёй створаць маўзалей,</p>
<p>А вечнасць дасць ёй твой цудоўны верш.</p>
<p> </p>
<p>Каб час наступны бачыў прыгажосць,</p>
<p>Ягоны вобраз дай такім, як ёсць.</p>
<p> </p>
<h3><a id="chapter102"></a>102</h3>
<p> </p>
<p>Люблю, але, бадай, маўчу пра тое,</p>
<p>Люблю мацней, а скажа хто - слабей.</p>
<p>Той прадае пачуцце залатое,</p>
<p>Хто пра любоў крычыць ля ўсіх дзвярэй.</p>
<p> </p>
<p>Пачатак быў і ў нашага кахання,</p>
<p>Цябе вітаў я песняю сваёй,</p>
<p>Як Філамель, ад змроку да світання,</p>
<p>Пакуль не прыйдзе лета за вясной.</p>
<p> </p>
<p>І не таму, што лета горш прадвесні,</p>
<p>Калі ноч моўкла, слухаючы спеў.</p>
<p>Увосень лес увесь спявае песні,</p>
<p>Акорды дзікія злятаюць з дрэў.</p>
<p> </p>
<p>Замоўк і я, падобна Філамелі,</p>
<p>Каб песні ціхія прывабу мелі.</p>
<p> </p>
<h3><a id="chapter103"></a>103</h3>
<p> </p>
<p>Якая муза бедная мая,</p>
<p>Калі ёй трэба праспяваць аб тым,</p>
<p>Хто лепш хваленняў нашых удвая</p>
<p>У натуральным выглядзе сваім.</p>
<p> </p>
<p>Не дакарай, калі замоўкнем з ёй.</p>
<p>У люстра глянь. Аблічча ўбачыш там,</p>
<p>Якое надзвычайнай пекнатой</p>
<p>Вышэй таго, што я даваў ці дам.</p>
<p> </p>
<p>Вялікі грэх прыняў бы на душу,</p>
<p>Сваёй хвалой заблоціўшы красу.</p>
<p>Я вобраз твой не ў вершы запішу,</p>
<p>Я лепш яго у сэрцы пранясу.</p>
<p> </p>
<p>Папраўдзе, люстра больш табе дае,</p>
<p>Чым творы могуць перадаць мае.</p>
<p> </p>
<h3><a id="chapter104"></a>104</h3>
<p> </p>
<p>Ты для мяне старэйшаю не станеш,</p>
<p>І ў першы дзень, і сёння - ты адна,</p>
<p>Хоць тры зімы зрывалі з дрэў убранні,</p>
<p>Якія ім прыносіла вясна,</p>
<p> </p>
<p>Хоць тры вясны змяніліся на леты,</p>
<p>За летам восень жоўтая ішла,</p>
<p>Быў тройчы красавік вясной сагрэты, -</p>
<p>А ты - ўсё, як і ў першы дзень, была.</p>
<p> </p>
<p>На жаль, краса знікае пакрыёма,</p>
<p>Як нікне цень ад сонечных гадзін.</p>
<p>Прывабнасць, што здаецца нерухомай,</p>
<p>Нябачны вокам мае рух адзін.</p>
<p> </p>
<p>Пакуль яшчэ ты не была на свеце,</p>
<p>Быў росквіт і заход у кожным леце.</p>
<p> </p>
<h3><a id="chapter105"></a>105</h3>
<p> </p>
<p>Любоў мая не ідалапаклонства,</p>
<p>А мой каханы ідалам не ёсць,</p>
<p>Хоць пра яго, яму пяю бясконца,</p>
<p>Ягоную ўслаўляю прыгажосць.</p>
<p> </p>
<p>Сягоння, заўтра, ён усё прыгожы,</p>
<p>Ён будзе вечна ў харастве такім.</p>
<p>Таму і верш мой без яго не можа,</p>
<p>Пяе пра аднаго, жыве адным.</p>
<p> </p>
<p>Краса, Прыязнасць, Цнота мне так любы,</p>
<p>Красу, Прыязнасць, Цноту слаўлю я.</p>
<p>Яны - як кола, у якім я ўсюды</p>
<p>І у якім уся любоў мая.</p>
<p> </p>
<p>Красу, Прыязнасць, Цноту - ўсе тры сілы</p>
<p>Жыццё шчасліва ў ім адным злучыла.</p>
<p> </p>
<h3><a id="chapter106"></a>106</h3>
<p> </p>
<p>Калі у хроніках старых часоў</p>
<p>Чытаю я пра рыцараў і лэдзі,</p>
<p>Якія зналі хараство, любоў,</p>
<p>Жылі, змагаліся, ўміралі недзе, -</p>
<p> </p>
<p>Тады здаецца, што у спробах тых</p>
<p>Сказаць пра рукі, ўсмешкі вуснаў, вочы</p>
<p>Найлепшы кожны з песняроў старых</p>
<p>Намаляваць твой дзіўны вобраз хоча.</p>
<p> </p>
<p>Ты - надзвычайны хараства узор.</p>
<p>У творах іх - твой цень адлюстраваны:</p>
<p>Цябе не бачыўшы, хто даў бы ў твор</p>
<p>Твой чараўнічы вобраз незраўнаны?</p>
<p> </p>
<p>А мы, сучаснікі, хоць бачыць можам,</p>
<p>Сказаць не можам добра аб прыгожым.</p>
<p> </p>
<h3><a id="chapter107"></a>107</h3>
<p> </p>
<p>Ні прадчуванні, ні прарочы дух,</p>
<p>Што адкрывае дзень наступны свету,</p>
<p>Не ведаюць, не скажуць, ці дайду</p>
<p>З табой, любоў, да вызначанай мэты.</p>
<p> </p>
<p>Як месяц пройдзе праз зацьменні ўсе,</p>
<p>З сваіх прароцтваў Аўгур сам смяецца.</p>
<p>Наступны дзень зямлі ўсёй мір нясе</p>
<p>Пад засенню алівавага вецця.</p>
<p> </p>
<p>Так і любоў мая: ў вянку надзей</p>
<p>У вечнасць пройдзе цераз верш сардэчны.</p>
<p>Смерць страшнай можа быць для тых людзей,</p>
<p>Якія з цемры не выходзяць вечна.</p>
<p> </p>
<p>Мой горды, непакорны, шчыры верш, -</p>
<p>Ты дэспатаў усіх перажывеш!</p>
<p> </p>
<h3><a id="chapter108"></a>108</h3>
<p> </p>
<p>Што б я ў памяці людской знайшоў</p>
<p>Не скарыстанае табе на хвалу?</p>
<p>Што новае сказаў бы пра любоў,</p>
<p>Каб і цябе найлепей праслаўляла?</p>
<p> </p>
<p>Нічога, пэўна! Як у днях былых,</p>
<p>Калі мы толькі стрэліся з табою,</p>
<p>«Любі-мая» - гучыць з радкоў маіх</p>
<p>На новы лад малітваю старою.</p>
<p> </p>
<p>Любоў адвечную і новую прытым</p>
<p>Не скрыўдзіць час і не закрые пылам, -</p>
<p>Лістом паперы стане ён рудым,</p>
<p>Каб запісы на ім свае рабіла.</p>
<p> </p>
<p>Што нам любоў дала у першы раз,</p>
<p>Жыць будзе вечна, нават і без нас.</p>
<p> </p>
<h3><a id="chapter109"></a>109</h3>
<p> </p>
<p>Ты не кажы, што сэрца ў паняверцы,</p>
<p>Хоць зменшыўся агонь, напэўна, ў ім.</p>
<p>Мая душа ў тваім бытуе сэрцы,</p>
<p>З ім разлучыцца - як з сабой самім.</p>
<p> </p>
<p>Кахання дом! Пасля ўсіх вандраванняў</p>
<p>Такім, як быў, страчаюся з табой,</p>
<p>Каб ганьбы след пры першым жа спатканні</p>
<p>Адмыць сваёй гарачаю слязой.</p>
<p> </p>
<p>Хоць, як усе, і я з крыві і плоці,</p>
<p>Але не вер ніколі тым усім,</p>
<p>Што мог бы я сваё сумленне зблоціць</p>
<p>І не вярнуцца да цябе зусім.</p>
<p> </p>
<p>На свеце радасць мне адна ты, цвеце?</p>
<p>Што без цябе мне ў тым прасторным свеце?</p>
<p> </p>
<h3><a id="chapter110"></a>110</h3>
<p> </p>
<p>На жаль вялікі, гэта не мана!</p>
<p>Блукаў я скрозь, дзе варта і не варта</p>
<p>І стала мне, як блазнюку, цана,</p>
<p>Сама любоў мне стала нібы жартам.</p>
<p> </p>
<p>Папраўдзе, так: я крыва, ўперакос</p>
<p>Глядзеў на ўсё, што добрага бывае.</p>
<p>Ды лёс мяне праз хібы ўсе пранёс,</p>
<p>Ты зноў мне любай стала, дарагая.</p>
<p> </p>
<p>Я ні грахоў, ні праўды не таю,</p>
<p>Няхай спакуса сэрца не трывожыць.</p>
<p>Сябе навек табе я аддаю,</p>
<p>А бог кахання хай мне дапаможа, -</p>
<p> </p>
<p>Каб прытуліла да сваіх грудзей,</p>
<p>Каб неба стала для мяне бліжэй.</p>
<p> </p>
<h3><a id="chapter111"></a>111</h3>
<p> </p>
<p>Я згодзен з тым, што доля мне не маці.</p>
<p>Яна на мне паставіла пячаць:</p>
<p>Прымусіла цяжкой штодзённай працай</p>
<p>Для існавання сродкі зарабляць.</p>
<p> </p>
<p>Як фарбавальшчык сам афарбаваны,</p>
<p>Таксама я адзначан рамяством.</p>
<p>Каму пашана, а каму загана</p>
<p>Адным і тым жа выбіта кляймом.</p>
<p> </p>
<p>Ты памажы пазбыцца мне хваробы.</p>
<p>Я воцат вып'ю, ўсё, што скажаш ты.</p>
<p>Я не адмоўлюся, абы дапамагло бы,</p>
<p>Ад самай найгарчэйшай гаркаты.</p>
<p> </p>
<p>Мая любімая! Найлепшай рады</p>
<p>Я дачакаўся б ад тваёй спагады!</p>
<p> </p>
<h3><a id="chapter112"></a>112</h3>
<p> </p>
<p>Твая спагада і замілаванне</p>
<p>Прыкрыюць след ганебнага кляйма.</p>
<p>Мне абыякавым цкаванне стане,</p>
<p>Пакуль са мною будзеш ты сама.</p>
<p> </p>
<p>Твае пахвалы ці твае дакоры</p>
<p>Мне прынясуць патолю або жаль.</p>
<p>Ты для мяне адна ва ўсім прасторы,</p>
<p>Я пры табе, як закаваны ў сталь.</p>
<p> </p>
<p>Я ад сябе адкінуў так далёка</p>
<p>Ўсё, што ліслівасць ці хлусня вядзе,</p>
<p>Каб іх і следу не было навокал,</p>
<p>Каб іх не бачыць, не пачуць нідзе.</p>
<p> </p>
<p>Пануеш ты адна ў мяне на сэрцы,</p>
<p>Мне без цябе ўсё нежывым здаецца.</p>
<p> </p>
<h3><a id="chapter113"></a>113</h3>
<p> </p>
<p>Пасля разлукі - зрок мой стаў у сэрцы,</p>
<p>А вочы быццам як чужыя мне.</p>
<p>І ўсё, што можа мне цяпер сустрэцца,</p>
<p>Мяне нераспазнаным абміне.</p>
<p> </p>
<p>Нібы відушчы і сляпы нібыта,</p>
<p>Глядзіць на свет збянтэжаны пагляд,</p>
<p>Забыты кветкі, птушкі ўсе забыты,</p>
<p>А ува ўсім твой вобраз вінават.</p>
<p> </p>
<p>Якія б дзе я рэчы ні пабачыў, -</p>
<p>Усё з тваёй нітуюцца красой.</p>
<p>Варона крача, галубок заплача,</p>
<p>Застогне мора - ўсюды вобраз твой!</p>
<p> </p>
<p>Табою поўны, я не здольны цяміць</p>
<p>Таго, што звыш мая прыносіць памяць.</p>
<p> </p>
<h3><a id="chapter114"></a>114</h3>
<p> </p>
<p>Няўжо, хвалой тваёю увянчаны,</p>
<p>Атруты царскай - лёстак - выпіў я?</p>
<p>Ці чараўніцтва талент надзвычайны</p>
<p>Дала на долю мне любоў мая?</p>
<p> </p>
<p>Дакуль сягнуць яго праменне можа,</p>
<p>Стварае ён узоры пекнаты.</p>
<p>З істот пачварных ангелаў прыгожых</p>
<p>Стварыць ён можа - гэтакіх, як ты.</p>
<p> </p>
<p>Праўдзіва першая прычына - лёсткі,</p>
<p>І розум прагна трунак гэты п'е.</p>
<p>А вочы келіх наліваюць порстка -</p>
<p>Яму да смаку і самім сабе.</p>
<p> </p>
<p>Калі атрута - лёс даруе грэх ім,</p>
<p>Пакаштаваць - ім давялося першым.</p>
<p> </p>
<h3><a id="chapter115"></a>115</h3>
<p> </p>
<p>Хлусіў я у сваіх ранейшых песнях,</p>
<p>Што нельга мне цябе любіць мацней.</p>
<p>Не ведаў я, што полымя прадвесні</p>
<p>Магло пасля гарэць яшчэ зырчэй.</p>
<p> </p>
<p>Калі гляджу я на падзеі часу,</p>
<p>Дык бачу, што выпадкаў міліён</p>
<p>Разлучыць тых, хто б век не разлучаўся,</p>
<p>Нязломны самы выкрасліць закон.</p>
<p> </p>
<p>На жаль, спалохаўшыся тых здарэнняў,</p>
<p>Я не сказаў тады як мае быць:</p>
<p>Сумненне мне не прынясе збавення,</p>
<p>А я люблю, як нельга больш любіць.</p>
<p> </p>
<p>Любоў - дзіця. Дадаць бы варта тое:</p>
<p>Яна расце, як і усё жывое.</p>
<p> </p>
<h3><a id="chapter116"></a>116</h3>
<p> </p>
<p>Не будзем шкодзіць злуцы сэрцаў двух;</p>
<p>Любоў любоўю звацца не павінна,</p>
<p>Калі яна мяняецца ад скрух</p>
<p>Або ў якую чорную гадзіну.</p>
<p> </p>
<p>Любоў - маяк у часе навальніц,</p>
<p>Яна, як зорка, з цёмнай хмары гляне</p>
<p>І караблю з грымот і бліскавіц</p>
<p>Пакажа шлях надзейны ў акіяне.</p>
<p> </p>
<p>Любоў не мерыцца на тыдні, дні,</p>
<p>Яна бясконца, як жыццё на свеце,</p>
<p>Хоць можа час ружовыя агні</p>
<p>Згасіць на ёй, як на ружовым цвеце.</p>
<p> </p>
<p>Як хто б няпраўду слоў маіх давёў,</p>
<p>Дык не існуе, значыцца, й любоў.</p>
<p> </p>
<h3><a id="chapter117"></a>117</h3>
<p> </p>
<p>Абвінаваць мяне ва ўсіх грахах,</p>
<p>Калі такое маеш ты жаданне, -</p>
<p>Што станавіўся на ганебны шлях,</p>
<p>Не праслаўляў я нашага кахання;</p>
<p> </p>
<p>Што далучаўся да такіх сяброў,</p>
<p>Якія з добрым словам незнаёмы,</p>
<p>І што па волі чатырох вятроў</p>
<p>На ветразях усіх ішоў ад дому.</p>
<p> </p>
<p>Каб грэх мой цяжкі стаў яшчэ цяжэй,</p>
<p>Маю сваволю кінь на тыя шалі.</p>
<p>Глянь строгім поглядам тваіх вачэй,</p>
<p>Абы на смерць мяне не пакаралі.</p>
<p> </p>
<p>Пераканацца толькі меў на мэце,</p>
<p>Якую моц каханне мае ў свеце.</p>
<p> </p>
<h3><a id="chapter118"></a>118</h3>
<p> </p>
<p>Мы ужываем вострыя прысмакі,</p>
<p>Каб апетыт узняўся да яды.</p>
<p>Мы зелле п'ём ад ліхаты ўсялякай,</p>
<p>Каб асяродак чыстым быў заўжды.</p>
<p> </p>
<p>Вось так і я, з твайго замілавання</p>
<p>На сэрцы меў лагоду і спакой.</p>
<p>Калі хварэў, дык праз сваё жаданне</p>
<p>Змагацца з выдуманай ліхатой.</p>
<p> </p>
<p>І захварэў урэшце не на жарты,</p>
<p>Лякарствы горкія адважна п'ю.</p>
<p>А што было ва мне пашаны варта,</p>
<p>Пакіне з лекамі душу маю.</p>
<p> </p>
<p>Уцяміў я: атрутай стануць лекі,</p>
<p>Калі любоў пакіне чалавека.</p>
<p> </p>
<h3><a id="chapter119"></a>119</h3>
<p> </p>
<p>Пітвом з сірэніных пякельных слёз</p>
<p>Я упіваўся, мабыць, неаднойчы.</p>
<p>На страты мне журбу прыносіў лёс,</p>
<p>Над выйгрышам з арбіты лезлі вочы.</p>
<p> </p>
<p>Якіх памылак не было ў той час,</p>
<p>Калі я чуў сябе ў вяршыні шчасця:</p>
<p>То, як у трасцы, жар апошні гас,</p>
<p>То зноў палаў агнём шалёнай страсці.</p>
<p> </p>
<p>Дабра ў благім тады я не знайшоў:</p>
<p>Нядоля робіць добрае найлепшым.</p>
<p>Калі з разлукі вернецца любоў,</p>
<p>Яна намнога стане трывалейшай.</p>
<p> </p>
<p>Так пасля страты зноў знаходзіў я</p>
<p>Сваё багацце большым утрая.</p>
<p> </p>
<h3><a id="chapter120"></a>120</h3>
<p> </p>
<p>Твае пакуты нас ізноў з'ядналі.</p>
<p>Ад гора сам я гнуўся у дугу,</p>
<p>Бо нерваў мне са сталі не кавалі,</p>
<p>Іх раўнаваць да медзі не магу.</p>
<p> </p>
<p>Калі твой смутак, што дала разлука,</p>
<p>Падобны быў ці быў такі, як мой,</p>
<p>Дык ведаю, з якой пякельнай мукай</p>
<p>Хадзіла ты сцяжынкаю сваёй.</p>
<p> </p>
<p>А я, тыран твой, не знайшоў і часу,</p>
<p>Каб хоць узважыць зла твайго цяжар.</p>
<p>Нашто ж адчай над намі разаслаўся,</p>
<p>Закрыў журбой сваёй увесь абшар?</p>
<p> </p>
<p>Я адпусціўся на ўсё благое.</p>
<p>Павінны ж адпушчэнне даць абое.</p>
<p> </p>
<h3><a id="chapter121"></a>121</h3>
<p> </p>
<p>Лепш быць благім, чым, не бываўшы ім,</p>
<p>Цярпець бязвінна ўсякія напасці.</p>
<p>Няма ніякай радасці і ў тым,</p>
<p>Калі нам нехта вызначае шчасце.</p>
<p> </p>
<p>Як можа чый разбэшчаны пагляд</p>
<p>Мной кіраваць, маёй крывёй імпэтнай?</p>
<p>Я грэшны? - Так! Але грашней наўрад,</p>
<p>Чым вы, шпікі, з сваёю апраметнай!</p>
<p> </p>
<p>Я - гэта я. А вы учынак мой</p>
<p>Сваёю мерай мерыце старанна.</p>
<p>Калі суддзя - гарбун, дык за суддзёй,</p>
<p>З свайго жадання, я гарбатым стану?!</p>
<p> </p>
<p>І не кажыце, што на свеце ўсім</p>
<p>Нікога добрага няма зусім!</p>
<p> </p>
<h3><a id="chapter122"></a>122</h3>
<p> </p>
<p>Навошта мне дарунак твой - табліцы?</p>
<p>Нататкі ўсе у памяці маёй.</p>
<p>І так запісаны, што ім скрышыцца</p>
<p>Прыйшлося б толькі разам з галавой.</p>
<p> </p>
<p>Ты будзеш жыць аж да тае часіны,</p>
<p>Пакуль дарэшты знішчыцца, на тло</p>
<p>Усё, што да цудоўных успамінаў</p>
<p>Скарбніцаю надзейнаю было.</p>
<p> </p>
<p>Калі нататкам шчырага кахання</p>
<p>Такія сховы давялося мець,</p>
<p>Няхай лепш некаму дарункам стане</p>
<p>Табліц халодных мармур або медзь.</p>
<p> </p>
<p>Хто хоча мець для памяці дарункі,</p>
<p>Не верыць той у моц уласнай думкі.</p>
<p> </p>
<h3><a id="chapter123"></a>123</h3>
<p> </p>
<p>Не спадзявайся, час, што я інакшы!</p>
<p>Ўсе піраміды - цуд малы зусім.</p>
<p>На новы лад стар'ё паніцаваўшы,</p>
<p>Як дасягненнем, хвалішся ты ім.</p>
<p> </p>
<p>Наш век кароткі. Дзіва ў тым якое,</p>
<p>Калі стар'ё за навіну даеш.</p>
<p>Здаецца нам, і мы ствараем тое,</p>
<p>Што створана ў мінулым часе лепш.</p>
<p> </p>
<p>Навошта мне усе твае табліцы?</p>
<p>Мінулыя і сённяшнія дні</p>
<p>Ты апрануў такою небыліцай,</p>
<p>Што не адрозніш праўду ад хлусні.</p>
<p> </p>
<p>Я кляўся ў тым, што быў і буду верным,</p>
<p>А на цябе увагі мы не звернем.</p>
<p> </p>
<h3><a id="chapter124"></a>124</h3>
<p> </p>
<p>З адной калыскі шчасце і няшчасце,</p>
<p>Ды ў іх няма аднолькавых дарог:</p>
<p>Ці можна кветкай у вянок папасці,</p>
<p>Ці пустазельнай былкаю ў быльнёг...</p>
<p> </p>
<p>Любоў мая няпэўнасці не знае,</p>
<p>Багацце ёй не прынясе бяды.</p>
<p>Яна палітыканаў абмінае</p>
<p>І пагарджае імі заўсягды.</p>
<p> </p>
<p>Навошта ёй такія мудрагерцы,</p>
<p>Якія твораць на кароткі час?</p>
<p>Любоў жыла і будзе жыць у сэрцы,</p>
<p>Ў якім агонь сумлення не пагас.</p>
<p> </p>
<p>А тыя ўсе бязглуздыя стварэнні</p>
<p>Сваёю смерцю нам дадуць збавенне.</p>
<p> </p>
<h3><a id="chapter125"></a>125</h3>
<p> </p>
<p>Навошта мне дурацкая пашана</p>
<p>Цягаць над некім нейкі балдахін?</p>
<p>Нашто для вечнасці старацца стану,</p>
<p>Калі яна не йдзе далей руін?</p>
<p> </p>
<p>Не бачым мы, як падхалімаў зграя</p>
<p>У панскі кут паўзе на жываце?</p>
<p>І хлеб здаровы на прысмак мяняе,</p>
<p>Як быццам шчасце з гаркаты расце?</p>
<p> </p>
<p>О, не! Дазволь твайму аддацца сэрцу,</p>
<p>Прымі мой бедны, але вольны дар,</p>
<p>Які не быў у рабскай паняверцы,</p>
<p>І стань яму, як я табе, ўладар.</p>
<p> </p>
<p>Прэч стукачоў! Для чыстага сумлення</p>
<p>Не страшны ні паклёпы, ні ганенні.</p>
<p> </p>
<h3><a id="chapter126"></a>126</h3>
<p> </p>
<p>Мой любы хлопчык! Ты адзін-адзіны</p>
<p>Кіруеш часам, лічыш нам хвіліны.</p>
<p> </p>
<p>Пакуль расцеш і прыгажэеш, вяне</p>
<p>Тваіх прыхільнікаў замілаванне.</p>
<p> </p>
<p>Калі табе ўладарніца-прырода</p>
<p>Не хоча даць у час наступны ходу,</p>
<p> </p>
<p>Дык для таго, каб хітрасцю такою</p>
<p>Спыніць яго уладу над табою.</p>
<p> </p>
<p>Высцерагайся ты яе усё ж ткі,</p>
<p>Пашкадаваўшы, пакарае жорстка:</p>
<p> </p>
<p>Аддасць цябе, як толькі прыйдзе рата,</p>
<p>Яна без жаднай літасці ў адплату.</p>
<p> </p>
<h3><a id="chapter127"></a>127</h3>
<p> </p>
<p>Красунямі не зваў ніхто чарнявых,</p>
<p>Хоць сапраўды яны красуні ёсць.</p>
<p>Каму і хто даваў на свеце права,</p>
<p>Каб занядбаць такую прыгажосць?</p>
<p> </p>
<p>Ад тых часін, калі красу прыроды</p>
<p>Нам падмяняюць фальшам штучных фарб, -</p>
<p>Як безназоўная, жыве урода,</p>
<p>Як занядбаны і забыты скарб.</p>
<p> </p>
<p>Дык вось чаму і зрок маёй каханай</p>
<p>Пад колер гругановага крыла,</p>
<p>Нібы жалобаю па тых убраны,</p>
<p>Над кім падробка ўладу узяла.</p>
<p> </p>
<p>Любоў мая ў жалобе так прыгожа,</p>
<p>Што не адна захоча быць такой жа.</p>
<p> </p>
<h3><a id="chapter128"></a>128</h3>
<p> </p>
<p>Калі ты, музыка душы маёй,</p>
<p>Абудзіш струны музыкай дзівоснай</p>
<p>І ўсе лады пакорна пад рукой</p>
<p>Пачнуць схіляцца, - як жа мне зайздросна!</p>
<p> </p>
<p>Зайздрошчу я і струнам і ладам,</p>
<p>Што ў пераборы ходзяць, як у танцы.</p>
<p>І ад спакусы чырванею сам,</p>
<p>Калі яны твае цалуюць пальцы.</p>
<p> </p>
<p>Каб гэта доля дасталася мне -</p>
<p>Адчуць рукі пяшчотнай ласкатанне,</p>
<p>Калі яна струну узварухне</p>
<p>З пачуццем ласкі, шчырага кахання!</p>
<p> </p>
<p>Калі ім так пашэнціла - няхай!</p>
<p>Аддай ім рукі, вусны - мне аддай!</p>
<p> </p>
<h3><a id="chapter129"></a>129</h3>
<p> </p>
<p>Распуста не прыносіць духу гонар.</p>
<p>Пакуль не задаволена яна, -</p>
<p>Парушыць клятву, пазнаёміць з горам,</p>
<p>Абразіць, схлусіць, высмакча да дна.</p>
<p> </p>
<p>Сваё спагоніць - як яе адверне.</p>
<p>Ізноў мы гонімся, калі міне.</p>
<p>Апошні розум страціць, хто хоць зерне</p>
<p>Спакуслівай прынады той глыне.</p>
<p> </p>
<p>Як утрапёная да мэты мкнецца</p>
<p>І мэтай служыць для людзей сама.</p>
<p>У пошуках прываблівай здаецца,</p>
<p>У адшуканай - радасці няма.</p>
<p> </p>
<p>Ніхто ж не адмаўляецца ад раю,</p>
<p>Цераз які у пекла ён трапляе!</p>
<p> </p>
<h3><a id="chapter130"></a>130</h3>
<p> </p>
<p>Да зорах не падобны любай вочы,</p>
<p>Каралі - шмат за вусны чырваней,</p>
<p>Не златакосая - пад колер ночы,</p>
<p>А снег - бялей смугі яе грудзей.</p>
<p> </p>
<p>Не параўнаць яе да руж дамаскіх, -</p>
<p>Бяднейшы колер твару, на руках,</p>
<p>І больш прыемны водар маюць краскі,</p>
<p>Чым ад яе духмяных вуснаў пах.</p>
<p> </p>
<p>Люблю я вельмі слухаць голас мілай,</p>
<p>Ды ўцехі больш мне музыка нясе.</p>
<p>Не знаю, як багіня дзе хадзіла,</p>
<p>Яна ж звычайна ходзіць, як усе.</p>
<p> </p>
<p>І ўсё ж, клянуся, над яе на свеце</p>
<p>Не адшукаеце нідзе кабецін!</p>
<p> </p>
<h3><a id="chapter131"></a>131</h3>
<p> </p>
<p>Ты, як красуні ў нашым свеце ўсе,</p>
<p>Ўладарнасцю сваёй тырану роўна.</p>
<p>Ты ведаеш, што я ў тваёй красе</p>
<p>Найдаражэйшы бачу скарб цудоўны.</p>
<p> </p>
<p>Няхай гавораць, што смуглявасць шчок</p>
<p>Не створана для палкага кахання.</p>
<p>Глынуўшы моўчкі пры людзях папрок,</p>
<p>Я з ім адзін спрачаюся дазвання.</p>
<p> </p>
<p>Клянуся я з адданасцю усёй</p>
<p>І уздыханнем клятву падмацую,</p>
<p>Што са сваёй смуглявай пекнатой</p>
<p>Ты прыгажэй за ўсякую другую.</p>
<p> </p>
<p>Ты не смуглявасцю чарней за ўсіх -</p>
<p>Чарней душою і у дзеях злых.</p>
<p> </p>
<h3><a id="chapter132"></a>132</h3>
<p> </p>
<p>Люблю я вочы чорныя твае,</p>
<p>У іх, спачуццем да мяне, жалоба.</p>
<p>І хоць спакою ў сэрцы не стае,</p>
<p>Яно развеяць смутак мой магло бы.</p>
<p> </p>
<p>Ні сонца яснае на ўсходзе дня,</p>
<p>Ні на заходзе зорка Мілавіца -</p>
<p>Табе і напалову не раўня,</p>
<p>Калі жалоба ў вочах прамяніцца.</p>
<p> </p>
<p>О, каб ты сэрца апрануць магла</p>
<p>Такім пакровам смутку і самоты</p>
<p>І каб спагадай да мяне была</p>
<p>Уся твая цудоўная істота!</p>
<p> </p>
<p>Пакляўся б я, што хараство ўсё - чорна,</p>
<p>Няма нідзе красы з тваёю роўнай!</p>
<p> </p>
<h3><a id="chapter133"></a>133</h3>
<p> </p>
<p>Я праклінаю сэрца, што нясе</p>
<p>Для нашых сэрцаў смутак нечуваны.</p>
<p>Ці ж не здаволілі цябе усе</p>
<p>Мае пакуты і цяжкія раны?</p>
<p> </p>
<p>Мяне забраўшы ў самаго сябе,</p>
<p>Твае бязлітасна караюць вочы.</p>
<p>Калі ж і друга страціў, і цябе, -</p>
<p>Дык, значыцца, я пакараны тройчы.</p>
<p> </p>
<p>З якім я горам толькі не знаём!</p>
<p>Тваё імя мне стала як вязніца.</p>
<p>Дазволь для друга быць вартаўніком,</p>
<p>Калі пры мне стаіш ты вартаўніцай.</p>
<p> </p>
<p>Не згодзішся ты з думкаю такой!</p>
<p>І так я твой, а ўсё маё - са мной!</p>
<p> </p>
<h3><a id="chapter134"></a>134</h3>
<p> </p>
<p>Згаджаюся, што друг мой стаў тваім,</p>
<p>А я цяпер - як твой падданы быццам</p>
<p>Яго жаданне - я ж існую ў ім! -</p>
<p>Каб ад цябе як-небудзь адлучыцца.</p>
<p> </p>
<p>Не згодна ты, і ён, прызнацца, не:</p>
<p>Ты сквапная, а ён сумленны надта.</p>
<p>Ён - падпісаўшы вэксаль за мяне,</p>
<p>А ты - ліхвярскай прагнасцю абнята.</p>
<p> </p>
<p>Цяпер цябе цікавіць не заклад,</p>
<p>Сама не ведаеш, чаго б там болей!</p>
<p>Я перад другам вельмі вінават, -</p>
<p>Цераз мяне ён трапіў у няволю.</p>
<p> </p>
<p>Над намі ўлада поўная твая:</p>
<p>Ў няволі ён, без волі з ім і я.</p>
<p> </p>
<h3><a id="chapter135"></a>135</h3>
<p> </p>
<p>Імя маё ў сабе нясе «жаданне».</p>
<p>Ў ім прага палкая, спакуса ў ім.</p>
<p>Прымі ў сваё салодкае ўладанне</p>
<p>Яго, каб аб'ядналася з тваім.</p>
<p> </p>
<p>Няўжо ў такой раскошнай і цудоўнай</p>
<p>Не знойдзецца куточка для мяне?</p>
<p>Хоць мора цераз край вадою поўна,</p>
<p>Прыняць паток дажджовы не міне.</p>
<p> </p>
<p>І ты, жаданняў маючы не мала,</p>
<p>Маё ў сваю скарбніцу прытулі,</p>
<p>Каб у цябе яшчэ іх болей стала,</p>
<p>А мы самотнікамі не былі.</p>
<p> </p>
<p>Сваіх прыхільнікаў ніяк не крыўдзі,</p>
<p>Ў адзін струмень няхай з іх кожны прыйдзе.</p>
<p> </p>
<h3><a id="chapter136"></a>136</h3>
<p> </p>
<p>Калі душа твая сварыцца стане,</p>
<p>Што набліжаеш да сябе мяне,</p>
<p>Скажы ты ёй, што я тваім жаданнем</p>
<p>Павінен быць, бо ім бываў раней.</p>
<p> </p>
<p>Жаданні маюць права нарадзіцца,</p>
<p>Любімая, не згасла каб любоў.</p>
<p>Няхай кахання нашага скарбніцу</p>
<p>Яны ізноў напоўняць да краёў.</p>
<p> </p>
<p>Я непрыкметны ў ліку іншых, можа,</p>
<p>Але адмовай сэрца не трывож.</p>
<p>Яно жаданнем палкім дапаможа</p>
<p>Пабольшыць слодыч і тваю усё ж.</p>
<p> </p>
<p>Няхай ад імені любоў пачнецца:</p>
<p>Яго палюбіш, любым стане й сэрца.</p>
<p> </p>
<h3><a id="chapter137"></a>137</h3>
<p> </p>
<p>Што натварыла ты са мной, любоў!</p>
<p>Мяне ты слепіш і сама сляпая,</p>
<p>Хоць вочы знаюць, дзе б красу знайшоў,</p>
<p>Замест дабра якраз благое маю.</p>
<p> </p>
<p>Калі, збянтэжаны, ў затоцы я</p>
<p>Свой якар кінуў на такой мясціне,</p>
<p>Дзе карабель ідзе ля карабля,</p>
<p>Дык хто ж за гэта адказаць павінен?</p>
<p> </p>
<p>Чаму для сэрца выбіты папар</p>
<p>Мог выдацца сядзібай самай вартай</p>
<p>І вочы мкнуцца пад няпраўдай мар</p>
<p>Схаваць ману ганебную упарта?</p>
<p> </p>
<p>Відаць, што сэрца пры сляпых вачах</p>
<p>З хлуснёй згубіла свой праўдзівы шлях.</p>
<p> </p>
<h3><a id="chapter138"></a>138</h3>
<p> </p>
<p>Мая любімая клянецца мне,</p>
<p>Што ўся яна з адной саткана праўды,</p>
<p>Каб, як юнак, паддаўся я мане,</p>
<p>Згадзіўся з тым, што так і ёсць сапраўды.</p>
<p> </p>
<p>І мне паверыць хочацца тады,</p>
<p>Што маладым названы ёй не з жарту.</p>
<p>Хоць самыя найлепшыя гады</p>
<p>Мае цяпер і памінаць не варта.</p>
<p> </p>
<p>Выходзіць так, што праўды ў нас няма.</p>
<p>Чаму ж не скажам, што яна - схлусіла,</p>
<p>А я - стары? Але ж любоў сама</p>
<p>У летуценнях толькі мае сілу.</p>
<p> </p>
<p>Не любіць старасць пералічваць дні,</p>
<p>А недахопы топіць у хлусні.</p>
<p> </p>
<h3><a id="chapter139"></a>139</h3>
<p> </p>
<p>Не растлумачвай гора ты майго, -</p>
<p>Твая няласка смутку ўся прычына,</p>
<p>Калі ты хочаш пакараць каго,</p>
<p>Дык языком карай, а не вачыма.</p>
<p> </p>
<p>Скажы, што любым стаў табе другі,</p>
<p>Ды не глядзі так нежна на другога.</p>
<p>Нашто да гора дадаваць тугі,</p>
<p>Калі ў мяне і так яе замнога?</p>
<p> </p>
<p>Табе вядома моц тваіх вачэй</p>
<p>І што ў тваіх вачах адлюстравана.</p>
<p>Затым адводзіш ад мяне хутчэй</p>
<p>Ты гэту зброю, што насекла раны.</p>
<p> </p>
<p>Так не рабі! Ахвяра я амаль.</p>
<p>Дабі мяне, каб разам скончыць жаль.</p>
<p> </p>
<h3><a id="chapter140"></a>140</h3>
<p> </p>
<p>Разумнай будзь у жорсткасці самой,</p>
<p>Мяне сваёй пагардай не карай,</p>
<p>Каб не прымусіў смутак горкі мой</p>
<p>Сказаць пра найгарчэйшы мой адчай.</p>
<p> </p>
<p>Скажы, што любіш, хоць не любіш больш,</p>
<p>Скажы, як доктар хвораму, калі,</p>
<p>Каб супакоіць прадсмяротны боль,</p>
<p>Сто год жыцця прарочыць на зямлі.</p>
<p> </p>
<p>Баюся я, каб на твае сляды</p>
<p>Не кінуў з роспачы ганебных слоў,</p>
<p>Бо ліхамысны свет, як заўсягды,</p>
<p>Прыняць за праўду трызненне гатоў.</p>
<p> </p>
<p>Каб не крануў нас здрадніцкі паклёп,</p>
<p>Мне ў вочы глянь, што ў сэрцы ні было б!</p>
<p> </p>
<h3><a id="chapter141"></a>141</h3>
<p> </p>
<p>Вачыма я ў цябе не закаханы,</p>
<p>Ў табе яны знаходзяць шмат пахіб.</p>
<p>А сэрцу даспадобы ўсе заганы,</p>
<p>Ўтрапёнымі якімі ні былі б.</p>
<p> </p>
<p>Твой голас не прыносіць асалоды,</p>
<p>Мае пачуцці - дотык, слых ці смак -</p>
<p>Не мкнуцца, хоць жадаеш іх прыходу,</p>
<p>На твой банкет юрлівы аніяк.</p>
<p> </p>
<p>І ўсё ж, - ні ўсім пяці ім не ўдаецца,</p>
<p>Ні паасобна - сэрца ўгаварыць,</p>
<p>Каб назусім адмовілася сэрца</p>
<p>Табе служыць, тваім падданым быць.</p>
<p> </p>
<p>Пакута мне прыносіць і уцеху:</p>
<p>Караеш ты, і ты ж наўчыла грэху!</p>
<p> </p>
<h3><a id="chapter142"></a>142</h3>
<p> </p>
<p>Любоў - мой грэх, народжаны красою,</p>
<p>Ў абузу нас і завяла яна.</p>
<p>Ты параўнай маю віну з тваёю:</p>
<p>І у мяне, і у цябе - адна.</p>
<p> </p>
<p>З тваіх бы вуснаў чуць дакор не варта,</p>
<p>Бо цноту ганьбілі яны ўвесь час.</p>
<p>Я сам у рабаўніцтве вінаваты:</p>
<p>Чужыя ложкі правяраў не раз.</p>
<p> </p>
<p>Ніхто майго кахання не асудзіць,</p>
<p>Як і тваіх, што ёсць і што былі.</p>
<p>Спагаду ў сэрцы ты пасей, каб людзі</p>
<p>Маглі з яе расчуліцца калі.</p>
<p> </p>
<p>Здараецца і так на нашым свеце:</p>
<p>Як ты свяціла, так табе пасвецяць.</p>
<p> </p>
<h3><a id="chapter143"></a>143</h3>
<p> </p>
<p>Ты толькі глянь, як гаспадыня-маці,</p>
<p>Дзіця ссадзіўшы, ловіць певунка.</p>
<p>Уся яе увага на курчаці,</p>
<p>Паветра мацае ўвесь час рука.</p>
<p> </p>
<p>Зірні, як плача беднае дзіцятка</p>
<p>Па той, што занята зусім другім.</p>
<p>Увесь свой спрыт і сілу без астатку</p>
<p>Яна кладзе у паляванні тым.</p>
<p> </p>
<p>І ты за тым імкнешся, што ўцякае,</p>
<p>А я, малое, следам па зямлі.</p>
<p>Вярніся ж да таго, хто так чакае,</p>
<p>І пацалуй, як маці, прытулі.</p>
<p> </p>
<p>Як толькі здзейсніш ты свае жаданні,</p>
<p>Тады і мне лягчэй на сэрцы стане.</p>
<p> </p>
<h3><a id="chapter144"></a>144</h3>
<p> </p>
<p>На радасць мне і на пакуту мне</p>
<p>Ва мне жывуць адразу два каханні.</p>
<p>Адно - кабеціна, за ноч цямней,</p>
<p>Другое - друг у ангельскім убранні.</p>
<p> </p>
<p>Каб месца даць у пекле мне хутчэй,</p>
<p>Дык ангела ўсё спакушае д'ябал:</p>
<p>Імкнецца аддаліць з маіх вачэй,</p>
<p>Змусціць яго агнём сваіх паглядаў.</p>
<p> </p>
<p>Не знаю, хто каго адолеў там,</p>
<p>Але не ангел, мабыць, як здаецца.</p>
<p>Пайшлі, пасябраваўшы, бачыў сам,</p>
<p>Дык ангел трапіў пэўна ў тое месца.</p>
<p> </p>
<p>Ці так, ці не - дазнаемся ў той час,</p>
<p>Калі ён з пекла вернецца да нас.</p>
<p> </p>
<h3><a id="chapter145"></a>145</h3>
<p> </p>
<p>Я ненавіджу! - з вуснаў тых,</p>
<p>Якія створаны каханнем,</p>
<p>Пачуў збянтэжаны мой слых,</p>
<p>Калі знябыўся я дазвання.</p>
<p> </p>
<p>Мая каханая тады</p>
<p>Язык адразу прыкусіла,</p>
<p>Бо ён дагэтуль заўсягды</p>
<p>Насіў прыемнасці ад мілай.</p>
<p> </p>
<p>Як светлы дзень зганяе змрок,</p>
<p>Нібы якога злога духа,</p>
<p>Маёй каханай язычок</p>
<p>Маю скрышыў адразу скруху.</p>
<p> </p>
<p>«Я ненавіджу!» - чую. Ўраз</p>
<p>За тым шчаслівае: «Не вас!»</p>
<p> </p>
<h3><a id="chapter146"></a>146</h3>
<p> </p>
<p>Душа мая, зямлі ўсёй асяродак,</p>
<p>Чаму прыгон ты церпіш над сабой?</p>
<p>На афарбоўку сцен не шкода сродак,</p>
<p>А што за той фарбованай сцяной?</p>
<p> </p>
<p>Чаму на свой прытулак тымчасовы</p>
<p>І не трывалы траціш многа так?</p>
<p>Збіраеш спадчыну ты адмыслова,</p>
<p>Каб больш здабычы меў сляпы чарвяк?!</p>
<p> </p>
<p>Узбагачай, душа, сваю скарбніцу, -</p>
<p>Для дзён наступных застанецца скарб,</p>
<p>Хоць з панадворку будзе менш ільсніцца</p>
<p>Нікому не патрэбных, танных фарб.</p>
<p> </p>
<p>Тады над смерцю станеш гаспадыняй,</p>
<p>Яе ўся ўлада над жыццём загіне.</p>
<p> </p>
<h3><a id="chapter147"></a>147</h3>
<p> </p>
<p>Хварэю я. Хвароба ўся - любоў.</p>
<p>Неўтаймаванай смагай паліць сэрца.</p>
<p>Атруты раз пакаштаваўшы, зноў</p>
<p>Яе шукае, п'е і не нап'ецца.</p>
<p> </p>
<p>Лячыў хваробу доктар - розум мой, -</p>
<p>Цяпер адмовіўся, бо так і варта:</p>
<p>Якія б лекі ён ні радзіў ёй,</p>
<p>Прымаць іх не згаджаецца упарта.</p>
<p> </p>
<p>Як непрытомны я ў такой бядзе,</p>
<p>Без розуму, нібыта утрапёны.</p>
<p>Бадзяюцца і словы абы-дзе,</p>
<p>Ад іх і думкі - ў розныя староны.</p>
<p> </p>
<p>Кажу, напрыклад, ты - святло для воч,</p>
<p>А сапраўды - пякельніца, як ноч.</p>
<p> </p>
<h3><a id="chapter148"></a>148</h3>
<p> </p>
<p>Якія вочы мне дало каханне,</p>
<p>Як праўду блытае з хлуснёй пагляд!</p>
<p>Ці, можа, розуму прыйшло згасанне</p>
<p>І ён у блытаніне вінават?</p>
<p> </p>
<p>Калі ўсё добра, што ім даспадобы,</p>
<p>Чаму ж не згодны свет і людзі з тым?</p>
<p>А калі не, дык ці не лепш было бы</p>
<p>Прызнаць, што праўды ў іх няма зусім?</p>
<p> </p>
<p>І што б сказалі вочы аб прыгожым,</p>
<p>Калі сляза бяссоння крые зрок?</p>
<p>Нам сонца нават пасвяціць не можа,</p>
<p>Калі на небе покрыва з аблок.</p>
<p> </p>
<p>Любоў сумысля слёзы шле на вочы:</p>
<p>Схаваць за імі ўсе заганы хоча.</p>
<p> </p>
<h3><a id="chapter149"></a>149</h3>
<p> </p>
<p>Як можаш ты, гарэзніца, сказаць,</p>
<p>Што я цябе нібыта не люблю,</p>
<p>Калі з табой выходжу ваяваць</p>
<p>Я на істоту ўласную сваю?</p>
<p> </p>
<p>Ці сябраваў я з ворагам тваім?</p>
<p>Ці заляцаўся да тваіх ліхіх?</p>
<p>Калі ж глядзела поглядам благім,</p>
<p>Ці не сустрэў яго мой сціплы ўздых?</p>
<p> </p>
<p>Ці ёсць што-небудзь вартае ў мяне,</p>
<p>Чаго б да ног тваіх я не сіхіліў?</p>
<p>Як твой загад з-пад веек мільгане,</p>
<p>Хіба яго не выканаў калі?</p>
<p> </p>
<p>Твая варожасць сведчыць аб адным:</p>
<p>Відушчых любіш ты, я ж стаў сляпым.</p>
<p> </p>
<h3><a id="chapter150"></a>150</h3>
<p> </p>
<p>Дзе ты такую ўладу набыла,</p>
<p>Каб панаваць - бяссільная - над сілай,</p>
<p>Хлусіць, што дзень прыгож не ад святла,</p>
<p>Хлусіць на ісціну мяне схіліла?</p>
<p> </p>
<p>Якім прымусам ты ўтлуміла мне</p>
<p>Дабром лічыць зло ўсё тваёй істоты,</p>
<p>І так, што грэх цяпер мне прыямней,</p>
<p>Чым самая прываблівая цнота?</p>
<p> </p>
<p>Цяпер за тое ўсё цябе люблю,</p>
<p>За што б напэўна мусіў ненавідзець.</p>
<p>Калі зняважыць хто любоў маю,</p>
<p>Дык з ім мяне ты не павінна крыўдзіць.</p>
<p> </p>
<p>Калі магу нявартую любіць,</p>
<p>Дык варты больш я сам любімым быць.</p>
<p> </p>
<h3><a id="chapter151"></a>151</h3>
<p> </p>
<p>Любоў не ведае згрызот сумлення,</p>
<p>Тым часам маці іх - сама любоў.</p>
<p>Каб не шукаць пасля табе збавення, -</p>
<p>Лепш не нагадвай мне сваіх грахоў.</p>
<p> </p>
<p>Каб грэшных думак ты сама не мела,</p>
<p>Адкуль бы іх дазналася душа?</p>
<p>Пакуль не спакушае змуста цела,</p>
<p>Ніхто не мог бы плоці спакушаць.</p>
<p> </p>
<p>Яна ўстае, як раб перад царыцай,</p>
<p>Тваё імя пачуўшы і загад,</p>
<p>Каб, мэту ўцэліўшы, да ног схіліцца,</p>
<p>Пачуццем гордасці напоўніўшы пагляд.</p>
<p> </p>
<p>Без жадных каянняў табе той рады,</p>
<p>Хто ўздымы ведае і заняпады.</p>
<p> </p>
<h3><a id="chapter152"></a>152</h3>
<p> </p>
<p>Цябе пазнаўшы, клятву я нарушыў,</p>
<p>Ты ж прывяла дзве здрады за сабой:</p>
<p>Заганьбіўшы спачатку ложак мужаў,</p>
<p>Пасля зграшыўшы зноў перада мной.</p>
<p> </p>
<p>Але якой жа я шукаю праўды,</p>
<p>Калі я сам далей цябе пайшоў:</p>
<p>Я кляўся выкрываць твае завады</p>
<p>І зрокся - праз цябе - сваіх жа слоў.</p>
<p> </p>
<p>Я кляўся шчырасці тваёй і ласцы,</p>
<p>Казаў, што любіш і аддана мне,</p>
<p>Змушаў свае я вочы закрывацца</p>
<p>На праўду ўсю, каб верыць той мане.</p>
<p> </p>
<p>Але не ў тым найбольш я вінаваты:</p>
<p>Пакляўся я, што ты пашаны варта!</p>
<p> </p>
<h3><a id="chapter153"></a>153</h3>
<p> </p>
<p>Бог Купідон, заснуўшы у гайку,</p>
<p>Паклаў паходню ля сябе пры боку,</p>
<p>А німфа, ўзяўшы галаўню ў руку,</p>
<p>Яе згасіла ў ручаі глыбокім.</p>
<p> </p>
<p>Вада, нагрэўшыся агнём святым,</p>
<p>Хваробы лечыць ад тае часіны.</p>
<p>А Купідон не гараваў па тым:</p>
<p>Агонь здабыў з вачэй маёй дзяўчыны.</p>
<p> </p>
<p>Каб той агонь пазнаць як мае быць,</p>
<p>Ён закрануў мне сэрца нечакана.</p>
<p>І вось яно ад той пары баліць,</p>
<p>Ручэй гаючы не ўгаіў мне раны.</p>
<p> </p>
<p>Пазнаў я ўсё ж: з любімых мне вачэй</p>
<p>Дастану лекі я за ўсё хутчэй.</p>
<p> </p>
<h3><a id="chapter154"></a>154</h3>
<p> </p>
<p>Знянацку задрамаў кахання бог.</p>
<p>Паходня ля яго з агнём юрлівым.</p>
<p>Прыбеглі німфы. Сон ім дапамог:</p>
<p>Адна ўхапіла той агонь імкліва.</p>
<p> </p>
<p>Застаўся абяззброены ўладар,</p>
<p>Які спаліў багата палкіх сэрцаў.</p>
<p>А скрадніца такі нябесны дар</p>
<p>Вадою заліла ў крынічнай рэчцы.</p>
<p> </p>
<p>Агнём нагрэтая, з часіны той</p>
<p>Гаючай стала для мужчын крыніца.</p>
<p>І я хадзіў, каб лекавай вадой</p>
<p>Мне ад сваёй хваробы як пазбыцца.</p>
<p> </p>
<p>Нагрэць ваду любоў дапамагла,</p>
<p>Згасіць любоў крыніца не змагла.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Uladzimir_Dubouka/">Уладзімір Дубоўка</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>