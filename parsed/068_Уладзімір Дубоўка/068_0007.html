<div class="container">
<div class="book-utils">
<div id="qrcode"></div>
<a href="/Uladzimir_Dubouka/Pierad_imieniem_Lubovi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1958 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Перад іменем Любові -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Перад іменем Любові</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<a href="#chapter16">16</a><br/>
<a href="#chapter17">17</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p>На апошні сігнал зварухнуўся цягнік,</p>
<p>як нацятая туга спружына.</p>
<p>Семафоры зялёныя ўзнеслі агні</p>
<p>у карунках сталёвых пражылін.</p>
<p> </p>
<p>Трапыхнуліся хустачкі, кветкі ў руках...</p>
<p>Засталіся яны на пероне...</p>
<p>А спружына, нацятая туга на шлях,</p>
<p>і пайшла — у магутным разгоне...</p>
<p> </p>
<p>Цераз наспы, масты, у няспыннай хадзе,</p>
<p>калыхаючыся на заваротах,</p>
<p>і людзей — ад людзей,</p>
<p>і людзей — да людзей,</p>
<p>і лагоду вязе, і турботы...</p>
<p> </p>
<p>Наабапал вясна без ніякіх брыжоў,</p>
<p>зеляніна навокала, кветкі.</p>
<p>Гэта май праз зямлю праз усю перайшоў</p>
<p>і аздобіў красою палеткі.</p>
<p> </p>
<p>Паміж кветак усіх адшукаў ён адну:</p>
<p>пазлацістыя ключыкі нашы.</p>
<p>Неба сіняе ключыкамі адамкнуў,</p>
<p>іх ля цёмнага лесу набраўшы.</p>
<p> </p>
<p>І тады разліліся над нашай зямлёй</p>
<p>цеплыня, хараство і пяшчота.</p>
<p>Зазванілі крыніцы люстранай вадой</p>
<p>на каменні, карэнні, ў чаротах.</p>
<p> </p>
<p>І тады заспяваў неаглядны прасцяг,</p>
<p>песня тая — сама навальніца!</p>
<p>А цягнік наш, набраўшы магутны размах,—</p>
<p>ён імклівіць, імкнецца, імчыцца...</p>
<p> </p>
<h3><a id="chapter2"></a>2</h3>
<p>Усміхнулася ветла суседка мая:</p>
<p>«Ўсё глядзела б... глядзела... глядзела...</p>
<p>Гэта ж нашы яны — і краса, і зямля,</p>
<p>гэта ж песня — для нас празвінела...</p>
<p> </p>
<p>Гляньце толькі на гэны калінавы куст —</p>
<p>ён вяночкамі ўсцяж ператканы.</p>
<p>Самы лепшы і самы патончаны густ</p>
<p>тут не знойдзе ніякай заганы.</p>
<p> </p>
<p>Вы заўважце: паветра як водар нясе,</p>
<p>колькі ў ім асалоды дзівоснай —</p>
<p>і чабор, і душыца, і зёлкі усе,</p>
<p>што даюць нам цудоўныя вёсны!..</p>
<p> </p>
<p>А сасонкі стаяць, а сасонкі шумяць,</p>
<p>шалясцяць, і гудуць, і гамоняць...</p>
<p>Толькі жыць, толькі жыць, не ўміраць,</p>
<p>хай было б яно вечным Сягоння...</p>
<p> </p>
<p>Лепш пануе няхай на зямлі супакой</p>
<p>і лагода пануе на свеце,</p>
<p>каб прыдбанае нашай працоўнай рукой</p>
<p>спажывалі мы самі і дзеці...</p>
<p> </p>
<p>Не падумайце, што выхваляюся я:</p>
<p>я пры смерці была неаднойчы.</p>
<p>І не толькі каб я, але наша сям’я</p>
<p>чорнай смерці глядзела у вочы.</p>
<p> </p>
<p>Я ў блакадзе была, ў Ленінградзе была...</p>
<p>Вось чаму я — за вечныя вёсны!</p>
<p>Каб і песня звінела, над светам плыла,</p>
<p>рассыпала духмяныя росы»...</p>
<p> </p>
<h3><a id="chapter3"></a>3</h3>
<p>...«І тады, як цяпер, красавала зямля,</p>
<p>красавалі і ліпы ў тым часе.</p>
<p>Як навала якая, як пошасць, маўляў,</p>
<p>люты вораг з заходу прымчаўся.</p>
<p> </p>
<p>Ён паліў, вынішчаў, біў без літасці ўсіх,</p>
<p>біў жывое і біў нежывое.</p>
<p>Ён пакорных шукаў, а знайшоў тут такіх,</p>
<p>ад якіх налажыў галавою...</p>
<p> </p>
<p>Вось у час той цяжкі, незвычайна цяжкі,</p>
<p>я з сям’ёй і жыла ў Ленінградзе.</p>
<p>Спраў хапала для кожнай сумленнай рукі:</p>
<p>муж — на фронце, а я — ў санатрадзе...</p>
<p> </p>
<p>Пра жыццё — не кажу, бо напісана шмат</p>
<p>і ў таўстых, і ў танюсенькіх кнігах:</p>
<p>на руінах змагаўся тады Ленінград</p>
<p>і змагаўся на ладажскіх крыгах.</p>
<p> </p>
<p>Жалю многа на сэрцы, і быццам няма —</p>
<p>гэта толькі ўспамін пра былое.</p>
<p>Ці ж не так нам сігналіць з туману маяк,</p>
<p>каб не трапіць на гора другое?</p>
<p> </p>
<p>Але ж я дакажу вам прыгоду сваю.</p>
<p>Муж — на фронце, а я — ў санатрадзе.</p>
<p>І лячу, і парады я хворым даю...</p>
<p>Хто ж самой мне ад сэрца парадзіць?</p>
<p> </p>
<p>Я цяжарнай была; я чакала дзіця,</p>
<p>а цяжар мой не менш, чым падвойны.</p>
<p>Я павінна была даць жыццё для жыцця.</p>
<p>Вось адкуль ён і смутак няўгойны»...</p>
<p> </p>
<h3><a id="chapter4"></a>4</h3>
<p>...«У радзільны прытулак прыйшла я сама.</p>
<p>Гэты дзень не забуду ніколі.</p>
<p>Вораг біў і крышыў, камяніцы ламаў.</p>
<p>Тынк ссыпаўся на ложкі са столі.</p>
<p> </p>
<p>І пад музыку тую гармат і сірэн</p>
<p>першы дзень свой спаткала дачушка.</p>
<p>Я тулілася з ёй на руках каля сцен:</p>
<p>тынк — ссыпаўся ён і на падушкі...</p>
<p> </p>
<p>Парушаючы звычай дакторскі стары,</p>
<p>ўрач сказаў мне са шчырасцю горкай:</p>
<p>«Або вы — ці яна, хтось, напэўна, згарыць.</p>
<p>Што рабіць! Не паможаш гаворкай...»</p>
<p> </p>
<p>«Мілы доктар! За спогад удзячна вам я,</p>
<p>памагае і добрае слова.</p>
<p>Не забудзьце:</p>
<p>Расія — Айчына мая,</p>
<p>а яна —</p>
<p>поўна сілы жыццёвай!</p>
<p> </p>
<p>Я ў маленстве сама каштавала бяды,</p>
<p>ела хлеб і з аленяга моху.</p>
<p>Мне бываў малаком кубак зімнай вады,</p>
<p>а ўзрасла я —</p>
<p>без ахаў і охаў...</p>
<p> </p>
<p>Будзе цяжка напэўна,</p>
<p>ды я і яна</p>
<p>пражывём, адшукаем і сілу!</p>
<p>Гэта ж ворага б’е наша ўся старана,</p>
<p>значыць — хутка ён ляжа ў магілу»...</p>
<p> </p>
<h3><a id="chapter5"></a>5</h3>
<p>...«Як жыла, як сваю гадавала дачку,—</p>
<p>я не буду казаць вам пра тое.</p>
<p>Дамагалася толькі пра мужа пачуць,</p>
<p>бо ля сэрца віло непакоем.</p>
<p> </p>
<p>І аднойчы прынеслі жалобны пакет:</p>
<p>«Лёг навекі ў баі за Айчыну...»</p>
<p>Стаў мне цесны адразу шырокі сусвет,</p>
<p>стала цемра сцяной прад вачыма...</p>
<p> </p>
<p>Пад нагамі зямля, быццам хвалі, плыве</p>
<p>і гайдае то долу, то ўгору...</p>
<p>Шум нялюдскі з’явіўся ў маёй галаве,</p>
<p>а ўваччу — прамяністыя зоры...</p>
<p> </p>
<p>Вось, здаецца, хвіліна — і прыйдзе канец,</p>
<p>і на свеце няма мяне болей.</p>
<p>Сапраўды, я магла ад жуды скамянець,</p>
<p>скамянець ад жалобы і болю...</p>
<p> </p>
<p>Ды дачушка мая ўратавала мяне:</p>
<p>падала яна голас у час той.</p>
<p>Уваччу неяк стала відней і відней,</p>
<p>пачала і рукамі я шастаць...</p>
<p> </p>
<p>Падышла да калыскі, на рукі ўзяла,</p>
<p>да грудзей дзіцянё прытуліла...</p>
<p>І з’явілася ў іх, як калісьці была,</p>
<p>незвычайная, ўпартая сіла.</p>
<p> </p>
<p>«Не! Мой любы жыве, ды і мы будзем жыць.</p>
<p>Гэта так і не будзе іначай!»</p>
<p>Хоць стаяла ў той хвілі на самым брыжы,</p>
<p>не было</p>
<p>ані слёз,</p>
<p>ані плачу»...</p>
<p> </p>
<h3><a id="chapter6"></a>6</h3>
<p>...«Самалёты ішлі з дапамогай да нас,</p>
<p>вывазілі слабейшых з блакады.</p>
<p>Давялося і нам у прызначаны час</p>
<p>курс на Волагду ўзяць з Ленінграда.</p>
<p> </p>
<p>Там калісьці была і аселасць мая,</p>
<p>я і трапіла ў хату да маткі.</p>
<p>Тры жанчыны сышліся — адразу сям’я,</p>
<p>пачаліся другія парадкі.</p>
<p> </p>
<p>А мой муж? Раскажу я цяпер пра яго:</p>
<p>з бітвы ён не прыйшоў на паверку,</p>
<p>бо крануцца не мог, бо падняцца не мог:</p>
<p>хоць не згасла жыццё, але змеркла»...</p>
<p> </p>
<h3><a id="chapter7"></a>7</h3>
<p>...«А было гэта так. Ён у бойку хадзіў,</p>
<p>як і ўся яго рота хадзіла.</p>
<p>Білі ўпарта яны, і праз колькі гадзін</p>
<p>вораг змогся, а страціўшы сілы,—</p>
<p> </p>
<p>адышоў, дачакаўшыся ночы, назад,</p>
<p>дзе і стаў за агонь і за доты...</p>
<p>Палягло там нямала і нашых салдат,</p>
<p>быў паранены муж мой смяротна.</p>
<p> </p>
<p>Хто астаўся жывы — заявіліся ў штаб,</p>
<p>расказалі пра бой, пра герояў.</p>
<p>І пра мужа ў тым ліку, як вёў ён атрад</p>
<p>і як біў да апошніх набояў...</p>
<p> </p>
<p>І што бачылі самі, як болей не ўстаў,</p>
<p>як скасіла яго з аўтамата...</p>
<p>Гэта — праўда была. Ён і лёг ля куста,</p>
<p>ён і лёг там — салдат ля салдатаў...</p>
<p> </p>
<p>Трапіў ліст мой да штаба у самы адбой,</p>
<p>а ў лісце ж я прасіла вядомку...</p>
<p>Мне і далі адказ, што мой муж, як герой,</p>
<p>лёг за шчасце жывых і патомкаў»...</p>
<p> </p>
<h3><a id="chapter8"></a>8</h3>
<p>...«Снег ішоў. Пачынаў засыпаць, закрываць,</p>
<p>засцілаць пеляной, абрусамі</p>
<p>поле бітвы і тых, што на полі ляжаць</p>
<p>і што больш не падымуцца самі...</p>
<p> </p>
<p>Цераз поле ішоў у пакуце цяжкой</p>
<p>пакалечаны, ранены воін.</p>
<p>Падпіраўся ён стрэльбай слухмянай сваёй...</p>
<p>Зачапіўся за мужа майго ён...</p>
<p> </p>
<p>Заваліўся праз цела, а муж — застагнаў...</p>
<p>«Ты жывы, брат? Чакай жа, чакай жа!</p>
<p>Нам з табою сцяжынка цяпер, брат, адна:</p>
<p>ці устанем абодва, ці ляжам...»</p>
<p> </p>
<p>Перамучыўся той, абмятаючы снег:</p>
<p>быў дужэйшы і сам ненамнога.</p>
<p>А майму ўсё здавалася, быццам у сне,</p>
<p>што збіраецца ён у дарогу...</p>
<p> </p>
<p>«Ну! Цяпер ты — салдат, хоць ідзі на парад!</p>
<p>Падымайся, пайшлі памаленьку!»</p>
<p>Ды не можа падняцца вось гэты салдат:</p>
<p>неслухмянымі сталі каленкі...</p>
<p> </p>
<p>Просіць муж, просіць:</p>
<p>«Брацятка мой!</p>
<p>Не пакінь ты мяне тут на згубу!</p>
<p>Падымі ты мяне, можа, дойдзем з табой,</p>
<p>я ніколі цябе не забуду»...</p>
<p> </p>
<p>Уздыхнуў той і цяжка:</p>
<p>«Не дойдзеш са мной,</p>
<p>ад мяне дапамога малая!</p>
<p>І нага сапсавана, і правай рукой</p>
<p>я, на ліха, бадай не ўладаю...</p>
<p> </p>
<p>Ды нічога! Трымайся, цярпі яшчэ, брат!</p>
<p>Не пакіне жывы ды жывога!</p>
<p>Абы толькі як-небудзь дайсці мне ў санбат —</p>
<p>будзе зразу табе дапамога...</p>
<p> </p>
<p>Я адну табе толькі параду даю:</p>
<p>варушыся, наколькі магчыма,</p>
<p>бо мароз пачынае работу сваю,</p>
<p>нерухомы — замерзнеш, хлапчына»...</p>
<p> </p>
<p>І пайшоў цераз поле ў пакуце цяжкой</p>
<p>пакалечаны, ранены воін...</p>
<p>Падпіраўся ён стрэльбай слухмянай сваёй,</p>
<p>азірнуўся на мужа майго ён...</p>
<p> </p>
<p>Муж астаўся чакаць, а на думцы адно:</p>
<p>«Калі прыйдуць, а як адшукаюць?</p>
<p>Гэта ж ноч, гэта ж нейкае чорнае дно...</p>
<p>І яна ж мяне недзе чакае»...</p>
<p> </p>
<h3><a id="chapter9"></a>9</h3>
<p>...«Снег ішоў ды ішоў. І засыпаў зусім</p>
<p>майго мужа, як коўдрай ватовай.</p>
<p>Куст адзін і гайдае галінкі над ім,</p>
<p>як пастаўлены кім для аховы...</p>
<p> </p>
<p>Каб не снег, на марозе б, напэўна, застыў —</p>
<p>гэта ж ноч, а зямелька — як камень...</p>
<p>Перад ранкам пачулася:</p>
<p>«Вось і кусты,</p>
<p>недзе ён і ляжыць пад кустамі...</p>
<p> </p>
<p>Эх ты, браце! Укрыўся ты коўдраю як!</p>
<p>Ад мяне не схаваешся — дзе там!</p>
<p>Я ж прыродны чалдон, я, браток, сібірак!</p>
<p>Я і ноччу патраплю на мэту»...</p>
<p> </p>
<p>Аказалася што?</p>
<p>Адшукаўшы шпіталь,</p>
<p>дзе зрабілі яму перавязкі,</p>
<p>ён, знясілены сам, ды трывалы, як сталь,</p>
<p>санітараў павёў шчырай ласкай...</p>
<p> </p>
<p>На насілкі паклаўшы, панеслі яны...</p>
<p>Як данеслі? І гэта ж — дзівосы:</p>
<p>грукаталі над імі, ля іх перуны,</p>
<p>не адзін па адным, але стосам...</p>
<p> </p>
<p>Несучы, да зямлі прыпадалі не раз,</p>
<p>па дарозе — хапала выбоін...</p>
<p>І дайшлі, і данеслі...</p>
<p>Затым і не згас,</p>
<p>хоць і быў каля смерці самой ён»...</p>
<p> </p>
<h3><a id="chapter10"></a>10</h3>
<p>...Дзе ж ён, той сібірак? Да тайгі ён дайшоў?</p>
<p>Ён палюе там собаля, векшу?</p>
<p>Як хацелася б гэтых пабачыць сяброў:</p>
<p>самых сціплых і самых найлепшых!</p>
<p> </p>
<p>Цераз Нёман, Дняпро, цераз Волгу і Дон —</p>
<p>праз усе найглыбейшыя воды —</p>
<p>хай ляціць маё слова за імі ўздагон,</p>
<p>прывітанне нясе ім з заходу.</p>
<p> </p>
<p>Дарагія мае, залатыя мае!</p>
<p>Я пра вас не забуду ніколі.</p>
<p>Чалавек чалавека найлепш пазнае</p>
<p>у пакуце цяжкой і нядолі.</p>
<p> </p>
<p>Як бы добра з такімі спаткацца ізноў!</p>
<p>Ды яны разышліся</p>
<p>па нашай Савецкай Айчыне...</p>
<p>Слава ёй! —</p>
<p>Меўшы гэткіх цудоўных сыноў,</p>
<p>аніколі яна не загіне!..</p>
<p> </p>
<h3><a id="chapter11"></a>11</h3>
<p>...«Не сабраць у адно чорных думак сваіх:</p>
<p>я — у Волагдзе з Таняй малою.</p>
<p>Муж, нядаўна закрэслены ў спісах жывых,</p>
<p>пачынае пытацца:</p>
<p>«А што там з сям’ёю?»</p>
<p> </p>
<p>І ні я пра яго, і ні ён пра мяне</p>
<p>ў гэтым часе нічога не зналі...</p>
<p>Гэта ж морскія хвалі: адна праміне —</p>
<p>набягаюць інакшыя хвалі...</p>
<p> </p>
<p>Адрасаты мяняліся ў нашых дамах</p>
<p>пасля кожнай штодзённай бамбёжкі.</p>
<p>Быў вось толькі нядаўна — і раптам няма,</p>
<p>а няма — да апошняе крошкі...</p>
<p> </p>
<p>Вылятаючы ў Волагду, дваццаць мінут</p>
<p>на выборы я мела усе там.</p>
<p>І каму б я сказала, што там, а не тут</p>
<p>я з дачкой</p>
<p>і</p>
<p>з жалобным пакетам?..»</p>
<p> </p>
<h3><a id="chapter12"></a>12</h3>
<p>...«Доктар мужа пытае:</p>
<p>«Ну як, мой герой,</p>
<p>адчуваеце? Хутка на ногі!»</p>
<p>У адказ жа адно:</p>
<p>«Што з маёю сям’ёй?</p>
<p>А чаму ў маім сэрцы трывога?»</p>
<p> </p>
<p>Памаленьку, а доктар і вышукаў ніць:</p>
<p>дапытаўся пра Волагду, маму.</p>
<p>А пасля — над прасторам бязмежным ляціц</p>
<p>запытальная радыёграма:</p>
<p>«Муж шукае сваю залатую Любоў...</p>
<p>Ён — жывы. Ці жывая яна дзе?»</p>
<p>І дайшла тэлеграма да нашых краёў,</p>
<p>не згубілася на апараце»...</p>
<p> </p>
<h3><a id="chapter13"></a>13</h3>
<p>...«Я — таксама ляжу. Я да сэрца тулю</p>
<p>і дачку, і ўспаміны, ўспаміны...</p>
<p>Я гарую за родную нашу зямлю, але ж ён...</p>
<p>Дзе мой любы, адзіны?..</p>
<p> </p>
<p>Я і сплю, я і ем — для дачкі,</p>
<p>каб яна</p>
<p>мела такжа і сон, і мацунак...</p>
<p>Добра знаю — ў Айчыне не буду адна,</p>
<p>але ж як ты пазбудзешся думак?</p>
<p> </p>
<p>А яны — набягаюць, падходзяць, ідуць</p>
<p>і варушаць, кранаюць за сэрца...</p>
<p>А яны і ўначы не спыняюць хаду,</p>
<p>а за імі ж — і сэрца імкнецца»...</p>
<p> </p>
<h3><a id="chapter14"></a>14</h3>
<p>...«Пачынае здалёку матуля мая:</p>
<p>«Не гаруй ты, дачушка, дарэмна...</p>
<p>Колькі тут між людзей пераслухала я...</p>
<p>Гэта ж час не звычайны — ваенны...</p>
<p> </p>
<p>От, напішуць каму, што забіты ў баю,</p>
<p>а ён, бачыш, паранены цяжка:</p>
<p>ці ў палон пападзе, ці ў бальніцу сваю...</p>
<p>Гэта ж — лёс, гэта — лёсава ласка...»</p>
<p> </p>
<p>«Ты не катуй мяне, ты мяне не трудзі,</p>
<p>бо і так ператруджана ўся я...</p>
<p>Ты мне ясна скажы, дай адказ мне адзін:</p>
<p>ёсць вядомка? Вядомка якая?..»</p>
<p> </p>
<p>Ну — у слёзы яна... Дастае з рукава,</p>
<p>падае мне паперы кавалак...</p>
<p>Свеце мілы мой! Хто ж бы тут толькі стрываў.</p>
<p>Вось тады — дык і я не стрывала...</p>
<p> </p>
<p>Вы паверыце мне, дарагі мой сусед,—</p>
<p>я вас, можа, ў жыцці не пабачу —</p>
<p>я тады, атрымаўшы жалобны пакет,</p>
<p>чорны смутак піла свой без плачу...</p>
<p> </p>
<p>А цяпер — не стрымалася я аніяк,</p>
<p>мае слёзы — прамылі б і камень...</p>
<p>І смяялася я, галасіла, ды як —</p>
<p>як над Нарачам чайка якая...</p>
<p> </p>
<p>Цалавала дэпешу, матулю, дачку...</p>
<p>А пасля — цалавала... дэпешу...</p>
<p>Гэта ж радасць такая адна на вяку:</p>
<p>ён жывы, для мяне ж ён мілейшы»...</p>
<p> </p>
<h3><a id="chapter15"></a>15</h3>
<p>...«Што пасля? Я ізноў пабыла на вайне,</p>
<p>а дачка засталася з бабуляй.</p>
<p>Муж — ён, можна сказаць, толькі бачыў мяне —</p>
<p>і пайшоў, абмінаючы кулі...</p>
<p> </p>
<p>Я — спынілася ў Празе, а муж мой — далей,</p>
<p>ён бываў і за самым Берлінам...</p>
<p>А спаткаліся... ў Мінску. Сям’ёй — весялей,</p>
<p>што балела — цяпер успаміны...</p>
<p> </p>
<p>Вось дачушка, якой адмаўлялі ў жыцці...</p>
<p>Памятаеце, доктар прарочыў?</p>
<p>Ён ад шчырасці раду жадаў мне знайсці,</p>
<p>але ж матчыны — лепшыя вочы?..»</p>
<p> </p>
<h3><a id="chapter16"></a>16</h3>
<p>...«Вам цяпер зразумела, чаму праз акно</p>
<p>я так прагна гляджу на ваколле?</p>
<p>Як з найлепшай лазы вінаграднай віно —</p>
<p>водар гэты радзімага поля.</p>
<p> </p>
<p>А у ім — і чабор, і душыца, і кмін,</p>
<p>і усе незлічоныя зёлкі.</p>
<p>Ён чаруе мяне незраўнаннем сваім,</p>
<p>як чаруе барвовасць вясёлкі.</p>
<p> </p>
<p>А сасонкі стаяць, а сасонкі шумяць,</p>
<p>шалясцяць, і гудуць, і гамоняць...</p>
<p>Толькі б жыць, толькі жыць, не ўміраць...</p>
<p>Свеце мілы, дай вечнасць Сягонню!</p>
<p> </p>
<p>Хай пануе на нашай зямлі супакой</p>
<p>і лагода пануе на свеце,</p>
<p>каб прыдбанае нашай працоўнай рукой</p>
<p>спажывалі мы самі і дзеці»...</p>
<p> </p>
<h3><a id="chapter17"></a>17</h3>
<p>Гераіня ты нашага часу і дзён,</p>
<p>без парфумы на слова ці справу...</p>
<p>І не дзіва, што з тысяч усякіх імён</p>
<p>табе далі — Любоў —</p>
<p>і</p>
<p>па праву.</p>
<p> </p>
<p>І таму ты ў агні не згарэла, Любоў,</p>
<p>не загінула ў бойках, блакадзе —</p>
<p>бо найлепшае ўсё ад жанчын спрадвякоў</p>
<p>лёс сабраў,</p>
<p>даў табе</p>
<p>і</p>
<p>суладзіў.</p>
<p> </p>
<p>Хараством —</p>
<p>не пакрыўджана ты аніяк,</p>
<p>дабраты —</p>
<p>сэрца шчырае поўна.</p>
<p>А на постаць —</p>
<p>мілей</p>
<p>ты</p>
<p>ўсялякіх крыўляк,</p>
<p>хоць на іх і прыгожая воўна...</p>
<p> </p>
<p>Не зраклася ты друга свайго і тады,</p>
<p>калі лёс выкрасляў яго імя,</p>
<p>а ўзмацняла яго, бо лунала над ім</p>
<p>летуценнямі ўсімі сваімі...</p>
<p> </p>
<p>Памагаеш, наколькі хапае памог,</p>
<p>калі любіш — дык любіш да рэшты.</p>
<p>І за модную сукню ці пару панчох</p>
<p>ні сябе, ні яго не грызеш ты...</p>
<p> </p>
<p>Чэрствы хлеб запівала сцюдзёнай вадой,</p>
<p>на акрасу — знаходзіла жарты...</p>
<p>Калі што,</p>
<p>калі як</p>
<p>і было са слязой,</p>
<p>той слязы —</p>
<p>дыяменты не варты!..</p>
<p> </p>
<p>Так і пойдзеш ты з другам —</p>
<p>рука</p>
<p>аб руку</p>
<p>цераз радасць, пазбыўшыся гора.</p>
<p>Так і пойдзеш, Любоў залатая,</p>
<p>пакуль</p>
<p>з намі ясныя зоры гавораць.</p>
<p>І за мукі твае,</p>
<p>і за радасць тваю,</p>
<p>і за ўсіх тых —</p>
<p>сардэчных і ветлых —</p>
<p>я табе прысвячаю аповесць сваю,</p>
<p>кленчу я перад іменем светлым...</p>
<p> </p>
<p class="sign">1958</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>