<div class="container">
<div class="book-utils">
<div id="qrcode"></div>
<a href="/Uladzimir_Dubouka/Zakladali_padmurak_dziarzavy_svajoj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1958 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1959 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Закладалі падмурак дзяржавы сваёй... -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Закладалі падмурак дзяржавы сваёй...</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Прысвячаю А. Я. Пракапчуку</p>
</div>
<div class="CLEAR"></div>
<p> </p>
<p>Закладалі падмурак дзяржавы сваёй</p>
<p>мы нядаўна, ў семнаццатым годзе.</p>
<p>А здаецца, прайшлі, прашумелі над ёй</p>
<p>не гады, а сталецці, стагоддзі...</p>
<p>Перайначана ўсё ад нізоў да вярхоў,</p>
<p>і старыя парадкі забыты.</p>
<p>На камандныя вышкі рабочы ўзышоў,</p>
<p>не сярпы, а камбайны жнуць жыта.</p>
<p>І міністр, і прафесар, і маршал сівы —</p>
<p>гэта ж нашы:</p>
<p>з завода ці з вёскі.</p>
<p>Яны з намі хадзілі касіць паплавы</p>
<p>ці рыбачылі невадам морскім.</p>
<p>На заводзе Пуцілаўскім быў не адзін</p>
<p>ці змагаўся ў балотах, у пушчах —</p>
<p>за свабоду і шчасце савецкіх краін</p>
<p>і за Ленінскі сцяг неўміручы.</p>
<p>Наша гордасць і слава у іх сівізне,</p>
<p>і за нас прынялі яны раны,</p>
<p>каб свяціла і сонца над намі ясней,</p>
<p>каб не зналі ніколі мы пана.</p>
<p>І пра кожнага з іх, пра змаганне яго</p>
<p>трэба песні складаць ці паэмы.</p>
<p>Бо і ў кнізе, бывае, не знойдзеш таго,</p>
<p>што яны падымалі бярэмам.</p>
<p>Акадэмік стаіць... Беласнежны халат...</p>
<p>А тады, ў дзевятнаццатым годзе,—</p>
<p>на Палессі вадзіў партызанскі атрад,</p>
<p>з карабінам хадзіў у паходзе...</p>
<p> </p>
<h3><a id="chapter1"></a>1</h3>
<p>Дзевятнаццаты год быў нялёгкі для нас.</p>
<p>Кожны дзень у крывавых водблісках гас.</p>
<p>І зару на світанні дым засцілаў,</p>
<p>бо у кожным куточку вайна была.</p>
<p>Білі ворага дружна, як толькі хто мог,</p>
<p>не давалі прайсці цераз наш парог.</p>
<p>Спатыкалі штыхамі нязваных гасцей,</p>
<p>засталося нямала тут іхніх касцей.</p>
<p>І дзівіўся замежны збянтэжаны пан:</p>
<p>нечуваная сіла ў рабочых, сялян!</p>
<p>Біў паноў і Андрэй — камандзір, камісар,</p>
<p>вызваляў, бараніў паднявольны абшар.</p>
<p>Хутка вораг пазнаў пра яго і атрад,</p>
<p>за яго галаву даў бы вельмі ён шмат,</p>
<p>ды пасаджана добра на плечы яна,</p>
<p>вось у гэтым для іх перашкода адна...</p>
<p>Заставаўся Андрэй са сваёй галавой</p>
<p>і вадзіў, як вадзіў, сваю конніцу ў бой.</p>
<p> </p>
<h3><a id="chapter2"></a>2</h3>
<p>Напрадвесні прыйшоў да Андрэя загад</p>
<p>перадаць неадкладна другому атрад,</p>
<p>а самому прайсці цераз фронт, за кардон,</p>
<p>заснаваць там гурткі і паўстанцкі заслон.</p>
<p>Заняла перадача не многа мінут.</p>
<p>Мільгануў у паветры на шаблях салют.</p>
<p>— Развітальны салют прынімай, брат, Андрэй,</p>
<p>зноў вяртайся ў атрад, ды вяртайся хутчэй! —</p>
<p>Зняў ён шаблю з сябе, зняў сваёю рукой,</p>
<p>і узнёс ён яе над сваёй галавой:</p>
<p>— Бараніла мяне бездакорна ўсягды,</p>
<p>вызваляла мяне неаднойчы з бяды.</p>
<p>Будзь такой, як была, і ў маіх дружбакоў...—</p>
<p>Перадаў. Адвітаўся. На захад пайшоў...</p>
<p> </p>
<h3><a id="chapter3"></a>3</h3>
<p>Напрадвесні і ў пушчы не многа красы:</p>
<p>толькі вецер шуміць на усе галасы</p>
<p>ды сухая трава шалясціць каля ног,</p>
<p>пад нагамі амшарны ўгінаецца мох.</p>
<p>Зоры сціпла з вышынь пазіраюць на свет,</p>
<p>ноч укрыла прастор і сцяжынкі усе,</p>
<p>распасцерла над сцежкамі цьмяны пакроў</p>
<p>і прыцьміла ім вочы варожых стральцоў.</p>
<p>Перайшоў, праслізнуў ля варожых застаў.</p>
<p>Не заўважыў дазорац, а можа, і спаў...</p>
<p>Перайшоў аж да Пінска Андрэй цераз ноч,</p>
<p>а на золку пастукаў да сябра ў акно...</p>
<p>Там пачаў ён выконваць партыйны загад,</p>
<p>рыхтаваць да паўстання ў Палессі атрад...</p>
<p> </p>
<h3><a id="chapter4"></a>4</h3>
<p>Красавік на спатканне да мая ішоў.</p>
<p>Каля Пінска Андрэй пазнаходзіў сяброў.</p>
<p>Заснаваны і штаб, заснаваны гурткі:</p>
<p>запалае ўвесь край, толькі іскрынку кінь!</p>
<p>Хлопцы радзяць Андрэю:</p>
<p>— Ідзі на усход.</p>
<p>Нешта сталі таўчыся шпікі ля варот.</p>
<p>Зробім самі мы ўсё у прызначаны час...</p>
<p>— Не,— адказвае ён,— заначую у вас.</p>
<p>Заўтра ўсё я дакончу, а змрокам пайду...—</p>
<p>Не чакаюць бяду, не шукаюць бяду:</p>
<p>яна ходзіць сама ад акна да акна,</p>
<p>яна ходзіць сама — ад цямна да відна...</p>
<p> </p>
<h3><a id="chapter5"></a>5</h3>
<p>Прыбягае да пана паручніка шпік:</p>
<p>— Ходзіць, пане паручнік, у нас бальшавік.</p>
<p>Што, чаму і зачым — не дазнаўся ніяк.</p>
<p>А чаму бальшавік — бо падраны армяк</p>
<p>і такія палючыя вочы ў яго,</p>
<p>што, як толькі зірне, аж палае агонь.</p>
<p>А тым больш, я ніколі не бачыў такіх.</p>
<p>Ён завулкам пайшоў, каля самай ракі...—</p>
<p>Засмяяўся паручнік:</p>
<p>— Дурны ты, дурны!</p>
<p>Калі будзем збіраць мы усе лахманы,</p>
<p>дык не хопіць астрогаў ніякіх для іх...—</p>
<p>Але ўсё ж ткі паклікаў дазорцаў траіх</p>
<p>і аддаў ім кароткі і жорсткі загад:</p>
<p>— Забярыце таго і адразу назад.</p>
<p> </p>
<h3><a id="chapter6"></a>6</h3>
<p>Супакойна Андрэй цераз грэблю ішоў,</p>
<p>а яго абступілі адразу з бакоў.</p>
<p>І абапал — яны, і абапал — рака,</p>
<p>як прыдумаў хто пастку для бальшавіка...</p>
<p> </p>
<h3><a id="chapter7"></a>7</h3>
<p>Пан паручнік пытаўся, дапытваўся, кат:</p>
<p>— Адкажы, дзе стаіць бальшавіцкі атрад!</p>
<p>Я здзяру з цябе скуру ад пят да вушэй!..—</p>
<p>І сказаў яму праўду у вочы Андрэй:</p>
<p>— Бальшавіцкі атрад — гэта ўвесь наш народ.</p>
<p>Не хаваецца ён. Выступае ў паход.</p>
<p>Ён змяце вас усіх, расцярушыць ваш стан,</p>
<p>бо народ — не атрад, гэта —</p>
<p>сам ураган! —</p>
<p>Аж заскрыгаў паручнік зубамі, збялеў.</p>
<p>— Ты насмеліўся так мне адказваць, пся</p>
<p>крэў...—</p>
<p>Заматалі Андрэю вяроўку ля ног,</p>
<p>пацягнулі Андрэя праз панскі парог,</p>
<p>а шляхетны паручнік, сваёю рукой,</p>
<p>на суку і павесіў уніз галавой...</p>
<p>А пасля — пачалі...</p>
<p>пачалі...</p>
<p>пачалі...</p>
<p>Ды чаго не бывала на нашай зямлі!</p>
<p> </p>
<h3><a id="chapter8"></a>8</h3>
<p>Што далей адбылося — падобна на сон:</p>
<p>пан паручнік «да лясу», за ім — уздагон</p>
<p>наляцеў, як віхор, наш, чырвоны, атрад:</p>
<p>ён прыйшоў падмацоўваць партыйны загад.</p>
<p>І не стала адразу тых катаў усіх,</p>
<p>пан паручнік таксама навекі заціх.</p>
<p>А вяроўкі парэзаў таварыш хутчэй</p>
<p>той жа шабляй, з якой развітаўся Андрэй.</p>
<p>Падхапілі Андрэя на рукі сябры...</p>
<p> </p>
<h3><a id="chapter9"></a>9</h3>
<p>І жыве ён, Андрэй, аж да гэтай пары.</p>
<p>Толькі скажа, спаткаўшы сяброў баявых:</p>
<p>— Не забудзем ніколі мы сцежак лясных.</p>
<p> </p>
<p class="sign">1958</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>