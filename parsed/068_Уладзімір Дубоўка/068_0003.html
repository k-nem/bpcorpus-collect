<div class="container">
<div class="book-utils">
<div id="qrcode"></div>
<a href="/Uladzimir_Dubouka/Branislava.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1929; 1958 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Браніслава -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Браніслава</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">9</a><br/>
<a href="#chapter9">10</a><br/>
<a href="#chapter10">11</a><br/>
<a href="#chapter11">12</a><br/>
<a href="#chapter12">13</a><br/>
<a href="#chapter13">14</a><br/>
<a href="#chapter14">15</a><br/>
<a href="#chapter15">16</a><br/>
<a href="#chapter16">17</a><br/>
<a href="#chapter17">18</a><br/>
<a href="#chapter18">19</a><br/>
<a href="#chapter19">20</a><br/>
<a href="#chapter20">21</a><br/>
<a href="#chapter21">ЭПІЛОГ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p>Я ведаю, што не ў краіне справа,</p>
<p>«без бацькаўшыны пралетарыят».</p>
<p>Жыццё ад хаты адарвала,</p>
<p>не будзе ўласніцтву спрыяць.</p>
<p> </p>
<p>Я ведаю, што комінам фабрычным</p>
<p>з’іначацца палі, лясы і свет.</p>
<p>Зубцы жняяркі электрычнай</p>
<p>заляскаюць і у аўсе.</p>
<p> </p>
<p>Вітаю гэты час і заклікаю:</p>
<p>прыйдзі да нас,</p>
<p>парупся,</p>
<p>не марудзь!</p>
<p>Нясеш кашулі нам з паркалю,</p>
<p>каб пачаскаў змяніць кару.</p>
<p> </p>
<p>І песні мілагучныя з сабою,</p>
<p>пабудаваныя на новы лад,</p>
<p>ты прынясі:</p>
<p>хай дух напояць,</p>
<p>каб воля моцнаю была.</p>
<p> </p>
<p>Калі ж далёкае паўз нашы вочы</p>
<p>з экрана памяці праводзіць час,</p>
<p>душа успомніць тое хоча,</p>
<p>як шалясцелі клёны ў нас.</p>
<p> </p>
<p>Таполі з клёнам, ля азёр далёкіх,</p>
<p>на Віленшчыне, дзе пачаў гаротнае</p>
<p>жыццё. Ці ж песні змоўклі,</p>
<p>як пошчак часам за гарой?</p>
<p> </p>
<p>Яны вучылі ненавідзець пана,</p>
<p>яшчэ — кахаць хаўрус сям’і працоўных</p>
<p>і працы. І ў абшарпанага</p>
<p>пастушка будзілі кроў:</p>
<p> </p>
<p>замацавацца і загартавацца</p>
<p>трэ, каб пайсці на новы шлях сталёваю</p>
<p>хадой...</p>
<p>Мой родны браце!</p>
<p>З табой мы чулі рытм палёў</p>
<p> </p>
<p>і водгулле нелюдскага уціску.</p>
<p>Адно тады, калі жывеш, пакутуеш</p>
<p>без хлеба. Горш, як пырскі</p>
<p>здзеку зліюцца у раку,</p>
<p> </p>
<p>і топяць у сабе жыцця праявы</p>
<p>і права чалавекам быць. Як восенню</p>
<p>алешнік кучаравы</p>
<p>матаў лісцём душу навой</p>
<p> </p>
<p>пакуты. Смутак той вясковай песні</p>
<p>імклівасць гадаваў да лепшых дзён.</p>
<p>Яны з сабой цяпер прынеслі</p>
<p>прыгнётам трошчаным праклён.</p>
<p> </p>
<h3><a id="chapter2"></a>2</h3>
<p>Імкненні тчэш спрадвеку, памяць,</p>
<p>даеш жыццё, даеш імпэт.</p>
<p>Тады, як летуценні паляць</p>
<p>грудзі, як вобразы снуе паэт,—</p>
<p> </p>
<p>даеш ты Слова. Раскажы мне,</p>
<p>мінулае узварухні:</p>
<p>азёрныя легенды ў гімне,</p>
<p>надземныя ў вадзе агні...</p>
<p> </p>
<p>Азёры... Ці забыцца можна</p>
<p>на вашы спевы, прыгажосць?</p>
<p>Цяпер успамінаю кожны</p>
<p>дзень вас... На бацькаўшчыне скрозь</p>
<p> </p>
<p>азёры... Толькі сонца нанач,</p>
<p>за Мядзела, за Гатавіцкі лес,—</p>
<p>шумлівазвонны волат Нарач</p>
<p>калышацца ў сівой імгле...</p>
<p> </p>
<p>Не возера, а быцам мора...</p>
<p>А ў той, у навальнічны час,</p>
<p>калі вада да хмар гаворыць</p>
<p>і вагаркі пачне качаць</p>
<p> </p>
<p>на жвір, на мяккі, залацісты,</p>
<p>да каранёў сасновых дрэў,—</p>
<p>прастор змаўкаў і калаціўся,</p>
<p>а волат пеніўся, дурэў...</p>
<p> </p>
<p>А цёмна-сіняе прадонне</p>
<p>вучыла разумець жыццё:</p>
<p>ўладарнікі яшчэ сягоння,</p>
<p>а заўтра — ніцае смяццё.</p>
<p> </p>
<p>Нас вабіў і палохаў спеў</p>
<p>разлютаванага прастора.</p>
<p>Як быццам каля гэных дрэў</p>
<p>былі нядаўна мы,</p>
<p>учора...</p>
<p> </p>
<h3><a id="chapter3"></a>3</h3>
<p>Цяпер трымаемся мы стала,</p>
<p>цяпер хадой паважнай ходзім.</p>
<p>А памятаеш, як бывала,</p>
<p>ну, скажам, на дзевятым годзе</p>
<p>або дванаццатым, напрыклад?</p>
<p>Згадаць прыемна і не прыкра</p>
<p>той час, як кажуць, падрыхтоўчы</p>
<p>да гэтай сталасці паважнай,</p>
<p>калі мы так салідна крочым</p>
<p>у час наступны, праз сучасны...</p>
<p>Міналі дні, міналі ночы,</p>
<p>знікалі ў далі недасяжнай.</p>
<p>Усім цікавіліся вочы</p>
<p>маленькай грамады сярмяжнай.</p>
<p>Усё хацелася пабачыць,</p>
<p>пазнаць, чаму вось так, не гэтак.</p>
<p>І сёе-тое перайначыць,</p>
<p>і абысці увесь палетак,</p>
<p>у пушчу трапіць што б ні стала,</p>
<p>на возеры пабыць на кожным...</p>
<p>І дня на ўсё нам не хапала,</p>
<p>і спалі збольшага, трывожна:</p>
<p>каб не праспаць грыбы на ранку,</p>
<p>каб не праспаць у млын фурманку.</p>
<p>У тыя дні навукі ранняй</p>
<p>дзядуля быў аўтарытэтам.</p>
<p>На сотні нашых запытанняў</p>
<p>і нават пра стварэнне свету</p>
<p>даваў грунтоўныя адказы,</p>
<p>не супыніўшыся ні разу...</p>
<p>Ён ведаў, дзе зімуюць ракі,</p>
<p>птушыныя ён ведаў сховы</p>
<p>і кветкі кожнай знаў адзнакі,</p>
<p>да кожнай зоркі меў ён слова...</p>
<p>А больш за ўсё яго любілі</p>
<p>за байкі розныя і былі.</p>
<p>Слязой туманіла нам вочы,</p>
<p>калі ён баяў неаднойчы,</p>
<p>як за панамі людцаў білі,</p>
<p>як за панамі гора мелі,</p>
<p>як хлеб з кары сасновай елі...</p>
<p>Апавядаў ён, як дзяўчыну</p>
<p>замуравалі ў слуп каменны,</p>
<p>на нашу бедную айчыну</p>
<p>якія прыпадалі змены...</p>
<p>Хадзілі да слупа таго мы,</p>
<p>ў падножжа кветкі сціпла клалі.</p>
<p>А возера няспынны гоман</p>
<p>ішоў і рассыпаўся ў далях...</p>
<p> </p>
<h3><a id="chapter4"></a>4</h3>
<p>Над Нарачам, усім вядомым,</p>
<p>над самым берагам крутым,</p>
<p>стаяў палац на месцы добрым,</p>
<p>пабудаваны беднатою,</p>
<p>ды толькі не для беднаты.</p>
<p>Ён быў прыгожы, быў прасторны,</p>
<p>не меў ніякіх ён заган.</p>
<p>Адзінай плямай, вельмі чорнай,</p>
<p>у тым палацы быў сам пан.</p>
<p>Вялікі, цёмны і маўклівы,</p>
<p>палац з пагардай паглядаў</p>
<p>на хаты бедныя, на нівы,</p>
<p>на той прыпынак нешчаслівы,</p>
<p>дзе гаспадарыла бяда...</p>
<p>Калі ж парою вечаровай</p>
<p>на захад сонца верне шлях,</p>
<p>калі ў праменні пурпуровым</p>
<p>ідзе за возера на сховы</p>
<p>і адлюструецца ў мурах,—</p>
<p>ён выглядаў тады, як дзіва,</p>
<p>палац вялікі і маўклівы...</p>
<p>Пярэстыя зіхцелі вокны,</p>
<p>адценні слаліся на мур.</p>
<p>Пасля — туману вэлюм вохкі</p>
<p>ўсё спавіваў. І аднаму</p>
<p>было б несамавіта пану:</p>
<p>маркотна, цяжка... Дываном</p>
<p>персідскім, мяккім, дабратканым</p>
<p>глушыўся крок... Мёд і віно</p>
<p>прыпонцістае ў срэбны келіх</p>
<p>ён наліваў. Да сына піў.</p>
<p>Сівыя вусы раскудзеліць,</p>
<p>рагоча сыта... Ночы, дні</p>
<p>праходзілі разоў нямала.</p>
<p>Шукаў вясёлага ўсё пан.</p>
<p>Ужо не цешылі цымбалы,</p>
<p>не цешыў і дзявочы стан.</p>
<p>Паехалі на паляванне.</p>
<p>Гасцінцам надараў хлапцоў.</p>
<p>Яны на дрэвах кукавалі.</p>
<p>Пасля — паны па іх стралялі,</p>
<p>хлапцы валіліся далоў.</p>
<p>Уцех было багата ў пана,</p>
<p>было панам усё паддана...</p>
<p>Ды толькі пан ніяк не здолеў</p>
<p>душу закуць у кайданы:</p>
<p>заўсёды марылі пра волю</p>
<p>загнанай стараны сыны.</p>
<p>Хоць жыў мужык у бедным целе</p>
<p>і пад дзіравым армяком,</p>
<p>хоць ланцугі не раз звінелі</p>
<p>над абадраным мужыком,—</p>
<p>ён не скараўся тым уціскам:</p>
<p>у прыску тлеў заўсёды жар.</p>
<p>А з першым ветрам з таго прыску</p>
<p>пажар узносіўся да хмар.</p>
<p>І залівалі, і гасілі</p>
<p>пажар сялянскаю крывёй.</p>
<p>Свабоды дух лунаў на крыллі</p>
<p>над пад’ярэмнаю зямлёй.</p>
<p> </p>
<h3><a id="chapter5"></a>5</h3>
<p>Паны з’язджаюцца у госці,</p>
<p>агнямі мітусіцца парк.</p>
<p>І банкетуюць ягамосці,</p>
<p>красуе іхняя пара.</p>
<p>Празрыста звоняць вадамёты,</p>
<p>між елак высяць вохкі пыл.</p>
<p>З віном і старасвецкім мёдам</p>
<p>у пырсках панскі побыт плыў.</p>
<p>А вёска... Вёска сном замоўкла:</p>
<p>работа сёння, заўтра зноў.</p>
<p>Туману распаўзліся столкі</p>
<p>ад хат у поле, на загон.</p>
<p>Праходзіць час у хвалях плыні,</p>
<p>адзін радзіўся, той сканаў.</p>
<p>І, як заўсёды, безупынна</p>
<p>праз возера каціўся вал.</p>
<p>Даўно схавалі ў склепе пана,</p>
<p>паніч стаў за гаспадара.</p>
<p>Калейка ўся упланавана —</p>
<p>жаніўся, як прыйшла пара.</p>
<p>Пасада, гонар і жанчына</p>
<p>жыццё з’іначылі зусім.</p>
<p>Злічыць банкеты немагчыма —</p>
<p>адзін і ходзіць за другім...</p>
<p>Да смерці так прыйшлі б памалу,</p>
<p>але з’явіўся непакой —</p>
<p>дзіцёнка пані зажадала,</p>
<p>бацян не йшоў з ім у пакой.</p>
<p>Пайшлі нарады, саймаванні,</p>
<p>кіпела, быццам у віры.</p>
<p>Пакуль шукала лекаў пані —</p>
<p>гешэфт рабілі дактары.</p>
<p>А ўсё няма й няма ратунку.</p>
<p>Ў палац з’явіліся ксяндзы.</p>
<p>Багата ў словах іхніх трунку,</p>
<p>па новых бегалі ганцы...</p>
<p>Пачуўшы добрую здабычу,</p>
<p>прыехаў біскуп сам у двор.</p>
<p> </p>
<p>Біскуп</p>
<p>Мой сын! Дабра табе я зычу,</p>
<p>благаславення ясных зор.</p>
<p>Будзь верным заўжды пану-богу</p>
<p>і ўсім святым ягоным ты,—</p>
<p>пакажа ён табе дарогу</p>
<p>да хараства, да яснаты.</p>
<p>Мой сын! Вялікі грэх якісьці</p>
<p>ўвайшоў у гэтыя муры.</p>
<p>Не можа ён з палаца выйсці,</p>
<p>пакуль не прыме бог дары.</p>
<p>Маліцца трэба ў кожнай хвілі,</p>
<p>надзею ў сэрцы мець сваім.</p>
<p>Анёлы прынясуць на крыллі</p>
<p>тады збавенне вам усім.</p>
<p> </p>
<p>Пан</p>
<p>Малюся вострабрамскай матцы,</p>
<p>даю ахвяры да малення.</p>
<p>Дакуль жа будзе грэх трымацца,</p>
<p>калі знайду сабе збавенне?</p>
<p> </p>
<p>Біскуп</p>
<p>Каму вялікае цярпенне —</p>
<p>вялікі будзе і спакой.</p>
<p>Табе наканаваны церні</p>
<p>святарнай боскаю рукой.</p>
<p>Ідзі, мой сын, у Вечны горад,</p>
<p>там выканай святы абрад.</p>
<p>Тады тваё мінецца гора</p>
<p>і дачакаеш ты дабра.</p>
<p> </p>
<p>Пан</p>
<p>Каханы мой айцец духоўны,</p>
<p>благаславі на дальні шлях.</p>
<p>Жадання палкага я поўны,</p>
<p>ў збавенне просіцца душа...</p>
<p> </p>
<h3><a id="chapter6"></a>6</h3>
<p>У Рыме любяць грошы вельмі,</p>
<p>за іх і зробяць вельмі шмат.</p>
<p>Грахі адпусцяць, а «патэльню»</p>
<p>паліжа хай бяднейшы брат.</p>
<p>І ўсё залежыць не ад бога,</p>
<p>а ад дуката залатога.</p>
<p>Спаткалі вельмі ветла пана,</p>
<p>праслухаў кардынал яго.</p>
<p>Наладжана у Ватыкане</p>
<p>і кансультацыя грахоў.</p>
<p> </p>
<p>Кардынал</p>
<p>Напэўна грэх вялікі нейкі</p>
<p>правіс над панскай галавой.</p>
<p>Яго адпусцім мы навекі</p>
<p>добразычлівасцю сваёй.</p>
<p>Але завезці толькі трэба</p>
<p>святога пана ў свой касцёл.</p>
<p>Злітуецца найсвентшы з неба,</p>
<p>як на імшу яму дасцё...</p>
<p>У нас адзін святы ў запасе,</p>
<p>здаецца, ёсць?..</p>
<p> </p>
<p>Капуцын</p>
<p>Святы Юстын!</p>
<p> </p>
<p>Кардынал</p>
<p>Святы Юстын у добрым часе</p>
<p>з няплоддзем справіцца адзін.</p>
<p>Святы Юстын паехаць можа</p>
<p>у ваш далёкі гэны край.</p>
<p>Няхай ён пані дапаможа,</p>
<p>паможа й пану ён няхай.</p>
<p>Ідзі, мой сын, благаславёны,</p>
<p>хай і яна благаславіцца...</p>
<p> </p>
<p>Дукаты падалі са звонам</p>
<p>у кардынальскую скарбніцу.</p>
<p>У Рыме добрая майстэрня!</p>
<p>Дасталі косці з сутарэння,</p>
<p>злажылі ў скрынку акуратна,</p>
<p>дабавілі дзе трэба ваты,</p>
<p>намалявалі і абраз:</p>
<p>плыві, Юстынка, ў добры час!</p>
<p>Узяўшы з Рыма тую скрынку,</p>
<p>накіраваўся пан дамоў.</p>
<p>Юстынка то ці не Юстынка —</p>
<p>паехаў апладжаць паноў.</p>
<p> </p>
<h3><a id="chapter7"></a>7</h3>
<p>У двор цяжэй заўсёды ехаць —</p>
<p>марудным выдаецца час.</p>
<p>Але з надзеяй і уцехай</p>
<p>апошні блізіцца папас.</p>
<p>Тым часам праляцела дзейка</p>
<p>на ўсю акругу: едзе пан,</p>
<p>вязе святога дабрадзейку,</p>
<p>які майструе дзеці сам.</p>
<p>Ксяндзоў наехала, як ліха,</p>
<p>прыехаў біскуп не адзін.</p>
<p>Народу хоць ніхто не клікаў,—</p>
<p>зышлося богу дагадзіць.</p>
<p>Прайшлі з пратэсамі настрэчу,</p>
<p>у вочы дым кадзільны лез.</p>
<p>А спеў дзявочы і кабечы</p>
<p>аж разлягаўся ў шчыры лес.</p>
<p>Якраз і пан з Юстынам едзе,</p>
<p>народ абняў увесь прастор.</p>
<p>Стаеннікі ступаюць ледзьве,</p>
<p>здзіўлёна гледзячы з-за шор.</p>
<p>У гэткім тлуме і спякоце</p>
<p>цяжарных некалькі было.</p>
<p>Ім пры спатканні дзесь пры плоце</p>
<p>радзіць без часу надышло.</p>
<p>— Жывое цуда! Бачце, людзі!</p>
<p>Юстын работу распачаў.</p>
<p>Касцёл ад гэтага набудзе,</p>
<p>напэўна, добры капітал...—</p>
<p>З такімі цудамі прывезлі</p>
<p>Юстына ў мядзельскі касцёл.</p>
<p>Набожныя гучалі песні</p>
<p>каля Юстына навакол.</p>
<p>Пасля — абед, пасля — вячэра,</p>
<p>пасля — віно і моцны мёд.</p>
<p>Святы дык толькі зубы шчэрыць,—</p>
<p>за ўсё пакутуе народ.</p>
<p>На адмысловым саймаванні</p>
<p>быў распрацованы ўвесь план:</p>
<p>Павінна у касцёле пані</p>
<p>ўсю ноч маліцца, да відна.</p>
<p> </p>
<p>Біскуп</p>
<p>Як толькі сёння скончым нешпар</p>
<p>і пойдуць верныя да спраў,—</p>
<p>адзін няхай для ўдачы лепшай</p>
<p>там застанецца...</p>
<p>Станіслаў!</p>
<p>Ты застанешся, сын каханы:</p>
<p>маліцца нам не навіна...</p>
<p>Для славы боскае абраны,</p>
<p>і ты маліся да відна...</p>
<p>Арганы гралі урачыста,</p>
<p>віліся спевы ў вышыні.</p>
<p>Нарыхтавана справа чыста,—</p>
<p>заслону, біскуп, захіні.</p>
<p>Пайшлі усе. Замок на дзверы</p>
<p>павесіў сёння біскуп сам.</p>
<p>Каб узмацніць у косці веру,</p>
<p>узята панская краса.</p>
<p>У белым, як да шлюбу, стала</p>
<p>красуня пані на дыван.</p>
<p>Яна не бачыць Станіслава,</p>
<p>над ёю з водараў туман.</p>
<p>Агні ледзь дыхаюць у высі,</p>
<p>кадзільны дым ласкочыць нос.</p>
<p>Кагал святы згары дзівіўся:</p>
<p>ў ахвяру пані хто прынёс?..</p>
<p>Сціскаўся пошчак у скляпенні,</p>
<p>муры маўклівасць абышла.</p>
<p>І толькі сцені, летуценні</p>
<p>дзесь мітусіліся ля шкла.</p>
<p>Памалу млявасць агарнула,</p>
<p>звіваўся з грэшных дум вянок.</p>
<p>Малітваў сэрца больш не чула,</p>
<p>гарэла іншасцю яно.</p>
<p>Жанчыну захлынулі чары:</p>
<p>не ў храме, ў садзе адпачын.</p>
<p>І вось чакае: прыйдзе зараз</p>
<p>каханы радасны Юстын...</p>
<p>Ён малады, такі прыгожы...</p>
<p>Такая палкасць разам з ім...</p>
<p>Спатканне гэтае трывожыць</p>
<p>ніхто не смее на зямлі...</p>
<p> </p>
<p>Пані</p>
<p>Пакінь свае святыя рамы,</p>
<p>прыйдзі ў зіхценні пекнаты,</p>
<p>ў страі нябесныя убраны,—</p>
<p>ці ты святы, ці не святы...</p>
<p> </p>
<h3><a id="chapter8"></a>9</h3>
<p>Маўчыць народнае паданне</p>
<p>аб тым, што там было далей.</p>
<p>Малілася ж так моцна пані</p>
<p>ля абразоў і ля касцей...</p>
<p>Святы Юстын так і не ўстаў...</p>
<p>А ці не ўстаў... ксёндз Станіслаў?</p>
<p> </p>
<h3><a id="chapter9"></a>10</h3>
<p>Над светам сонца узышло,</p>
<p>праменне разліло наўкол.</p>
<p>Затрапятала цераз шкло,</p>
<p>як на працягу ўсіх вякоў.</p>
<p>На ганку пані. Б’юць чалом,</p>
<p>вітае пан і клер за ім.</p>
<p>А што на думцы у каго,—</p>
<p>ніхто не ведае аб тым...</p>
<p>Павіншавалі, як адзін,</p>
<p>і пажадалі аднаго.</p>
<p>Маўчаў высокі капуцын,</p>
<p>у вочах тоячы агонь...</p>
<p>А возера кунегай б’е</p>
<p>на жвірыстыя берагі...</p>
<p>Няспынна й час ідзе сабе:</p>
<p>мінае дзень адзін, другі...</p>
<p> </p>
<h3><a id="chapter10"></a>11</h3>
<p>Магчыма ў сне, а можа ў яве</p>
<p>«Юстын» прыходзіў у палац.</p>
<p>Ушанавана ў гэткай славе,</p>
<p>цяжарнай пані ўжо была.</p>
<p>У тэрмін нарадзіла сына,</p>
<p>на тыдзень свята ў гэты раз.</p>
<p>І, пахваляючы Юстына,</p>
<p>ксяндзы хвалілі добры час.</p>
<p>У гонар новага патрона</p>
<p>Юстынам стаў хлапчук малы.</p>
<p>З банкетным гоманам і звонам</p>
<p>аж угіналіся сталы...</p>
<p>Банкет цяпер той памінаюць —</p>
<p>прыкметны, даўся ў знакі ім.</p>
<p>Падпіўшы, быў у добрым раю</p>
<p>і біскуп: кланяўся усім.</p>
<p>Злавіўшы брата Станіслава,</p>
<p>сказаў на вуха: «Маладзец!»</p>
<p> </p>
<p>Станіслаў</p>
<p>Усё зраблю для вышняй славы,</p>
<p>яна на подзвігі вядзе...</p>
<p>Я, сціплы боскі чалядзінец,</p>
<p>граў на арганах...</p>
<p>Мой айцец!</p>
<p>Калі я заслужыў гасцінец,—</p>
<p>хай будзе богу на вянец...</p>
<p> </p>
<p>Біскуп</p>
<p>Ну, ну! Не скрыўджаным застаўся</p>
<p>і ты, мой сын, здаецца мне.</p>
<p>За гэтыя б арганы ўзяўся</p>
<p>і я, каб скронь не ў сівізне...</p>
<p> </p>
<h3><a id="chapter11"></a>12</h3>
<p>Паны гуляюць, вёска стогне,</p>
<p>банкеты п’яўкай смокчуць кроў.</p>
<p>Глядзіш — ужо вядуць сягоння</p>
<p>ў разніцу панскую кароў.</p>
<p>Падвойны ціск сціскае горла,</p>
<p>хоць у зямельку ты палазь.</p>
<p>І крыўда цяжкая, і гора</p>
<p>на ногі чэпяцца, як гразь.</p>
<p>А тут яшчэ харчуй Юстына</p>
<p>і ўсіх ягоных слугачоў.</p>
<p>Хоць ты жывым у дамавіну:</p>
<p>з ярма не вылезе плячо.</p>
<p>Гамоніць вёска глуха, грозна,</p>
<p>збірае помсту ў адзін раз.</p>
<p>Падаткаў вызначана розных</p>
<p>ксяндзу і пану на папас.</p>
<p>Праз вёскі вецер жальбы носіць:</p>
<p>тых збіў, тых скрыўдзіў сёння пан.</p>
<p>...Шумела спелае калоссе,</p>
<p>цяпер здратованы курган...</p>
<p>Ідуць дзяўчаты адвячоркам,</p>
<p>дажалі жыта ўсё, бадай.</p>
<p>Ды нахапіліся і зоркі</p>
<p>і месяц стаў на небакрай...</p>
<p>Ідзе дахаты Браніслава,</p>
<p>спявае разам працы спеў.</p>
<p>У хвалях песня нарастала</p>
<p>і разлівалася між дрэў.</p>
<p>Забыта поле, серп гарбаты,</p>
<p>бо праца ёй не навіна.</p>
<p>Яна працуе да цямна,</p>
<p>затое, мабыць, носіць латы.</p>
<p>Зірні у вочы: цвёрда, смела</p>
<p>адкажа зірк, крыштальны зірк.</p>
<p>Што ёй паны, што ёй князі!</p>
<p>Таемна жыта шалясцела</p>
<p>ёй казку вечную жыцця.</p>
<p>— Жывуць паны з сялянскай працы,</p>
<p>жывуць паны з рабочай працы,—</p>
<p>вось каласы як шалясцяць.</p>
<p> </p>
<h3><a id="chapter12"></a>13</h3>
<p>Знайшлі Бранісю ў беднай хаце:</p>
<p>паклікаў лёкай у палац.</p>
<p>Узнепакоілася маці,</p>
<p>вучыць дачушку пачала.</p>
<p> </p>
<p>Маці</p>
<p>Малога добра калышы ты,</p>
<p>набожнае яму спявай.</p>
<p>Бо панскасць ім у скуру ўшыта —</p>
<p>не угняві, а дагаджай.</p>
<p>Карыся, дочухна, карыся,</p>
<p>прызначана бо нам з вякоў:</p>
<p>сабе не дбаючы карысці,</p>
<p>яе збіраці для паноў...</p>
<p> </p>
<p>Браніслава</p>
<p>Чаго ўстрывожана ты, маці,—</p>
<p>навуку чула я даўно.</p>
<p>Але дакуль мы будзем слацца,</p>
<p>качацца каля панскіх ног?</p>
<p>Няўжо на іх не будзе зводу?</p>
<p>Няўжо іх не паберыць смерць?</p>
<p>Дакуль жа нашаму народу</p>
<p>пакуту горкую цярпець?</p>
<p> </p>
<p>Маці</p>
<p>У імя ойца, сына, духа!..</p>
<p>Браніська, любая, маўчы!</p>
<p>Хто да акна прыставіць вуха,</p>
<p>не пабаяўшыся начы...</p>
<p>Баюся: ты занадта смелай</p>
<p>выгадавалася ў мяне.</p>
<p>Пільнуйся там, дачушка, дзела,</p>
<p>ніхто не пажалее, не...</p>
<p>Які там звод... у сына, духа!..</p>
<p>Ўсіх не паберыш, ды й народ...</p>
<p>Не ўмее ён сумлення слухаць,</p>
<p>гніе ў балоце, як чарот.</p>
<p>Паслухай, скажуць: «Пса павесяць,</p>
<p>хадзі і кланяйся яму</p>
<p>не менш, чымся якіх дзён дзесяць,</p>
<p>бо адарвецца на бяду»...</p>
<p>Адзін памрэ — другі на карак</p>
<p>садзіцца пан — дуга адна...</p>
<p>Паны з салодкіх локчуць чарак,</p>
<p>нам трэба гора піць да дна...</p>
<p>Карыся, дочухна, карыся,</p>
<p>адна ты, любая, ў мяне...</p>
<p> </p>
<p>Браніслава</p>
<p>Не прыйдзе з ганьбаю Браніся,</p>
<p>твая трывога хай міне...</p>
<p> </p>
<h3><a id="chapter13"></a>14</h3>
<p>Расце малы, растуць выдаткі:</p>
<p>на кляштар фундуш, на ксяндзоў.</p>
<p>Сялянскія усе манаткі</p>
<p>ператрасаюць для паноў...</p>
<p>Галосіць вёска ў немы голас,</p>
<p>у бокі розныя ідзе.</p>
<p>А цераз вёскі, цераз сёлы</p>
<p>бяда ідзе, бяду вядзе...</p>
<p>Адны пайшлі на жабраніну,</p>
<p>дзе-хто сякеры навайстрыў.</p>
<p>А вецер вее над краінай,</p>
<p>каб разгараліся кастры...</p>
<p>І маці перайшла ці мала,</p>
<p>але не шэнціла старой:</p>
<p>так у дарозе і сканала,</p>
<p>не развітаўшыся з дачкой.</p>
<p>З бярозы лісцінка зляцела</p>
<p>на ублаганне, на ўспамін.</p>
<p>Ніхто не плакаў каля цела,—</p>
<p>і так слязьмі прасяклі дні...</p>
<p>Суседзі ладзілі хаўтуры,</p>
<p>са столі златалі труну...</p>
<p>Ці чуе дочухна за мурам,</p>
<p>што мацер небыт агарнуў?</p>
<p>Браніся слухае гамонку,</p>
<p>Браніся чуе пра бяду —</p>
<p>пустошаць бедную старонку,</p>
<p>усіх да торбы давядуць...</p>
<p> </p>
<p>Браніслава</p>
<p>Матуля, родная матуля,</p>
<p>адна цяпер я, сіратой.</p>
<p>Мяне да сэрца не прытуліш</p>
<p>сваёй ласкаваю рукой.</p>
<p>Не выйдзеш спатыкаць ля весніц,</p>
<p>мінула радасці пара.</p>
<p>Жалобай поўняцца ўсе песні,</p>
<p>і нас ёй будуць надараць...</p>
<p> </p>
<h3><a id="chapter14"></a>15</h3>
<p>А надаралі вельмі проста:</p>
<p>панам багацце, весялосць,</p>
<p>а селяніну «патар ностар»</p>
<p>і ўсё, што толькі ў небе ёсць...</p>
<p>Давалі радасць з карыфашкай</p>
<p>ва ўласнасць пану ад радзін,</p>
<p>а мужыку для працы цяжкай</p>
<p>як можна больш гадзін, гадзін...</p>
<p>І так жылі вякамі побач</p>
<p>тварэнні бога аднаго.</p>
<p>Поп — у царкве, ў касцёле — пробашч</p>
<p>благаслаўлялі на прыгон...</p>
<p>Малілі бога, каб не крыўдзіў</p>
<p>таго, хто змогся пад ярмом,</p>
<p>калі бядак на неба прыйдзе,—</p>
<p>хай будзе там гаспадаром...</p>
<p>Пасля — бязлітаснай рукою</p>
<p>піхалі ў «вечнасць» мужыка...</p>
<p>Але прыйшла чарга ў пакоі,</p>
<p>ніхто чаргі тут не чакаў.</p>
<p>Сама вяльможная васпані,</p>
<p>бог знае, ці з пасцелі ўстане...</p>
<p>Хоць даглядалі і лячылі,—</p>
<p>заснула пані ўсё ж навек...</p>
<p>Не гляне больш на свет вачыма,</p>
<p>на свет не гляне з-пад павек...</p>
<p>І ўсе жаданні, ўсе імкненні,</p>
<p>якім і краю не было,</p>
<p>адным-адзіным вакамгненнем</p>
<p>разбіты, скрышаны на тло.</p>
<p>Да столі віўся дым кадзільны,</p>
<p>гарэлі свечы ля труны.</p>
<p>Ксяндзы вакол стаялі шчыльна,</p>
<p>на фундуш прагнулі яны.</p>
<p>Жыцця не вернуць і літанні,</p>
<p>як ты арганы ні надзьмі.</p>
<p>І стала роўнай з тымі пані,</p>
<p>якіх не звала і людзьмі.</p>
<p>Палац убраны чорным крэпам,</p>
<p>на люстрах вэлюмы з тугі.</p>
<p>Засыпан хвойкай шлях да склепа,</p>
<p>замок адомкнуты тугі.</p>
<p>Прыйшлі з пратэсамі, з вянкамі,</p>
<p>труну паставілі у склеп...</p>
<p>Ізноў замкнулі склеп замкамі,</p>
<p>пасля — з палаца знялі крэп...</p>
<p> </p>
<h3><a id="chapter15"></a>16</h3>
<p>Да ўсіх падзей на свеце звыклі,</p>
<p>мінае самы цяжкі жаль.</p>
<p>Пасля угодак — зноў музыка,</p>
<p>ізноў у замку пышны баль.</p>
<p>Прыйшла прыгонная капэла,</p>
<p>на хорах грае для паноў.</p>
<p>Ды вось жалобы чорны вэлюм</p>
<p>не адышоў ад берагоў.</p>
<p>Гамоніць Нарач несціхана,</p>
<p>шпурляе пену ў камяні...</p>
<p>Не закранае гоман пана:</p>
<p>пакаштаваў пан розных він...</p>
<p>На шпацыр вынесла малога</p>
<p>Браніся: на руках дзіця...</p>
<p>Ляціць над возерам трывога,</p>
<p>аж чутна — крылы шалясцяць...</p>
<p>На скалы хваля гоніць хвалю,</p>
<p>і плач, і смех у камянёх</p>
<p>то завіецца у аддалі,</p>
<p>то узляціць да самых ног.</p>
<p>Малога вабяць плёскі, рокат,</p>
<p>ён ручкай цягнецца — «ма-ма!» —</p>
<p>да белапеннай і шырокай,</p>
<p>што не спыніць і не стрымаць...</p>
<p>Ды сунімае ўсё дзяўчына:</p>
<p>— Няможна... нельга... не сваволь...—</p>
<p>І возера не для Юстына?</p>
<p>І хвалі, што пяюць «буль-боль»?</p>
<p>Пачаў злаваць малы вяльможны</p>
<p>і няню — ручкай па руках.</p>
<p>— Туды? — Туды ніяк няможна...</p>
<p>— Туды? — А там вялікі жах...</p>
<p>І вось малы маленькай сілай</p>
<p>рвануў хусцінку за ражок —</p>
<p>яна ім вочы і закрыла.</p>
<p>Браніся цягне хустку ўбок,</p>
<p>а ён к сабе... А бераг блізка,</p>
<p>а пад нагамі камень слізкі — і ўсё...</p>
<p>Нядоўга быць бядзе: абое ў віравой вадзе...</p>
<p>На паратунак беглі людзі,—</p>
<p>ды паратунак бедны будзе:</p>
<p>Бранісю вір на жвір адкінуў,</p>
<p>забраў жа аднаго Юстына...</p>
<p>Браніся крыху ачуняла,</p>
<p>але карысці ў гэтым мала:</p>
<p>няма вяльможнага малога...</p>
<p>Расце на беразе трывога.</p>
<p> </p>
<p>Браніслава</p>
<p>О божа, што я натварыла?</p>
<p>Не бачыць мне самой жыцця...</p>
<p>Лепш пана прыняла б магіла,</p>
<p>чым гэта горкае дзіця...</p>
<p>А зараз прыйдуць каты, каты,</p>
<p>пакрышаць костачкі мае...</p>
<p>Ад гэтай нечуванай страты</p>
<p>ніхто ратунку не дае...</p>
<p> </p>
<p>Людзі</p>
<p>У імя ойца! Хто адважны</p>
<p>пайсці да пана з навіной?..</p>
<p> </p>
<p>У гэты час пан ксёндз паважны</p>
<p>з’явіўся перад грамадой.</p>
<p> </p>
<p>Станіслаў</p>
<p>Благаславенне ўсяму сходу!</p>
<p>Якое ж дзіва вы знайшлі?</p>
<p> </p>
<p>Людзі</p>
<p>Такога дзіва, пане пробашч,</p>
<p>яшчэ не зналі на зямлі.</p>
<p>Тапіліся тут разам двое,</p>
<p>бо ў вір зваліліся яны.</p>
<p>Знайшлі Бранісю, ды затое</p>
<p>паніч маленькі...</p>
<p> </p>
<p>Станіслаў</p>
<p>Што? Юстын?</p>
<p>Няпраўда!.. Не!!!</p>
<p>А дзе ж ён? Людзі! Хто знойдзе — рай сабе здабудзе!..</p>
<p>Шукайце!</p>
<p>Імя ойца, сына...</p>
<p> </p>
<p>Людзі</p>
<p>Адкінуў бог адну дзяўчыну,</p>
<p>а паніча забраў навек.</p>
<p>Шуканне тут не дапаможа:</p>
<p>што проці бога чалавек?!</p>
<p> </p>
<h3><a id="chapter16"></a>17</h3>
<p>Святыя ціха спяць у нішах,</p>
<p>уся капліца ціха спіць.</p>
<p>Ніхто з іх і не сніць пра ліха,</p>
<p>што безупынна цягне ніць,</p>
<p>каб гэнай тонкай хіжай ніццю</p>
<p>звязаць, скруціць і заблытаць,</p>
<p>спыніць лёт думак, сэрца біцце,</p>
<p>як злы палуначнік, як таць...</p>
<p>Грыміць замок, бразгочуць штабы,</p>
<p>прыбеглі служкі, паляць кнот:</p>
<p>усе запалены лампады</p>
<p>і ўсё чакае на прыход...</p>
<p>Ідзе сутанная калона:</p>
<p>манахі і манашкі ў рад.</p>
<p>Навіслі змрочна капюшоны,</p>
<p>каб быў страшней страшны пагляд.</p>
<p>Між імі ксёндз, за ім і дзева</p>
<p>адна... І на такой самоце,</p>
<p>як адарваны ліст ад дрэва,</p>
<p>што ўпрочкі вецер гоніць, коціць...</p>
<p> </p>
<p>Станіслаў</p>
<p>Табе як імя?</p>
<p> </p>
<p>Браніслава</p>
<p>Браніслава...</p>
<p> </p>
<p>Станіслаў</p>
<p>Была на споведзі?</p>
<p> </p>
<p>Браніслава</p>
<p>Была.</p>
<p> </p>
<p>Станіслаў</p>
<p>А ўсе касцёльныя адправы</p>
<p>ці адбывала?</p>
<p> </p>
<p>Браніслава</p>
<p>Адбыла.</p>
<p> </p>
<p>Станіслаў</p>
<p>Цалуй святарны крыж, нябога,</p>
<p>(з Хрыстом распятым крыж дае)</p>
<p>і знай, што мы, абодва з богам,</p>
<p>чакаем праўды аднае.</p>
<p>Скажы: дзе, хто, калі з табою</p>
<p>пра тую справу гаварыў,</p>
<p>каб знішчыць паніча вадою,</p>
<p>каб утапіць яго ў віры?</p>
<p> </p>
<p>Браніслава</p>
<p>Ніхто, нідзе пра ўсё пра тое</p>
<p>ніколі мне не гаварыў.</p>
<p>Мы з ім тапіліся абое,</p>
<p>і я сама была ў віры.</p>
<p> </p>
<p>Станіслаў</p>
<p>Адна была у вас дарога,</p>
<p>яго — няма, жывая ты.</p>
<p>Ды як жа так?</p>
<p> </p>
<p>Браніслава</p>
<p>Я з ласкі бога</p>
<p>жывой вярнулася з вады.</p>
<p> </p>
<p>Станіслаў</p>
<p>Без боскай ласкі быў Юстын,</p>
<p>адзіны, гжэчны панскі сын?</p>
<p>Табе ж, якіх на свеце многа,</p>
<p>быў дадзены ратунак богам?</p>
<p>Ты мысліш, што ў высокім небе</p>
<p>больш любяць гэткае атрэб’е,</p>
<p>як ты? Кажу апошні раз:</p>
<p>праўдзівы дай на ўсё адказ.</p>
<p> </p>
<p>Браніслава</p>
<p>Адказ дала. Вам не хапае,</p>
<p>вам трэба праўда не такая.</p>
<p>Спытаць вам пана бога трэба,</p>
<p>пан ксёндз бліжэй, чым я, да неба...</p>
<p> </p>
<h3><a id="chapter17"></a>18</h3>
<p>Ці жоўць парвалася у ката,</p>
<p>ці праўда завяла ў адчай.</p>
<p>Схапіўшы крыж з хрыстом распятым,</p>
<p>ён біў дзяўчыну з-за пляча.</p>
<p>Ён біў, той кат, ад злосці п’яны,</p>
<p>ён біў і косці ёй крышыў.</p>
<p>І крыж і ўсе хрыстовы раны</p>
<p>ізноў крывёю напаіў.</p>
<p>Яна не плакала, цярпела,</p>
<p>у страшных хоць руках была.</p>
<p>Пакутавала цяжка цела,—</p>
<p>душа магутнасць набыла.</p>
<p>Наўкол стаялі ў рад сутаны,</p>
<p>над імі капюшонаў рад.</p>
<p>Пад імі — нелюдзь розных станаў,</p>
<p>якая ганьбіць слова «брат»,—</p>
<p>як совы, жудасна са шчылін</p>
<p>маўкліва зіркалі вачыма.</p>
<p>І толькі пацеркі шурчэлі</p>
<p>у гэтай д’яблавай капэлі...</p>
<p> </p>
<p>Станіслаў</p>
<p>Ты праўду скажаш мне, пракленства,</p>
<p>бо выдзьму я з касцей душу.</p>
<p> </p>
<p>Браніслава</p>
<p>Праўдзівай я жыву з маленства</p>
<p>і праўду ў сэрцы я нашу.</p>
<p>Благаслаўляе дзетак Езус</p>
<p>на пазлацоных абразох.</p>
<p>Стаіць ён, з дрэва і з жалеза,</p>
<p>ля крыжавых усіх дарог.</p>
<p>Галодных корміць і благае</p>
<p>на абразох, каб знаў народ.</p>
<p>І быць братамі ўсіх наўчае,</p>
<p>не крыўдзіць бедных і сірот.</p>
<p>І ты, слуга такога бога,</p>
<p>яго аберучкі ўздымаў</p>
<p>і разам з ім мяне, нябогу,</p>
<p>крывёй нявіннай абліваў?</p>
<p>Чаму ж не вырваў крыж у ката</p>
<p>ён, добры, літасцівы бог?</p>
<p>Чаму не шыбануў, як гада,</p>
<p>цябе ў прадонне, праз парог?</p>
<p>Чаму ж ён не памог нябозе,</p>
<p>не знішчыў ката перуном,</p>
<p>на гэтай крыжавой дарозе</p>
<p>не спапяліў цябе агнём?</p>
<p>Ён не прыйшоў на дапамогу,</p>
<p>схаваўшыся за ўсіх святых.</p>
<p>Зракаюся такога бога</p>
<p>і слугачоў яго такіх!</p>
<p> </p>
<p>Станіслаў</p>
<p>Цябе зямля глыне!..</p>
<p> </p>
<p>Манахі</p>
<p>Навекі...</p>
<p> </p>
<p>Станіслаў</p>
<p>Твае я выдзеру павекі!</p>
<p>Па смерці воч ты не заплюшчыш!</p>
<p> </p>
<p>Браніслава</p>
<p>Дарма! Я буду неўміручай!</p>
<p> </p>
<h3><a id="chapter18"></a>19</h3>
<p>Пан</p>
<p><i>(да Браніславы)</i></p>
<p>Дзе сын мой?!.</p>
<p> </p>
<p>Браніслава</p>
<p>Запытайся ў бога,</p>
<p>хоць ён з крыві нявіннай п’яны</p>
<p>Ён — пан. Я ж — сірата, нябога,</p>
<p>а пан — ён знаецца з панамі.</p>
<p> </p>
<p>Пан</p>
<p>Ах, так!..</p>
<p> </p>
<p>Манахі</p>
<p><i>(з кайданамі ў руках)</i></p>
<p>Паночку, з вашай ласкі</p>
<p>мы ёй пакажам шлях да раю...</p>
<p> </p>
<p>Пан</p>
<p>Прэч, псы! І вашы ўсе жалязкі...</p>
<p>Ах, божухна, душа згарае...</p>
<p> </p>
<p>На бераг пан ідзе з капліцы,</p>
<p>за ім і чорная ўся світа.</p>
<p>Вартуюць псы сваю здабычу,</p>
<p>крывёю вочы іх наліты...</p>
<p> </p>
<h3><a id="chapter19"></a>20</h3>
<p>Пан</p>
<p><i>(да людзей на беразе)</i></p>
<p>Знайшлі мне сына?</p>
<p> </p>
<p>Людзі</p>
<p>Ясны пане!</p>
<p>Такая ноч, такая ноч!</p>
<p>Каб пачакаць нам да світання,</p>
<p>напэўна ён пайшоў у дно...</p>
<p> </p>
<p>Пан</p>
<p>Шукайце, д’яблы вам у вочы,—</p>
<p>каб больш святла у іх было.</p>
<p>Не ведаю ніякай ночы:</p>
<p>загад мой — ваша ўсё святло!</p>
<p>Я сёння выпіў столькі гора,</p>
<p>што больш няма яго нідзе...</p>
<p>Яно маё сціскае горла,</p>
<p>яно ў труну мяне вядзе.</p>
<p>Я вас прымушу выпіць Нарач</p>
<p>і выпіць да самога дна.</p>
<p>Ці панясуць усіх на марах,</p>
<p>ці будзе сын тут да відна!</p>
<p><i>(Да Браніславы)</i></p>
<p>А! Гэта самая... апека...</p>
<p>Ідзі бліжэй ты, ведзьма з пекла!</p>
<p> </p>
<p>Браніслава</p>
<p>Мяне вадзіў ваш клер да раю,</p>
<p>хоць, праўда, пан больш пекла знае...</p>
<p> </p>
<p>Манах</p>
<p>Паночку! Вось вяроўка й камень,</p>
<p>дазволь — мы месца ёй дадзём...</p>
<p> </p>
<p>Пан</p>
<p>Прэч, псы! Не кратайце рукамі</p>
<p>пачатак маіх чорных дзён...</p>
<p>Збірайце камень дзікі ў полі,</p>
<p>пасад каменны будзе ёй.</p>
<p>Ах, божухна,— забраў патолю</p>
<p>і ўцеху старасці маёй...</p>
<p>Паклічце, ўсіх ксяндзоў паклічце,</p>
<p>няхай званы праз ноч гудзяць.</p>
<p>Не пісана у іх кантычцы,</p>
<p>як трэба дзеўчыну ўслаўляць...</p>
<p>Збірайце камень дзікі з поля,</p>
<p>пасад каменны будзе ёй.</p>
<p>Ах, божухна! А дзе ж патоля</p>
<p>і ўцеха старасці маёй...</p>
<p>Паклічце муляраў з начыннем,</p>
<p>паходні запаліце ўсе.</p>
<p>Для гэтай проклятай дзяўчыны</p>
<p>падзяку не прыдумаў свет...</p>
<p>Цябе пастаўлю я на ўзгорку,</p>
<p>над самым берагам крутым.</p>
<p>Ты будзеш піць свой келіх горкі</p>
<p>ў праменні сонца залатым.</p>
<p>Ты будзеш помнікам навекі,</p>
<p>як бацька сына мілаваў...</p>
<p>З хаўтурным посвістам і дзвенькам</p>
<p>твая спятрэе галава.</p>
<p>Вятры табе хай песню зложаць,</p>
<p>па свеце разнясуць няхай.</p>
<p>Няхай... Ды як жа гэта можна...</p>
<p>Забойца... Помнік... Ха-ха-ха...</p>
<p>Збірайце камень дзікі з поля,</p>
<p>пасад каменны дайце ёй.</p>
<p>Ах, божухна, а дзе ж патоля</p>
<p>і ўцеха старасці маёй...</p>
<p> </p>
<h3><a id="chapter20"></a>21</h3>
<p>Званы, як на пажар, званілі,</p>
<p>трывога агарнула ўсіх.</p>
<p>На многія ў акрузе мілі</p>
<p>каціўся водгук дзеяў злых.</p>
<p>Збіраліся навокал людзі,</p>
<p>пыталіся:</p>
<p>— А дзе ж той бог?</p>
<p>Дакуль жа гэта поскудзь будзе</p>
<p>тыраніць нас і гнуць да ног?..</p>
<p>— Навошта катуеце Броню?</p>
<p>— Яна ж сіротка!</p>
<p>Эх, паны! —</p>
<p>А гайдукі на сытых конях</p>
<p>і ўзялі іх у бізуны...</p>
<p>Ізноў сабраліся сцяною,</p>
<p>ізноў пыталіся ў паноў:</p>
<p>— Што творыце над сіратою?</p>
<p>— А дзе ж той бог?</p>
<p>Куды зышоў? —</p>
<p>Каменне пападала катам.</p>
<p>Як вышчараліся яны!</p>
<p>Ды налятаў заслон пракляты,</p>
<p>ізноў свісталі бізуны...</p>
<p>Паходні жудасна ўзляталі,</p>
<p>хадзілі, лынулі ў прастор.</p>
<p>На возеры стагналі хвалі,</p>
<p>калышучы адценні зор.</p>
<p>На ўзгорку муляры складалі</p>
<p>для Браніславы слуп-пасад.</p>
<p>Ксяндзы маўчалі у аддалі.</p>
<p>І Станіслаў стаў з імі ў рад.</p>
<p>Страшэнны час... Згадаў ён паню,</p>
<p>згадаў і ночы ўсе, і дні...</p>
<p>І вось дайшло да адпяванняў...</p>
<p>О памяць, дзеі захіні...</p>
<p>Дзяўчына вось. Стаіць у муры,</p>
<p>па грудзі мур ужо узрос.</p>
<p>Ці не пара пачаць хаўтуры?</p>
<p>Ах, ксёнжа, не пабачыў слёз?..</p>
<p> </p>
<p>Станіслаў</p>
<p>Быў дадзены табе ў апеку</p>
<p>нявінны хлопец, панскі сын.</p>
<p>Ты ж прыстарала сабе пекла,—</p>
<p>туды цяпер твой шлях адзін.</p>
<p>Цябе й асудзяць вельмі строга,</p>
<p>твой нечуваны грэх цяжкі.</p>
<p>Скарыся, грэшніца, прад богам,</p>
<p>прызнай злачын сваёй рукі!</p>
<p>Стаіш ты на парозе ў небыт,</p>
<p>узваж учынкі ўсе свае.</p>
<p>Пакайся тут людзям і небу,</p>
<p>апошні час твой настае...</p>
<p> </p>
<p>Браніслава</p>
<p>Я ўсё сказала, панскі лёкай,</p>
<p>і ведаю, ты добра чуў.</p>
<p>Не псярня ваша, свет шырокі</p>
<p>стаіць прывабай уваччу.</p>
<p>Мне шкода сцежак і дарожак</p>
<p>на роднай, любай старане.</p>
<p>Мне шкода квет — нагой варожай</p>
<p>затопчуць іх, як і мяне.</p>
<p>На тыя сцежкі, на дарожкі</p>
<p>я толькі, толькі узышла.</p>
<p>А з квет духмяных і прыгожых</p>
<p>сабе вяночак не звіла.</p>
<p>Вяночак мой з пакуты звіты</p>
<p>і перавязаны тугой.</p>
<p>І кветкі ў ім усе абліты</p>
<p>маёй нявіннаю крывёй.</p>
<p>Муруйце, муляры, найлепей —</p>
<p>гасцінцам вас надорыць пан.</p>
<p>Мой заклік вапнай не залепяць,</p>
<p>ён скалыхне яшчэ курган...</p>
<p>Вы нашу радасць адабралі,</p>
<p>замуравалі ў камяні,</p>
<p>вы шчасце наша ў гразь стапталі,</p>
<p>ператварылі ў ночы дні...</p>
<p>Замест вясёлае бяседы</p>
<p>у хатах бедных — слёзы, стогн,</p>
<p>сусед не ходзіць да суседа.</p>
<p>За ўсё за гэта вам праклён...</p>
<p>Муруйце вышай слуп каменны,—</p>
<p>не гэта будзе вам самім.</p>
<p>Яшчэ на свеце будуць змены,</p>
<p>сусвет з’іначыцца зусім...</p>
<p>На вашы могілкі не гляне</p>
<p>ніхто з спагадаю, ніхто.</p>
<p>Адпомсцяць вам за ўсё сяляне,</p>
<p>аж здрыганецца сам прастор...</p>
<p>За ўсе крывавыя банкеты,</p>
<p>за здзірствы з бедных і сірот —</p>
<p>цераз абшары ўсяго свету</p>
<p>вас праклінае мой народ!</p>
<p> </p>
<p>Людзі</p>
<p>На вас праклён!</p>
<p>На вашы дзеці!</p>
<p>На вас, праклятыя паны!</p>
<p>Хай вам і сонейка не свеціць!</p>
<p>Па смерці вам не знаць труны!</p>
<p> </p>
<p>А гайдукі ляталі вокал,</p>
<p>тапталі, білі з-за пляча.</p>
<p>А пан здзічэла ўсё галёкаў,</p>
<p>манах напуджаны крычаў.</p>
<p> </p>
<p>Манах</p>
<p>Паночку! Сціснуць яе ў камень,</p>
<p>няхай пазнае там праклён...</p>
<p> </p>
<p>Пан</p>
<p>Прэч, псы! Не кратайце рукамі</p>
<p>пачатак маіх чорных дзён...</p>
<p>Муруйце вышай слуп каменны,</p>
<p>каб ён і неба дасягнуў...</p>
<p>Ах, божухна, куды ж я дзену</p>
<p>маю пякельную тугу...</p>
<p>Спявайце ёй, ксяндзы, спявайце,</p>
<p>хай загалосіць там яна...</p>
<p>Не люба мне усё багацце —</p>
<p>уцеху прынясе труна...</p>
<p> </p>
<p>Станіслаў</p>
<p>Заслона ў небыццё раздзёрта,</p>
<p>пакайся, грэшніца, прад богам...</p>
<p> </p>
<p>Xор</p>
<p>На веч-ны ад-па-чын...</p>
<p> </p>
<p>Пан</p>
<p>Спявайце ёй: і цераз камень</p>
<p>я супакою ёй не дам...</p>
<p>Прэч, псы! Не кратайце рукамі...</p>
<p>Яшчэ вышэй расце бяда...</p>
<p> </p>
<p>Людзі</p>
<p>На вас праклён...</p>
<p>На вашы дзеці...</p>
<p>На вас, праклятыя паны...</p>
<p>Хай вам і сонейка не свеціць!</p>
<p>Па смерці вам не знаць труны...</p>
<p> </p>
<p class="sign">1929</p>
<p> </p>
<p> </p>
<h3><a id="chapter21"></a>ЭПІЛОГ</h3>
<p>Казаў паэт вялікай славы:</p>
<p>«Іх вораг знішчыў, ды не змог».</p>
<p>Замардавалі Браніславу,</p>
<p>замуравалі ў камянёх.</p>
<p>А вобраз чысты і яскравы</p>
<p>замураваць ніхто не змог.</p>
<p>У нашы дні прыйшлі дзяўчаты,</p>
<p>якіх не замуруе пан,</p>
<p>якія нішчылі гранатай</p>
<p>і не адзін варожы стан.</p>
<p>А дні мінуўшчыны праклятай</p>
<p>навекі пахаваў дзірван.</p>
<p>На вольных гонях, вольным роем</p>
<p>праходзіць моладзь наша ў свет</p>
<p>і, адмятаючы старое,</p>
<p>да шчасця пракладае след.</p>
<p>Адпомсцілі даўно героі</p>
<p>за гаркату адвечных бед...</p>
<p class="sign">1958</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>