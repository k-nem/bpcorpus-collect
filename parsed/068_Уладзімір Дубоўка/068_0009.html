<div class="container">
<div class="book-utils">
<div id="qrcode"></div>
<a href="/Uladzimir_Dubouka/Viersy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1922-1929; 1958-1960 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. І. Вершы. Мінск, "Беларусь", 1965. - 540 с. с 1 л. парт. -->
<!-- HEADER_FIELD FirstPublicationYear: 1922-1929; 1958-1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Вершы</h2>
<div style="height: 3rem"></div>
<!-- TOC_BEGIN -->
<a href="#chapter1">ПАХОДНАЯ ПЕСНЯ</a><br/>
<a href="#chapter2">З ЧАСОЎ МАЛАДОСЦІ</a><br/>
  <a href="#chapter3">ЗАЛАТАЯ, АСЕННЯЯ РАНІЦА.</a><br/>
  <a href="#chapter4">ТЫ МНЕ ГАВОРЫШ</a><br/>
  <a href="#chapter5">ЖЫЦЦЁ НАС ВАБІЦЬ</a><br/>
  <a href="#chapter6">СНЕГ ЗНІКАЕ</a><br/>
  <a href="#chapter7">СПАГАДАЕ ХТО БЯЗДОЛЬНАЙ</a><br/>
  <a href="#chapter8">НОЧ НАПЛАКАЛІ БЯРОЗЫ</a><br/>
  <a href="#chapter9">БАЛАТЫ РАЗЛЯГЛІСЯ АБАПАЛ РАКІ</a><br/>
  <a href="#chapter10">* * *</a><br/>
  <a href="#chapter11">* * *</a><br/>
  <a href="#chapter12">* * *</a><br/>
  <a href="#chapter13">ІМЖА, І СКЛІЗОТА, І ПРЫКРАЯ ЗОЛЬ</a><br/>
  <a href="#chapter14">НАД СТАВАМ ХОДЗІЦЬ</a><br/>
  <a href="#chapter15">ЗАХАПІЛА НАВАЛЬНІЦАЮ</a><br/>
  <a href="#chapter16">НЕ ЖАЛЬБУЮ ПРА МІНУЛЫ ЧАС Я</a><br/>
  <a href="#chapter17">КАМСАМОЛКА ГАННА</a><br/>
    <a href="#chapter18">І</a><br/>
    <a href="#chapter19">2</a><br/>
    <a href="#chapter20">3</a><br/>
    <a href="#chapter21">4</a><br/>
    <a href="#chapter22">5</a><br/>
    <a href="#chapter23">6</a><br/>
    <a href="#chapter24">7</a><br/>
    <a href="#chapter25">8</a><br/>
    <a href="#chapter26">9</a><br/>
    <a href="#chapter27">10</a><br/>
    <a href="#chapter28">11</a><br/>
  <a href="#chapter29">АСЕННІ НАСТРОЙ</a><br/>
    <a href="#chapter30">1</a><br/>
    <a href="#chapter31">2</a><br/>
    <a href="#chapter32">3</a><br/>
  <a href="#chapter33">Я ШКАДУЮ УСЁ Ж ТКІ СЯБЕ</a><br/>
  <a href="#chapter34">ХАДЗІЛІ, ТАВАРЫШ, З ТАБОЙ МЫ</a><br/>
  <a href="#chapter35">СТУДЭНТ</a><br/>
    <a href="#chapter36">1</a><br/>
    <a href="#chapter37">2</a><br/>
    <a href="#chapter38">3</a><br/>
    <a href="#chapter39">4</a><br/>
    <a href="#chapter40">5</a><br/>
  <a href="#chapter41">ПАЧАЛОСЯ 3-ПАД ХМАР ВАНДРОЎНЫХ</a><br/>
  <a href="#chapter42">НАВАТ МОРА ЗМЯНІЛА СВОЙ КОЛЕР</a><br/>
  <a href="#chapter43">ЗМРОК ІМКЛІВІЎ</a><br/>
  <a href="#chapter44">ТЫ РУКУ СВАЮ ЗАБІНТАВАЛА...</a><br/>
  <a href="#chapter45">НАФАРБАВАЛА НАВОШТА ВУСНЫ</a><br/>
  <a href="#chapter46">НЕ ДЗІВІСЯ</a><br/>
  <a href="#chapter47">* * *</a><br/>
  <a href="#chapter48">ШУКАННЕ СЛОВА</a><br/>
  <a href="#chapter49">О БЕЛАРУСЬ, МАЯ ШЫПШЫНА</a><br/>
  <a href="#chapter50">ЖЫХАРЫ</a><br/>
  <a href="#chapter51">А ТЫ, СІРАЦІНА, ЖЫВІ</a><br/>
  <a href="#chapter52">ШТО СКЛАДАЦЬ ПРА КАХАННЕ ВЕРШЫ</a><br/>
  <a href="#chapter53">НАД ШЛЯХАМ ПЫЛ</a><br/>
  <a href="#chapter54">* * *</a><br/>
  <a href="#chapter55">ПАЛЬЦЫ ЖОЎТЫХ КЛЯНОВЫХ ЛІСТОЎ</a><br/>
  <a href="#chapter56">ОЙ! ДЫ ЯК ЖА ЗАГАРЭЛАСЯ НЕБА</a><br/>
  <a href="#chapter57">* * *</a><br/>
  <a href="#chapter58">* * *</a><br/>
  <a href="#chapter59">ПАЛЯЖАМ МЫ</a><br/>
  <a href="#chapter60">* * *</a><br/>
  <a href="#chapter61">* * *</a><br/>
  <a href="#chapter62">ВЫЙДУ, ВЫЙДУ, ДЗЕ ГОРАДА ГРУКАТ</a><br/>
  <a href="#chapter63">ДЗІВАВАЎСЯ І ТАК КАХАЎ</a><br/>
  <a href="#chapter64">* * *</a><br/>
  <a href="#chapter65">* * *</a><br/>
  <a href="#chapter66">КАРМАЗЫНАМ АСМУЖАНЫ</a><br/>
  <a href="#chapter67">ПЕСНЯ, ЎШЧУНЬ!</a><br/>
  <a href="#chapter68">* * *</a><br/>
  <a href="#chapter69">* * *</a><br/>
  <a href="#chapter70">І БЫЛО ЎВОСЕНЬ</a><br/>
  <a href="#chapter71">* * *</a><br/>
  <a href="#chapter72">ПАЛЫНЫ ПАСІВЕЛІ НА ЎЗГОРКУ</a><br/>
  <a href="#chapter73">ХАЙ ЗВОНЯЦЬ ШКЛЯНКАМІ</a><br/>
  <a href="#chapter74">ЗАЦВІТАЙ, ЗАРА, НА НЕБАСХІЛЕ</a><br/>
  <a href="#chapter75">ДУМКІ ЛЯТУЦЬ</a><br/>
  <a href="#chapter76">* * *</a><br/>
  <a href="#chapter77">ЦІ СНЕГ, ЦІ ЗАВЕЯ</a><br/>
  <a href="#chapter78">* * *</a><br/>
  <a href="#chapter79">ЗУБЦАМІ ЧОРНЫХ, СТРЫЖАНЫХ ВАЛОС</a><br/>
  <a href="#chapter80">ЦЯГНІК СПЯШАЎСЯ</a><br/>
  <a href="#chapter81">КАЛІ ВУСНЫ ШАПТАЛІ НЕ ТРЭБА...</a><br/>
  <a href="#chapter82">* * *</a><br/>
  <a href="#chapter83">Т Ы НАПОРНА ІДЗЕШ, МАЛАДАЯ</a><br/>
  <a href="#chapter84">ЛЕТУЦЕННЕМ ПРОЙДЗЕМ МЫ НАД КРАЕМ</a><br/>
  <a href="#chapter85">* * *</a><br/>
  <a href="#chapter86">* * *</a><br/>
  <a href="#chapter87">* * *</a><br/>
  <a href="#chapter88">* * *</a><br/>
  <a href="#chapter89">І ЧАМУ ГЛЯДЗІШ ТАК</a><br/>
  <a href="#chapter90">* * *</a><br/>
  <a href="#chapter91">ПРЫМРУЖЫЛА БРОВЫ</a><br/>
  <a href="#chapter92">ШУМІЦЬ ШЫГАЛЛЁМ І ЛІСТАМІ</a><br/>
  <a href="#chapter93">ПРАМЕРЫЦЬ ГОНІ ШМАТ РАЗОЎ АРАТЫ</a><br/>
  <a href="#chapter94">ДА ДЗЕСЯТАЙ ГАДАВІНЫ КАСТРЫЧНІКА</a><br/>
  <a href="#chapter95">ЯКОЕ ШЧАСЦЕ СПАТЫКАЦЬ УСХОД</a><br/>
  <a href="#chapter96">ДА Х КАСТРЫЧНІКА</a><br/>
  <a href="#chapter97">НА РОДНЫХ ПРАСТОРАХ</a><br/>
  <a href="#chapter98">* * *</a><br/>
  <a href="#chapter99">ТВАЕ ВОЧЫ</a><br/>
  <a href="#chapter100">* * *</a><br/>
  <a href="#chapter101">КОЖНЫ ГОЛАС МНЕ КРАНАЕ СЭРЦА</a><br/>
  <a href="#chapter102">КРЫХУ ВОСЕНІ І ЖМЕНЬКА КЛЯНОВЫХ ЛІСТОЎ  </a><br/>
  <a href="#chapter103">Вершы з заўвагамі</a><br/>
    <a href="#chapter104">1. ЖУРАВЫ КУРЛЫКАЛІ НА ПОЎДЗЕНЬ</a><br/>
    <a href="#chapter105">2. ВЕРАСЫ ЦЯПЕР АДКРАСАВАЛІ</a><br/>
    <a href="#chapter106">З. СПЯВАЙ, МОЙ ДРУГ, ЯШЧЭ, ЯШЧЭ...</a><br/>
    <a href="#chapter107">4. ІЗНОЎ ШУМЯЦЬ І ШАСТАЮЦЬ КЛЯНОВЫЯ ЛІСТЫ...</a><br/>
    <a href="#chapter108">5. ЛІСТЫ, ПРЫГОЖЫЯ ЛІСТЫ</a><br/>
  <a href="#chapter109">НІКОЛІ ПРАЎДА НЕ ЎМІРАЕ</a><br/>
<a href="#chapter110">НА ЎСХОДЗЕ КРАСУЕ ЗАРА...</a><br/>
  <a href="#chapter111">НАЛЯ</a><br/>
  <a href="#chapter112">Мелодыі</a><br/>
    <a href="#chapter113">ПРАМЕННЕМ СПАВІТАЯ РАДАСЦЬ</a><br/>
    <a href="#chapter114">АГНІ ГАРАЦЬ, АГНІ ГАРАЦЬ НАД КРАЕМ</a><br/>
    <a href="#chapter115">ВЫХАДЗІЛА ДЗЕЎЧЫНА</a><br/>
    <a href="#chapter116">МАГЧЫМА, ДРУГІЯ ПАХОДНЮ НЯСУЦЬ</a><br/>
    <a href="#chapter117">ТВОЙ ГОЛАС ПЕСНЯЮ ЗВІНІЦЬ</a><br/>
    <a href="#chapter118">ЦІХА... ЦІХА...</a><br/>
    <a href="#chapter119">ДЗЕНЬ</a><br/>
    <a href="#chapter120">СНЯЦЦА СНЫ</a><br/>
    <a href="#chapter121">ЯК СОН, АДЫШЛА</a><br/>
  <a href="#chapter122">ПЛАЧ НАВАЛЬНІЦЫ (Мелодыі)</a><br/>
    <a href="#chapter123">У СНЕЖНЫХ ДАЛІНАХ, ДАЛІНАХ БЯСКРАЙНІХ</a><br/>
    <a href="#chapter124">НА БЛАКІЦЕ ДЫ ШЭРЫЯ ПЛЯМЫ</a><br/>
    <a href="#chapter125">А ЛЯСЫ ШАЛЯСЦЯЦЬ, ШАЛЯСЦЯЦЬ</a><br/>
    <a href="#chapter126">НА ПЯСОК НА ЖОЎТЫ, НА ПЯСОК СТАПТАНЫ</a><br/>
    <a href="#chapter127">І НАД ЛЕСАМ ТАКЖА</a><br/>
    <a href="#chapter128">ТРОЕ ІХ</a><br/>
    <a href="#chapter129">НЕБА СІНЯЕ, СІНЯЕ ВЕЛЬМІ</a><br/>
    <a href="#chapter130">НЕПАКОЕМ Я СЁННЯ УСКРЫТЫ</a><br/>
    <a href="#chapter131">НІКОЛІ НЕ КЛЕНЧЫ НЯДОЛІ</a><br/>
<a href="#chapter132">ЧАКАЕ ЛЯ БЕРАГУ ЧОВЕН МЯНЕ</a><br/>
  <a href="#chapter133">ЧАКАЕ ЛЯ БЕРАГУ ЧОВЕН МЯНЕ (Таёжная нізка)</a><br/>
    <a href="#chapter134">* * *</a><br/>
    <a href="#chapter135">* * *</a><br/>
    <a href="#chapter136">* * *</a><br/>
    <a href="#chapter137">* * *</a><br/>
    <a href="#chapter138">* * *</a><br/>
    <a href="#chapter139">* * *</a><br/>
    <a href="#chapter140">* * *</a><br/>
    <a href="#chapter141">* * *</a><br/>
    <a href="#chapter142">* * *</a><br/>
    <a href="#chapter143">* * *</a><br/>
    <a href="#chapter144">* * *</a><br/>
    <a href="#chapter145">* * *</a><br/>
    <a href="#chapter146">* * *</a><br/>
    <a href="#chapter147">* * *</a><br/>
    <a href="#chapter148">* * *</a><br/>
<a href="#chapter149">ПАСЛЯ ВАНДРАВАННЯ</a><br/>
  <a href="#chapter150">* * *</a><br/>
  <a href="#chapter151">НАМ НЕКАЛІ СА СМУТКАМ ЗНАЦЦА</a><br/>
  <a href="#chapter152">А КОЛЬКІ Б ДЗЕ НІ ВАНДРАВАЎ</a><br/>
  <a href="#chapter153">МАЛЕНЬКАЯ ГЕРАІНЯ</a><br/>
    <a href="#chapter154">1</a><br/>
    <a href="#chapter155">2</a><br/>
    <a href="#chapter156">3</a><br/>
    <a href="#chapter157">4</a><br/>
    <a href="#chapter158">5</a><br/>
    <a href="#chapter159">6</a><br/>
    <a href="#chapter160">7</a><br/>
    <a href="#chapter161">8</a><br/>
  <a href="#chapter162">ПАСТАЎСКАЯ ПАРТЫЗАНКА</a><br/>
  <a href="#chapter163">ТЫ, ЛАРЫСА, ТАКСАМА ЗАРНІЦА</a><br/>
  <a href="#chapter164">У ДАРОЗЕ</a><br/>
  <a href="#chapter165">НА САМОЙ РАДЗІМЕ</a><br/>
  <a href="#chapter166">ЗНОЎ ВАС ПАБАЧЫЎ</a><br/>
  <a href="#chapter167">ПАСТАВЫ</a><br/>
  <a href="#chapter168">МАНЬКАВІЧЫ</a><br/>
  <a href="#chapter169">ВЕРАС</a><br/>
  <a href="#chapter170">КРАСА ЦУДОЎНАЯ ІДЗЕ</a><br/>
  <a href="#chapter171">ІДЗЕ МАЙ</a><br/>
  <a href="#chapter172">ЛІСТАПАД</a><br/>
  <a href="#chapter173">ВОСЕНЬ</a><br/>
  <a href="#chapter174">ПЯЛЁСТКІ</a><br/>
  <a href="#chapter175">* * *</a><br/>
  <a href="#chapter176">МНОГА КАЗАК РОЗНЫХ</a><br/>
  <a href="#chapter177">НАД ДНЯПРОМ, НАД ВОЛГАЙ</a><br/>
  <a href="#chapter178">АЖ КІПІЦЬ, ЗДАЕЦЦА...</a><br/>
  <a href="#chapter179">ЛЯ МЯДЗЕЛА ЁСЦЬ ВОЗЕРА АДНО</a><br/>
  <a href="#chapter180">КАЛІСЬЦІ З ЛІХТАРОМ ХАДЗІЎ УДЗЕНЬ</a><br/>
<a href="#chapter181">ПАЛЕСКАЯ РАПСОДЫЯ</a><br/>
  <a href="#chapter182">ІНТРАДУКЦЫЯ</a><br/>
  <a href="#chapter183">ДАРОГА</a><br/>
  <a href="#chapter184">КАРТУЗ-БЯРОЗА</a><br/>
  <a href="#chapter185">ДУМКІ НА БУДАЎНІЦТВЕ</a><br/>
    <a href="#chapter186">1</a><br/>
    <a href="#chapter187">2</a><br/>
    <a href="#chapter188">3</a><br/>
    <a href="#chapter189">4</a><br/>
    <a href="#chapter190">5</a><br/>
    <a href="#chapter191">6</a><br/>
    <a href="#chapter192">7</a><br/>
    <a href="#chapter193">8</a><br/>
    <a href="#chapter194">9</a><br/>
    <a href="#chapter195">10</a><br/>
    <a href="#chapter196">11</a><br/>
    <a href="#chapter197">12</a><br/>
    <a href="#chapter198">13</a><br/>
    <a href="#chapter199">14</a><br/>
    <a href="#chapter200">15</a><br/>
    <a href="#chapter201">16</a><br/>
  <a href="#chapter202">— ВЫДАТНА,— КАЖА МАЙСТАР,— МАЛАЙЧЫНА!</a><br/>
  <a href="#chapter203">ЗВЯРШЫЛІ МУР</a><br/>
  <a href="#chapter204">ПАЛЕССЕ</a><br/>
  <a href="#chapter205">СТВАРЫЎ ЁН ЗАЛАТОЕ РУНА</a><br/>
  <a href="#chapter206">ЛЮБЛЮ ВЯСНУ</a><br/>
  <a href="#chapter207">ХТО ДУЖЭЙШЫ? (Народная казка)</a><br/>
  <a href="#chapter208">ЦЯПЕР НЕ Ў ПЕСНЯХ, А НАЯВЕ</a><br/>
  <a href="#chapter209">ЗДАБЫТКІ ГЭТА НАШАЙ ПРАЦЫ</a><br/>
  <a href="#chapter210">СТАРОБІНСКАЯ КАЗКА — САЛІГОРСКАЯ БЫЛЬ</a><br/>
  <a href="#chapter211">НА АЎТОБУСНЫМ ВАКЗАЛЕ Ў КОБРЫНЕ</a><br/>
  <a href="#chapter212">ВЁСКА БЯСХЛЕБІЧЫ</a><br/>
  <a href="#chapter213">ПІНСК</a><br/>
  <a href="#chapter214">НОЧ НА ПРЫПЯЦІ I КАЗКА ПРА ЗОРКІ</a><br/>
  <a href="#chapter215">У ТУРАЎСКАЙ ПУШЧЫ</a><br/>
  <a href="#chapter216">ГОЛАС ПАРТЫЗАНА</a><br/>
  <a href="#chapter217">ВОЛАТЫ-АСІЛКІ</a><br/>
  <a href="#chapter218">САКРАТАР РАЙКОМА</a><br/>
  <a href="#chapter219">ШАФЁР ТАКСІ ПАСАЖЫРАЎ ЧАКАЕ</a><br/>
  <a href="#chapter220">* * *</a><br/>
  <a href="#chapter221">* * *</a><br/>
  <a href="#chapter222">НА СПЕЎЦЫ Ў ТУРАЎСКІМ КЛУБЕ</a><br/>
  <a href="#chapter223">ПЯЕ ДЗЯЎЧЫНА НАД РАКОЮ</a><br/>
  <a href="#chapter224">ТУРАЎСКАЯ ГАЛЯ</a><br/>
  <a href="#chapter225">МІЛАВІЦА (Народная казка)</a><br/>
    <a href="#chapter226">1</a><br/>
    <a href="#chapter227">2</a><br/>
    <a href="#chapter228">3</a><br/>
    <a href="#chapter229">4</a><br/>
  <a href="#chapter230">НА ЗАМЧЫШЧЫ Ў ТУРАВЕ</a><br/>
  <a href="#chapter231">УСХОД СОНЦА НА ПРЫПЯЦІ</a><br/>
  <a href="#chapter232">ЯК З’ЯВІЎСЯ АГОНЬ НА ПАЛЕССІ (Народная казка)</a><br/>
    <a href="#chapter233">1</a><br/>
    <a href="#chapter234">2</a><br/>
    <a href="#chapter235">3</a><br/>
    <a href="#chapter236">4</a><br/>
  <a href="#chapter237">* * *</a><br/>
  <a href="#chapter238">* * *</a><br/>
  <a href="#chapter239">* * *</a><br/>
  <a href="#chapter240">* * *</a><br/>
  <a href="#chapter241">* * *</a><br/>
  <a href="#chapter242">* * *</a><br/>
  <a href="#chapter243">ГЕРБ МАЗЫРА</a><br/>
  <a href="#chapter244">ДОЖДЖ У МАЗЫРЫ</a><br/>
  <a href="#chapter245">ПРА ПАЛЕШУКА І ПЕРСІДСКАГА ЦАРА КСЕРКСА</a><br/>
  <a href="#chapter246">МАТЧЫНА ПАРАДА (Народная казка)</a><br/>
  <a href="#chapter247">ЗІМА І ЛЕТА (Народная казка)</a><br/>
  <a href="#chapter248">НАРОДНАЯ КАЗКА ПРА БАЦЯНА</a><br/>
  <a href="#chapter249">ВЯСЁЛЫ КАПІТАН</a><br/>
  <a href="#chapter250">ПРЫВІТАННЕ НА ПРЫПЯЦЬ</a><br/>
  <a href="#chapter251">ФІНАЛЬНЫ АКОРД</a><br/>
<a href="#chapter252">СВЕТЛЫЯ ЎСПАМІНЫ</a><br/>
  <a href="#chapter253">СТАЛІЦА МІРУ</a><br/>
  <a href="#chapter254">ПЕРШЫ СПАДАРОЖНІК</a><br/>
  <a href="#chapter255">КАМУНІСТЫЧНАЙ ПРАЦЫ СЛАВА!</a><br/>
  <a href="#chapter256">БАЦЬКАЎ НАКАЗ</a><br/>
    <a href="#chapter257">1</a><br/>
    <a href="#chapter258">2</a><br/>
    <a href="#chapter259">3</a><br/>
  <a href="#chapter260">ПАХОДЫ</a><br/>
    <a href="#chapter261">1</a><br/>
    <a href="#chapter262">2</a><br/>
    <a href="#chapter263">3</a><br/>
  <a href="#chapter264">УЛАДЗІМІРУ САСЮРУ</a><br/>
  <a href="#chapter265">СЯБРАМ МАЛАДОСЦІ</a><br/>
  <a href="#chapter266">СЕННЕНСКАЯ АЛЕСЯ</a><br/>
  <a href="#chapter267">* * *</a><br/>
  <a href="#chapter268">* * *</a><br/>
  <a href="#chapter269">* * *</a><br/>
  <a href="#chapter270">* * *</a><br/>
  <a href="#chapter271">* * *</a><br/>
  <a href="#chapter272">ПАРТЫЗАНСКІ БАЯН</a><br/>
  <a href="#chapter273">НАШ ЛЕПЕЛЬ</a><br/>
  <a href="#chapter274">БРАСЛАЎ НАШ ПРЫ АЗЁРАХ</a><br/>
  <a href="#chapter275">НАД ЛЕПЕЛЬСКІМ ВОЗЕРАМ</a><br/>
  <a href="#chapter276">НАСТАЕ І РАЗВІТАННЕ</a><br/>
  <a href="#chapter277">ЮНЫЯ КАПІТАНЫ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>ПАХОДНАЯ ПЕСНЯ</h3>
<p>Не згасне сонца</p>
<p>на небе сінім.</p>
<p>Ніяк, ніколі</p>
<p>паход не спынім.</p>
<p>Здабудзем шчасце</p>
<p>сабе і свету.</p>
<p>Мы падыходзім</p>
<p>да яснай мэты.</p>
<p>Вышэй узносьце</p>
<p>штандар чырвоны!</p>
<p>Нас у паходзе —</p>
<p>міліёны!</p>
<p>Сябруе моцна</p>
<p>з навукай праца,</p>
<p>не давядзецца</p>
<p>ім разлучацца.</p>
<p>Шляхі праложым</p>
<p>і цераз горы,</p>
<p>з крамлёўскіх вежаў</p>
<p>нам свецяць зоры.</p>
<p>Вышэй узносьце</p>
<p>штандар чырвоны</p>
<p>Нас у паходзе —</p>
<p>міліёны!</p>
<p>Варожай сіле</p>
<p>найболей страшны</p>
<p>работы плённай</p>
<p>здабыткі нашы.</p>
<p>Іх павялічаць</p>
<p>хадой рытмічнай</p>
<p>брыгады працы</p>
<p>камуністычнай.</p>
<p>Вышэй узносьце</p>
<p>штандар чырвоны</p>
<p>Нас у паходзе —</p>
<p>міліёны!</p>
<p>Дажджы нас мылі,</p>
<p>вятры сушылі,</p>
<p>а мы — да неба</p>
<p>ўзнімалі крылле.</p>
<p>Нас не прымусяць</p>
<p>цяпер спыніцца</p>
<p>ні гром з маланкай,</p>
<p>ні навальніцы!</p>
<p>Вышэй узносьце</p>
<p>штандар чырвоны</p>
<p>Нас у паходзе —</p>
<p>міліёны!</p>
<p>Да камунізма,</p>
<p>да перамогі —</p>
<p>для нас адкрыты</p>
<p>шляхі-дарогі.</p>
<p>Здабудзем шчасце</p>
<p>сабе і свету.</p>
<p>Мы падыходзім</p>
<p>да яснай мэты.</p>
<p>Вышэй узносьце</p>
<p>штандар чырвоны!</p>
<p>Нас у паходзе —</p>
<p>міліёны!</p>
<p>Не згасне сонца</p>
<p>на небе сінім!</p>
<p>Ніяк, ніколі</p>
<p>паход не спынім.</p>
<p>Для нас адкрыты</p>
<p>шляхі-дарогі —</p>
<p>да камунізма!</p>
<p>Да перамогі!</p>
<p>Вышэй узносьце</p>
<p>штандар чырвоны!</p>
<p>Нас у паходзе —</p>
<p>міліёны!</p>
<p class="sign">1958</p>
<p> </p>
<p> </p>
<h3><a id="chapter2"></a>З ЧАСОЎ МАЛАДОСЦІ</h3>
<p> </p>
<p> </p>
<h4><a id="chapter3"></a>ЗАЛАТАЯ, АСЕННЯЯ РАНІЦА.</h4>
<p>Залатая, асенняя раніца!</p>
<p>Хараством ты на свеце адна.</p>
<p>Сонца ў пушчы глыбокай купаецца</p>
<p>і ніяк не дастане да дна...</p>
<p> </p>
<p>Мітусіцца лісцё па аселіцы,</p>
<p>як дзвіна матылькоў-мітульгі.</p>
<p>І узвее яна, і пасцелецца,</p>
<p>распаветрыцца на берагі.</p>
<p> </p>
<p>А яны, берагі-беражыстыя,</p>
<p>не стрымаюць асенні напеў.</p>
<p>І ліецца, віецца сукрысты ён</p>
<p>і разгортваецца каля дрэў.</p>
<p> </p>
<p>Прытулі, прыхіні на апошняе</p>
<p>і згадай гэты дзень залаты,</p>
<p>што над пушчай, згалелымі пожнямі</p>
<p>рассыпаў залатыя лісты.</p>
<p> </p>
<p>Рассыпаў і раскідваў прыгоршчамі</p>
<p>на акрасу, на жаль, на ўспамін.</p>
<p>Развітальная хвіля найгоршая,</p>
<p>яна можа і сэрца спаліць.</p>
<p> </p>
<p>Не бядуй, не гаруй — пад цяжарамі</p>
<p>мне не йсці, шчасця ў іх не шукаць,</p>
<p>з-за балота мігціць, за выгарамі</p>
<p>прамяніцца пярэстая гаць.</p>
<p> </p>
<p>Не гаруй! Ты дарэмна заплакала:</p>
<p>я прыйду, я вярнуся ізноў.</p>
<p>Лёс для ўсіх не бывае аднакавы,</p>
<p>як для тых засмучоных лістоў.</p>
<p> </p>
<p>Залатая, асенняя раніца!</p>
<p>З хараством, з пекнатою — бывай!</p>
<p>Ужо сонца за пушчу хаваецца,</p>
<p>кармазынам гарыць небакрай...</p>
<p class="sign">1922</p>
<p> </p>
<p> </p>
<h4><a id="chapter4"></a>ТЫ МНЕ ГАВОРЫШ</h4>
<p>Ты мне гаворыш, што долю і волю</p>
<p>бачыць не суджана нашай айчыне?</p>
<p>Вецер ганяе тут попел над полем,</p>
<p>попел у спадчыну вораг пакінуў?</p>
<p> </p>
<p>Беднасць пануе ў пясках і каменні,</p>
<p>стогне народ пад абцасам у пана?</p>
<p>І да святла ў нас не будзе імкненняў,</p>
<p>бо найгарчэйшае наканавана?</p>
<p> </p>
<p>Годзе і годзе, таварыш пакорны!</p>
<p>Так жа было, але гэтак не будзе!</p>
<p>Нас недарэмна малолі у жорнах,—</p>
<p>з кожнай пакруткай мацнелі ўсё людзі.</p>
<p> </p>
<p>Выдзьме ўвесь попел, як ворага, вецер,</p>
<p>выжане рабскую кроў і пакору.</p>
<p>Зойме айчына пасад свой у свеце,</p>
<p>заўтра — не будзе падобна на ўчора.</p>
<p> </p>
<p>Шчасце здабудуць мазольныя рукі,</p>
<p>шчасце мы створым сваімі рукамі.</p>
<p>Ведаць не будуць пра гора унукі,</p>
<p>што панавала ад веку над намі.</p>
<p class="sign">1922</p>
<p> </p>
<p> </p>
<h4><a id="chapter5"></a>ЖЫЦЦЁ НАС ВАБІЦЬ</h4>
<p>Не трэба мне спяваць на Беларусі? —</p>
<p>Жыццё нас вабіць, кліча нас жыццё.</p>
<p>І за радзіму песнямі малюся,</p>
<p>як па-над возерам лясным трысцё.</p>
<p> </p>
<p>Не зараслі трыпутнікам дарогі</p>
<p>да родных, любых сэрцу берагоў.</p>
<p>Мінаюць дні, а з імі і трывогі з</p>
<p>павольным рокатам пакоцяцца далоў.</p>
<p> </p>
<p>Далёка я... А ты у даляглядзе</p>
<p>з’яўляешся, як непазбыўны сон.</p>
<p>Спакой жаданы, ціхае суладдзе</p>
<p>дае на сэрца і на думкі ён.</p>
<p> </p>
<p>І ў гэты час, узрочысты, узняты,</p>
<p>якіх даўно не адчуваў, не меў,</p>
<p>пад ціхі гоман пушчавае шаты</p>
<p>у сэрцы шчыры выспеліўся спеў.</p>
<p> </p>
<p>Краіна працы, вечнага змагання,</p>
<p>надзеі нашы здзейсняцца усе.</p>
<p>Мы дачакаем светлае Світанне:</p>
<p>яно лагоду і спакой нясе.</p>
<p class="sign">1922</p>
<p> </p>
<p> </p>
<h4><a id="chapter6"></a>СНЕГ ЗНІКАЕ</h4>
<p>Снег знікае... Сустракаюць маладу вясну,</p>
<p>сонца грэе, абуджае свет увесь ад сну.</p>
<p>Птушкі мкнуцца, супраць волі, да сваіх краін.</p>
<p>«Час дахаты, час»,—</p>
<p>спеў чуваць адзін.</p>
<p>Кіну смутак я, маркоту аж на ніцы лозы,</p>
<p>ў вечар гэты, вечар траўня, вечар нецвярозы.</p>
<p>Вольны вецер я паклічу, як пяюць наўкола:</p>
<p>«Час дахаты, час —</p>
<p>ў жыццёвы золак»...</p>
<p>З ветрам шляхам бліскавіцы ў небе паляцім,</p>
<p>рупнай працай, клапатлівай край свой адрадзім.</p>
<p>Толькі крылле мне патрэбна, крылле мне, хутчэй!</p>
<p>«Час дахаты, час»,—</p>
<p>рвецца гук з грудзей...</p>
<p class="sign">1922</p>
<p> </p>
<p> </p>
<h4><a id="chapter7"></a>СПАГАДАЕ ХТО БЯЗДОЛЬНАЙ</h4>
<p>Спагадае хто бяздольнай,</p>
<p>і каму яна патрэбна?</p>
<p>Слёз глыне, а рэшту вытрэ</p>
<p>рукавом кашулі зрэбнай.</p>
<p> </p>
<p>І па сцежках, па дарожках,</p>
<p>дзе трыпутнік і чарнобыль,</p>
<p>пройдуць босанькія ножкі</p>
<p>ўсё да долі, доля ж — воддаль...</p>
<p> </p>
<p>Там, за лесам, там, за пушчай,</p>
<p>за сыпучымі пяскамі</p>
<p>будзеш, дзетка, вочы плюшчыць,</p>
<p>як падзьме пяскі вятрамі.</p>
<p> </p>
<p>А як пушча загалосіць</p>
<p>стогалосым дзвенькам-енкам,</p>
<p>голлем будзе шоркаць косы,</p>
<p>шыгаллём пароць сукенку...</p>
<p> </p>
<p>Напалохаешся, дзетка,</p>
<p>ты з такога падарожжа.</p>
<p>Кожны шолах кожнай веткі</p>
<p>тваё сэрца патрывожыць...</p>
<p> </p>
<p>А ты ўсё ж ідзі наперад</p>
<p>цераз цемру, проці змроку.</p>
<p>Хай цябе бадзёрыць вера,</p>
<p>што да сонца — недалёка.</p>
<p> </p>
<p>Сонца выйдзе, шлях асвеціць,</p>
<p>дойдзеш ты да мэты смела.</p>
<p>Знойдзеш тое ў белым свеце,</p>
<p>што пры мачысе не мела...</p>
<p class="sign">1922</p>
<p> </p>
<p> </p>
<h4><a id="chapter8"></a>НОЧ НАПЛАКАЛІ БЯРОЗЫ</h4>
<p>Ноч наплакалі бярозы,</p>
<p>нашумеў чарот.</p>
<p>Надышла ліловай крозай,</p>
<p>стала над гарой.</p>
<p> </p>
<p>Разліліся, развіліся</p>
<p>вокал туманы.</p>
<p>І на кветках, і на лісці</p>
<p>ўсё яны, яны...</p>
<p> </p>
<p>Струн кранае ціхі вецер,</p>
<p>доля ў іх мая.</p>
<p>Ты пра вошта сніш у вецці,</p>
<p>кветка любая?</p>
<p> </p>
<p>Ані слова, ані гуку</p>
<p>не чутно ў адказ.</p>
<p>Шле зязюля — «Ку-ку, ку-ку»</p>
<p>ў засмучоны час...</p>
<p class="sign">1922</p>
<p> </p>
<p> </p>
<h4><a id="chapter9"></a>БАЛАТЫ РАЗЛЯГЛІСЯ АБАПАЛ РАКІ</h4>
<p>Балаты разлягліся абапал ракі,</p>
<p>і туман і дрыгва з прадвякоў у вякі.</p>
<p>Ні жыцця, ні шляхоў, ні людзям пекнаты.</p>
<p>Разлягліся абапал ракі балаты.</p>
<p> </p>
<p>І адчайны, надрывісты цягнецца плач:</p>
<p>гэта кнігаўка жаліцца богу, няйнач.</p>
<p>Багна стогне надрыўна, а слёзы цякуць</p>
<p>і адна па адной — у ручай, у раку.</p>
<p> </p>
<p>А над гэтым усім непрыгляддзем балот</p>
<p>з похваў выкінуў шаблі напорны чарот.</p>
<p>Як на варту усталі кіёўкі наўкол,</p>
<p>але сонцаў прамень</p>
<p>і ля варты прайшоў.</p>
<p class="sign">1922</p>
<p> </p>
<p> </p>
<h4><a id="chapter10"></a>* * *</h4>
<p>Тугой спавіты небакрай,</p>
<p>наземяцца няспынна слёзы...</p>
<p>За імі восені адчай...</p>
<p>Тугой спавіты небакрай? —</p>
<p>Надзея родзіцца: няхай!</p>
<p>Бо вецер звее ў ніцы лозы</p>
<p>тугу, што йдзе за небакрай,</p>
<p>і неспыняныя ўсе слёзы...</p>
<p class="sign">1922</p>
<p> </p>
<p> </p>
<h4><a id="chapter11"></a>* * *</h4>
<p>Час брыльянцісты, залацісты</p>
<p>нястрымана імкнецца ўдаль.</p>
<p>А мы на ім — убор квяцісты.</p>
<p>Час брыльянцісты, залацісты</p>
<p>настрой у сэрцы паліць чысты,</p>
<p>бязлітасна зжынае жаль.</p>
<p>Час брыльянцісты, залацісты</p>
<p>нястрымана імкнецца ўдаль.</p>
<p class="sign">1922</p>
<p> </p>
<p> </p>
<h4><a id="chapter12"></a>* * *</h4>
<p>Дык чаму ж не пяяць, кажаш, мне;</p>
<p>калі песні ліюцца крыніцай?</p>
<p>Калі ветразі — вір скалыхне,</p>
<p>дык чаму ж не пяяць тады мне?</p>
<p>На усходзе ўжо стала віднець,</p>
<p>Беларусь азарылі зарніцы.</p>
<p>І аб шчасці, аб новай вясне</p>
<p>разліваюцца песні крыніцай.</p>
<p class="sign">1922</p>
<p> </p>
<p> </p>
<h4><a id="chapter13"></a>ІМЖА, І СКЛІЗОТА, І ПРЫКРАЯ ЗОЛЬ</h4>
<p>Імжа, і склізота, і прыкрая золь</p>
<p>за скрогатам ветру — навалай.</p>
<p>У чмарнасць убралася светава столь,</p>
<p>блакіт ад зямлі адарвала.</p>
<p> </p>
<p>Журба расплялася кудлатай лазой,</p>
<p>у сэрца цярушыцца шэрань.</p>
<p>А вецер шпурляе, як морскі прыбой,</p>
<p>пясок і журбу аб каменне.</p>
<p> </p>
<p>І скогат, і скарга — спакою нідзе,</p>
<p>пад засцілай ночы — варожасць.</p>
<p>А ўпартасць да мэты вяла і вядзе,</p>
<p>пра шчасце і радасць варожыць...</p>
<p class="sign">1922</p>
<p> </p>
<p> </p>
<h4><a id="chapter14"></a>НАД СТАВАМ ХОДЗІЦЬ</h4>
<p>Над ставам ходзіць смутны вечар,</p>
<p>купаюць зоры ў ім праменне.</p>
<p>З лазою вольхі ціха шэпчуць,</p>
<p>на хвалях крышацца іх сцені.</p>
<p> </p>
<p>І дываны на небе цьмяным</p>
<p>узорам сцелюцца дзівосным.</p>
<p>Не накш, як вецер тчэ з туманаў</p>
<p>свае вялізманыя кросны.</p>
<p> </p>
<p>Звіліся стужкамі імкненні</p>
<p>у гэты час на сінім полі.</p>
<p>Тут і сцюдзёнае каменне</p>
<p>і квет кунежная патоля.</p>
<p> </p>
<p>Табе, юнацтва, зоры ў высі,</p>
<p>табе, юнацтва, ў далях кветы.</p>
<p>Табе узоры завіліся</p>
<p>і развіваюцца над светам.</p>
<p> </p>
<p>Жыццё, твой шлях такі цярнёвы,</p>
<p>не разбівай жа нашы мары.</p>
<p>Напэўна дзень надыдзе новы,—</p>
<p>не вечна сонца будзе ў хмары.</p>
<p class="sign">1922</p>
<p> </p>
<p> </p>
<h4><a id="chapter15"></a>ЗАХАПІЛА НАВАЛЬНІЦАЮ</h4>
<p>Захапіла навальніцаю</p>
<p>неаглядны ўвесь прастор.</p>
<p>Захінулі хмары ніцыя</p>
<p>ад зямлі вяночкі зор.</p>
<p> </p>
<p>Лемантуе вецер кнігаўкай</p>
<p>і віхрыцца па страсе,</p>
<p>ў аканіцы б’е і скрыгае,</p>
<p>каб не спалі людзі ўсе.</p>
<p> </p>
<p>Выбухаюць гукі пошчакам</p>
<p>і знікаюць, нібы дым.</p>
<p>Бліскавіца палкім росчыркам</p>
<p>выпякае ўсе сляды.</p>
<p> </p>
<p>Загрымеў пярун над грэбляю,</p>
<p>у ракітах, над вадой.</p>
<p>А мы ўсё ідзём са стрэльбамі</p>
<p>пераможнаю хадой.</p>
<p> </p>
<p>Нашы зоры ясна свецяцца,</p>
<p>цераз хмары зіхацяць.</p>
<p>Не ад сонца, не ад месяца —</p>
<p>іх праменне ад жыцця.</p>
<p> </p>
<p>Навальніца плача стомлена,</p>
<p>сціхнуць, змоўкнуць галасы.</p>
<p>Нас вітаюць ветлым гоманам</p>
<p>прыдарожныя лясы...</p>
<p class="sign">1922</p>
<p> </p>
<p> </p>
<h4><a id="chapter16"></a>НЕ ЖАЛЬБУЮ ПРА МІНУЛЫ ЧАС Я</h4>
<p>Не жальбую пра мінулы час я,</p>
<p>адкаснецца ад мяне сумота.</p>
<p>Пашукаю і знайду акрасу,</p>
<p>што да новых прывядзе узлётаў.</p>
<p> </p>
<p>Цераз гаці, цераз сенажаці,</p>
<p>дзе і багна, дзе і квет нямала,—</p>
<p>яна будзе песняй разлівацца,</p>
<p>абы струн хапала мне трывалых.</p>
<p> </p>
<p>З-пад лясоў высокіх і шумлівых,</p>
<p>каля хмар суворых і пахмурных,—</p>
<p>разліюцца хваляй пералівы,</p>
<p>абы толькі вытрывалі струны.</p>
<p> </p>
<p>Радасць дасць для сэрца асалоду,</p>
<p>дасць у тыя песні-пералівы.</p>
<p>Ці крыніца выбілася з лёду,</p>
<p>ці пяе пра шчасце нешчаслівы?..</p>
<p class="sign">1922</p>
<p> </p>
<p> </p>
<h4><a id="chapter17"></a>КАМСАМОЛКА ГАННА</h4>
<p> </p>
<h5><a id="chapter18"></a>І</h5>
<p>І верас ля лесу асыпаў красу,</p>
<p>і папараць адзелянела.</p>
<p>У полі, на лядах узносіўся сум,</p>
<p>радзілася песня нясмела.</p>
<p> </p>
<p>Ляцелі далёка тады журавы,</p>
<p>курлыкалі скаргаю ціхай.</p>
<p>І скарга злятала да самай травы,</p>
<p>казала аб неякім ліху.</p>
<p> </p>
<p>А песня расла, калыхала прасцяг,</p>
<p>трывогаю сэрца кранала.</p>
<p>І чулі, як хмары трывожна шасцяць,</p>
<p>бы хвалі на згруджаных скалах.</p>
<p> </p>
<p>І чулі, як вецер на гвалт зазваніў,</p>
<p>бражджаў ува ўсе аканіцы.</p>
<p>Гарэла каліна ў сцюдзёным агні,</p>
<p>лісцё пачало мітусіцца.</p>
<p> </p>
<p>А песня расла, сітавала душу,</p>
<p>ляцела ў вяршаліны сосен.</p>
<p>Да шчасця гукала: прыйдзі, я прашу,</p>
<p>няўжо мы цябе не дапросім?</p>
<p> </p>
<p>А клён галаву нахіліў і застыў</p>
<p>і плакаў слязой нечаканай.</p>
<p>У змроку здаваліся з клёну лісты</p>
<p>вялізманым войскам кажанным.</p>
<p> </p>
<h5><a id="chapter19"></a>2</h5>
<p>А можа яна, калыханка лясоў,</p>
<p>навеяла сон і на вёску?</p>
<p>У кожную хату ён ціха прыйшоў,</p>
<p>ля весніц пакінуўшы лёскат...</p>
<p> </p>
<p>Як хутка мінае рабочая ноч,</p>
<p>здаецца — чуць вочы прыплюснуў,</p>
<p>а раніца стукае зноў у акно</p>
<p>і ціхенька шэпча, праз вусны:</p>
<p>«Суседзі твае паўставалі даўно,</p>
<p>а ты яшчэ... Ах ты, распусны!..»</p>
<p> </p>
<h5><a id="chapter20"></a>3</h5>
<p>Звычайная вёска стаяла,</p>
<p>а ў вёсцы — звычайная хата,</p>
<p>якіх і на свеце нямала,</p>
<p>і на Беларусі багата.</p>
<p> </p>
<p>Стаяла на ўзгорку ці ў доле —</p>
<p>вось гэта, бадай, абыяка.</p>
<p>Вядома адно, што ніколі</p>
<p>не мела багацця адзнаку.</p>
<p> </p>
<p>А шчасце, калі і трапляла,—</p>
<p>дык ледзьве трымаеш рукою.</p>
<p>А гора, калі прыступала,—</p>
<p>гарою вялікай затое.</p>
<p> </p>
<p>Слізне яно, шчасце, праз пальцы:</p>
<p>ды дзе ж яна, тая драбніца?</p>
<p>А гора — яму заставацца,</p>
<p>аж покуль і крыж не сатліцца.</p>
<p> </p>
<p>У Ганны быў некалі тата,</p>
<p>зусім нават тата нядрэнны.</p>
<p>Паслалі яго на Карпаты,</p>
<p>бо там ён быў вельмі патрэбны...</p>
<p> </p>
<p>Пасля — у атаку, вядома,</p>
<p>паслалі яго без патронаў:</p>
<p>па шчасце высокаму дому,</p>
<p>па славу для царскага трону.</p>
<p> </p>
<p>Вядомкі няма, ці адзначыў</p>
<p>маленькі хоць крыжык магілу,</p>
<p>якая без жалю, без плачу</p>
<p>глынула забітую сілу.</p>
<p> </p>
<p>Затое прыслалі да хаты</p>
<p>за татаву храбрасць «Георгій»:</p>
<p>кавалачак срэбра за тату,</p>
<p>на памяць і для дапамогі...</p>
<p> </p>
<p>Не плач, гарацешная маці,</p>
<p>адкуль жа іх, слёз, і набрацца?</p>
<p>Расце дапамога у хаце,</p>
<p>пакуль жа — не будзеш без працы...</p>
<p> </p>
<p>І год прамінуў, і чатыры,</p>
<p>натугі — хапіла б на сорак.</p>
<p>Сыны падраслі — і у вырай:</p>
<p>табе, мама, ўвесь панадворак...</p>
<p> </p>
<h5><a id="chapter21"></a>4</h5>
<p>Устала матуля, варожыць</p>
<p>і лічыць дзянёчкі на пальцах.</p>
<p>З часінай зімовай, варожай,</p>
<p>ці здолее ў хаце змагацца?</p>
<p> </p>
<p>Не хопіць ці хлеба, ці бульбы? —</p>
<p>Дарма! Дадасі яшчэ бобу.</p>
<p>Ды вось: на палёх жаўтагрудых</p>
<p>імгліцца з заходу жалоба.</p>
<p> </p>
<p>Паны падыходзяць вайною.</p>
<p>І звод жа на іх не прыходзіць!</p>
<p>«Ганулька, дачушка, з табою</p>
<p>і нам сцерагчыся не шкодзіць!»</p>
<p> </p>
<p>Страляюць паны камунараў,</p>
<p>страляюць паны камсамольцаў,</p>
<p>як з градам насланая хмара —</p>
<p>рабуюць, дратуюць бясконца...</p>
<p> </p>
<h5><a id="chapter22"></a>5</h5>
<p>У Ганны ды сінія вочы,</p>
<p>у Ганны ды русыя косы.</p>
<p>Асенні туман іх намочыць</p>
<p>і зложыць, як пасмы на кроснах.</p>
<p> </p>
<p>Яловец за босыя ногі</p>
<p>ласкоча і ў вочы ёй лезе...</p>
<p>Ды клопату ў гэтым не многа:</p>
<p>расла на вядомай вынезе...</p>
<p> </p>
<p>Расла, як трыпутнік на сцежцы,</p>
<p>на бацькаўшчыне сіратою.</p>
<p>Праходзяць, а след застаецца,</p>
<p>і жоўкне трыпутнік затое.</p>
<p> </p>
<p>Нямнога яшчэ перажыта:</p>
<p>няхай не галосіць жалейка.</p>
<p>Аўсы кучаравыя, жыта</p>
<p>вітаюць пяшчотныя вейкі...</p>
<p> </p>
<h5><a id="chapter23"></a>6</h5>
<p>Паны падышлі запалёна,</p>
<p>мяцеліцай віўся пясок.</p>
<p>Да хмар слупавалі праклёны,</p>
<p>і рос ля акопа акоп.</p>
<p> </p>
<p>Галовы галоце крышылі,</p>
<p>як пранікі лён на таку.</p>
<p>Такая ўжо, мусіць, прычына:</p>
<p>склікалі ваўкі талаку.</p>
<p> </p>
<p>Заенчыў і вецер хаўтурна,</p>
<p>скудлаціў дзяўчат валасы.</p>
<p>На іх, на жалобных на струнах,</p>
<p>туга пачала галасіць.</p>
<p> </p>
<p>Не глянуць узрочыста вочы</p>
<p>на родны прастор, небасхіл.</p>
<p>І смех жартаўлівы дзявочы</p>
<p>і думкі жандар загасіў.</p>
<p> </p>
<p>Расла, вырастала трывога:</p>
<p>вясной не расце так трава.</p>
<p>Імкненні завіслі на вольхах,</p>
<p>імкненні ляглі далавах...</p>
<p> </p>
<h5><a id="chapter24"></a>7</h5>
<p>На лазні хавалася Ганна</p>
<p>у пакуллі розным, у мяллі.</p>
<p>А ў сэрцы дзявочым схавана</p>
<p>так многа апрыкрага жалю...</p>
<p> </p>
<p>Гануля збіраецца ўпрочкі,</p>
<p>туды, да сяброў на падмогу.</p>
<p>Як толькі апусціцца ночка —</p>
<p>ў дарогу, ў дарогу, ў дарогу...</p>
<p> </p>
<h5><a id="chapter25"></a>8</h5>
<p>Азёры журбы напіліся,</p>
<p>салёнаю стала вада.</p>
<p>«— Казала я ў песнях калісьці,</p>
<p>што долю сваю не аддам...</p>
<p> </p>
<p>Змагаюцца нашы з панамі</p>
<p>за вёскі і за гарады.</p>
<p>І я за сваімі братамі,</p>
<p>і я за тваімі сынамі</p>
<p>пайду, каб пазбыцца бяды...»</p>
<p> </p>
<p>Дачка адыходзіла цвёрда,</p>
<p>аднойчы зірнула назад.</p>
<p>І быццам праз нейкае бёрда</p>
<p>вілася ў паветры каса...</p>
<p> </p>
<h5><a id="chapter26"></a>9</h5>
<p>Маці, маці! Ды колькі ж разоў</p>
<p>палыном твае вусны абносіць?</p>
<p>Адпусціла ты ў свет сыноў,</p>
<p>дык няхай бы на гэтым і досыць...</p>
<p> </p>
<p>Не! — Цяпер узнялася дачка,</p>
<p>а такой жа была слухмянай...</p>
<p>І калі ж іх назад прычакаць? —</p>
<p>Абнясло цябе зноў палынамі...</p>
<p> </p>
<h5><a id="chapter27"></a>10</h5>
<p>Камсамольцы ішлі у войска,</p>
<p>захіналі Айчыну сабой.</p>
<p>Каб і гораду, каб і вёскам</p>
<p>забяспечыць жыццё і спакой.</p>
<p> </p>
<p>І да іх далучылася Ганна,</p>
<p>па дарозе пайшла баявой.</p>
<p>Адагналі далёка пана,</p>
<p>супакой стаў над роднай зямлёй.</p>
<p>. . . . . . . . . . . . . . . . . . . . . . . . . . . .</p>
<p>Прыгадаюцца Вільня, Варшава...</p>
<p>І багата, багата баёў...</p>
<p>І згадае пра тых, хто славу</p>
<p>для радзімы шукаў і знайшоў...</p>
<p> </p>
<h5><a id="chapter28"></a>11</h5>
<p>Працуе цяпер у друкарні,</p>
<p>на курсы увечары ходзіць.</p>
<p>Прымусу не чуе над каркам:</p>
<p>было ў дзевятнаццатым годзе.</p>
<p> </p>
<p>Забыцца не можа пра тое,</p>
<p>як матчыны косці крышылі.</p>
<p>Гамоніць жыццё маладое:</p>
<p>«Не схілім юнацкае шыі!»</p>
<p> </p>
<p>Часінаю ўспомніцца вёска:</p>
<p>лісты на аселіцы вянуць...</p>
<p>З асенняга жоўтага воску</p>
<p>салома на хатах драўляных...</p>
<p> </p>
<p>Сакоча з вярбінай бяроза,</p>
<p>старыя ўжо, мусіць, таксама...</p>
<p>Над сцежкай істужлівай, роснай</p>
<p>усімі гамоняць лісткамі...</p>
<p>. . . . . . . . . . . . . . . . . . . . . . . . . . .</p>
<p>І пройдуць яшчэ не аднойчы</p>
<p>хвіліны, часіны, гадочкі.</p>
<p>І новыя з’явяцца вочы,</p>
<p>і новыя з’явяцца дочкі...</p>
<p> </p>
<p>Каб мелі шчаслівую долю,</p>
<p>каб гора не зналі ніколі!</p>
<p class="sign">1923</p>
<p> </p>
<p> </p>
<h4><a id="chapter29"></a>АСЕННІ НАСТРОЙ</h4>
<p> </p>
<h5><a id="chapter30"></a>1</h5>
<p>Журавінамі плача восень,</p>
<p>апавіўся тугою абшар.</p>
<p>Я не ведаю, можа здалося,—</p>
<p>надзвычайна баліць душа.</p>
<p> </p>
<p>Апавіўся тугою абшар,</p>
<p>а верасень сэрца нявечыць.</p>
<p>Надзвычайна баліць душа,</p>
<p>быццам цісне цяжар адвечны.</p>
<p> </p>
<p>А верасень сэрца калечыць</p>
<p>пальцамі жоўтых кляновых лістоў.</p>
<p>Той цяжар непазбыўны адвечны</p>
<p>галаву схіляе на дол.</p>
<p> </p>
<h5><a id="chapter31"></a>2</h5>
<p>Ой туга! Хай ляціць з журавамі,</p>
<p>хай на ніцыя лозы туга ляціць.</p>
<p>Нас жыццё віратлівае вабіць</p>
<p>і спяваць будзе з намі ў трысці.</p>
<p> </p>
<p>Хай на ніцыя лозы туга ляціць,</p>
<p>доля наша павінна быць з намі.</p>
<p>І спяваць будзе з намі ў трысці</p>
<p>між сцюдзёна-ліловых туманаў.</p>
<p> </p>
<p>Наша доля павінна быць з намі,</p>
<p>бо дагэтуль яе не было.</p>
<p>Між сцюдзёна-ліловых туманаў</p>
<p>апране нас сваім крылом.</p>
<p> </p>
<h5><a id="chapter32"></a>3</h5>
<p>Каля возера, пушчы з’імшалай</p>
<p>я на пасту калісьці ганяў.</p>
<p>Мне здавалася: жоўкне памалу</p>
<p>і засохне прыбалотны хмызняк.</p>
<p> </p>
<p>Я на пасту калісьці ганяў,</p>
<p>дзераза пасцілалася ў ногі.</p>
<p>...І засохне прыбалотны хмызняк,</p>
<p>калі песня журбы не прагоніць...</p>
<p> </p>
<p>Дзераза пасцілалася ў ногі,</p>
<p>вецер сыпаў лістоту далоў.</p>
<p>Калі песня журбы не прагоніць,</p>
<p>яе не адкіне далонь!</p>
<p class="sign">1923</p>
<p> </p>
<p> </p>
<h4><a id="chapter33"></a>Я ШКАДУЮ УСЁ Ж ТКІ СЯБЕ</h4>
<p>Я шкадую усё ж ткі сябе,</p>
<p>і мне сорамна сэрца ганіць.</p>
<p>Але ж праўду кажу цяпер:</p>
<p>я не верыў, што ёсць каханне.</p>
<p> </p>
<p>Чуў заўсёды, што гэта жарт,</p>
<p>ад такіх жа ці крыху мудрэйшых,—</p>
<p>а калі запалае ў душы пажар,</p>
<p>трэба песняй гасіць або вершам.</p>
<p> </p>
<p>І спяваў, браце ж мой! — пра вятры</p>
<p>і пра ўсе сенажатныя кветкі,</p>
<p>аж пакуль у жыццёвым віры</p>
<p>не спаткаў сінявокай суседкі.</p>
<p> </p>
<p>Ведаў сам, што ратунак благі,</p>
<p>што загіну я, мабыць, сягоння.</p>
<p>Не чакаў, што вачэй блакіт</p>
<p>можа быць для мяне прадоннем.</p>
<p> </p>
<p>Не чакаў, што кужэльная каса</p>
<p>абвівае залатым павуціннем.</p>
<p>А цяперака, што б ні казаў,—</p>
<p>але песні складаю дзяўчыне.</p>
<p> </p>
<p>Бо прыгожай такой, як яна,—</p>
<p>яшчэ ў свеце не бачылі, мусіць.</p>
<p>Калі ў свеце яна не адна,—</p>
<p>дык напэўна адна ў Беларусі.</p>
<p> </p>
<p>— Ты скажы, што на свеце адна,</p>
<p>хіба цуглі зрабіў хто для сэрца?</p>
<p>А яна?.. А яна?.. А яна?..</p>
<p>Яна ціхенька толькі смяецца!</p>
<p> </p>
<p>Я шкадую, шкадую сябе,</p>
<p>і мне сорамна сэрца ганіць.</p>
<p>Але ж праўду кажу цяпер:</p>
<p>я пазнаў, што бывае каханне.</p>
<p class="sign">1923</p>
<p> </p>
<p> </p>
<h4><a id="chapter34"></a>ХАДЗІЛІ, ТАВАРЫШ, З ТАБОЙ МЫ</h4>
<p>Хадзілі, таварыш, з табой мы хадзілі</p>
<p>ў паходы за ўладу Саветаў.</p>
<p>Мы новую праўду тады станавілі</p>
<p>Айчыне сваёй і сусвету.</p>
<p> </p>
<p>Чырвоныя зоркі зіхцелі яскрава,</p>
<p>шляхі асвятлялі і ўночы.</p>
<p>У бойку за нашу агульную справу</p>
<p>ішоў селянін і рабочы.</p>
<p> </p>
<p>Адборнае белагвардзейскае войска</p>
<p>мы білі, крышылі і гналі,—</p>
<p>за нашы заводы і шэрыя вёскі,</p>
<p>за кожную родную цалю.</p>
<p> </p>
<p>Знаходзілі кулі варожую сілу</p>
<p>у пушчах спрадвечных, у полі.</p>
<p>І кожная куля за нас гаварыла:</p>
<p>— Рабамі не будзем ніколі!</p>
<p> </p>
<p>Разбілі, скрышылі дашчэнту, дазвання</p>
<p>варожую сілу тады мы.</p>
<p>Тады пачалося жыцця красаванне</p>
<p>ў прасторах любімай радзімы.</p>
<p class="sign">1924</p>
<p> </p>
<p> </p>
<h4><a id="chapter35"></a>СТУДЭНТ</h4>
<h5><a id="chapter36"></a>1</h5>
<p>Самы просты, звычайны пачатак:</p>
<p>нарадзіўся адзін чалавек.</p>
<p>Першым поп за яго ўзяў падатак,</p>
<p>мазануў алеем па галаве.</p>
<p> </p>
<p>Запісаў у метрычныя кнігі,</p>
<p>а у святцах імя знайшоў.</p>
<p>Без вялікай, казаўшы, фатыгі</p>
<p>у жыццё чалавек і прыйшоў.</p>
<p> </p>
<p>Паляжаў у калысцы, ў пялёнках,</p>
<p>а падрос — і работу знайшлі:</p>
<p>за каровамі бег уздагонку,</p>
<p>кукай груддзе крышыў на раллі...</p>
<p> </p>
<p>А затым — вясковая школа,</p>
<p>жыць пачаў звычайным жыццём,</p>
<p>пра якое простае кажа слова:</p>
<p>на кані быў і пад канём...</p>
<p> </p>
<p>Не аднойчы хадзіў і да пана:</p>
<p>зарабіць на уборы траяк.—</p>
<p>На вячоркі прыйсці абшарпаным</p>
<p>ні адзін не захоча юнак...</p>
<p> </p>
<p>Бацька сыну нічым не паможа:</p>
<p>трэці год ён сябруе з вайной.</p>
<p>Ён далёка ваюе, а можа</p>
<p>і з зямлёй пасябруе сырой...</p>
<p> </p>
<p>Сын гаворыць сваёй матулі:</p>
<p>«А ці прыйдзе да нас такі дзень,</p>
<p>каб пра шчасце хоць раз мы пачулі,</p>
<p>ці яго і няма анідзе?»</p>
<p> </p>
<h5><a id="chapter37"></a>2</h5>
<p>Да паўстання!</p>
<p>Кастрычнік — зарніцай</p>
<p>палыхнуў занядбаным усім.</p>
<p>Што людзям не магло і прысніцца,—</p>
<p>ён прынёс на штандары сваім.</p>
<p> </p>
<p>Як на моры сінім хвалі,</p>
<p>скалыхнуўся вялікі час.</p>
<p>Жыццё нанова кавалі,</p>
<p>нараджаліся людзі — яшчэ раз.</p>
<p> </p>
<p>Не купаў іх поп у купелі</p>
<p>і не мазаў алеем галоў...</p>
<p>Апраналіся людзі ў шынелі,</p>
<p>бралі стрэльбы — знішчаць паноў...</p>
<p> </p>
<p>І юнак з баявой трохлінейкай</p>
<p>перайшоў не маленькі прастор.</p>
<p>Ён пачаў свой паход ад Вілейкі,</p>
<p>а дайшоў да карэльскіх азёр...</p>
<p> </p>
<p>Не пытаў, хто там больш вінаваты,</p>
<p>хто падпанкі у іх, хто паны,—</p>
<p>біў без промаху ўсіх іх, праклятых,</p>
<p>бо нядолю тварылі — яны...</p>
<p> </p>
<p>Нам прынесла вайна перамогу.</p>
<p>Ды юнак не паехаў дамоў,</p>
<p>а знайшоў нечакана дарогу,</p>
<p>пра якую не сніў нават сноў.</p>
<p> </p>
<p>Хіба можа такое прысніцца</p>
<p>там, дзе лёс вырашаў снарад?</p>
<p>Па навуку з’явіўся ў сталіцу</p>
<p>чырвонаармеец-салдат.</p>
<p> </p>
<p>Ён пачаў ад азоў навуку...</p>
<p>А упартасці — не пазычаць:</p>
<p>з ёй праклалі мазольныя рукі</p>
<p>цераз багны адвечныя гаць.</p>
<p> </p>
<p>Дзесь матуля чакае старая,</p>
<p>што з паходу вернецца сын.</p>
<p>На шляхі кожны дзень пазірае,</p>
<p>шчасце матчына ў ім, адным...</p>
<p> </p>
<p>Перакроілі войны ўсе карты,</p>
<p>залягла паміж імі мяжа...</p>
<p>«Прыйдзе, пэўна, сыночак мой заўтра»...</p>
<p>А ў самой —</p>
<p>і вусны дрыжаць...</p>
<p> </p>
<h5><a id="chapter38"></a>3</h5>
<p>Днём — вагоны згружае, грузіць...</p>
<p>Хто з нас справы такой не ведаў?</p>
<p>Вечар — ён у рабочым вузе</p>
<p>мужным крокам ідзе да ведаў.</p>
<p> </p>
<p>Не клялі мы цяжкога часу,</p>
<p>а змагаліся з ім аддана.</p>
<p>Скажам проста: упарта трымаўся</p>
<p>той, хто добра быў гартаваны.</p>
<p> </p>
<p>Быў шынель нам і за адзежу,</p>
<p>а ўначы ён служыў за коўдру.</p>
<p>Мешкавіны кавалак адрэжаш —</p>
<p>вось і шалік на шыю добры.</p>
<p> </p>
<p>У сталоўцы меню не шукалі,</p>
<p>а шукалі свабоднага месца.</p>
<p>І ўявіце сабе — не схуднялі,</p>
<p>з працы добрай — так добра ўсё есца...</p>
<p> </p>
<p>Памаленьку, як людзі кажуць,</p>
<p>перайшоў сын шырокае поле.</p>
<p>Калі ўсё сваёй думкай узважыць,</p>
<p>дык і ў казцы не знойдзеш такое.</p>
<p> </p>
<p>Без рамантыкі, прыкрай і лішняй,</p>
<p>і зусім непатрэбнай хвальботы</p>
<p>адзначаем — батрак калішні</p>
<p>і навуку любіў і работу.</p>
<p> </p>
<p>Не схаваеш жыццёвае праўды:</p>
<p>забягаў да зямлячак у госці.</p>
<p>Хоць і вір на дарозе устаў бы,</p>
<p>а каханне свой мосцік намосціць...</p>
<p> </p>
<p>Пасля ўсіх і турбот, і бяссоння,</p>
<p>тых пагрузак усіх і разгрузак,</p>
<p>дзень адзін і прыходзіцца помніць —</p>
<p>развітальны з сябрамі на вузу.</p>
<p> </p>
<p>Перабытага шкода часу,</p>
<p>а наперадзе — толькі золак.</p>
<p>Вось чаму ён здэтанаваўся,</p>
<p>быў вясёлы і быў невясёлы...</p>
<p> </p>
<p>Браў дыплом не аднойчы у рукі</p>
<p>з абшарпанага чамадана...</p>
<p>Згадваў ён і пачатак навукі,</p>
<p>і жыццё паднявольнае ў пана:</p>
<p> </p>
<p>за двузлотку хадзіў на работу,</p>
<p>не з вялікага ж пэўна багацця,</p>
<p>каб дастаць хоць якога корту,</p>
<p>каб і соль не звялася у хаце...</p>
<p> </p>
<p>Гэта ж ён пытаўся ў матулі:</p>
<p>«А ці прыйдзе да нас такі дзень,</p>
<p>каб пра шчасце хоць раз мы пачулі,</p>
<p>ці яго і няма анідзе?»</p>
<p> </p>
<p>Ды прыйшло яно яснай зарніцай,</p>
<p>палыхнула занядбаным усім:</p>
<p>што людзям не магло і прысніцца,—</p>
<p>ўсё Кастрычнік прынёс</p>
<p>на штандары сваім.</p>
<p> </p>
<h5><a id="chapter39"></a>4</h5>
<p>Ліст прыйшоў да матулі ў вёску</p>
<p>ад адзінага любага сына.</p>
<p>І зняпраўдзілася пагалоска,</p>
<p>што нібыта ён недзе загінуў...</p>
<p> </p>
<p>Непісьменная маці трымала</p>
<p>ліст у хаце сваёй сірочай...</p>
<p>І слязьмі яго аблівала,</p>
<p>цалавала яго не аднойчы...</p>
<p> </p>
<p>Ён пісаў пра свае падзеі,</p>
<p>пра сваё вялікае шчасце.</p>
<p>Ён пісаў пра свае надзеі,</p>
<p>што загінуць усе напасці.</p>
<p> </p>
<p>«Мама, мама!</p>
<p>Матуля мая ты!</p>
<p>Шлю табе сваё прывітанне!</p>
<p>Дачакаемся светлай мы раты!</p>
<p>Будзе ў нас з табою спатканне!..»</p>
<p> </p>
<p>Ёй чытала той ліст суседка,</p>
<p>маці ведала ліст на памяць...</p>
<p>«А нядаўна ж мы з ім пад паветкай</p>
<p>малацілі гарох цапамі...</p>
<p> </p>
<p>Сын мой любы! Якая радасць,</p>
<p>хоць адным бы пабачыць вокам...</p>
<p>Кожны дзень цябе буду згадваць,</p>
<p>прыляці да мяне, мой сокал!»</p>
<p> </p>
<h5><a id="chapter40"></a>5</h5>
<p>Інжынер-маставік, як належыць...</p>
<p>Прыйдзе час, мост намосцім усе,</p>
<p>праз які, скасаваўшы межы,</p>
<p>і на захад Кастрычнік свой сцяг пранясе.</p>
<p> </p>
<p>Не адзін быў і ў школе вялікай,</p>
<p>трэці раз нарадзіўся на свет,—</p>
<p>сотняй зваць яго, тысячай клікаць,</p>
<p>міліёны ідуць услед.</p>
<p class="sign">1924</p>
<p> </p>
<p> </p>
<h4><a id="chapter41"></a>ПАЧАЛОСЯ 3-ПАД ХМАР ВАНДРОЎНЫХ</h4>
<p>Пачалося з-пад хмар вандроўных,</p>
<p>калі сонца закрылася змрокам.</p>
<p>Вечар, плашч свой узняўшы чароўны,</p>
<p>атуліў ім прастор шырокі.</p>
<p> </p>
<p>І замоўклі дразды над балотам,</p>
<p>сівагракі у пушчы замоўклі.</p>
<p>Паплылі туману палотны,</p>
<p>развіваючы цьмяныя столкі.</p>
<p> </p>
<p>Праляцелі вятры па-над нівай,</p>
<p>вышывалі расою сцяжынкі.</p>
<p>Выхадзілі, істужкай цвятлівай,</p>
<p>маладзіцы, дзяўчаты з дажынкаў.</p>
<p> </p>
<p>Ад усходу да сіняга змроку</p>
<p>за сярпом яны беглі гарбатым.</p>
<p>І кашулі ад поту іх моклі,</p>
<p>напякло на іржышчы ім пяты...</p>
<p> </p>
<p>Ідучы заспявалі пра жыта,</p>
<p>васільковыя, сінія вочы,</p>
<p>што ніколі не будуць забыты</p>
<p>ані ў песні, ні сэрцам дзявочым...</p>
<p> </p>
<p>Утапілася ў Прыпяці стома</p>
<p>ад вялікае крыўды і жалю,</p>
<p>што яе называлі знаёмай</p>
<p>толькі там, дзе шнуры дажыналі...</p>
<p> </p>
<p>Пачалася ад сцежачкі песня,</p>
<p>пабыла і на небе высокім,</p>
<p>верасы зварухнула на ўзлессі,</p>
<p>ўсіх жывых зварухнула навокал...</p>
<p> </p>
<p>Праляцелі вятры над далінай,</p>
<p>праляцелі вятры праз сасоннік.</p>
<p>Серп гарбаты на хмары ускінуць,</p>
<p>хай ускінуць яго сягоння.</p>
<p> </p>
<p>Людзі скажуць, што серп — гэта месяц,</p>
<p>што зубілі яго каля зорак.</p>
<p>На яго з зямлі засмяецца</p>
<p>электрычная жнейка скора...</p>
<p> </p>
<p>Пачалося з-пад хмар вандроўных,</p>
<p>каля неба было не аднойчы...</p>
<p>Вечар плашч свой згубіў чароўны,</p>
<p>бо заслухаўся песень дзявочых...</p>
<p class="sign">1924</p>
<p> </p>
<p> </p>
<h4><a id="chapter42"></a>НАВАТ МОРА ЗМЯНІЛА СВОЙ КОЛЕР</h4>
<p>На магіле Максіма Багдановіча</p>
<p> </p>
<p>Нават мора змяніла свой колер:</p>
<p>стала не сінім, шэрым.</p>
<p>Пырскі салёныя носіць наўколле,</p>
<p>з іх жалоба снуе свой вэлюм.</p>
<p> </p>
<p>Плача сэрца, сціскаюцца грудзі,</p>
<p>дзесь празрыста цыкады свіргочуць.</p>
<p>Над табою — сцюдзёнае груддзе,</p>
<p>хараства больш не бачаць вочы...</p>
<p> </p>
<p>Там, у доле, крыжы, мінарэты,</p>
<p>несціханы горада рокат.</p>
<p>Па табе, дарагі наш паэта,</p>
<p>жаль над імі праходзіць далёка...</p>
<p> </p>
<p>Навакола карункі з камення,</p>
<p>ў іх зацёрты ўсе любыя рысы.</p>
<p>Свечы зялёныя высока праменяць,</p>
<p>людзі кажуць, што гэта кіпарысы...</p>
<p> </p>
<p>Вецер сумна імчыцца кудысьці,</p>
<p>на пяску свае скаргі друкуе.</p>
<p>Ты не знойдзеш, жалоба, выйсця,</p>
<p>нават песню пачуўшы другую.</p>
<p> </p>
<p>Ці на полі цябе пакіну,</p>
<p>ці пасею цябе на скалах,—</p>
<p>узысці ты ізноў павінна,</p>
<p>бо самота цябе гадавала.</p>
<p> </p>
<p>На магіле не ляжаш ты крыжам,</p>
<p>а ў труну угрызешся цвікамі.</p>
<p>І тады, у пырніку рыжым,</p>
<p>над табою паўстане камень.</p>
<p> </p>
<p>Плач жа, сэрца, сціскайцеся, грудзі,</p>
<p>не зязюля — цыкады свіргочуць.</p>
<p>Над табою — сцюдзёнае груддзе,</p>
<p>хараства больш не бачаць вочы...</p>
<p class="sign">1924</p>
<p> </p>
<p> </p>
<h4><a id="chapter43"></a>ЗМРОК ІМКЛІВІЎ</h4>
<p>Змрок імклівіў наўсцяж даліны,</p>
<p>цені слаліся — біліся долу.</p>
<p>Спахмурнелі сінія вочы дзяўчыніны,</p>
<p>пазіраюць на свет невясёла.</p>
<p> </p>
<p>Заспявай, можа песня паможа,</p>
<p>засталіся ж адны успаміны.</p>
<p>А затое, што там, адвячоркам прыгожым,</p>
<p>ты спявала калісьці каліну.</p>
<p> </p>
<p>Заспявай, хоць жалоба і туліцца шчыльна,</p>
<p>бо не будзе спагады на слёзы.</p>
<p>Звее вецер той смутак нішчымны,</p>
<p>як увосень лісты з-пад бярозы.</p>
<p> </p>
<p>Ён атуліць цябе супакоем,</p>
<p>пошчак змоўкне, пазбудзешся жалю.</p>
<p>Будуць сінія вочы затое</p>
<p>зноў узрочыстай казкай крышталіць...</p>
<p class="sign">1924</p>
<p> </p>
<p> </p>
<h4><a id="chapter44"></a>ТЫ РУКУ СВАЮ ЗАБІНТАВАЛА...</h4>
<p>Ты руку сваю забінтавала,</p>
<p>маладая... Як цябе і клікаць?</p>
<p>Маё сэрца рвецца на кавалкі,</p>
<p>спавіваецца тугой вялікай.</p>
<p> </p>
<p>Вусны пацалую шчыра, моцна,</p>
<p>прытуліся... Не асудзяць людзі!</p>
<p>Быў на вуснах палыновы воцат,—</p>
<p>дык няхай і слодыч там пабудзе...</p>
<p> </p>
<p>Я цябе спагадай не пакрыўдзіў,</p>
<p>бо і сам спагады не шукаю.</p>
<p>Добра ведаю: часіна прыйдзе,—</p>
<p>будзеш ты інакшая, другая...</p>
<p> </p>
<p>Усміхнешся іншаю усмешкай</p>
<p>і другія сашчыкнеш ты кветкі.</p>
<p>Але ўсё ж і ты згадаеш сцежку,</p>
<p>што для нас з табой была за сведку...</p>
<p> </p>
<p>Найглыбейшую зацягне рану,</p>
<p>знойдзе і рука твая ратунак.</p>
<p>А вось я, калі ж я перастану</p>
<p>шкадаваць не вартую шкадункаў?</p>
<p> </p>
<p>Ты руку сваю забінтавала,</p>
<p>чым я раны сэрца забінтую?</p>
<p>Чаму ж ты пра гэта не сказала</p>
<p>ў развітальную хвіліну тую?..</p>
<p class="sign">1924</p>
<p> </p>
<p> </p>
<h4><a id="chapter45"></a>НАФАРБАВАЛА НАВОШТА ВУСНЫ</h4>
<p>Нафарбавала навошта вусны</p>
<p>і начапіла з пудры маску?</p>
<p>Быццам воўк на снягу — завалюся,</p>
<p>буду зубамі з роспачы ляскаць.</p>
<p> </p>
<p>Што мне гаворыць твая гітара,</p>
<p>словы чужыя песні дзікай?</p>
<p>Буду, як вецер з варот Байдарскіх,</p>
<p>водары, песні наскія клікаць.</p>
<p> </p>
<p>Раскалыхайся, сіняе мора,</p>
<p>распарасонься, вада-ваданіца!</p>
<p>Можа мне снішся і ты, і горад,</p>
<p>сніцца аднойчы — прыгожа сніцца!</p>
<p> </p>
<p>...Гэта дзяўчына зусім чужая,</p>
<p>а я — таксама не свой дзяўчыне.</p>
<p>Рукі заломіць, паўзе вужакай,</p>
<p>быццам з марскога дна багавінне...</p>
<p> </p>
<p>Дык прытулі мужыцкага сына,</p>
<p>дык ашчапер, каб грудзі смылелі.</p>
<p>Шэнціла ж косы табе рассыпаць</p>
<p>чорна-сіняй, не наскай кудзелі!..</p>
<p> </p>
<p>Раскалыхалася мора ў запале,</p>
<p>пенаю плача, іглініць пырскі.</p>
<p>І напілася салёнаю злосцю</p>
<p>наша варта — шых кіпарысаў.</p>
<p> </p>
<p>Нафарбавала навошта вусны</p>
<p>і начапіла з пудры маску?</p>
<p>Лістом кляновым на жвір пакачуся,</p>
<p>а ты даланямі з радасці ляскай...</p>
<p class="sign">1924</p>
<p> </p>
<p> </p>
<h4><a id="chapter46"></a>НЕ ДЗІВІСЯ</h4>
<p>Не дзівіся: ніколі на свеце</p>
<p>без змагання жыццё не дынаміць.</p>
<p>Што такога! — і зоры свецяць,</p>
<p>і зямля, як была, пад нагамі...</p>
<p> </p>
<p>Вавілон, Егіпет, Фінікія</p>
<p>ці не дыхалі тым самым паветрам?</p>
<p>Бамбукі і лотасы ў гімнах маўклівых...</p>
<p>Мы ў сасонніку ці пад паветкай.</p>
<p> </p>
<p>І адвечная казка сціскала</p>
<p>мільённыя грудзі народаў.</p>
<p>Хваля мкнецца імпэтна на скалы</p>
<p>і назад адыходзіць заўсёды.</p>
<p> </p>
<p>Не дзівіся: жыццё ў змаганні,</p>
<p>дык змаганне вітай істотай!</p>
<p>Асалоды не возьмуць, не зганяць:</p>
<p>хай сляды твае зайздрасцю точаць.</p>
<p> </p>
<p>Прыспусціся ў даліну з узвышша,</p>
<p>каб узняцца ізноў, і — вышай!</p>
<p>Гэта лёс на спатканне выйшаў</p>
<p>і пярэстасцю сцежку нам вышыў.</p>
<p> </p>
<p>Хай спружыняцца мускулаў пасмы,</p>
<p>апранаецца зірк твой сталлю.</p>
<p>Не спыняй свайго лёту бясчасна:</p>
<p>яшчэ ногі ў шляхах не прысталі!</p>
<p class="sign">1925</p>
<p> </p>
<p> </p>
<h4><a id="chapter47"></a>* * *</h4>
<p>У прасцягах празрыста-нязнаных</p>
<p>Думка імклівіць несупынны лёт.</p>
<p>Святкую дубэльты сваіх выгнанняў,</p>
<p>як зялёнае свята штогодзіць народ.</p>
<p> </p>
<p>Помню і помніць буду да жвіру</p>
<p>словы і спевы, дзе слоў не было.</p>
<p>Сенажаці зорак маўклівых</p>
<p>турбавала на хвалях вясло.</p>
<p> </p>
<p>Соўкала човен нямое прадонне,</p>
<p>месяц і сонца цвятлівілі шлях.</p>
<p>Дарагое і апрыкрае сягоння,</p>
<p>будзеш і ты ляжаць далавах!</p>
<p> </p>
<p>Заўтрашняе чую, істотай вітаю,</p>
<p>кленчу на дзіды, растайны пыл.</p>
<p>Вясна мая, жыццём маладая,</p>
<p>табе я не здрадзіў, з табою быў!</p>
<p class="sign">1925</p>
<p> </p>
<p> </p>
<h4><a id="chapter48"></a>ШУКАННЕ СЛОВА</h4>
<p>Ці знайду шурпавата-звычайныя словы,</p>
<p>летуценні заістужыць шлях ці знайду?</p>
<p>Аб подыху жывіцы сасновай,</p>
<p>а таксама хварэе чым дуб?</p>
<p> </p>
<p>Мае ногі спляліся з пяском бадзячым,</p>
<p>мае рукі карэннем у жвір і глей.</p>
<p>Ноч вераснёвую чым аддзячыць,</p>
<p>што спрыяла здранцвеласцю млець?</p>
<p> </p>
<p>То-бо-то нурцуюць вочы ў прасторах</p>
<p>неабсяжных, непралётных, як лёс.</p>
<p>Дый навошта пытацца, які і каторы,</p>
<p>калі сіньшы за неба ад соку лён?</p>
<p> </p>
<p>Разліюся струною дажджоў даўгазвонных</p>
<p>і прыкленчу едлянцовым куп’ём.</p>
<p>Я не хочу ніякіх нялюдскіх прыгонаў,</p>
<p>прадвясеннюю смагу ў вянок завіём.</p>
<p> </p>
<p>Хай малодзіва сэрца не будзе гімнам,</p>
<p>імклівасць узмоцніць прасячнасць вясны.</p>
<p>Босая, занядбаная зрэб’ем дзяўчына,</p>
<p>ніц пасцілаюся лістамі дрэў лясных.</p>
<p>. . . . . . . . . . . . . . . . . . . . . . . . . . . . . . . . . .</p>
<p> </p>
<p>Твае косы, як сцежкі, ідуць што поплеч,</p>
<p>калі сіня-ліловы туман заквактаў.</p>
<p>На лілею асмужыўся шызы попел,</p>
<p>ці смагласць ірдзеніць затым на руках?</p>
<p> </p>
<p>Нырцаваў я на дно, хадзіўшы на Нарач,</p>
<p>даставаў багавінне з марской глыбіні.</p>
<p>Толькі дрвівасць, невыразная мара</p>
<p>непрадонныя цеплівіць зірку агні.</p>
<p> </p>
<p>Пурпуровай расою убралі каліну</p>
<p>і з шэрані восень карункі завіла...</p>
<p class="sign">1925</p>
<p> </p>
<p> </p>
<h4><a id="chapter49"></a>О БЕЛАРУСЬ, МАЯ ШЫПШЫНА</h4>
<p>О Беларусь, мая шыпшына,</p>
<p>зялёны ліст, чырвоны цвет!</p>
<p>У ветры дзікім не загінеш,</p>
<p>чарнобылем не зарасцеш.</p>
<p> </p>
<p>Пялёсткамі тваімі стану,</p>
<p>на дзіды сэрца накалю.</p>
<p>Тваіх вачэй, пад колер сталі,</p>
<p>праменне яснае люблю.</p>
<p> </p>
<p>Ніколі пройме з дзікім ветрам</p>
<p>не развіваць дзявочых кос.</p>
<p>Імкнешся да Камуны Свету,</p>
<p>каб радасць красавала скрозь.</p>
<p> </p>
<p>Варожасць шляху не зачыніць:</p>
<p>у перашкодах дух расце.</p>
<p>О Беларусь, мая шыпшына,</p>
<p>зялёны ліст, чырвоны цвет!</p>
<p class="sign">1925</p>
<p> </p>
<p> </p>
<h4><a id="chapter50"></a>ЖЫХАРЫ</h4>
<p>Перамагаючы гора,— ён рос.</p>
<p>Так і набыў размашыстасць у працы.</p>
<p>Што перашкоды і што там лёс:</p>
<p>з гэткаю сілай —</p>
<p>з чортам у загрудкі брацца.</p>
<p> </p>
<p>Выйдзе ў поле — аж крэкча плуг,</p>
<p>выйдзе з касою — гудзяць сенажаці.</p>
<p>Камень нагой разатрэ на жарству:</p>
<p>толькі б стаць добра,</p>
<p>толькі б упяцца.</p>
<p> </p>
<p>Гэтая сіла — збудуе свет,</p>
<p>новы свет — права рукі мазольнай.</p>
<p>Песня узносіць:</p>
<p>хай жыве</p>
<p>сталёвая працоўная воля!</p>
<p class="sign">1925</p>
<p> </p>
<p> </p>
<h4><a id="chapter51"></a>А ТЫ, СІРАЦІНА, ЖЫВІ</h4>
<p> </p>
<div class="EPIGRAPH">
<p>... А ты, сіраціна, жыві...</p>
<p>Я. Купала</p>
</div>
<div class="CLEAR"></div>
<p> </p>
<p>А ты, сіраціна, жыві,—</p>
<p>хоць думкі ўсялякія зводзяць.</p>
<p>Тугу-безнадзейку — у вір,</p>
<p>каб кроплі не стала ў заводзе.</p>
<p> </p>
<p>Імкніся наперад — угрунь,</p>
<p>ніколі не гніся ў нядолі.</p>
<p>Вітай, што над краем, зару</p>
<p>з-пад цьмянасці золкай і золі.</p>
<p class="sign">1925</p>
<p> </p>
<p> </p>
<h4><a id="chapter52"></a>ШТО СКЛАДАЦЬ ПРА КАХАННЕ ВЕРШЫ</h4>
<p>Што складаць пра каханне вершы?</p>
<p>Што з таго, што адным прыбудзе?</p>
<p>Хіба нам на свеце першым</p>
<p>май хвалюе і сэрца і грудзі?</p>
<p> </p>
<p>Май прыдумаў такое спатканне,</p>
<p>распусціў, раскруціў твае косы.</p>
<p>Ён з усмешкай вясёлай і гляне,</p>
<p>як жаданне яго збылося.</p>
<p> </p>
<p>Глянь і ты непрагляднасцю дзіўнай,</p>
<p>што цямней глыбіні азёрнай.</p>
<p>Ты была для мяне адзінай,</p>
<p>я табе быў ва ўсім пакорны.</p>
<p> </p>
<p>Мы з табой летуценні снавалі,</p>
<p>завівалі ў вянкі летуценні.</p>
<p>Цёмна-сінія морскія хвалі</p>
<p>у салёнай купалі нас пене.</p>
<p> </p>
<p>І ў шатрах тваіх продкаў былі мы,</p>
<p>каля пальм абышлі не аднойчы.</p>
<p>На узорных сядзелі кілімах,</p>
<p>песні слухалі долі дзявочай...</p>
<p> </p>
<p>Караваны ішлі у пустыні,</p>
<p>ў караванах званочкі званілі.</p>
<p>Век у памяці нашай не згіне</p>
<p>летуцення маёвага крылле...</p>
<p> </p>
<p>Прыйдуць зноў, як на нашым заранку</p>
<p>задушэўнага голасу гукі:</p>
<p>— Іх гей аройс афн ганэкул</p>
<p>ды штэтэлэ бакукун...</p>
<p> </p>
<p>Прыйдуць зноў, як на нашым заранку</p>
<p>у нябыце ніколі не спрахнуць:</p>
<p>— Іх гей аройс афн ганэкул</p>
<p>ды штэтэлэ батрахтн...</p>
<p> </p>
<p>Што складаць пра каханне вершы?</p>
<p>Што з таго, што адным прыбудзе?</p>
<p>Калі май называеш ты першым,—</p>
<p>і без песні яго не забудзеш.</p>
<p class="sign">1925</p>
<p> </p>
<p> </p>
<h4><a id="chapter53"></a>НАД ШЛЯХАМ ПЫЛ</h4>
<p>Над шляхам — пыл, цярушыцца на вочы,</p>
<p>а коні мкнуцца, не спыняюць крок.</p>
<p>Чагосьці лепшага істота хоча,</p>
<p>а лепшае — мяздрою пад карой.</p>
<p> </p>
<p>Зялёныя бярозавыя сцены,</p>
<p>над імі вежы — волаты-дубы.</p>
<p>Імкнёмся мы, імкнуцца нашы сцені,</p>
<p>пытаецца душа:</p>
<p>— Куды? Куды?</p>
<p> </p>
<p>Няхай і пыл цярушыцца над намі,</p>
<p>не спыніць ён упартую хаду.</p>
<p>Нас перашкоды цягам спатыкалі,</p>
<p>шляхі да мэты, як вялі, вядуць!</p>
<p class="sign">1925</p>
<p> </p>
<p> </p>
<h4><a id="chapter54"></a>* * *</h4>
<p>Мой любы браце, блізкі і далёкі,</p>
<p>няма сталёвасці і арфазвоннасці.</p>
<p>Такая сцюжа на душы, навокал,</p>
<p>як дзень з дажджамі, быццам сённяшні.</p>
<p> </p>
<p>Ці ж я не ведаю, ці я не знаю,</p>
<p>ці я не сын сваёй сучаснасці,—</p>
<p>жыццё крынічыць і музыкі граюць,</p>
<p>на лад папасці ўсё не шчасціцца.</p>
<p> </p>
<p>Часінай — весела, часінай — сумна,</p>
<p>ідуць шляхі — ў балотах трацяцца.</p>
<p>А недзе злоснікі бразгочуць бубнамі...</p>
<p>Даруй, даруй, мой любы браце, мне...</p>
<p class="sign">1925</p>
<p> </p>
<p> </p>
<h4><a id="chapter55"></a>ПАЛЬЦЫ ЖОЎТЫХ КЛЯНОВЫХ ЛІСТОЎ</h4>
<p>Пальцы жоўтых кляновых лістоў</p>
<p>мкнуцца восень схапіць за шыю.</p>
<p>Не парушаць яе хараство,</p>
<p>не парушаць лісты залатыя.</p>
<p> </p>
<p>Клён у вокны забразгатаў,</p>
<p>адгукнулася каняю рэха.</p>
<p>Месяц рваў арэхі з куста,</p>
<p>раскідаў над сусветам арэхі.</p>
<p> </p>
<p>Яны ў воўне блакітнай ляглі,</p>
<p>сумавала ў даліне ляшчына.</p>
<p>Летуценні не змерклі ў галлі,</p>
<p>летуценняў згасіць немагчыма.</p>
<p> </p>
<p>Расцярушацца ў далі і ўвысь,</p>
<p>каб нагадваць аб светлым над чорным.</p>
<p>Ці таму, што сумуюць журавы,</p>
<p>ненасытна свіргочуць жорны?..</p>
<p> </p>
<p>Ліставея не моўкне, шуміць</p>
<p>ад вясны да вясны на прасторах.</p>
<p>Поверх стрэх і муроў камяніц</p>
<p>я пабачыў яе учора...</p>
<p> </p>
<p>Дзесь далёка галосіць сава,</p>
<p>небакрай апрануўся жалем.</p>
<p>Людзі любяць душу прасаваць,</p>
<p>калі гэта душа чужая.</p>
<p class="sign">1925</p>
<p> </p>
<p> </p>
<h4><a id="chapter56"></a>ОЙ! ДЫ ЯК ЖА ЗАГАРЭЛАСЯ НЕБА</h4>
<p>Ой! Ды як жа загарэлася неба,</p>
<p>ды расхадзіліся хмары, жах!</p>
<p>Каму ж гэта,</p>
<p>ды што ж гэта трэба?</p>
<p>А зоры над хатай, над жорсткаю глебай,</p>
<p>а зоры ляглі далавах.</p>
<p> </p>
<p>Калі ж гэта я выйшаў рана-рана,</p>
<p>калі зоры на пацеркі ўздзеў,</p>
<p>дык тады адусюль:</p>
<p>і з брамы, і з-пад брамы,</p>
<p>дзе толькі ні кіну-гляну,—</p>
<p>і людзей і не людзей.</p>
<p> </p>
<p>Адзін кажа: «Чаго ты тут ходзіш навокал?</p>
<p>другі кажа: «Ты наша забраў!»</p>
<p>Трэці кажа:</p>
<p>«Прыйшоў ты з далёку,</p>
<p>мы зачынім і дзверы і вокны!»</p>
<p>І адзін толькі:</p>
<p>«Дзень добры, брат!»</p>
<p> </p>
<p>Ой! Ды як жа загарэлася неба,</p>
<p>ды расхадзіліся хмары, жах!</p>
<p>Ды што ж гэта,</p>
<p>ды каму ж гэта трэба?</p>
<p>А зоры над хатай, над жорсткаю глебай,</p>
<p>а іх — спавівае краса...</p>
<p class="sign">1925</p>
<p> </p>
<p> </p>
<h4><a id="chapter57"></a>* * *</h4>
<p>Цаля за цаляй і хвіля за хвіляй</p>
<p>мы адыходзім, імкнёмся наперад.</p>
<p>Хто б ён ні быў, а галоў нам не схіліць.</p>
<p>Вось ужо ў гэта — дык моцна я веру!</p>
<p> </p>
<p>Любы мой браце! Не мы — дык другія,</p>
<p>справа жывая не можа памерці.</p>
<p>Можам і не расцвёўшы загінуць,</p>
<p>але не здрадзім ні думцы, ні сэрцу.</p>
<p class="sign">1925</p>
<p> </p>
<p> </p>
<h4><a id="chapter58"></a>* * *</h4>
<p>Часіна ды з сокам рабіны,</p>
<p>качаеш мяне ў чарнобыллі.</p>
<p>На дзіды, на востры шыпшыннік</p>
<p>ці сэрца, ці дух мой узбілі.</p>
<p> </p>
<p>« Калышуцца скаргі і моўкнуць,</p>
<p>разносяцца разам пялёсткі.</p>
<p>Не хоча Ўладзімір Дубоўка</p>
<p>спяваць пад зазубраны лёскат.</p>
<p> </p>
<p>Пачаў — хай канчаюць другія,</p>
<p>шляхі — адшукаю сабе я.</p>
<p>Загіну — няхай і загіну,</p>
<p>мне гімнамі будуць завеі.</p>
<p class="sign">1925</p>
<p> </p>
<p> </p>
<h4><a id="chapter59"></a>ПАЛЯЖАМ МЫ</h4>
<p>Паляжам мы, і вецер нашы косці</p>
<p>паточыць, пылам над лясамі разнясе.</p>
<p>А ўсё ж ткі мы шукаем прыгажосці,</p>
<p>штодзённа кленчым мы сваёй красе.</p>
<p> </p>
<p>Яны ў гаях, крыніцах гаманлівых,</p>
<p>у шуме-гомане лясных азёр,</p>
<p>у моры збожжа на палетках-нівах;</p>
<p>красой уквечаны увесь прастор...</p>
<p> </p>
<p>Іграй, іграй, мой дружа цымбалісты,</p>
<p>каб дні вясны маёй са струн зляталі.</p>
<p>Ішлі яны пад вэлюмам імглістым</p>
<p>і гінулі ў жыцці, як хвалі ў хвалях.</p>
<p> </p>
<p>Не шкадаваў, не скардзіўся нікому,</p>
<p>хоць часам дух звіваўся ў немы лямант,</p>
<p>а свет увесь, нязнаны і знаёмы,</p>
<p>мне выдаваўся нейкай чорнай плямай.</p>
<p> </p>
<p>Іграй, іграй, каб струны галасілі</p>
<p>і захліпаліся, як я сягоння.</p>
<p>Загіну з гукамі ў тумане сінім,</p>
<p>а не схілю ні галаву, ні скроні.</p>
<p> </p>
<p>Аддам усё за гукі шчырай песні,</p>
<p>якая прыйдзе ў барваванні новым.</p>
<p>Ад Віленскіх азёр да сумнага Палесся</p>
<p>яе сустрэнем задушэўным словам.</p>
<p class="sign">1925</p>
<p> </p>
<p> </p>
<h4><a id="chapter60"></a>* * *</h4>
<p>Вы мелодый не слухаеце,</p>
<p>а я — прыкладаю вуха да долу:</p>
<p>з Надазер’я, над лугам</p>
<p>вясна завілася столкамі.</p>
<p> </p>
<p>Лясы і бярозы ніцыя</p>
<p>туманамі набраклі вохкімі.</p>
<p>Вецер з ліловымі спіцамі</p>
<p>у галлі над амшарай вохкае.</p>
<p> </p>
<p>Каўнер адшпіляю шырока,</p>
<p>каб паветра цалавала грудзі.</p>
<p>Незвычайны, патаемны рокат</p>
<p>сенажаці думак запрудзіў.</p>
<p> </p>
<p>Як сказаць, як знайсці такое</p>
<p>слова, каб было яно кволае?</p>
<p>Не катуе, але ўсё ж ткі коліць</p>
<p>і ногі быццам у волаве...</p>
<p class="sign">1925</p>
<p> </p>
<p> </p>
<h4><a id="chapter61"></a>* * *</h4>
<p>Прабаваў запаліць папяросу,</p>
<p>каб забыцца аб стройным стане.</p>
<p>Тыя цудоўна-русыя косы</p>
<p>ў сінім дыме ніяк не растануць...</p>
<p> </p>
<p>Так, здаецца, абняў бы аберуч</p>
<p>і жыццё, і лясы, і дзяўчыну.</p>
<p>Вобраз мілы страямі убераць,</p>
<p>бо у сэрцы нітуецца шчыльна.</p>
<p class="sign">1925</p>
<p> </p>
<p> </p>
<h4><a id="chapter62"></a>ВЫЙДУ, ВЫЙДУ, ДЗЕ ГОРАДА ГРУКАТ</h4>
<p>Выйду, выйду, дзе горада грукат,</p>
<p>дзе афішы у фарбах яскравых.</p>
<p>Не сашчэпяцца вуліцай рукі,</p>
<p>як увосень золкасцю травы.</p>
<p> </p>
<p>Мільгане зірк у вочы сінія,</p>
<p>каб усмешкаю вусны торгаць.</p>
<p>Паглядзець я люблю і на Сільву,</p>
<p>але іншая наша дарога.</p>
<p> </p>
<p>Больш чаруе мяне твая постаць,</p>
<p>паўкажушак, хусцінка чырвоная.</p>
<p>Галаву трымаеш так проста</p>
<p>і сама сабой задаволена.</p>
<p> </p>
<p>Сябраваў я таксама і з сокалам,</p>
<p>у юнацтве знаёміўся з кельняй.</p>
<p>Не глядзеў на работу збоку я —</p>
<p>сам з вялікім рабіў здавальненнем.</p>
<p> </p>
<p>Пахадзіў я ў спяцоўцы нямала</p>
<p>каля вапны і алебастра.</p>
<p>Вось чаму ты мяне зацікавіла,</p>
<p>а не тым, што завуць цябе майстрам.</p>
<p> </p>
<p>Ты раскажаш пра ўсё на свеце,</p>
<p>і пра тое, што заўтра, на ранні,</p>
<p>будзеш зноў, хоць у дождж ці вецер,</p>
<p>на сваім стаяць рыштаванні.</p>
<p> </p>
<p>Заспяваеш без слоў мелодыю</p>
<p>і мяне згадаеш ты гукамі.</p>
<p>Я з вялікай прыму асалодаю</p>
<p>твой напеў,— праляціць ён над грукатам...</p>
<p class="sign">1925</p>
<p> </p>
<p> </p>
<h4><a id="chapter63"></a>ДЗІВАВАЎСЯ І ТАК КАХАЎ</h4>
<p>Дзіваваўся і так кахаў,—</p>
<p>наглядзецца не мог калісьці.</p>
<p>Зубцамі чорных валос —</p>
<p>галава</p>
<p>васільком здавалася шалясцістым...</p>
<p> </p>
<p>Час імклівіў кудысьці, грунём,</p>
<p>а і мы не схілялі калені.</p>
<p>Супакой пагублялі, як восенню клён</p>
<p>лісцё на ўзвей вокамгненняў.</p>
<p> </p>
<p>Задзівіла, дзяўчынка мая...</p>
<p>Дзе і што? Ці імпэт пахавала?</p>
<p>Сэрца стыне, на вуснах: «Ай-я!..»</p>
<p>А дакоры маўклівыя валам.</p>
<p> </p>
<p>Прысягаліся або, можа, так?</p>
<p>Абяцалі узвышша, поплеч?</p>
<p>Што пытаць! Чый пульс не сакатаў?</p>
<p>Што згарае — пакіне попел.</p>
<p> </p>
<p>І цяпер вось — усмешкі няма...</p>
<p>І вочы — бліснуць і згаснуць...</p>
<p>І пялёсткі наземіць мак,</p>
<p>бо і ён перажыў сваё шчасце...</p>
<p class="sign">1925</p>
<p> </p>
<p> </p>
<h4><a id="chapter64"></a>* * *</h4>
<p>Узвіліся страі высока.</p>
<p>Ну, а далі? — Вохкія сцежкі.</p>
<p>Напілася каліна сокам.</p>
<p>Ну, а далі? — Сэрца цешыць.</p>
<p> </p>
<p>Прыплюснула вейкі млосна.</p>
<p>Ну, а далі? — Жывём аднойчы.</p>
<p>Прастор у тумане росным.</p>
<p>Ну, а далі? — Купіны змочыць.</p>
<p> </p>
<p>Пашчапаліся вусны ад смагі.</p>
<p>Ну, а далі? — Крыніца плюскочыць.</p>
<p>Паспляталіся пахі пад пахі.</p>
<p>Ну, а далі? — І вочы на вочы.</p>
<p> </p>
<p>Разлілася знямога і слодыч.</p>
<p>Ну, а далі? — Жыццё маладое!</p>
<p>Пад нагамі багна і слота,</p>
<p>дык вясна у істоце затое.</p>
<p> </p>
<p>Узвіліся страі высока.</p>
<p>Ну, а далі? — Вохкія сцежкі.</p>
<p>Налілася каліна сокам.</p>
<p>Ну, а далі? — Сэрца цешыць.</p>
<p class="sign">1925</p>
<p> </p>
<p> </p>
<h4><a id="chapter65"></a>* * *</h4>
<p>...І гінулі яны за косы Клеапатры,</p>
<p>за вочы тыя, што не сняцца нават.</p>
<p>Да ног прыносілі,—</p>
<p>а неслі ўпарта,—</p>
<p>жыццё, свой лёс і славу...</p>
<p> </p>
<p>...І гінулі яны у хваляванні лавы,</p>
<p>якую слаў, радзіў Везувій.</p>
<p>Апошні раз на мармуровых лавах</p>
<p>лавілі вуснаў лоскат, цень надзеі.</p>
<p>Затым з Пампеяй казкаю заснулі...</p>
<p> </p>
<p>...І гінулі яны штодзённа і штогодна,</p>
<p>за ласкі шчырыя, хвілінныя, за ласкі...</p>
<p>Дарма, што з блудніцай нягоднай,</p>
<p>дарма, што многакраць, не першы.</p>
<p>І так ад Рыму да Аляскі...</p>
<p class="sign">1925</p>
<p> </p>
<p> </p>
<h4><a id="chapter66"></a>КАРМАЗЫНАМ АСМУЖАНЫ</h4>
<p>Ведаеш добра: ты вельмі прыгожая,</p>
<p>вусны твае кармазынам асмужаны.</p>
<p>Вочы ненацкам жыццё устрывожылі</p>
<p>і агарнулі сукрыстасцю кужалю.</p>
<p> </p>
<p>Чуў ды не верыў — спатканне на ростані.</p>
<p>Што ж, будзе сумная песня, мінорная.</p>
<p>Наша каханне звычайнае, простае,—</p>
<p>хоць незвычайнай тугой і агорнута.</p>
<p> </p>
<p>Лёс табе даў пекнату чараўнічую,</p>
<p>дасць ён, напэўна, і шчасце вялікае.</p>
<p>Шчыра жадаю — не быць табе знічкаю,</p>
<p>каб і ўспамін да сябе ты не клікала...</p>
<p> </p>
<p>Хвалямі ў хвалях, пакуль не загінулі,</p>
<p>сэрца твайго каб шкадункі не ўразілі...</p>
<p>Можа і мы на акрайках дэльфінавых,</p>
<p>быццам хлапчук Рафаэльвай фантазіі...</p>
<p class="sign">1925</p>
<p> </p>
<p> </p>
<h4><a id="chapter67"></a>ПЕСНЯ, ЎШЧУНЬ!</h4>
<p>Край не знаў наш песень чыстага мажору:</p>
<p>поруч з весялосцю смутак і туга.</p>
<p>Гэтыя палеткі, гэтыя разоры:</p>
<p>нельга... льга...</p>
<p> </p>
<p>Чуў я навальніцы, чуў і пушчы гоман,</p>
<p>і азёр, і мора гоманы я чуў.</p>
<p>Жалю, крыўды нейкай так было ў іх многа...</p>
<p>Песня, ўшчунь!</p>
<p> </p>
<p>А яна ліецца ды праз сенажаці</p>
<p>і з дзявочых вуснаў і з цымбальных струн.</p>
<p>У шчамлёткі сэрца пачало сціскацца</p>
<p>не ў пару...</p>
<p> </p>
<p>Хай міноры песень сэрца болем пояць:</p>
<p>смутак родзіць радасць, родзіць весялосць.</p>
<p>Пунсавеюць хмары над радзімым полем...</p>
<p>Шчасце ёсць!</p>
<p class="sign">1925</p>
<p> </p>
<p> </p>
<h4><a id="chapter68"></a>* * *</h4>
<p>Машына напорна па бруку, ўсё далей.</p>
<p>Сабака застаўся з нагой паламанай.</p>
<p>І з лямантам не*мым у сінія далі</p>
<p>надрыўная боль залунала.</p>
<p> </p>
<p>Дзяўчынка спяшалася, крок прыпыніла</p>
<p>і кінула чорную лусту-скарынку.</p>
<p>Пакуту чужую ўшчувала маўкліва</p>
<p>сардэчная тая дзяўчынка...</p>
<p> </p>
<p>І вось мільганулі дзве жоўтыя морды,</p>
<p>той хлеб адкаціўся далёка, далёка.</p>
<p>Калецтва забыта... А бой будзе цвёрды:</p>
<p>і зубы на зубы, і вока на вока...</p>
<p class="sign">1925</p>
<p> </p>
<p> </p>
<h4><a id="chapter69"></a>* * *</h4>
<p>Навала мінула, навала далёка,</p>
<p>у сонца праменні ўвесь грукат загінуў.</p>
<p>Вяршаліна дуба схілілася толькі,</p>
<p>са жвірам цалуецца, то — успаміны...</p>
<p> </p>
<p>Як белыя косці, наўсцяж астрыжонкі</p>
<p>ў карунках зялёных — туга ў футарале.</p>
<p>І страціцца ўся зеляніна, пажоўкне,</p>
<p>галосяць бязгучныя соку крышталі.</p>
<p> </p>
<p>А ліпы красуюць і з верасу водар,</p>
<p>расою крышталіць кілім аксамітны.</p>
<p>Дубы маладыя з бярозамі воддаль</p>
<p>вясноваю смагай суздром апавіты...</p>
<p class="sign">1925</p>
<p> </p>
<p> </p>
<h4><a id="chapter70"></a>І БЫЛО ЎВОСЕНЬ</h4>
<p>І было увосень, калі стрыглі поле</p>
<p>і на полі слалі дываны з лістоў.</p>
<p>Зашчымела сэрца ў нечуваным болю:</p>
<p>вельмі многа крыўды,</p>
<p>вельмі мала слоў.</p>
<p> </p>
<p>І было увосень... Я сказаў аднойчы:</p>
<p>больш не дакрануцца пальцы мае струн.</p>
<p>І пайду да мэты, сцяўшы зубы, моўчкі,</p>
<p>і назад не гляну,</p>
<p>як калісьці Ван Чжао-цзюнь.</p>
<p> </p>
<p>І было увосень... Я сказаў на ростань:</p>
<p>тое, што звінела, больш няма таго.</p>
<p>І апошняй песні завілася постаць:</p>
<p>жыватворчы праглынуў агонь.</p>
<p class="sign">1925</p>
<p> </p>
<p> </p>
<h4><a id="chapter71"></a>* * *</h4>
<p>Не кажу — запявайце, цымбалы,</p>
<p>не кажу — струна да струны.</p>
<p>Нам нямала жыццё наіграла,</p>
<p>дык няхай спачываюць яны.</p>
<p> </p>
<p>Разліваецца смага па жылах,</p>
<p>як пялёсткі ў павевах вятроў.</p>
<p>Мне калісьці цыганка варажыла,</p>
<p>што загубіць мяне — мая кроў.</p>
<p> </p>
<p>Хай мяне, а нікога іншага,</p>
<p>хай мяне, а нікога больш.</p>
<p>Вось не ведаю нічога сіньшага,</p>
<p>чым вочы дзявочыя і — боль.</p>
<p> </p>
<p>І нічога не ведаю больш белага,</p>
<p>чым ростань нечаканая і снег.</p>
<p>А сняжынкі ўсё лётаюць-бегаюць,</p>
<p>і здаецца, што гэта ўва сне.</p>
<p> </p>
<p>Ой, браточкі мае, таварышы,</p>
<p>ды чаму ж гэта ў радасці сум?</p>
<p>Нечакана возьмеш — завалішся...</p>
<p>Столькі песень я ў сэрцы нясу!</p>
<p> </p>
<p>Вось каб так праспяваць іх, як думаю,</p>
<p>вось каб так, як кладуцца яны...</p>
<p>Аплывае крыніца шумаю,</p>
<p>ці адкінуць яе далані?</p>
<p> </p>
<p>Але ж песня ты, песня... Ой, песня!</p>
<p>Ты пакрышыш наносную твань!</p>
<p>Калі кажа паэт, што прадвесня,—</p>
<p>дык пачне зелянець трава!</p>
<p> </p>
<p>Не кажу — запявайце, цымбалы,</p>
<p>не кажу — струна да струны.</p>
<p>Калі іх не парвала навала,—</p>
<p>будуць вечна іграць нам яны!</p>
<p class="sign">1925</p>
<p> </p>
<p> </p>
<h4><a id="chapter72"></a>ПАЛЫНЫ ПАСІВЕЛІ НА ЎЗГОРКУ</h4>
<p>Палыны пасівелі на ўзгорку,</p>
<p>запрыгоршчыць і кіне іх вецер.</p>
<p>Мо таму так на свеце горка,</p>
<p>мо таму часам горка на свеце?</p>
<p> </p>
<p>Калі глянуць на тыя даліны,</p>
<p>калі глянуць на тыя далочкі,—</p>
<p>толькі ліст адвіхнуўся з каліны,</p>
<p>а яго ўжо у гліну топчуць.</p>
<p> </p>
<p>А ў каліне, ў шыпшынніку дзікім</p>
<p>начавалі і сонца і росы.</p>
<p>А ў пялёстках — без меры, без ліку —</p>
<p>з сокам шчасце суздром разлілося.</p>
<p> </p>
<p>Адцвітае, усё адцвітае —</p>
<p>і гады, і хвіліны, і кветкі.</p>
<p>Маладосць ты мая залатая,</p>
<p>і цябе панясе так па ветру.</p>
<p> </p>
<p>Разліешся пялёсткамі песень</p>
<p>ад мяне ды на тыя даліны.</p>
<p>Там і скруціць іх вецер у дэсань,</p>
<p>бо да зор ад зямлі не дакіне.</p>
<p> </p>
<p>Толькі знаю і веру цвёрда,</p>
<p>як у долю краіны роднай,—</p>
<p>маіх думак не кіне ў бёрда,</p>
<p>не затчэ утокам нягодным.</p>
<p> </p>
<p>Вось затым дарую і крыўду,—</p>
<p>што мінула і што надыдзе.</p>
<p>Калі сэрца каханнем спавіта,—</p>
<p>дык не будзе ў ім месца крыўдзе.</p>
<p> </p>
<p>Палыны пасівелі на ўзгорку,</p>
<p>а ў далінах — пялёсткі ад кветак.</p>
<p>Іх калыша з вясёлай гаворкай,</p>
<p>гаркату вытрасае з іх ветрык...</p>
<p class="sign">1925</p>
<p> </p>
<p> </p>
<h4><a id="chapter73"></a>ХАЙ ЗВОНЯЦЬ ШКЛЯНКАМІ</h4>
<p>Хай звоняць шклянкамі, ты не зважай!</p>
<p>У іх душа — на дробныя кавалкі.</p>
<p>Даволі сэрца я ўжо наважаў,</p>
<p>калі жыццё — дык поўнай чаркай!</p>
<p> </p>
<p>Спявай... А спеў — «Яшчэ, яшчэ!»</p>
<p>Чаго яшчэ? А можа шчасця?!</p>
<p>Забраў яго там неякі Кашчэй,</p>
<p>пакінуў смутак між людзей бадзяцца.</p>
<p> </p>
<p>Дык трасца з ім!</p>
<p>Прыдумаем яго!</p>
<p>Тады —</p>
<p>прыемна будзе жыць на свеце...</p>
<p>Калі гарыць ва мне агонь,</p>
<p>дык па-над сцежкаю засвеціць!</p>
<p> </p>
<p>І ціха так, і ціха так зусім...</p>
<p>Чутно:</p>
<p>на дах бразгочыць дождж сцюдзёны.</p>
<p>Калі дагэтуль ён не загасіў,</p>
<p>дык не загасіць пал мой і сягоння.</p>
<p> </p>
<p>Спявай, цыганка любая, затым,</p>
<p>што навяваеш вобраз Інду, мора.</p>
<p>Такі нязвыклы гэты твой матыў,</p>
<p>такі нязвыклы: добры і нядобры.</p>
<p> </p>
<p>У нас...</p>
<p>Ты ведаеш? —</p>
<p>Адна туга!</p>
<p>Як заспяваюць дзе пры сенажаці,—</p>
<p>здаецца — конь не ўстоіць на нагах,</p>
<p>здаецца — сына пахавала маці.</p>
<p> </p>
<p>А ўсё ж ткі я люблю такую рэч:</p>
<p>праўдзіва і жыццёва.</p>
<p>Калі туга — дык у тузе гарэць,</p>
<p>пакуль не ляжа радасць у аснову.</p>
<p> </p>
<p>А калі хто не каштаваў тугі,</p>
<p>адкуль ён смак пазнае ў весялосці?</p>
<p>. . . . . . . . . . . . . . . . . . . . . . . . . . . . . .</p>
<p>Ці многа нас, як я з табой, такіх,—</p>
<p>шукаем, не згубіўшы, ўсё чагосьці?!</p>
<p class="sign">1925</p>
<p> </p>
<p> </p>
<h4><a id="chapter74"></a>ЗАЦВІТАЙ, ЗАРА, НА НЕБАСХІЛЕ</h4>
<p>Зацвітай, зара, на небасхіле,</p>
<p>зараніца, закрасуй ты ружай!</p>
<p>Што на свеце роўнага па сіле</p>
<p>знойдзецца да шчырай дружбы?</p>
<p> </p>
<p>Злосць людскую скнара хай збірае,</p>
<p>абыходзім подласць мы здалёку.</p>
<p>А вось радасць, што цвіце над краем,</p>
<p>у юнацкіх сэрцах не замоўкне.</p>
<p> </p>
<p>Яна з воч свіціцца светла-сініх,</p>
<p>яна з воч свіціцца васільковых,</p>
<p>і ў вачах не згасне, не застыне,</p>
<p>адгукнецца ў задушэўных словах.</p>
<p> </p>
<p>Зацвітай, зара, ў ліловых сценях —</p>
<p>пунсавеюць і яны паволі.</p>
<p>Калі сёння думкі ў летуценнях,—</p>
<p>не загаснуць у жыцці ніколі.</p>
<p> </p>
<p>Закрасуй ты кветкай, зараніца,</p>
<p>над прасторам родным з небасхіла,</p>
<p>каб краса, ў пялёстках што ільсніцца,</p>
<p>нас праменнем ясным азарыла.</p>
<p> </p>
<p>Маладосці сіла залатая</p>
<p>з зараніцаю красуе ружай.</p>
<p>Сэрцам шчырым мы яе вітаем,</p>
<p>мы яе з табой і любім, дружа.</p>
<p class="sign">1926</p>
<p> </p>
<p> </p>
<h4><a id="chapter75"></a>ДУМКІ ЛЯТУЦЬ</h4>
<p>Думкі лятуць, як дэпешы без адраса,</p>
<p>можа ад смутку, а можа ад радасці.</p>
<p> </p>
<p>З тым размінуцца, а з тым прывітаюцца,</p>
<p>ці гэта вечар, ці можа і раніца?</p>
<p> </p>
<p>Словамі яснымі, словамі сціплымі</p>
<p>так пакрысе сваю моладасць выпяю.</p>
<p> </p>
<p>Усё адцвітае, таксама і моладасць,</p>
<p>вось і трывога з’яўляецца ў голасе.</p>
<p> </p>
<p>Цешуся толькі, што марна не згіну я,</p>
<p>проста і чэсна іду пуцявінаю.</p>
<p> </p>
<p>З братам — па-братняму, з ворагам — воража.</p>
<p>Любы мой дружа! — заўсёды так хораша.</p>
<p> </p>
<p>Праца — працую з імклівай напорнасцю;</p>
<p>думка у дзеях да светлага горнецца.</p>
<p> </p>
<p>Ляманты вецер узніме над сцежкаю</p>
<p>і рассыпаецца долу усмешкамі...</p>
<p> </p>
<p>Перамаглі яго песню і збочылі</p>
<p>незабываныя песні дзявочыя...</p>
<p> </p>
<p>Можа не так? — Але ж сэрца адчынена</p>
<p>так і маё, як і сэрца дзяўчыніна!</p>
<p> </p>
<p>Словамі сціплымі, яснымі словамі</p>
<p>я і ўшаную жыццёвае полымя.</p>
<p> </p>
<p>Думкі лятуць, як дэпешы без адраса,</p>
<p>многа ў іх смутку, а больш яшчэ радасці...</p>
<p class="sign">1926</p>
<p> </p>
<p> </p>
<h4><a id="chapter76"></a>* * *</h4>
<p>Ведаю, што і я памру, як і ўсе,</p>
<p>што па смерці нічога не будзе трэба.</p>
<p>Тым мацней люблю ўвесь шырокі свет</p>
<p>і гэта — пярэстае збольшага — неба.</p>
<p> </p>
<p>Перачуць усю боль і ўсю слодыч жыцця,</p>
<p>акунуцца ў прадонне жыцця з галавою.</p>
<p>Пераслухаць, як хвалі ў вятрах шалясцяць,—</p>
<p>гэта шчасце! Хай скажуць — малое...</p>
<p> </p>
<p>Перайначыць, спыніць можа сілы няма,</p>
<p>а плысці супроць плыні магчыма.</p>
<p>На шляху калі хто і залом заламаў,—</p>
<p>падарожжа не зменіць, не спыніць.</p>
<p> </p>
<p>Церушыцеся шаты лісцём залатым,</p>
<p>вы красою праменілі гордай.</p>
<p>Чаравалі мяне (мо затым, не затым?)</p>
<p>ціхіх шэптаў акорды, акорды...</p>
<p class="sign">1926</p>
<p> </p>
<p> </p>
<h4><a id="chapter77"></a>ЦІ СНЕГ, ЦІ ЗАВЕЯ</h4>
<p>Ці снег, ці завея,</p>
<p>ці золкі туман.</p>
<p>Таго не жалею,</p>
<p>таго, што няма.</p>
<p> </p>
<p>Гады маладыя,</p>
<p>юнацкая кроў!</p>
<p>Агонь гіне дымам,</p>
<p>не прыйдзе ізноў.</p>
<p> </p>
<p>Дык, арфы і цытры,—</p>
<p>гучней і гучней!</p>
<p>Хай вашыя рытмы</p>
<p>абудзяць людзей.</p>
<p> </p>
<p>У вочах узрочных</p>
<p>фіялкі з расой.</p>
<p>Нашто укарочваць</p>
<p>спатканні з красой.</p>
<p> </p>
<p>Мінула — надыдзе,</p>
<p>надыдзе — міне.</p>
<p>Ніколі не скрыўдзіць</p>
<p>прыгожы нас дзень.</p>
<p> </p>
<p>Раз келіх наліты,—</p>
<p>жыццё — не віно,—</p>
<p>пакуль не дапіты,</p>
<p>не ўбачыш ты дно.</p>
<p> </p>
<p>Ці снег, ці завея,</p>
<p>ці золкі туман.</p>
<p>Таго не жалею,</p>
<p>чаго не стрымаць.</p>
<p class="sign">1926</p>
<p> </p>
<p> </p>
<h4><a id="chapter78"></a>* * *</h4>
<p>Завіліся струны,</p>
<p>струны дзіка звоняць,</p>
<p>навальніца грае:</p>
<p>зацвіцеў мінор.</p>
<p> </p>
<p>Ночка-начаніца</p>
<p>прымружыла скроні,</p>
<p>і галосіць пушча</p>
<p>смуткам у прастор.</p>
<p> </p>
<p>У імкненні вечным,</p>
<p>у імкненні чыстым</p>
<p>я іду наперад,</p>
<p>мабыць, не адзін.</p>
<p> </p>
<p>Мэта свеціць зоркай,</p>
<p>зоркай прамяністай.</p>
<p>Дык чаму ж пад змрокам</p>
<p>стужкі пуцявін?</p>
<p> </p>
<p>Я іду праз пушчу,</p>
<p>я іду праз вецер,</p>
<p>навальніца плача,</p>
<p>пошчак не заціх.</p>
<p> </p>
<p>Па-над маёй сцежкай</p>
<p>той агонь засвеціць,</p>
<p>што у маім сэрцы</p>
<p>і ў вачах маіх.</p>
<p> </p>
<p>Папараць сплялася</p>
<p>з верасам пад ногі,</p>
<p>распасцерла ніцам</p>
<p>пасткі-далані.</p>
<p> </p>
<p>Навальніца вокал</p>
<p>рассявае скогат,</p>
<p>утапіла зоры</p>
<p>ў пацерках суніц.</p>
<p> </p>
<p>Я збяру суніцы,</p>
<p>я збяру жаданні:</p>
<p>запалю іх песняй</p>
<p>ці згару і сам.</p>
<p> </p>
<p>Лепш пагібель вомірг</p>
<p>для красы Світання,</p>
<p>чым на сініх вочах</p>
<p>вечная раса.</p>
<p class="sign">1926</p>
<p> </p>
<p> </p>
<h4><a id="chapter79"></a>ЗУБЦАМІ ЧОРНЫХ, СТРЫЖАНЫХ ВАЛОС</h4>
<p>Зубцамі чорных, стрыжаных валос</p>
<p>ты мне нагадвала валошку ў жыце.</p>
<p>Балюча мне было, да горкіх слёз,</p>
<p>кахаць і памыліцца.</p>
<p> </p>
<p>Да горкіх слёз балюча мне было,</p>
<p>мая зямлячка ты, мая Маруся.</p>
<p>Цяпер — адкрасавала, адцвіло,</p>
<p>ў жалобу не ўбяруся...</p>
<p> </p>
<p>Адкрасавала, адцвіло цяпер,</p>
<p>і нават смутак прападае, гіне...</p>
<p>Яшчэ успомню, любую, цябе</p>
<p>ў апошнюю хвіліну...</p>
<p> </p>
<p>Цябе успомню, любую, яшчэ,</p>
<p>як ты нагадвала валошку ў жыце.</p>
<p>А можа стане мне тады лягчэй,—</p>
<p>з такога надужыцця...</p>
<p class="sign">1926</p>
<p> </p>
<p> </p>
<h4><a id="chapter80"></a>ЦЯГНІК СПЯШАЎСЯ</h4>
<p>Цягнік спяшаўся, сакатаў маркотна,</p>
<p>цягнік сумленна мераў кіламетры.</p>
<p>На ўзгорку, бачылі усе праз вокны,</p>
<p>каліна красавала белым цветам.</p>
<p> </p>
<p>Наводля дзеўчына ў кужэльных шатах</p>
<p>маю дарогу шчасцем вышыць выйшла.</p>
<p>І пад шатром, зялёным і бахматым,</p>
<p>застыла ў млявасці на ўзвышшы.</p>
<p> </p>
<p>І хараство істоту агарнула,</p>
<p>каліна белая... нявеста маладая...</p>
<p>Праз вокамгненне з гоманам і гулам</p>
<p>далечыня ад воч яе схавала...</p>
<p> </p>
<p>І скардзіцца няма каму, ды дзе там:</p>
<p>цягнік імкнуўся ў небасхіл, у далі.</p>
<p>Каліна красавала белым цветам,</p>
<p>пялёсткі следам ціха абляталі...</p>
<p class="sign">1926</p>
<p> </p>
<p> </p>
<h4><a id="chapter81"></a>КАЛІ ВУСНЫ ШАПТАЛІ НЕ ТРЭБА...</h4>
<p>Калі вусны шапталі — не трэба! —</p>
<p>дык у вочах свіцілася — любы, імкніся...</p>
<p>І у вочах было вечна палкае мора і неба:</p>
<p>у нязмерных глыбінях нязмерныя высі.</p>
<p> </p>
<p>А калі паспляталіся сцені,</p>
<p>зоры ў небе і моры вянком завіліся.</p>
<p>Над зямлёю тады летуценні жылі ў летуценнях:</p>
<p>у нязмерных глыбінях нязмерныя высі.</p>
<p> </p>
<p>І ў той час, што не знае падобных,</p>
<p>ў захапленні і месяц на хмарах спыніўся.</p>
<p>Векавечныя тайны ў адзін знітаваліся подых:</p>
<p>у нязмерных глыбінях нязмерныя высі.</p>
<p> </p>
<p>А калі рассыпаліся зоры,</p>
<p>што звіваліся ў небе і моры калісьці,</p>
<p>даляведныя вочы праменілі шчасце і гордасць:</p>
<p>у нязмерных глыбінях нязмерныя высі.</p>
<p class="sign">1926</p>
<p> </p>
<p> </p>
<h4><a id="chapter82"></a>* * *</h4>
<p>Мы усе у большасці ранеты.</p>
<p>Песняй шлях —</p>
<p>надоўга хіба вытчаш?</p>
<p>Закрасуе ў Камуне Свету</p>
<p>песня хіміі каталітычнай.</p>
<p> </p>
<p>Нашы крозы,</p>
<p>гімны краявідам</p>
<p>і часінай</p>
<p>дробныя сусцігі —</p>
<p> </p>
<p>ці раўня з якім</p>
<p>цыанамідам</p>
<p>будуць там,</p>
<p>дзе плуг заменяць тыглі?</p>
<p> </p>
<p>Засмяюцца людзі у наступным:</p>
<p>— Ну і ну!</p>
<p>Стваралі песні продкі!</p>
<p> </p>
<p>Аб адным цяпер я і шкадую,</p>
<p>што жыццё каротка, так каротка!..</p>
<p> </p>
<p>Хто тады</p>
<p>пра смутак наш успомніць?</p>
<p>Пра мінор мінулы</p>
<p>і сучасны?</p>
<p> </p>
<p>Што тады</p>
<p>якісьці наш сасоннік</p>
<p>і слязьмі крынічаныя пасмы?</p>
<p> </p>
<p>А нашчадкі</p>
<p>будуць ведаць многа —</p>
<p>і не сніцца большасці</p>
<p>пра тое.</p>
<p> </p>
<p>Нашы</p>
<p>абыдзённыя трывогі</p>
<p>будуць ім,</p>
<p>як выкапкі кратовы.</p>
<p> </p>
<p>Стануць людзі будучыні</p>
<p>цвёрда</p>
<p>і на блізкіх зорах,</p>
<p>і на дальніх.</p>
<p> </p>
<p>Капельмайстра</p>
<p>будучыні гордай</p>
<p>прывітае іх</p>
<p>мажорам трыумфальным.</p>
<p> </p>
<p>Гэным рытмам,</p>
<p>гэным сугалоссям</p>
<p>ці зайздросціць нам,</p>
<p>ці памаліцца?</p>
<p> </p>
<p>Ў інфузорнай плаваючы злосці,</p>
<p>дзе хто</p>
<p>душы ложыць на паліцы.</p>
<p> </p>
<p>Многа песень</p>
<p>сумных і шчаслівых</p>
<p>мы ў сваім не чуем падарожжы,</p>
<p>а далёкіх песень пералівы</p>
<p>нас сваёй нязвычнасцю трывожаць.</p>
<p> </p>
<p>Горнемся мы ўсе</p>
<p>да блізкай мэты,</p>
<p>песняй шлях —</p>
<p>надоўга хіба вытчаш?</p>
<p>А напэўна будзе у Камуне Свету</p>
<p>песня хіміі каталітычнай.</p>
<p class="sign">1926</p>
<p> </p>
<h4><a id="chapter83"></a>Т Ы НАПОРНА ІДЗЕШ, МАЛАДАЯ</h4>
<p>Ты напорна ідзеш, маладая,</p>
<p>да вядомага ўпартай хадою.</p>
<p>Табе песні, сястрыца, складаю,</p>
<p>заварожаны доляй такою.</p>
<p> </p>
<p>Па-над сцежкаю месяц устане</p>
<p>і раскіне вяночкамі зоры.</p>
<p>У бязмежным сваім акіяне</p>
<p>свой ліхтар ён засвеціць нам скора.</p>
<p> </p>
<p>Калі лёс нам кладзе перашкоды,</p>
<p>мы іх знішчым дашчэнту, у корань.</p>
<p>Найвялікшая ў тым асалода:</p>
<p>тады дух твой са светам гаворыць.</p>
<p> </p>
<p>Калі сцежка травой зарастае</p>
<p>ці на сцежцы ламачча, карэнне,</p>
<p>о, дзяўчына! — не будзе адчаю,—</p>
<p>мы на лепшае сцежку павернем.</p>
<p> </p>
<p>Думкай яснай злятаю у высі,</p>
<p>месяцовых вяночкаў дастану.</p>
<p>Бо яны для цябе завіліся</p>
<p>і табе яны будуць, каханай.</p>
<p class="sign">1926</p>
<p> </p>
<p> </p>
<h4><a id="chapter84"></a>ЛЕТУЦЕННЕМ ПРОЙДЗЕМ МЫ НАД КРАЕМ</h4>
<p>Летуценнем пройдзем мы над краем</p>
<p>і загінем, быццам летуценне.</p>
<p>Для айчыны шчасце мы ствараем —</p>
<p>для свайго і новых пакаленняў.</p>
<p> </p>
<p>З сэрцам чыстым і душой адкрытай,</p>
<p>услаўляючы каханне, дружбу,</p>
<p>пройдзем мы на працу і на бітву</p>
<p>крокам несупынным, крокам мужным.</p>
<p> </p>
<p>Разам з моцнымі у думцы смелай</p>
<p>пракладаем шлях такі трывалы,</p>
<p>каб яго парушыць не пасмела</p>
<p>самая зацятая навала.</p>
<p> </p>
<p>У змаганні многа нас загіне,</p>
<p>у змаганні за Камуну Свету.</p>
<p>Загалосіць вецер пры даліне,</p>
<p>месяц будзе паглядаць, як сведка.</p>
<p> </p>
<p>А пакуль у жылах кроў іграе,</p>
<p>славім і каханне мы, і дружбу.</p>
<p>Летуценнем пройдзем мы над краем,</p>
<p>крокам несупынным, крокам мужным...</p>
<p class="sign">1926</p>
<p> </p>
<p> </p>
<h4><a id="chapter85"></a>* * *</h4>
<p>Я на ўзгорак выходжу круты,</p>
<p>я выходжу Сусвет прывітаць.</p>
<p>Шалясцяць у даліне лісты,</p>
<p>над узгоркам вятры шалясцяць.</p>
<p> </p>
<p>«У празрыстасці краю няма,</p>
<p>ў супакою трывогі не чуць.</p>
<p>Хоць на месцы істота мая,</p>
<p>мае думкі далёка лятуць.</p>
<p> </p>
<p>Не спыніць іх зайздроснай рукой,</p>
<p>не сурочыць іх вокам благім.</p>
<p>Гнёмся мы пад цяжарам вякоў,</p>
<p>покуль самі не ляжам пад ім.</p>
<p> </p>
<p>Хто развеецца пылам на тло,</p>
<p>хто адродзіцца ў дзеях ізноў.</p>
<p>А такое ж навокал святло,</p>
<p>хараство — от як быццам вясной.</p>
<p> </p>
<p>Моцным подыхам, воляй жыцця</p>
<p>узварушана сёння зямля.</p>
<p>І цярушацца думкі наўсцяж,</p>
<p>як зярняты у глебу, маўляў.</p>
<p> </p>
<p>Я стаю на узгорку крутым,</p>
<p>я на стромкім узгорку стаю.</p>
<p>Шалясцяць у даліне лісты,</p>
<p>дапяваюць там песню маю.</p>
<p class="sign">1926</p>
<p> </p>
<p> </p>
<h4><a id="chapter86"></a>* * *</h4>
<p>Залатымі лёсткамі</p>
<p>зазванілі ключыкі:</p>
<p>кволыя жалейкі</p>
<p>з лютнямі іграюць.</p>
<p> </p>
<p>Знікла тая прыкрая,</p>
<p>прыкрасцю балючая,</p>
<p>а цяпер — другая.</p>
<p> </p>
<p>Даўкасць вадаровая</p>
<p>агартае столкамі,</p>
<p>смага нікне ў понырах</p>
<p>неадшкадавана.</p>
<p> </p>
<p>Ціхая й шумлівая,</p>
<p>палкая і волкая</p>
<p>ў засціле туману.</p>
<p> </p>
<p>Думкі а пачуцці,</p>
<p>любыя атожылкі,</p>
<p>падстрыгаць не буду вас,</p>
<p>падстрыгуць другія...</p>
<p> </p>
<p>Гойкнуў-крыкнуў радасна —</p>
<p>паляцелі водзыўкі</p>
<p>ды цераз даліны.</p>
<p> </p>
<p>Свет такі далёкі,</p>
<p>ах! ды як жа блізка ён! —</p>
<p>Чую — уздрыгаюцца</p>
<p>грудзі яго ў звівах...</p>
<p> </p>
<p>Першыя зарніцы</p>
<p>ласкай шчырай бліскаюць,</p>
<p>першым — віват!</p>
<p> </p>
<p>Залатымі лёсткамі</p>
<p>звоняць, звоняць ключыкі:</p>
<p>кволыя жалейкі</p>
<p>з лютнямі іграюць.</p>
<p> </p>
<p>Адышлі кудысьці ўдаль</p>
<p>прыкрасці балючыя,</p>
<p>асалода пеніцца над берагамі...</p>
<p class="sign">1927</p>
<p> </p>
<p> </p>
<h4><a id="chapter87"></a>* * *</h4>
<p>Вядзі мяне, як і вяло ты, сэрца,</p>
<p>на ясны шлях з табой мы узышлі.</p>
<p>Няхай краса любімае зямлі</p>
<p>у задушэўнай песні адгукнецца.</p>
<p> </p>
<p>Я з кожным днём раблюся больш цвярозым,</p>
<p>хоць з большай смагай чару п’ю жыцця.</p>
<p>Мінаюць дні і крыллем шалясцяць,</p>
<p>кладуць адбіткі на дасціпны розум.</p>
<p> </p>
<p>Пульсуе кроў мая спрадвечнаю крыніцай...</p>
<p>То не мая, то пакаленняў кроў!</p>
<p>Яны жылі і будуць жыць ізноў,</p>
<p>крылаты час над імі будзе віцца...</p>
<p> </p>
<p>Схіляюся і слухаю пакорна,</p>
<p>маўклівасць слухаю і гэты шум.</p>
<p>Цяжар вялікі я ў сабе нашу,</p>
<p>а ён жа меншы быў, цяжар, учора...</p>
<p> </p>
<p>У ім ляжаць здабыткі нашых продкаў,</p>
<p>ляжаць лятункі-мроі ўсе мае,</p>
<p>ляжыць усё, што нам жыццё дае</p>
<p>за век вялікі і такі кароткі...</p>
<p> </p>
<p>Урэшце прыйдзе вокамгненне хіжа,</p>
<p>затуліць вочы, вушы мае, рот,</p>
<p>а вечнасці няўмольнае пяро</p>
<p>апошні верш мой на зямлі напіша...</p>
<p> </p>
<p>І прыйдуць новыя на свет наш пакаленні,</p>
<p>якія будуць жыць у харастве Камун.</p>
<p>Жыццё аддам я хараству таму,</p>
<p>найдаражэйшаму дам летуценню.</p>
<p> </p>
<p>Бо там, за горамі гадоў, падзеі,</p>
<p>якія ўзмоцніць праца нашых рук.</p>
<p>За іх — усе цяжары падыму,</p>
<p>за іх і супраць розных ліхадзеяў.</p>
<p> </p>
<p>Наколькі хопіць сілы ў мяне, змогі,</p>
<p>наколькі хопіць дзён жыцця майго,—</p>
<p>мы пойдзем хваляй, палкай, як агонь,</p>
<p>ад перамогі і да перамогі.</p>
<p> </p>
<p>А ты вядзі мяне, маё ты сэрца,</p>
<p>на ясны шлях з табой мы узышлі.</p>
<p>Няхай краса любімае зямлі</p>
<p>у задушэўнай песні адгукнецца.</p>
<p class="sign">1927</p>
<p> </p>
<p> </p>
<h4><a id="chapter88"></a>* * *</h4>
<p>Васількі збіралі, васількі</p>
<p>а у жыце спелым, ля ракі.</p>
<p> </p>
<p>Васількі зайстужыла ў вянок,</p>
<p>любая — аджа ж даўно...</p>
<p> </p>
<p>Красаваў вяночак і засох,</p>
<p>на пяску пялёсткі каля ног.</p>
<p> </p>
<p>На пяску пялёсткі ад жыцця</p>
<p>шастаюць, шапочуць, шалясцяць...</p>
<p> </p>
<p>Спахмурнелі вочы, смех замоўк,</p>
<p>ці мо твае вусны сцяў замок?</p>
<p> </p>
<p>У люстэрку дзён дзесь погляд твой,</p>
<p>смех у пошчак стаўся над ракой...</p>
<p> </p>
<p>І кусаеш вусны... Васількі</p>
<p>красавалі ў жыце ля ракі...</p>
<p class="sign">1927</p>
<p> </p>
<p> </p>
<h4><a id="chapter89"></a>І ЧАМУ ГЛЯДЗІШ ТАК</h4>
<p>І чаму глядзіш так:</p>
<p>з ласкай падазронай,</p>
<p>і чаму у думках:</p>
<p>той ён ці не той?</p>
<p> </p>
<p>Гэтае спатканне</p>
<p>хіба падарунак?</p>
<p>Ты пра тую прошласць</p>
<p>не пытай...</p>
<p> </p>
<p>Калі хочаш слухаць,</p>
<p>я адно згадаю:</p>
<p>дзяцельнік ля лесу,</p>
<p>пурпуры рабін.</p>
<p> </p>
<p>Сцені набягалі</p>
<p>лёгкаю хадою.</p>
<p>Прабягалі — быццам</p>
<p>спуджаны табун...</p>
<p> </p>
<p>Ты была другая.</p>
<p>Я — такі, як сёння.</p>
<p>Што ж: была і песня,</p>
<p>быў і звонкі смех.</p>
<p> </p>
<p>І прайшло без следу,</p>
<p>знікла ўсё дазвання,</p>
<p>нават адгалосак</p>
<p>пралунаў і сціх.</p>
<p> </p>
<p>Да зямлі я кленчу</p>
<p>перад успамінам:</p>
<p>хараства былога</p>
<p>не натрапіць зноў.</p>
<p> </p>
<p>Сёння ты стаіш,</p>
<p>нібыта за туманам,—</p>
<p>я такой не ведаў,</p>
<p>я такой не знаў...</p>
<p> </p>
<p>Не глядзі так даўка:</p>
<p>з ласкай падазронай.</p>
<p>Не адкажа думка:</p>
<p>той ён ці не той.</p>
<p> </p>
<p>Гэтае спатканне</p>
<p>нам не падарунак —</p>
<p>ты мяне не катуй,</p>
<p>прошласць не пытай.</p>
<p class="sign">1927</p>
<p> </p>
<p> </p>
<h4><a id="chapter90"></a>* * *</h4>
<p>Мінае дзень,</p>
<p>знікае за адхонам.</p>
<p>Як прачытаны ліст,</p>
<p>мінулы дзень...</p>
<p> </p>
<p>І толькі сцень ліста,</p>
<p>і толькі сцень</p>
<p>паўстане часам</p>
<p>постаццю знаёмай...</p>
<p> </p>
<p>Паглянеш-глянеш ты</p>
<p>на гэну постаць:</p>
<p>памылкі, спрэчкі,</p>
<p>радасць ды туга.</p>
<p> </p>
<p>А недзе думка</p>
<p>ў памяці лягла:</p>
<p>— Навошта ты нагадваеш,</p>
<p>навошта?</p>
<p> </p>
<p>Жыццё ідзе</p>
<p>у зменнасці нязменнай,</p>
<p>навокал розныя</p>
<p>кладзе сляды.</p>
<p> </p>
<p>А мы, як беларускай казкі сын,</p>
<p>вагу людскога вока</p>
<p>ўпарта</p>
<p>мерым.</p>
<p> </p>
<p>І самі ўсе,</p>
<p>і свет увесь таксама</p>
<p>у гэтым воку</p>
<p>і на той вазе.</p>
<p> </p>
<p>Спрадвечным словам кажам:</p>
<p>— Балазе!</p>
<p>Яго узважылі</p>
<p>ля мора,</p>
<p>за лясамі...</p>
<p> </p>
<p>Ізноў у памяці</p>
<p>паўсталі сцені...</p>
<p>Як прачытаны ліст,</p>
<p>мінае дзень...</p>
<p> </p>
<p>Калі на постаць</p>
<p>зноў я паглядзеў:</p>
<p>на ёй уссыпана</p>
<p>пясочку жменя...</p>
<p class="sign">1927</p>
<p> </p>
<p> </p>
<h4><a id="chapter91"></a>ПРЫМРУЖЫЛА БРОВЫ</h4>
<p>Прымружыла бровы, упартыя бровы.</p>
<p>У чорныя зрэнкі ўтапіла спачуцце.</p>
<p>І твар, як ніколі, нібы мармуровы...</p>
<p>І хто ж гэта кінуў:</p>
<p>— Забудзьце?</p>
<p> </p>
<p>А я, супакойны балючым спакоем,</p>
<p>гляджу на цябе і так шчыра дзіўлюся:</p>
<p>ці гэта яно, наша шчасце, такое?</p>
<p>А вусны... Не здрогнуць яны, мае вусны.</p>
<p> </p>
<p>Мы пойдзем... На розныя сцежкі мы пойдзем.</p>
<p>Пасля,— ты успомні на гэтыя словы,—</p>
<p>хвілінаю сумнай, як страшаны злодзей,</p>
<p>за згадкай пра сёння не раз сябе зловім.</p>
<p> </p>
<p>І ты пашкадуеш, і я пашкадую,</p>
<p>і скажам нячутна:</p>
<p>— Былі мы... як дзеці...</p>
<p>А можа і добра: часіну такую</p>
<p>прыемную бачылі ўсё ж ткі на свеце...</p>
<p class="sign">1927</p>
<p> </p>
<p> </p>
<h4><a id="chapter92"></a>ШУМІЦЬ ШЫГАЛЛЁМ І ЛІСТАМІ</h4>
<p>Шуміць шыгаллём і лістамі</p>
<p>адвечная пушча, не моўкне.</p>
<p>Адны шапацець перасталі,</p>
<p>другія ўзрастаюць на ўзгорках.</p>
<p> </p>
<p>Ні вецер бадзяжны не зможа,</p>
<p>не скрышыць навала ніколі.</p>
<p>Адновіцца зноў-ткі прыгожасць,</p>
<p>не лесам — дык вораным полем.</p>
<p> </p>
<p>Забраць можна ўсё ад зямелькі,—</p>
<p>зямлю ад зямлі не забераць.</p>
<p>Вясною пасыпяць амелькі</p>
<p>насенне для новае эры.</p>
<p> </p>
<p>Шумі шыгаллём і лістамі,</p>
<p>адвечная пушча, не моўкні!</p>
<p>Адны шалясцець перастануць,</p>
<p>другія ўзрастуць над узгоркам.</p>
<p class="sign">1927</p>
<p> </p>
<p> </p>
<h4><a id="chapter93"></a>ПРАМЕРЫЦЬ ГОНІ ШМАТ РАЗОЎ АРАТЫ</h4>
<p>Прамерыць гоні шмат разоў араты,</p>
<p>пакуль даручыць зерне пухкай глебе,</p>
<p>не раз вачыма павартуе ў небе</p>
<p>спарнейшай хмары для засмаглай шаты.</p>
<p> </p>
<p>Загон у часе добрым будзе зжаты,</p>
<p>ў тарпу не трапіць зелле-непатрэб’е.</p>
<p>Спажытак, схованы жыццём у хлебе,</p>
<p>дадуць табе цудоўныя зярняты.</p>
<p> </p>
<p>Кіруючыся вечнаю умовай,</p>
<p>і ты, паэт, працуй уважна з мовай:</p>
<p>рыхтуй упарта грунт і працавіта.</p>
<p> </p>
<p>Бо закрасуе скарбам неўміручым,</p>
<p>адвечнай працы хараством спавіта,</p>
<p>калі ад слова шумавінне злушчым.</p>
<p class="sign">1927</p>
<p> </p>
<p> </p>
<h4><a id="chapter94"></a>ДА ДЗЕСЯТАЙ ГАДАВІНЫ КАСТРЫЧНІКА</h4>
<p>У гэты урачысты дзень,</p>
<p>вітаць які мы шчыра мусім,</p>
<p>аж пошчак з водгукаў ідзе</p>
<p>паўз любай нашай Беларусі.</p>
<p> </p>
<p>Праз доўгі час за годам год</p>
<p>нас вёў да новых дасягненняў.</p>
<p>І гэта ўсё праз дзесяць год</p>
<p>здаецца толькі вокамгненнем.</p>
<p> </p>
<p>Замест пажарышч і руін,</p>
<p>якія ў спадчыну мы ўзялі,</p>
<p>паўсталі рэйкі каляін</p>
<p>і гуты новыя паўсталі.</p>
<p> </p>
<p>Растуць заводы, гарады,</p>
<p>надзея наша — без трывогі.</p>
<p>Праз незлічоныя сляды</p>
<p>раўнейшай робіцца дарога.</p>
<p> </p>
<p>Калі паэт спяваў раней:</p>
<p>«Загляне сонца у ваконца»,</p>
<p>«І будзе школа для дзяцей»,</p>
<p>«І будзе ў торбе талаконца»,—</p>
<p> </p>
<p>дык зараз песняй не абняць</p>
<p>усю сучасную асвету,</p>
<p>і нельга ў песні ўсё сказаць</p>
<p>пра школы і ўніверсітэты.</p>
<p> </p>
<p>І нельга ў песні ўсё сказаць</p>
<p>пра цуды калектыўнай волі,</p>
<p>якімі будзем адзначаць</p>
<p>мы паляпшэнне нашай долі.</p>
<p> </p>
<p>Магчыма, здарыцца не раз</p>
<p>наперадзе бяда якая,</p>
<p>але хто ў прошлым не заграз,</p>
<p>таго й наступнасць не злякае.</p>
<p> </p>
<p>Часіна горкая міне,</p>
<p>ўсе перашкоды зможа праца,</p>
<p>і песня ў нашай старане</p>
<p>ў страях святочных будзе слацца.</p>
<p> </p>
<p>Бо вось і ў гэты ясны дзень,</p>
<p>які мы шчыра ўсе вітаем,</p>
<p>да шчасця нас усіх вядзеш,</p>
<p>Айчына наша дарагая!</p>
<p class="sign">1927</p>
<p> </p>
<p> </p>
<h4><a id="chapter95"></a>ЯКОЕ ШЧАСЦЕ СПАТЫКАЦЬ УСХОД</h4>
<p> </p>
<h4><a id="chapter96"></a>ДА Х КАСТРЫЧНІКА</h4>
<p>Якое шчасце спатыкаць усход,</p>
<p>якое шчасце бачыць сонца захад!</p>
<p>І творчай працы радасны узлёт</p>
<p>упарта мклівіць праз сягоння ў заўтра.</p>
<p> </p>
<p>Краіны росквіт просіць моцных рук,</p>
<p>мінулае пахована сучасным.</p>
<p>Як морскі вецер, пераможны рух</p>
<p>разгортваецца ў даляглядзе ясным.</p>
<p> </p>
<p>Наперад непакорны мкнецца дух,</p>
<p>за дасягнёнай мэтай сочыць новай.</p>
<p>А нашу несупынную хаду</p>
<p>натхняюць ленінскія словы.</p>
<p> </p>
<p>Далёкія і блізкія гады!</p>
<p>Вы сэрцу любы будзеце заўсёды!</p>
<p>Яшчэ шчыльней злучалі мы рады,</p>
<p>калі знішчаць хадзілі перашкоды.</p>
<p> </p>
<p>Нягоды толькі узмацнялі нас,</p>
<p>скрышылі мы нягоды ўсе дазвання.</p>
<p>А перамогі незабыўны час</p>
<p>Айчыне даў цудоўнае світанне.</p>
<p> </p>
<p>Яна згадае пра сыноў сваіх,</p>
<p>якія не дайшлі да яснай мэты.</p>
<p>Агорне прамяністасцю усіх</p>
<p>і ушануе эпітафам светлым:</p>
<p> </p>
<p>— На Беларусі ён не марна жыў.</p>
<p>Ён працаваў сумленна і няспынна.</p>
<p>Тугой затым ён сэрца надужыў,</p>
<p>што доўг не ўвесь адбыў сваёй Айчыне.</p>
<p class="sign">1927</p>
<p> </p>
<p> </p>
<h4><a id="chapter97"></a>НА РОДНЫХ ПРАСТОРАХ</h4>
<p>У даліны звіваецца змрок,</p>
<p>па снягу пакаціліся пасмы.</p>
<p>Пазлацістай убраны зарой</p>
<p>небакрай усміхаецца ясны.</p>
<p> </p>
<p>З небакраю істужкі ляглі</p>
<p>на вяршаліны стромкага бору.</p>
<p>Срэбра снегу ільсніцца ў галлі,</p>
<p>срэбра зімнага, чыстага ўбору.</p>
<p> </p>
<p>Цішыня... цішыня... цішыня...</p>
<p>Быццам сон з гэтай сцюжай сябруе.</p>
<p>Капыты толькі ў звеях звіняць,</p>
<p>шарахціць над аглоблямі збруя.</p>
<p> </p>
<p>А ўначы галасілі вятры,</p>
<p>абрывалі ў мяцеліцы крылле.</p>
<p>Бор стагнаў у павевах стары,</p>
<p>ды ваўкі за амшараю вылі.</p>
<p> </p>
<p>Па-над шляхам спляліся сукі,</p>
<p>у бахматым убранні сцюдзёным.</p>
<p>Надзвычайным здаецца такім</p>
<p>гэты лес, хараством атулёны.</p>
<p> </p>
<p>Калі глянеш ты раптам услед,</p>
<p>уцякаюць зялёныя хвоі.</p>
<p>І шумяць мнагатонна ўсе</p>
<p>з непазбыўным сваім непакоем...</p>
<p> </p>
<p>Ягад зімных вяночкі з рабін</p>
<p>пунсавеюць на фоне срабрыстым.</p>
<p>Ці сумысля іх тут хто завіў,</p>
<p>ці рассыпала восень маністы?</p>
<p> </p>
<p>Дрэвы нікнуць, сплываюць назад,</p>
<p>усміхаюцца ветліва вёскі.</p>
<p>Між бярозавых даўніх прысад —</p>
<p>шыза-сіняга дыму палоскі.</p>
<p> </p>
<p>Так знаёма усё навакол,</p>
<p>быццам быў тут нядаўна, учора.</p>
<p>А здаецца, не выстарчыць слоў,</p>
<p>каб сказаць пра знаёмае добра.</p>
<p> </p>
<p>Слоў такіх і на свеце няма:</p>
<p>толькі сэрцам адчуеш ты шчырым.</p>
<p>А калі ў тваім сэрцы зіма,</p>
<p>палятуць ад цябе яны ў вырай...</p>
<p> </p>
<p>Карагод непазбыўных часін,</p>
<p>хараство тваё сэрцам вітаю!</p>
<p>Як лісцё ці з бяроз, ці з асін,</p>
<p>дні адзін за адным адлятаюць...</p>
<p> </p>
<p>У паветры зімовым лягла</p>
<p>надзвычайная нейкая сіла.</p>
<p>Можа, сілаю гэтай імгла</p>
<p>наваколле усё напаіла.</p>
<p> </p>
<p>І такая надзея ў грудзях,</p>
<p>і такая бадзёрасць і слодыч!</p>
<p>Не навечна снягі на палях,</p>
<p>а рака — пад скляпеннямі лёду.</p>
<p> </p>
<p>Распрастайцеся, плечы мае!</p>
<p>Яшчэ толькі жыццё пачалося!</p>
<p>Падарожнаму вецер пяе</p>
<p>з палазамі у тон сугалоссі.</p>
<p> </p>
<p>Адпачынку пара не прыйшла,</p>
<p>ў снег сцюдзёны турботы ўсе высып.</p>
<p>У бясконцасці траціцца шлях,</p>
<p>пры шляху незлічоныя выспы.</p>
<p> </p>
<p>Пазнаюць тут і радасць і сум,</p>
<p>за свет цэлы хварэе хто-небудзь.</p>
<p>Набываюць і трацяць красу</p>
<p>на спажытак і глебе і небу.</p>
<p> </p>
<p>Новы дзень нас наперад заве,—</p>
<p>не шкадуй сваіх сіл для айчыны!</p>
<p>Пераможа усё чалавек</p>
<p>пры змаганні упартым, няспынным.</p>
<p> </p>
<p>У даліны ссуваецца змрок,</p>
<p>быццам кужалем выслана поле.</p>
<p>Пазлацістай убраны зарой</p>
<p>не зацьміцца штандар наш ніколі.</p>
<p class="sign">1928</p>
<p> </p>
<p> </p>
<h4><a id="chapter98"></a>* * *</h4>
<p>Увосень, кажуць, сумныя ўсё дні,</p>
<p>і млявасці, і летуценняў звівы.</p>
<p>Не грэюць сэрца восені агні,—</p>
<p>люструюцца квяцістаю палівай...</p>
<p> </p>
<p>Каму што як... А я люблю хаду</p>
<p>пад змроклым, волкасцю цяжкім уборам,</p>
<p>калі бары шасцяць, шумяць, гудуць,</p>
<p>вятры асеннія імклівяць борам.</p>
<p> </p>
<p>Здаецца, сіла пырскае з вятроў,</p>
<p>хоць з імі часам сцюжа і трывога.</p>
<p>І супакой адрывісты ізноў</p>
<p>правіс абапал нашае дарогі.</p>
<p> </p>
<p>Іду вось я, хоць вецер моцны дзьме,</p>
<p>ігліняць пырскі дожджу у аблічча.</p>
<p>І гэта ўсё ахутвае мяне,</p>
<p>да дзейнасці і да упартай кліча.</p>
<p> </p>
<p>Мае сябры! З жыццём вітаю вас,</p>
<p>вітаю з хараством зямелькі роднай.</p>
<p>Такі прыгожы незвычайна час</p>
<p>хай гоніць смутак ваш і жаль нягодны.</p>
<p> </p>
<p>Адкуль да нас каснуўся гэты сум,</p>
<p>адкуль хвароба панская узята?</p>
<p>Уславім найвялікшую красу,</p>
<p>якой жыццё айчыны ўсё пранята.</p>
<p class="sign">1928</p>
<p> </p>
<p> </p>
<h4><a id="chapter99"></a>ТВАЕ ВОЧЫ</h4>
<p>Твае вочы не такія,</p>
<p>што не кінуць следу.</p>
<p>Лепш бы глянуў на другія,</p>
<p>каб я гэта ведаў.</p>
<p> </p>
<p>Тваё імя не такое,</p>
<p>што забыцца можна.</p>
<p>Адгукаецца вясною</p>
<p>на стакротцы кожнай.</p>
<p> </p>
<p>І сама ты не такая,</p>
<p>каб цябе не ўспомніць.</p>
<p>Сэрца ўсё яшчэ чакае,</p>
<p>нават і сягоння...</p>
<p> </p>
<p>Маргарытка ты, стакротка,</p>
<p>для цябе — дзве назвы!</p>
<p>Для мяне — адной, кароткай,</p>
<p>не знайшла ні разу...</p>
<p> </p>
<p>Я пазнаў цябе, такую,</p>
<p>і пазнаў нядрэнна:</p>
<p>ты сябе, стакротка, чуеш</p>
<p>хрызантэмай, пэўна...</p>
<p class="sign">1928</p>
<p> </p>
<p> </p>
<h4><a id="chapter100"></a>* * *</h4>
<p>У зімовы заснежаны дзень</p>
<p>кветку шчасця дахаты я нёс,</p>
<p>прытуліўшы да самых грудзей,</p>
<p>каб яе не знявечыў мароз.</p>
<p> </p>
<p>З зеляніны зіхцяць аганькі,</p>
<p>асвятлілі раптоўна пакой.</p>
<p>І з’явіўся прыемны такі,</p>
<p>сапраўды, як святочны, настрой.</p>
<p> </p>
<p>Усміхнулася любая мне:</p>
<p>— Гэта цуд, а не кветак вазон!</p>
<p>Хай нагадваюць нам аб вясне,</p>
<p>напрарочаць прыгожых нам дзён.</p>
<p> </p>
<p>Калі вечар са змрокам прыйшоў,</p>
<p>я пачуў ад сяброўкі загад:</p>
<p>— Не ўключай электрычных агнёў,</p>
<p>кветкі свецяць на тысячу ват!</p>
<p> </p>
<p>Дарагая! Яны не адны,—</p>
<p>з імі разам надзея зіхціць.</p>
<p>Для цудоўнай такой сябрыні</p>
<p>не патрэбна вальфрамная ніць...</p>
<p class="sign">1928</p>
<p> </p>
<p> </p>
<h4><a id="chapter101"></a>КОЖНЫ ГОЛАС МНЕ КРАНАЕ СЭРЦА</h4>
<p>Жыта спее, жыта палавее,</p>
<p>васількі закрасавалі ў жыце.</p>
<p>Што ж ты, вецер, смутку не развееш,</p>
<p>дазваляеш нада мной кружыці?</p>
<p> </p>
<p>Пранясі яго над спелым жытам,</p>
<p>пранясі яго над верасамі.</p>
<p>У пясках няхай ляжыць забыты</p>
<p>са сваімі ўсімі галасамі.</p>
<p> </p>
<p>Кожны голас мне кранае сэрца</p>
<p>і прыносіць горкія ўспаміны.</p>
<p>Ён і плача, смутак, і смяецца,</p>
<p>быццам сэрцу гаспадар адзіны...</p>
<p class="sign">1928</p>
<p> </p>
<p> </p>
<p> </p>
<p> </p>
<p> </p>
<p> </p>
<h4><a id="chapter102"></a>КРЫХУ ВОСЕНІ І ЖМЕНЬКА КЛЯНОВЫХ ЛІСТОЎ  <sup><a href="#footnote-1">1</a></sup></h4>
<p> </p>
<h4><a id="chapter103"></a>Вершы з заўвагамі</h4>
<p> </p>
<p> </p>
<p> </p>
<p> </p>
<h5><a id="chapter104"></a>1. ЖУРАВЫ КУРЛЫКАЛІ НА ПОЎДЗЕНЬ</h5>
<p>Журавы курлыкалі на поўдзень,</p>
<p>даганялі лета паспяхова.</p>
<p>Ну, а мы — куды з табою пойдзем?</p>
<p>Не прыстроіў крылля нам Ягова<sup><a href="#footnote-2">2</a></sup>.</p>
<p> </p>
<p>За палціну купім два білеты,</p>
<p>кіламетраў дваццаць перакінем.</p>
<p>Нават калі і не знойдзем лета,</p>
<p>свет для нас не выдзюбіцца клінам.</p>
<p> </p>
<p>Паглядзім на розныя аздобы,</p>
<p>на лясы у вопратках пярэстых.</p>
<p>І настрой развеецца нядобры,</p>
<p>і туга развеецца дарэшты.</p>
<p> </p>
<p>Скажам: ходзіць залатая восень,</p>
<p>не пытае плану і маршруту.</p>
<p>Цьміцца ветразямі неба  просінь,</p>
<p>водар з верасу і мяты-руты.</p>
<p> </p>
<h5><a id="chapter105"></a>2. ВЕРАСЫ ЦЯПЕР АДКРАСАВАЛІ</h5>
<p>Верасы цяпер адкрасавалі,</p>
<p>у мільёнах кветак верасы.</p>
<p>Пераходзяць, надыходзяць хвалі</p>
<p>невыказнай восеньскай красы.</p>
<p> </p>
<p>Назбірай букет з ліловых кветак,</p>
<p>пазлацістым ахіні лісцём.</p>
<p>Гэта будзе згадкаю пра лета,</p>
<p>што пяройдзена тваім жыццём.</p>
<p> </p>
<p>Не саромся, прынясі дахаты:</p>
<p>у букеце вывіху няма.</p>
<p>Ўсё падзелена даўно на раты:</p>
<p>неўзабаве выслізне зіма.</p>
<p> </p>
<p>Зашуміць у вокны вея злая,</p>
<p>снег шпульне скамечаны ў акно.</p>
<p>Хай на сэрцы радасць заіграе:</p>
<p>будзе сонейка й вясна ізноў.</p>
<p> </p>
<p>Паглядзі з усмешкаю на кветы:</p>
<p>сам стварае радасць чалавек.</p>
<p>І зімою павявае лета,</p>
<p>ціха шастае ў сухой траве.</p>
<p> </p>
<p>Будуць зноў лясы ў прыгожых шатах,</p>
<p>радасць і бадзёры супакой.</p>
<p>Ты ізноў, мой дружа, ў тую рату</p>
<p>жменьку кветак возьмеш у пакой...</p>
<p> </p>
<h5><a id="chapter106"></a>З. СПЯВАЙ, МОЙ ДРУГ, ЯШЧЭ, ЯШЧЭ...</h5>
<p>Спявай, мой друг, яшчэ, яшчэ,</p>
<p>такую песню слухаць люба.</p>
<p>Развей жалобу ўсю ушчэнт,</p>
<p>з чарцямі хай ідзе да шлюбу!<sup><a href="#footnote-3">3</a></sup></p>
<p> </p>
<p>Пустэльнай вулкі цішыня</p>
<p>ўзвіваецца і дробным шротам.</p>
<p>Не супыніць і не абняць</p>
<p>маёю струджанай істотай.</p>
<p> </p>
<p>Надыдзе гэткая пара,</p>
<p>замоўкнуць вусны назаўсёды.</p>
<p>І друг, і горшы супарат,</p>
<p>і шкода будзе, і не шкода...</p>
<p> </p>
<p>Захочаш песню завясці —</p>
<p>не ў тыя рукі трапіў, хлопец!</p>
<p>Было датуль цвісці, гусці,</p>
<p>пакуль нябыт у лона хопіць.</p>
<p> </p>
<p>...І, як ад чорта дзед даўней,</p>
<p>рысую круг я на падлозе:</p>
<p>згінь, думка злая, ад мяне,</p>
<p>пераканайся ў перамозе.</p>
<p> </p>
<p>Ды ўсё ідзе, ды ўсё гудзе,</p>
<p>абцасы ляскаюць па бруку.</p>
<p>І не схаваешся нідзе,</p>
<p>пакуль не возьмеш з ёй разлуку...</p>
<p> </p>
<p>Спявай пра гэта ўсё яшчэ,</p>
<p>такую песню слухаць люба.</p>
<p>Развей жалобу ўсю ушчэнт,</p>
<p>з чарцямі хай ідзе да шлюбу...</p>
<p> </p>
<h5><a id="chapter107"></a>4. ІЗНОЎ ШУМЯЦЬ І ШАСТАЮЦЬ КЛЯНОВЫЯ ЛІСТЫ...</h5>
<p>Ізноў шумяць і шастаюць кляновыя лісты</p>
<p>над галавою,</p>
<p>далавах.</p>
<p>Павевы невыказнае асенняй пекнаты</p>
<p>прынеслі радасць з непакоем,</p>
<p>у адцвітанні маладое.</p>
<p>Кляновыя лісты ізноў трымаю я ў руках<sup><a href="#footnote-4">4</a></sup></p>
<p> </p>
<p>Прыйшла, аздобіла іх восень.</p>
<p>І лятуць яны:</p>
<p>у прыгажосці прыгажосць.</p>
<p>Маўклівыя і нерухомыя стаяць кляны:</p>
<p>ў сваім жыцці і маладосці</p>
<p>гаспадары яны ці госці?<sup><a href="#footnote-5">5</a></sup></p>
<p>І мне здаецца, што ўсяго ў лістах па крыху ёсць.</p>
<p> </p>
<p>Узвее вецер.</p>
<p>Звее скрозь кляновыя лісты:</p>
<p>над галавою,</p>
<p>далавах.</p>
<p>Павевы невыказнае асенняй пекнаты</p>
<p>прыносяць радасць з непакоем</p>
<p>і ў адцвітанні</p>
<p>маладое.</p>
<p>Кляновыя лісты</p>
<p>ізноў трымаю я ў руках.</p>
<p> </p>
<h5><a id="chapter108"></a>5. ЛІСТЫ, ПРЫГОЖЫЯ ЛІСТЫ</h5>
<p>Лісты,</p>
<p>прыгожыя лісты</p>
<p>лятуць над галавой.</p>
<p>Які з кляновай пекнаты</p>
<p>цудоўны будзе гной<sup><a href="#footnote-6">6</a></sup></p>
<p> </p>
<p>Набракнуць вільгаццю яны,</p>
<p>спрасуюцца ў пласты.</p>
<p>Маўчаць суворыя кляны,</p>
<p>чаго шкадуеш ты?</p>
<p> </p>
<p>Не трэба, дружа, сумаваць,</p>
<p>у гэтым прыгажосць.</p>
<p>Натое восень, каб змятаць</p>
<p>усё, што з гніллю ёсць.</p>
<p>1929</p>
<p> </p>
<h4><a id="chapter109"></a>НІКОЛІ ПРАЎДА НЕ ЎМІРАЕ</h4>
<p>Жыццё закон нязломны мае:</p>
<p>ніколі праўда не ўмірае.</p>
<p> </p>
<p>Адно хоць зе*рнетка малое</p>
<p>ды застанецца пра былое.</p>
<p> </p>
<p>Ні на пяску, ні на каменні</p>
<p>ушчэнт не выпетрэе зерне:</p>
<p> </p>
<p>узыдзе, ўсходы будуць з плёнам,</p>
<p>з адзінак вырастуць мільёны...</p>
<p class="sign">1929</p>
<p> </p>
<p> </p>
<h3><a id="chapter110"></a>НА ЎСХОДЗЕ КРАСУЕ ЗАРА...</h3>
<p> </p>
<div class="EPIGRAPH">
<p>Памяці змагароў, якія загінулі за вызваленне Заходняй Беларусі</p>
</div>
<div class="CLEAR"></div>
<p> </p>
<p> </p>
<h4><a id="chapter111"></a>НАЛЯ</h4>
<p> </p>
<h4><a id="chapter112"></a>Мелодыі</h4>
<p> </p>
<h5><a id="chapter113"></a>ПРАМЕННЕМ СПАВІТАЯ РАДАСЦЬ</h5>
<p>Імжа,</p>
<p>і склізота,</p>
<p>і прыкрая золь:</p>
<p>нязнанае стала знаёмым.</p>
<p>Квяцістасць,</p>
<p>барвовасць</p>
<p>сцюдзёнай расой</p>
<p>няхай разліюцца</p>
<p>на стромы.</p>
<p> </p>
<p>Пурпурнасць</p>
<p>з ліловасцю</p>
<p>вечар саткаў,</p>
<p>размашыста</p>
<p>кінуў Сусвету.</p>
<p>Яе разняслі</p>
<p>ў залатых капытах</p>
<p>над ветлымі хатамі</p>
<p>ветры.</p>
<p> </p>
<p>І выплыў над борам</p>
<p>тады маладзік</p>
<p>і стаў</p>
<p>над вяршалінай бору.</p>
<p>Узяўшы з свае</p>
<p>сіня-цьмянай ладдзі,</p>
<p>рассыпаў прыгоршчамі</p>
<p>зоры.</p>
<p> </p>
<p>І радасць ад зор</p>
<p>палілася на дол,</p>
<p>праменнем спавітая радасць.</p>
<p>З надхмарнага мора,</p>
<p>з надхмарных садоў</p>
<p>някупленае —</p>
<p>не прадасца...</p>
<p> </p>
<p>На хвалях азёрных,</p>
<p>з прадонных глыбінь</p>
<p>агні зіхацелі,</p>
<p>палалі.</p>
<p>Каб гэта бясконца</p>
<p>і жыць, і любіць,</p>
<p>праменнем пярэстым</p>
<p>крышталіць...</p>
<p> </p>
<p>Імжа,</p>
<p>і склізота,</p>
<p>і прыкрая золь</p>
<p>у засціле</p>
<p>сцелюцца</p>
<p>чорнай.</p>
<p>Не змыць іх са свету</p>
<p>сцюдзёнай расой,</p>
<p>затым жа так крыўдна</p>
<p>і —</p>
<p>горна...</p>
<p> </p>
<p> </p>
<h5><a id="chapter114"></a>АГНІ ГАРАЦЬ, АГНІ ГАРАЦЬ НАД КРАЕМ</h5>
<p> </p>
<div class="EPIGRAPH">
<p>Досыць каліне,</p>
<p>досыць маліне</p>
<p>у лузе стаяці.</p>
<p>Тую каліну,</p>
<p>тую маліну</p>
<p>птушкі склявалі.</p>
<p>Народная песня</p>
</div>
<div class="CLEAR"></div>
<p> </p>
<p>Агні гараць, агні гараць над краем,</p>
<p>а дні лятуць, а дні лятуць угрунь.</p>
<p>За што, за што нас доля пакарала,</p>
<p>парэзала на часткі дзве зару?</p>
<p> </p>
<p>Адна зара, ой зорка-зараніца! —</p>
<p>у літарах БССР цвіце.</p>
<p>Другая ночы, ночы-начаніцы</p>
<p>дапамагае крыллем шалясцець.</p>
<p> </p>
<p>Агні гараць, гараць агні, не меркнуць,</p>
<p>не верне дзён анічыя рука.</p>
<p>Дык мо таму смяецца месяц зверху,</p>
<p>дык мо таму не варта наракаць?</p>
<p> </p>
<p>Спружынім мускулы — расце напорнасць,</p>
<p>і размахнёмся — надыходзіць час.</p>
<p>Што будзе заўтра — не было ўчора,</p>
<p>цяжар не вечна будзе на плячах.</p>
<p> </p>
<p>І зложыць крылле начаніца сціпла,</p>
<p>жыццё адной заільсніцца зарой.</p>
<p>Або пясок на грудзі нам уссыпяць,</p>
<p>або да мэты прыйдзем — вось зарок!</p>
<p> </p>
<p>Шумі, прасцяг,— у нецвярозым шуме</p>
<p>я нецвярозым такжа стаў даўно.</p>
<p>І кроў мая ў адно з табой пульсуе,</p>
<p>і вусны п’юць спрадвечнасці віно.</p>
<p> </p>
<p>Яно з лясоў, яно з глыбінь бяскрайніх —</p>
<p>крыніцай, стромай крышыць берагі.</p>
<p>Пасля — расой звіваецца ў каралі,</p>
<p>звіваецца ў вянкі на дне далін.</p>
<p> </p>
<p>На дне далін вянкі цвітуць адвечна,</p>
<p>істоту акрынічылі красой.</p>
<p>І чую — кволасць іх лягла на плечы</p>
<p>і вецер запявае ў верасох:</p>
<p> </p>
<p>Досыць крыніцы</p>
<p>ў хвалях бруіцца</p>
<p>пры сенажаці.</p>
<p> </p>
<p>Дні зіхацелі</p>
<p>ў сонца-праменні,</p>
<p>ў срэбранай шаце.</p>
<p> </p>
<p>Ляцелі нізенька журавы,</p>
<p>зварухнулі голлейка верхавін.</p>
<p> </p>
<p>Зварухнулі голлейка верхавін,</p>
<p>рассявалі скаргі ў цвет калін.</p>
<p> </p>
<p>Хто іх паберыць,</p>
<p>ды ў гэты вечар,</p>
<p>хто, калі?</p>
<p> </p>
<p>Выйдзі на бераг,</p>
<p>стань ля парэчак,</p>
<p>ля калін.</p>
<p> </p>
<p>Злятае лісцейка на ваду,</p>
<p>а я ж маё лецейка ці знайду?</p>
<p>Злятае лісцейка ды на мох,</p>
<p>а я ж маё лецейка не ўсцярог.</p>
<p> </p>
<p>Досыць крыніцы</p>
<p>ў хвалях бруіцца</p>
<p>пры сенажаці.</p>
<p> </p>
<p>Дні зіхацелі</p>
<p>ў сонца-праменні,</p>
<p>ў срэбранай шаце.</p>
<p> </p>
<p>Гараць агні, агні гараць над краем,</p>
<p>а дні лятуць, а дні лятуць угрунь.</p>
<p>А мо й мяне ты, доля, пакарала,</p>
<p>і я ў мелодыях жыцця згару...</p>
<p> </p>
<h5><a id="chapter115"></a>ВЫХАДЗІЛА ДЗЕЎЧЫНА</h5>
<p>Выхадзіла дзеўчына,</p>
<p>выхадзіла раніцай,</p>
<p>выхадзіла дзеўчына</p>
<p>з сінімі вачыма.</p>
<p>Восень ціха шастала,</p>
<p>лета ў грудзі раніла,</p>
<p>сенажаці восень</p>
<p>слязьмі атачыла.</p>
<p>Не палічыць слёзы</p>
<p>аніхто на свеце.</p>
<p>Не ўблагае ніцы лозы</p>
<p>аніводзін вецер.</p>
<p>Заспявала дзеўчына,</p>
<p>заспявала раніцай,</p>
<p>заспявала дзеўчына</p>
<p>з сінімі вачыма:</p>
<p>«Мяне восень крыўдзіла,</p>
<p>мяне ў сэрца раніла,</p>
<p>сенажаці восень</p>
<p>слязьмі атачыла.</p>
<p>Ані табе волі,</p>
<p>ані табе часу.</p>
<p>Як каліна тая ў полі,</p>
<p>адна засталася».</p>
<p>Праляталі гусанькі,</p>
<p>праляталі шэрыя,</p>
<p>праляталі гусанькі</p>
<p>ды над верасамі.</p>
<p>Слёзы насыпалі</p>
<p>ў футаралы з шэрані,</p>
<p>ў футаралы з шэрані,</p>
<p>ды не завязалі.</p>
<p>Сэрца не завяжуць</p>
<p>кужэльнай тканінай.</p>
<p>Не напралі гэткай пражы</p>
<p>ды ў нашай краіне.</p>
<p>Праляцелі гусанькі,</p>
<p>зніклі за далінамі,</p>
<p>зніклі за далінамі,</p>
<p>шэрань зноў згартаецца.</p>
<p>Шэрань растапілася</p>
<p>ды ад слёз дзяўчыніных,</p>
<p>красавала раніца</p>
<p>і красуе раніца.</p>
<p>Не палічыць слёзы</p>
<p>аніхто на свеце.</p>
<p>Іх развее ў ніцых лозах</p>
<p>сёння-заўтра вецер.</p>
<p> </p>
<h5><a id="chapter116"></a>МАГЧЫМА, ДРУГІЯ ПАХОДНЮ НЯСУЦЬ</h5>
<p>Магчыма, другія паходню нясуць,</p>
<p>што шлях наш да шчасця асвеціць.</p>
<p>Уславяць яны і жыццё і красу,</p>
<p>а я —</p>
<p>цябе, любы мой квеце!</p>
<p> </p>
<p>Ты помніш той дзень, калі ў нашых палёх</p>
<p>пасеяла смутак Ніоба?</p>
<p>«Расцём, як расце пры дарозе гарох»,—</p>
<p>адгэтуль і тая жалоба.</p>
<p> </p>
<p>Усё коціцца зерне адно за адным,</p>
<p>нікому не трэба палова.</p>
<p>А вецер разносіць і смутак, і дым,</p>
<p>і зерне віюх палыновых.</p>
<p> </p>
<p>Прарокі, прарокі...</p>
<p>Дабранач ім даць? —</p>
<p>Сачыўку ніяк не падзеляць.</p>
<p>Якая турбота? Якая наўда?</p>
<p>А сцені звіліся, згусцелі.</p>
<p> </p>
<p>Сагнуўшыся крукам, свідрую зямлю</p>
<p>і камень —</p>
<p>рукамі,</p>
<p>памалу...</p>
<p>Спявай: «Васілёчкі у полі люблю,</p>
<p>дзікунскія такжа навалы...»</p>
<p> </p>
<p>Сачыўка — сачыўка,</p>
<p>вядомая рэч,</p>
<p>адвечна-вядомая нават.</p>
<p>А я —</p>
<p>ім у дубальт не буду гарэць,</p>
<p>а я —</p>
<p>заспяваю ім... «Слава!»</p>
<p> </p>
<p>За зернеткам зерне жалобу збяру,</p>
<p>на занізі ў сэрца загруджу.</p>
<p>Дык хто там не бачыць над краем зару,—</p>
<p>з пялёсткамі шчаснымі ружу?!</p>
<p> </p>
<p>.  .  .  .  .  . .  .  .  .  .  .  .  .  .  .  .  .  .  .  .  .</p>
<p> </p>
<p>Ці гэта я здужаю словам сваім</p>
<p>падаць, што ірдзіцца ў крышталях?</p>
<p>Абняць неабдымнае, смутак спавіць? —</p>
<p>З табою ўсё здужаю, Наля!</p>
<p> </p>
<h5><a id="chapter117"></a>ТВОЙ ГОЛАС ПЕСНЯЮ ЗВІНІЦЬ</h5>
<p>Чую!</p>
<p>Твой голас песняю звініць,</p>
<p>словы —</p>
<p>як музыка тайгі далёкай.</p>
<p>Помніш — у тыя дні,</p>
<p>у тыя дні</p>
<p>ты падышла хадою лёгкай.</p>
<p> </p>
<p>Ты пра тайгу</p>
<p>тады спявала мне,</p>
<p>таёжны гоман</p>
<p>вечны і няспынны.</p>
<p>Яна ж у нас,</p>
<p>у нашай старане,</p>
<p>усюды там —</p>
<p>Савецкая айчына.</p>
<p> </p>
<p>Адна нітуе — лучыць думка нас,</p>
<p>усе для ўсіх шукаем долі роўнай.</p>
<p>Ён надыходзіць,</p>
<p>блізка светлы час,</p>
<p>агорнуты суздром красой чароўнай.</p>
<p> </p>
<p>Ты раскажы там,</p>
<p>любая мая,</p>
<p>што я без бацькаўшчыны гадаваўся.</p>
<p>Сусвет гатоў пацалаваць,</p>
<p>абняць,</p>
<p>каб не рабіў ён катавасій.</p>
<p> </p>
<p>Над працай каб прымусу не было,</p>
<p>каб жыў працоўны там,</p>
<p>дзе вокам кіне,</p>
<p>на ўзбрэжжа акіяна ад балот</p>
<p>ішоў з краіны у краіну.</p>
<p> </p>
<p>Ты кажаш, што прастору шмат</p>
<p>за край — Сібір,</p>
<p>на самым сонцаўсходзе?</p>
<p>З манголам беларус жыве, як брат,</p>
<p>і ў мове розніца не шкодзіць?</p>
<p> </p>
<p>Скажы ты,</p>
<p>любая,</p>
<p>маім братам,</p>
<p>што я без бацькаўшчыны й застануся.</p>
<p>Пакуль душу у песнях не раздам,—</p>
<p>не кіну толькі</p>
<p>Беларусі.</p>
<p> </p>
<p>Пасля прыйду у той далёкі край,</p>
<p>дзе песня Захаду</p>
<p>цвіце Усходам.</p>
<p>На дзікім камені</p>
<p>рассыпіцца кара</p>
<p>і згіне з сэрца</p>
<p>цяжкі холад.</p>
<p> </p>
<p>Тады укленчу на жарству,</p>
<p>дзірван,</p>
<p>на ўсход,</p>
<p>на захад пакланюся ніцам.</p>
<p>І паліецца спеў за акіян,</p>
<p>пакоціцца лясной суніцай.</p>
<p> </p>
<p>Раскажа спеў,</p>
<p>што Беларусь жыве,</p>
<p>непераможная</p>
<p>у працы сціплай,</p>
<p>што долю гадавала на жарстве</p>
<p>не горш</p>
<p>каралавых паліпаў.</p>
<p> </p>
<p>Крышылі хвалі,</p>
<p>білі ў берагі</p>
<p>і руйнавалі —</p>
<p>цяжка так! —</p>
<p>дашчэнту.</p>
<p>А ўсё ж ткі</p>
<p>зноў схадзіліся рагі,</p>
<p>хоць выкупалі кроўю мэту.</p>
<p> </p>
<p>Набыткі,</p>
<p>скарбы —</p>
<p>аддавалі ўсё.</p>
<p>Душы</p>
<p>і сэрца</p>
<p>толькі не давалі.</p>
<p>Таму — раслі,</p>
<p>цяпер таму расцём</p>
<p>і не паклонімся навале.</p>
<p> </p>
<p>Скажы так песняй,</p>
<p>добранька скажы,</p>
<p>каб словы парадзілі так жа словы.</p>
<p>Не выскрабуць</p>
<p>ніякія нажы,</p>
<p>ўзяла што песня у аснову.</p>
<p> </p>
<p>Чую!</p>
<p>Твой голас песняю звініць,</p>
<p>словы —</p>
<p>як музыка тайгі далёкай.</p>
<p>Помніш — у тыя дні,</p>
<p>у тыя дні</p>
<p>ты адышла хадою лёгкай...</p>
<p> </p>
<h5><a id="chapter118"></a>ЦІХА... ЦІХА...</h5>
<p>Ціха... ціха...</p>
<p>Гэта добра... так жа лепш...</p>
<p>Не фіялкі, не...</p>
<p>Пад нагамі снег...</p>
<p>Перламутны смутак у імгле...</p>
<p> </p>
<p>Спевы... спевы...</p>
<p>Сэрца боль надрыўная...</p>
<p>Штосьці кагадзе:</p>
<p>ці дзянніца дзе?</p>
<p>То душа, душа гарыць мая...</p>
<p> </p>
<p>Хвалі... хвалі...</p>
<p>Не шумі з лазой трава...</p>
<p>Завілася ж так...</p>
<p>А наўкол — слата...</p>
<p>Ліханька,— ўзлятае ўвысь — «Бывай!»</p>
<p> </p>
<p>Скаргі... скаргі...</p>
<p>Вусны ра*ніце чаму?</p>
<p>Цяжка так: «Бывай»...</p>
<p>Сцюжа — цераз край...</p>
<p>Не... Не... Толькі мне хай аднаму...</p>
<p> </p>
<p>Ціха... ціха...</p>
<p>Гэта добра... Так жа лепш...</p>
<p>То не крыўда, не...</p>
<p>Палыны на дне...</p>
<p>Завілася постаць у імгле...</p>
<p> </p>
<h5><a id="chapter119"></a>ДЗЕНЬ</h5>
<p>Дзень.</p>
<p>Стаў і рукі прасцёр.</p>
<p>Небакрай схамянуўся.</p>
<p>Зашалясцела трысцё</p>
<p>на Беларусі.</p>
<p>Сцені звіліся,</p>
<p>сцені згусцелі,</p>
<p>струны ўзвіліся...</p>
<p>Сэрца маё!</p>
<p>Нечаканае</p>
<p>— дзе</p>
<p>— на</p>
<p>канула</p>
<p>— дзень</p>
<p>— ля...</p>
<p>Стаў і рукі прасцёр.</p>
<p>Далоні прабіты.</p>
<p>Ці на касцёр,</p>
<p>ці у блакіты.</p>
<p>Сцені звіліся,</p>
<p>сцені згусцелі,</p>
<p>струны ўзвіліся</p>
<p>Туга — тужэй!</p>
<p>Нечаканае</p>
<p>— дзе</p>
<p>— на</p>
<p>канула</p>
<p>— дзень</p>
<p>— ля...</p>
<p>І таму...</p>
<p>з гэных мук...</p>
<p>Раскалыхайся, шыпшына, голлейкам,</p>
<p>не развітайся, шыпшына, з сонейкам.</p>
<p>Расцерушы пялёсткі навокала.</p>
<p>Шчасце? —</p>
<p>Бывае і сінявокае.</p>
<p> </p>
<h5><a id="chapter120"></a>СНЯЦЦА СНЫ</h5>
<p>Сняцца сны.</p>
<p>Я не веру ў іх.</p>
<p>А жыццё мне сном здаецца.</p>
<p>Ночы, дні...</p>
<p>А руін, руін...</p>
<p>На світанні дзень смяецца</p>
<p>крозамі...</p>
<p>Толькі зварухні</p>
<p>на кавалкі дзень і сэрца...</p>
<p>Сняцца сны.</p>
<p>Я не веру ў іх.</p>
<p>А жыццё мне сном здаецца.</p>
<p> </p>
<h5><a id="chapter121"></a>ЯК СОН, АДЫШЛА</h5>
<p>Як сон, адышла,</p>
<p>і застылі сляды</p>
<p>ў шатрыстасці</p>
<p>цьмяна-хваёвай.</p>
<p>А месяц вандруе,</p>
<p>на пожні глядзіць</p>
<p>ды з пожні свае</p>
<p>васільковай.</p>
<p> </p>
<p>Праходзяць стагоддзі</p>
<p>памалу, угрунь,</p>
<p>змяняюцца думкі,</p>
<p>настроі.</p>
<p>Спаткаўшы сваю</p>
<p>залатую зару,</p>
<p>забудземся мы</p>
<p>на ліхое.</p>
<p> </p>
<p>Ў адным толькі вечнасць</p>
<p>не зменіць закон:</p>
<p>у радасці працы,</p>
<p>ў змаганні.</p>
<p>Не скрышыць іржа іх</p>
<p>на цягу вякоў,</p>
<p>не скрышыць і светлага Рання.</p>
<p> </p>
<p>Яно надыходзіць:</p>
<p>прадвесне відаць</p>
<p>Камуны</p>
<p>народаў сусвету.</p>
<p>Істоту суздром</p>
<p>за яго я аддам,</p>
<p>як дам я цяпер</p>
<p>за Саветы.</p>
<p> </p>
<p>Каб толькі хутчэй</p>
<p>зруйнаваць</p>
<p>той падзел:</p>
<p>«дзяржаўны» і «недзяржаўны».</p>
<p>Тады шавіністаў не будзе нідзе</p>
<p>і крыўды</p>
<p>загояцца раны.</p>
<p> </p>
<p>Дзянёчкі мае,</p>
<p>залатыя мае!</p>
<p>І месяц вяслуе</p>
<p>на зоры!</p>
<p>Не будзе больш сэрца</p>
<p>ад крыўды смылець,</p>
<p>каменне,</p>
<p>бадай, загаворыць.</p>
<p> </p>
<p>.  .  .  .  .  .  .  .  .  .  .  .  .</p>
<p> </p>
<p>Як сон, адышла,</p>
<p>і застылі сляды</p>
<p>ў шатрыстасці</p>
<p>цьмяна-хваёвай.</p>
<p>А месяц вандруе,</p>
<p>на пожні глядзіць</p>
<p>ды з пожні свае</p>
<p>васільковай.</p>
<p class="sign">1925</p>
<p> </p>
<p> </p>
<h4><a id="chapter122"></a>ПЛАЧ НАВАЛЬНІЦЫ (Мелодыі)</h4>
<p> </p>
<div class="EPIGRAPH">
<p>...Ах, розбийся на світлі акорди,</p>
<p>Розридайсь — і затихни, як грім...</p>
<p>Паўло Тычына</p>
</div>
<div class="CLEAR"></div>
<p> </p>
<p> </p>
<h5><a id="chapter123"></a>У СНЕЖНЫХ ДАЛІНАХ, ДАЛІНАХ БЯСКРАЙНІХ</h5>
<p>У снежных далінах,</p>
<p>далінах бяскрайніх,</p>
<p>гарыць і палае</p>
<p>пад ветрам паходня.</p>
<p>І носяцца іскры</p>
<p>над струджаным краем,</p>
<p>наўсцяж</p>
<p>Беларусі Заходняй.</p>
<p> </p>
<p>І песня — не песня,</p>
<p>а плач навальніцы,</p>
<p>якая ўзвіецца</p>
<p>для помсты праўдзівай.</p>
<p>І слёзы — не слёзы,</p>
<p>надзея ільсніцца:</p>
<p>ў змаганні народзіцца</p>
<p>дзіва.</p>
<p> </p>
<p>На дзікім каменні,</p>
<p>на дзікім і жорсткім,</p>
<p>шыпшына не звяла,</p>
<p>пасцеле цвяцістасць.</p>
<p>І з гэнай цвяцістасці,</p>
<p>з гэных пялёсткаў</p>
<p>паўстане</p>
<p>спрадвечная існасць.</p>
<p> </p>
<p>Даруем усё,</p>
<p>што ў стагоддзях крышыла,</p>
<p>той воцат даруем,</p>
<p>што вусны паліў нам.</p>
<p>А подласць вам вашу</p>
<p>начэпім на шыю,</p>
<p>каб з вамі</p>
<p>пайшла ў дамавіну.</p>
<p> </p>
<p>У снежных далінах,</p>
<p>далінах бяскрайніх,</p>
<p>гарыць і палае</p>
<p>пад ветрам паходня.</p>
<p>І носяцца іскры</p>
<p>над струджаным краем,</p>
<p>наўсцяж</p>
<p>Беларусі Заходняй.</p>
<p> </p>
<h5><a id="chapter124"></a>НА БЛАКІЦЕ ДЫ ШЭРЫЯ ПЛЯМЫ</h5>
<p>На блакіце ды шэрыя плямы,</p>
<p>кузлаватаю воўнаю смутак.</p>
<p>Аж да хмар узнімаецца лямант</p>
<p>ад нялюдскае, цяжкае мукі.</p>
<p> </p>
<p>А надрыўна галосяць цымбалы,</p>
<p>разлятаюцца з гукамі думкі.</p>
<p>Груганнё тое села-пала.</p>
<p>І дакуль яно будзе крумкаць?</p>
<p> </p>
<p>У блакіт — кармазынавы пошчак</p>
<p>разам з крыўдай на лёс апантаны.</p>
<p>Дзень мінулы — сцюдзёны нябожчык,—</p>
<p>сёння, заўтра — ніколі не ўстане.</p>
<p> </p>
<p>Расплывуцца, расцягнуцца плямы,</p>
<p>ў іх утопіцца смутак, загіне.</p>
<p>Ён загіне, развеецца лямант,</p>
<p>што завіўся ля любай краіны.</p>
<p> </p>
<h5><a id="chapter125"></a>А ЛЯСЫ ШАЛЯСЦЯЦЬ, ШАЛЯСЦЯЦЬ</h5>
<p>А лясы шалясцяць, шалясцяць,</p>
<p>а вазёры гамоняць сярдзіта.</p>
<p>Зварухнецца аір ля трысця</p>
<p>і замоўкне, у млявасць спавіты.</p>
<p> </p>
<p>Як з кадзіла, туман навакол,</p>
<p>каляровасцю вытканы кволай.</p>
<p>Дзень на смутак сябе накалоў,</p>
<p>і галосяць, галосяць віолы.</p>
<p> </p>
<p>Плачуць дрэвы празрыстай расой,</p>
<p>а раса завіваецца ў дэсань.</p>
<p>Сіні, сіні такі парасон</p>
<p>па-над возерам і па-над лесам.</p>
<p> </p>
<p>На палетках пясочкі-пяскі,</p>
<p>можа жыта, а можа там бульба...</p>
<p>Край мой, край, над табой лёс накпіў,</p>
<p>а паны у нядолю абулі.</p>
<p> </p>
<p>Ці багацця бракуе табе,</p>
<p>ці упартасці сціплае мала?</p>
<p>Тая ўпартасць і камень праб’е,</p>
<p>на усё табе сілы хапала...</p>
<p> </p>
<p>Пранясуцца ў барвовасці дзей</p>
<p>аж да Нёмну з-пад Нарачча хвалі.</p>
<p>Вось цяперака цяжка глядзець,</p>
<p>як радзіму маю ўкрыжавалі.</p>
<p> </p>
<p>А лясы шалясцяць, шалясцяць,</p>
<p>а вазёры сярдзіта гамоняць.</p>
<p>Адкаснецца уціск небыцця,</p>
<p>прыйдзе шчасце на родныя гоні!</p>
<p> </p>
<h5><a id="chapter126"></a>НА ПЯСОК НА ЖОЎТЫ, НА ПЯСОК СТАПТАНЫ</h5>
<p>На пясок на жоўты,</p>
<p>на пясок стаптаны</p>
<p>я укленчу-стану,</p>
<p>галаву схілю.</p>
<p> </p>
<p>Ты пашлі, зямелька,</p>
<p>для душы бальзамы,</p>
<p>ты прымі, зямелька,</p>
<p>крыўду ўсю маю.</p>
<p> </p>
<p>Невыказная</p>
<p>катуе</p>
<p>скруха...</p>
<p>Парпуровыя</p>
<p>рогаты</p>
<p>духу...</p>
<p> </p>
<p>Пасцілаецца-сцелецца лісціна,</p>
<p>а бяроза не можа стагнаць.</p>
<p> </p>
<p>Прападай, ліха,</p>
<p>хадзі над барамі,</p>
<p>бо тугі вялікай</p>
<p>кайстра не прымае.</p>
<p> </p>
<p>А лісцінка з лісцінкай у вянок,</p>
<p>а на песню-надзею не зробяць замок.</p>
<p> </p>
<p>Прападай, ліха,</p>
<p>хадзі за барамі,</p>
<p>бо тугі вялікай</p>
<p>кайстра не прымае.</p>
<p> </p>
<p>Раскладаюць-паляць ля азёр касцёр...</p>
<p>Паляціце, песні, да азёр, азёр...</p>
<p> </p>
<p>Невыказная</p>
<p>катуе</p>
<p>скруха...</p>
<p>Парпуровыя</p>
<p>рогаты</p>
<p>духу...</p>
<p> </p>
<p>На пясок на жоўты,</p>
<p>на пясок стаптаны</p>
<p>я укленчу-стану,</p>
<p>галаву схілю.</p>
<p> </p>
<p>Ты пашлі, зямелька,</p>
<p>для душы бальзамы,</p>
<p>ты прымі, зямелька,</p>
<p>крыўду ўсю маю.</p>
<p> </p>
<h5><a id="chapter127"></a>І НАД ЛЕСАМ ТАКЖА</h5>
<p>І над лесам такжа, і над пушчай такжа:</p>
<p>скрозь</p>
<p>дым.</p>
<p>Можа, ён не ўстане, можа, ён абляжа...</p>
<p>Гэта вораг ходзіць у сутане</p>
<p>і жалобай край укрыў.</p>
<p> </p>
<p>Я не веру ў літасць,</p>
<p>я не веру словам.</p>
<p>Нат гавораць пліты...</p>
<p>А маўчыць жывое...</p>
<p> </p>
<p>Ходзіць, ходзіць спрытна гэты новы рыцар:</p>
<p>ля</p>
<p>нас.</p>
<p>А ці доўга будзем моўчкі ўсё карыцца?</p>
<p>Смутак точыць сэрца, точыць грудзі,</p>
<p>але помсты — прыйдзе час.</p>
<p> </p>
<p>Столькі абяцанняў,</p>
<p>столькі подлых дзеяў.</p>
<p>Што калі паўстанем,—</p>
<p>дзе тады вас дзенем?</p>
<p> </p>
<p>І над лесам стане, і над пушчай стане:</p>
<p>скрозь</p>
<p>дым.</p>
<p>Гэта будзе помста, гэта будзе Ранне.</p>
<p>Закасуем межы, згіне Ростань.</p>
<p>А судзіць вас будзем —</p>
<p>МЫ.</p>
<p> </p>
<h5><a id="chapter128"></a>ТРОЕ ІХ</h5>
<p>Трое іх.</p>
<p>Гаманілі з гаем.</p>
<p>Гаманілі з полем.</p>
<p>Гаманілі з жытам каласістым.</p>
<p>Трое іх.</p>
<p>Працавалі рана.</p>
<p>Працавалі позна.</p>
<p>Працавалі, сілу слалі лістам.</p>
<p> </p>
<p>І аруды парожнія</p>
<p>сіратою</p>
<p>заўсёды,</p>
<p>невыходнаю госцяй</p>
<p>у хлебе</p>
<p>мякіна.</p>
<p>І для панства</p>
<p>збіралі-складалі</p>
<p>слодыч</p>
<p>утраіх,</p>
<p>як і ўся краіна.</p>
<p> </p>
<p>Помста йдзе.</p>
<p>Галасіла поле.</p>
<p>Галасілі стрэхі.</p>
<p>Галасіў чарнобыль на памежку.</p>
<p>Помста йдзе.</p>
<p>Напілося болем,</p>
<p>напілося рэха,</p>
<p>напіліся крыўдай тыя сцежкі.</p>
<p>І сціскалася ў вусны</p>
<p>невыказнае гора,</p>
<p>і тапілася ў вочах</p>
<p>часіна адплаты.</p>
<p>Каб за тое за ўсё,</p>
<p>што сягоння і ўчора,</p>
<p>вогнішчамі</p>
<p>абшары палатаць.</p>
<p> </p>
<p>Ці затым?</p>
<p>Павязалі рукі,</p>
<p>павязалі ногі,</p>
<p>павязалі цела,— дух звязаць няможна.</p>
<p>Ці затым?</p>
<p>Завязлі на мукі,</p>
<p>завязлі на рогат,</p>
<p>завязлі на здзек паноў вяльможных.</p>
<p>Гаманілі хвалі —</p>
<p>расхадзіўся Нёман,</p>
<p>гаманілі хмары —</p>
<p>неба спахмурнела.</p>
<p>Гэта мы залічым,</p>
<p>гэта мы успомнім,</p>
<p>калі словы стануць</p>
<p>агнявейнай дзеяй.</p>
<p> </p>
<p>А цяпер —</p>
<p>пакрышыце косці,</p>
<p>пакрышыце гэтым,</p>
<p>пакрышыце новым невядомым.</p>
<p>Трэ цярпець:</p>
<p>вецер помсту носіць,</p>
<p>вецер будзіць нетры,</p>
<p>вецер ад Усходу будзіць міліёны.</p>
<p>І за ўсе за мукі,</p>
<p>і за воцат горкі,</p>
<p>і за ўкрыжаванне</p>
<p>гэтых і наступных —</p>
<p>на ушэсці скажа</p>
<p>дух нязломны горда:</p>
<p>мы пазналі радасць,</p>
<p>вы — пазнайце смутак.</p>
<p> </p>
<p>Трое іх.</p>
<p>Гаманілі з гаем.</p>
<p>Гаманілі з полем.</p>
<p>Гаманілі з жытам каласістым.</p>
<p>Трое іх.</p>
<p>Працавалі рана.</p>
<p>Працавалі позна.</p>
<p>Працавалі, сілу слалі лістам.</p>
<p>Гэтых трох імёны</p>
<p>святкаваць прымусім</p>
<p>мы паноў вяльможных:</p>
<p>злосць жа іх ад страху.</p>
<p>За братоў маіх</p>
<p>Заходняй Беларусі</p>
<p>стаўлю ў песні помнік</p>
<p>Ладзімеру Шаху.</p>
<p> </p>
<h5><a id="chapter129"></a>НЕБА СІНЯЕ, СІНЯЕ ВЕЛЬМІ</h5>
<p>Неба сіняе, сіняе вельмі,</p>
<p>але сіньшая ў вочах туга.</p>
<p>Не сатканы такі шчэ вэлюм,</p>
<p>каб тугу ад свету схаваць.</p>
<p> </p>
<p>Пурпуровасць каліны, пунсовасць,</p>
<p>кармазынавасць дзікіх шыпшын.</p>
<p>Ці не вам у таемныя сховы</p>
<p>людзі радасць сваю аддалі?</p>
<p> </p>
<p>Цёмнай ноччу, у засціле цьмянай</p>
<p>знічкі гінуць на хвалях азёр.</p>
<p>Зіхатлівыя, сумныя плямы</p>
<p>пракладаюць сцежкі ад зор.</p>
<p> </p>
<p>Спавіваюцца хмарамі зоры:</p>
<p>сцежкі ёсць — не натрапіць ніяк.</p>
<p>Мне казаў мой таварыш учора,</p>
<p>што рассыпала восень мак.</p>
<p> </p>
<p>Топчуць вельмі малое зерне</p>
<p>каму толькі ахвота і час.</p>
<p>А назад гэта зерне не збераць:</p>
<p>гэтага не прычакаць.</p>
<p> </p>
<p>Ды малое яно. аж надта,</p>
<p>пад вялікі абцас не йдзе.</p>
<p>Пры вясковай хаце бахматай</p>
<p>узрасце і ў радасці і ў бядзе.</p>
<p> </p>
<p>Пурпуровасць каліны, пунсовасць,</p>
<p>кармазынавасць дзікіх шыпшын.</p>
<p>Ці не вам у таемныя сховы</p>
<p>людзі радасць сваю аддалі?</p>
<p> </p>
<p>Пазлятаюць пялёсткі з шыпшыны</p>
<p>ў дзіды ўпартасць кладзе яна.</p>
<p>Дачакаем світання ў айчыне:</p>
<p>пасля восені —</p>
<p>прыйдзе вясна!</p>
<p> </p>
<h5><a id="chapter130"></a>НЕПАКОЕМ Я СЁННЯ УСКРЫТЫ</h5>
<p>Непакоем я сёння ускрыты.</p>
<p>Кажуць —</p>
<p>сумныя песні мае.</p>
<p>...Новыя словы,</p>
<p>новыя рытмы</p>
<p>поўнай жменяй</p>
<p>жыццё дае...</p>
<p> </p>
<p>Сам казаў,</p>
<p>дык няўжо забыўся?</p>
<p>Чаму кленчым тузе</p>
<p>да ног?</p>
<p> </p>
<p>Я пабачыў</p>
<p>надхмарныя высі,</p>
<p>я пабачыў</p>
<p>марское дно.</p>
<p> </p>
<p>Я знайшоў</p>
<p>гэты смутак з фэрмата,</p>
<p>пакахаў,</p>
<p>калі хочаце чуць.</p>
<p> </p>
<p>Мо й загіну</p>
<p>ка*няй заклятай,</p>
<p>краю роднаму</p>
<p>доўг</p>
<p>заплачу.</p>
<p> </p>
<p>Песняры прыйдуць новыя</p>
<p>скора</p>
<p>і адкінуць</p>
<p>абоймы тугі.</p>
<p> </p>
<p>Ушануюць</p>
<p>мажорныя акорды</p>
<p>тых,</p>
<p>што ў мінорах ляглі.</p>
<p> </p>
<p>Скажуць гэныя</p>
<p>новыя</p>
<p>песняй:</p>
<p>— Смутак моцнае сэрца размыў.</p>
<p> </p>
<p>На парозе</p>
<p>Вялікай Прадвесні</p>
<p>паніхіды складаў</p>
<p>для зімы.</p>
<p> </p>
<p>Песні, мкніцеся</p>
<p>шырай і вышай!</p>
<p>Узнімайцеся ў родны прастор!</p>
<p>Светлы дзень</p>
<p>на сустрэчу нам выйшаў,</p>
<p>свае рукі</p>
<p>над намі</p>
<p>прасцёр.</p>
<p> </p>
<h5><a id="chapter131"></a>НІКОЛІ НЕ КЛЕНЧЫ НЯДОЛІ</h5>
<p>Ніколі не кленчы нядолі,</p>
<p>няласцы літанняў не шлі.</p>
<p>Даволі пакоры, даволі</p>
<p>качацца ў пылу на зямлі!</p>
<p> </p>
<p>Са светлым і моцным жаданнем,</p>
<p>упарта, упэўнена, ў час,</p>
<p>спаткаем мы шчаснае Ранне,</p>
<p>яно падыходзіць да нас.</p>
<p> </p>
<p>Краіна зруйнуе уціскі,</p>
<p>захопнікаў знішчыць датла.</p>
<p>Світанне ўрачыстае блізка:</p>
<p>на ўсходзе зара узышла.</p>
<p>А толькі не кленчы нядолі,</p>
<p>няласцы літанняў не шлі.</p>
<p>Даволі пакоры, даволі</p>
<p>качацца ў пылу на зямлі!</p>
<p class="sign">1926</p>
<p> </p>
<p> </p>
<h3><a id="chapter132"></a>ЧАКАЕ ЛЯ БЕРАГУ ЧОВЕН МЯНЕ</h3>
<p> </p>
<p> </p>
<h4><a id="chapter133"></a>ЧАКАЕ ЛЯ БЕРАГУ ЧОВЕН МЯНЕ (Таёжная нізка)</h4>
<p> </p>
<div class="EPIGRAPH">
<p>Маёй Марылі— прысвячаю</p>
</div>
<div class="CLEAR"></div>
<p> </p>
<p> </p>
<h5><a id="chapter134"></a>* * *</h5>
<p>У нашай Айчыне, магутнай, вялікай,</p>
<p>і рэк і паселішч багата, без ліку.</p>
<p> </p>
<p>І ўсюды, у кожным жыццё не сціхае,</p>
<p>імкнецца да дзейнасці думка жывая.</p>
<p> </p>
<p>У самым далёкім куточку Айчыны</p>
<p>і рытм, і кірунак для працы адзіны:</p>
<p> </p>
<p>да шчасця агульнага кожны імкнецца,</p>
<p>затым яны блізкі і любы для сэрца,</p>
<p> </p>
<p>затым прыгадаў я і гэтаю нізкай</p>
<p>таежны куточак, далёкі і блізкі...</p>
<p> </p>
<p> </p>
<h5><a id="chapter135"></a>* * *</h5>
<p>«...Тайга — гэта маці для добрых людзей,—</p>
<p>ліхога не пусціць далёка.</p>
<p>У багну яго завядзе, завядзе,</p>
<p>схавае глыбока-глыбока...</p>
<p>І сядзе на елцы высокай касач,</p>
<p>свае адчытае малебны</p>
<p>па тым, хто не варт, каб людская сляза</p>
<p>на след яго пала ганебны».</p>
<p>Вось так праз усмешку гаворыць чалдон —</p>
<p>тубылец таежных прастораў.</p>
<p>Іду, развітаўшыся, сонцу ўздагон,</p>
<p>пабачыць зялёнае мора...</p>
<p> </p>
<p> </p>
<h5><a id="chapter136"></a>* * *</h5>
<p>Іду, разважаю: ці так, ці не так,</p>
<p>а гэты дзядуля на байкі мастак.</p>
<p> </p>
<p>За свой немалы і натруджаны век</p>
<p>нямала прамераў таежных ён рэк.</p>
<p> </p>
<p>Праверыў уважліва кожнае дно,</p>
<p>пакуль не натрапіцца тое адно,</p>
<p> </p>
<p>з якога пясок паплыве на латок,</p>
<p>каб мець з чым зайсціся ў гасцінны шынок,</p>
<p> </p>
<p>дзе гора і мукі, і гнусу сляды</p>
<p>абмые бутэлька хмялёвай бурды.</p>
<p> </p>
<p>І гэта мінула, адпала ад рук,</p>
<p>бо ўсё адбывалася ў тую пару,</p>
<p> </p>
<p>якую ніхто не згадае дабром:</p>
<p>за тым, за апошнім крывавым царом...</p>
<p> </p>
<p>Скрышылася тая пакута на тло,</p>
<p>як быццам яе і зусім не было...</p>
<p> </p>
<p>Павольна тубылец ідзе праз тайгу</p>
<p>і сочыць, дзе собаль у корч мільгануў.</p>
<p> </p>
<p>Шукае, дзе ходзіць-лятае касач,</p>
<p>дзе рогі ўскідае на плечы сарнач.</p>
<p> </p>
<p>За шкуркі ён мае і цукар, і хлеб,</p>
<p>і ўсё, што належыць да людскіх патрэб,</p>
<p> </p>
<p>бо тыя здабыткі нясе не ў шынок —</p>
<p>у наш, у савецкі, нясе гарадок,</p>
<p> </p>
<p>а там — поўнай мерай адмераць яму</p>
<p>за собаля, векшу, за лета-зіму...</p>
<p> </p>
<p>І як ні было б — гэта знаўца тайгі,</p>
<p>што знае выгары і ўсе берагі.</p>
<p> </p>
<p>Затым я з пашанай праслухаў яго:</p>
<p>тубылец ён гэтых усіх берагоў...</p>
<p> </p>
<p> </p>
<h5><a id="chapter137"></a>* * *</h5>
<p>Рака Біруса, а яна ж і Ана —</p>
<p>дзве назвы для рэчак, а рэчка адна!</p>
<p> </p>
<p>І рэчка — за Сену, за Рэйн прыгажэй,</p>
<p>і рэчка — за Рэйн і за Сену шырэй.</p>
<p> </p>
<p>А ўдоўжкі — якраз набяжыць удвая.</p>
<p>Вось рэчка якая, красуня мая!</p>
<p> </p>
<p>Над берагам скалы — адна на аднэй,</p>
<p>адна за адну прыгажэй і вышэй.</p>
<p> </p>
<p>І вежы ўзняліся да неба, да хмар,</p>
<p>на іх павырэзваў акрасы разбяр,</p>
<p> </p>
<p>і побач паставіў ён волатаў рад</p>
<p>са зброяй пагрознай у дужых руках:</p>
<p> </p>
<p>каб з гэных чароўных каменных аград</p>
<p>знішчалі, зганялі на дол варнака...</p>
<p> </p>
<p>Маўкліва стаяць і вартуюць яны</p>
<p>мінулых паданняў і праўду, і сны...</p>
<p> </p>
<p>Стварыла натура той горад дзівос,</p>
<p>завуць яго людзі — Пачэцкі уцёс.</p>
<p> </p>
<p>Шуміць Біруса перад ім, ля яго,</p>
<p>гамоніць Ана у сваіх берагох.</p>
<p> </p>
<p>Легенды і казкі — тварэнне людзей —</p>
<p>на хвалях сваіх аднясе ў Енісей.</p>
<p> </p>
<p>А ён, неаглядны, складзе з іх адну —</p>
<p>пра тое, як людзі шукалі вясну</p>
<p> </p>
<p>і як у паходы ішлі караблі</p>
<p>па шчасце для роднай, любімай зямлі...</p>
<p> </p>
<p>І як па тайзе, ля яго берагоў,</p>
<p>шукальнік у першы паход свой ішоў...</p>
<p> </p>
<p>Усё Біруса ў Енісей аднясе,</p>
<p>пра ўсё нам раскажа стары Енісей...</p>
<p> </p>
<p> </p>
<h5><a id="chapter138"></a>* * *</h5>
<p>А я, пераплыўшы Ану-Бірусу,</p>
<p>падаўся павольна тайгою.</p>
<p>Іду, атрасаючы з вецця расу,</p>
<p>і сам разважаю з сабою.</p>
<p> </p>
<p>Стварала натура і творыць яна,</p>
<p>ды часам не вельмі дамэтна.</p>
<p>Працуе ад сонца бадай да цямна,</p>
<p>і вынік хоць надта прыкметны,</p>
<p> </p>
<p>якая ж, спытаеш, карысць ад яго? —</p>
<p>Малюнак прыгожы, ды толькі.</p>
<p>А вось, каб запрэгчы хоць пару вятроў,</p>
<p>а лепей і цэлую тройку,</p>
<p> </p>
<p>прымусіць тварыць іх пад нашай рукой,</p>
<p>ды так, як нам трэба і можна,—</p>
<p>тады б электрычнасць лілася ракой</p>
<p>па нашай старонцы таёжнай...</p>
<p> </p>
<p>Сарока праносіць над пушчай:</p>
<p>«Так, так!.»,</p>
<p>як быццам на згоду са мною,</p>
<p>ды мне пагадзіцца з ёй нельга ніяк,</p>
<p>з варожай істотай такою.</p>
<p> </p>
<p>Сарока, сарока! Стварыў цябе бог</p>
<p>на гора для ўсіх паляўнічых.</p>
<p>Пільнуеш ты вечна таежны парог,</p>
<p>смяешся ты ім у абліччы:</p>
<p> </p>
<p>як толькі са стрэльбай яны з-за куста</p>
<p>памкнуцца ў таежнае мора,</p>
<p>ляціш ты, стракочаш: «Та-та, та-та-та,</p>
<p>хавайцеся ўсе, гэта вораг...»</p>
<p>І ўсё паляванне на нуль, да нуля,</p>
<p>хоць двору ідзі, хоць улегцы гуляй...</p>
<p> </p>
<p>Паважны удод, той сказаў:</p>
<p>«Не магу!</p>
<p>Абрыдлі мне вашы праекты.</p>
<p>Узбаламуцілі вы ўсю тайгу,</p>
<p>пралезлі у самыя нетры.</p>
<p> </p>
<p>Парадак люблю я, люблю супакой,</p>
<p>а з вамі — гармідар, бязладдзе.</p>
<p>Сахаты уцёк ад нядолі такой,</p>
<p>мядзведзь да ракі не вылазіць.</p>
<p> </p>
<p>Як бачу, кароткія сталі вам дні:</p>
<p>мне ноч сапсавалі ўсе вашы агні.</p>
<p>Чаго не хапае вам, што вас жане?</p>
<p>Чаму гэты клопат не вабіць мяне?</p>
<p> </p>
<p>Зірні, калі ласка: дзяўбу і дзяўбу,</p>
<p>там — зе*рнетка, там — матылёчка.</p>
<p>І перайка гладкае, зубчыкам чуб,</p>
<p>і дзеткі у добрым куточку...»</p>
<p> </p>
<p>Удодзе, удодзе! Парады твае</p>
<p>для нас не прыдатны затое,</p>
<p>што клопат для працы імпэту дае</p>
<p>і вабіць сваім непакоем.</p>
<p> </p>
<p>У далі жыццё заклікае людзей,</p>
<p>а ты — закаханы ў балота.</p>
<p>Жыццё нас вяло і жыццё нас вядзе</p>
<p>да новых, да творчых узлётаў.</p>
<p> </p>
<p>А творчая думка — ў бязмежны прастор,</p>
<p>у космас, на мора, ў паветра,</p>
<p>яна спадарожнік нясе каля зор,</p>
<p>сягае ў прадонні і нетры...</p>
<p> </p>
<p>Яна абуджае да шчасця людзей</p>
<p>і кліча да новых прастораў.</p>
<p>Не хоча спыніцца ў стаялай вадзе,</p>
<p>хоць там і люструюцца зоры.</p>
<p> </p>
<p>Узлётаў яе не стрымалі кастры</p>
<p>і самыя моцныя краты,</p>
<p>калі над народам сядзелі цары,</p>
<p>стаяў з бізуном прыганяты.</p>
<p> </p>
<p>Была яна вышай багоў і царыц,</p>
<p>такой яна вечна і будзе.</p>
<p>І будзе яна летуцець і тварыць,</p>
<p>пакуль свет існуе і людзі.</p>
<p> </p>
<p>Яна так усюды, што часам нідзе,</p>
<p>гару пылінкой падымае.</p>
<p>На шчасце, на радасць, на гордасць людзей</p>
<p>шукае, знаходзіць, стварае.</p>
<p> </p>
<p>Аквечаны шлях нечуванай красой</p>
<p>да велічнай нашае мэты.</p>
<p>Узняты чырвоны штандар над зямлёй —</p>
<p>Камуны Народаў Сусвету.</p>
<p> </p>
<p>Яна надыходзіць, надыдзе яна —</p>
<p>Свабода працоўнае волі,</p>
<p>уся — у адным, у шматлікім — адна,</p>
<p>і свет ёй не здрадзіць ніколі.</p>
<p> </p>
<p> </p>
<h5><a id="chapter139"></a>* * *</h5>
<p>А шум урачысты плыве над тайгой,</p>
<p>магутныя хвоі калыша,</p>
<p>як морскія хвалі, як морскі прыбой,</p>
<p>ніколі не знае зацішша.</p>
<p> </p>
<p>А думкі ідуць, набягаюць, лятуць,</p>
<p>ускіне іх вецер на вецце,</p>
<p>каб згэтуль пабачылі ўсю пекнату,</p>
<p>што роўнай не мае на свеце.</p>
<p> </p>
<p>Гайдаюцца ветрам вяршаліны дрэў,</p>
<p>звіняць, як цымбальныя струны,</p>
<p>складаюць у нетрах узрочысты спеў,</p>
<p>нязвыклы, нястрымны, няўшчунны.</p>
<p> </p>
<p>Здаецца, аж пырскі віюцца да хмар,</p>
<p>кладуцца на хмары, на зоры.</p>
<p>Здаецца, якісьці дзівосны пясняр</p>
<p>у песні са светам гаворыць.</p>
<p> </p>
<p>Прымоўкне, прыціхне і зноў зварухне</p>
<p>істоту і шчырае сэрца.</p>
<p>Яна спавівае кунегай мяне,</p>
<p>і плача яна, і смяецца!..</p>
<p> </p>
<p>А шум урачысты плыве над тайгой,</p>
<p>магутныя хвоі калыша.</p>
<p>Як морскія хвалі, як морскі прыбой:</p>
<p>і далей, і шырай, і вышай...</p>
<p> </p>
<p>За ўзгоркам няспынна грымяць трактары,</p>
<p>пяюць электрычныя пілы...</p>
<p>Мы — творым і дапамагаем тварыць,</p>
<p>каб новае хутка ўсхадзіла...</p>
<p> </p>
<p>Працуе упарта рабочых сям’я,</p>
<p>бадзёрасць навокал крынічыць.</p>
<p>Працуе між імі зямлячка мая,</p>
<p>наладжвае пульт кіраўнічы.</p>
<p> </p>
<p>І спрытна, і зграбна рыхтоўка ідзе,</p>
<p>мільгаюць дзявочыя рукі.</p>
<p>Не здрадзяць яны ані ў якай бядзе,</p>
<p>зазнаўшы каштоўнай навукі.</p>
<p> </p>
<p>Працуе яна, усміхаецца мне:</p>
<p>«Давайце мне песню пра тое,</p>
<p>як мы на сібірскай жывём старане,</p>
<p>парадкуем дно залатое...»</p>
<p> </p>
<p>Дзяўчына! Я ведаю добра адно:</p>
<p>сама ты — найлепшая песня!</p>
<p>З табою не толькі ўпарадкуем дно —</p>
<p>лятункі і казкі мы здзейснім.</p>
<p> </p>
<p>Затым я не песняй спатканне адзначу —</p>
<p>сваім пажаданнем сардэчным, гарачым:</p>
<p>каб з вашага пульта электраагні</p>
<p>хутчэй асвятлілі наступныя дні...</p>
<p> </p>
<p>Іду праз тайгу, праз імшары, завалы,</p>
<p>пра дзеўчыну верш укладаю памалу —</p>
<p>няхай застанецца ён памяткай шчырай</p>
<p>пра гэты далёкі, вялізманы вырай.</p>
<p> </p>
<p>...А нядаўна ж ты была малою,</p>
<p>чула, вецер як над полем свішча.</p>
<p>Даганяючы яго, калола ножкі</p>
<p>аб жытнёвае іржышча.</p>
<p> </p>
<p>Табе косы заплятала маці,</p>
<p>цалавала русую галоўку...</p>
<p>Час ідзе, не любіць ён спыняцца:</p>
<p>неўзабаве стала камсамолкай.</p>
<p> </p>
<p>Там — паход аж да навукі ў нетры,</p>
<p>там — дыплом, галоўкі гэтай варты.</p>
<p>За пяць тысяч з гакам кіламетраў</p>
<p>ён прывёў цябе да працы ўпартай.</p>
<p> </p>
<p>Цябе пэўна б маці не пазнала</p>
<p>і сяброўкі ў Кашалёўскай Будзе,</p>
<p>калі ты рубільнік уключала,</p>
<p>што тайгу да дзейнасці абудзіць.</p>
<p> </p>
<p>І цяпер — у ботах, камбінезоне —</p>
<p>ты дужэйшай, ты мужнейшай стала,</p>
<p>а ці здолееш сягоння ўспомніць,</p>
<p>як у полі вецер даганяла?</p>
<p> </p>
<p>Падымі свой чорны накамарнік,</p>
<p>глянем мы на сінія на вочы.</p>
<p>Скажуць з гордасцю яны:</p>
<p>«Не марна</p>
<p>даў навуку нам народ рабочы».</p>
<p> </p>
<p>Цэлы дзень ты ладзіла машыны,</p>
<p>а чаму ж ты ўноч не адпачыла?</p>
<p>«Рытмам роўным сакатаць павінна</p>
<p>і будзіць тайгу электрасіла...»</p>
<p> </p>
<p>Вобраз гэты з сэрца не пазбуду:</p>
<p>мне тайгу не раз ён нагадае</p>
<p>і дзяўчыну з Кашалёўскай Буды,</p>
<p>што з маленства ўпартая такая!..</p>
<p> </p>
<p> </p>
<h5><a id="chapter140"></a>* * *</h5>
<p>Памалу, паціху зайшоў я туды,</p>
<p>дзе нават не бачу і сцежак.</p>
<p>Тут маці-тайга насадзіла сады</p>
<p>без краю, без конца, без межаў.</p>
<p> </p>
<p>Якіх толькі ў садзе гатункаў няма —</p>
<p>ад белых, чырвоных да чорных.</p>
<p>Гасцей будзе чым частаваць і прымаць,</p>
<p>тых дзетак тайгі незлічоных.</p>
<p> </p>
<p>Злятуцца яны і збягуцца яны</p>
<p>да чорных, да белых, чырвоных,</p>
<p>пакуль не схаваюць садоў туманы</p>
<p>бясконцай ліловай заслонай.</p>
<p> </p>
<p>Тым часам — да захаду тры качаргі,</p>
<p>ісці яшчэ можна мне смела.</p>
<p>І птаства жыруе ў чаргу, без чаргі</p>
<p>на чорных, чырвоных і белых...</p>
<p> </p>
<p>Куды ні паглянь — над красою краса,</p>
<p>да восені хіліцца лета.</p>
<p>І кветы ў расе, і на кветах раса,</p>
<p>і ў сэрцы паэтавым кветы.</p>
<p> </p>
<p>Вось гэту б красу ды у песню узяць,</p>
<p>узяць бы таежныя рытмы,</p>
<p>і так, як яны навакола шумяць,—</p>
<p>праз пушчы, выгары, праз выдмы...</p>
<p> </p>
<p>Я тайгою іду,</p>
<p>і нібыта адзін я ў гушчарах.</p>
<p> </p>
<p>Супакой навакол</p>
<p>і спакою няма між лясін.</p>
<p> </p>
<p>Мне цудоўны дыван</p>
<p>пасцілае пад ногі амшара,</p>
<p> </p>
<p>а узоры на ім —</p>
<p>што не бачыў мастак ні адзін.</p>
<p> </p>
<p>Як калоны, стаяць</p>
<p>недасяжныя воку лісцвянкі,</p>
<p> </p>
<p>хмары ў небе высокім</p>
<p>вяршаліны ўскоўдрылі ім.</p>
<p> </p>
<p>І звіняць, і гудуць</p>
<p>з надвячорку да самага ранку,</p>
<p> </p>
<p>і складаюць сусвету</p>
<p>ўрачысты, вялізманы гімн.</p>
<p> </p>
<p>І няма ў ім тугі,</p>
<p>і няма ў ім апрыкрага жалю:</p>
<p> </p>
<p>моц магутнай тайгі</p>
<p>і яшчэ магутнейшай зямлі</p>
<p> </p>
<p>у напевах ягоных</p>
<p>плыве, брыльянціцца, крышталіць,</p>
<p> </p>
<p>цераз стромкія скалы</p>
<p>пераходзіць на лона далін.</p>
<p> </p>
<p>І плывуць і гудуць,</p>
<p>нараджаюць у сэрцы лагоду,</p>
<p> </p>
<p>нараджаюць упартую моц,</p>
<p>што не знае падобных нідзе.</p>
<p> </p>
<p>І не спыніць ніхто,</p>
<p>і не выдзьме ніякай пагодай</p>
<p> </p>
<p>гэтай сілы таежнай,</p>
<p>што прыйшла ад тайгі да людзей.</p>
<p> </p>
<p> </p>
<h5><a id="chapter141"></a>* * *</h5>
<p>Дзядоў і прадзедаў злілася сіла</p>
<p>у гэтых мускулах,</p>
<p>упартасці маёй.</p>
<p>Яна мяне ў жыцці маім вадзіла</p>
<p>на бітву</p>
<p>з найвялікшаю бядой.</p>
<p> </p>
<p>Глядзеў я ў вочы смерці</p>
<p>неаднойчы,</p>
<p>і браўся ў загрудкі я з ёй</p>
<p>не раз.</p>
<p>Знаходзіў шлях да мэты</p>
<p>ў самай чорнай ночы,</p>
<p>ў балоце самым гразкім</p>
<p>не заграз.</p>
<p> </p>
<p>Я рушыў горы,</p>
<p>прабіваў я скалы,</p>
<p>я перайначваў шлях спрадвечны рэк.</p>
<p>Спыніць мяне</p>
<p>не здолела ніякая навала,</p>
<p>бо я —</p>
<p>працоўны,</p>
<p>гартаваны чалавек.</p>
<p> </p>
<p>Але ў адным</p>
<p>я быў слабым заўсёды,</p>
<p>такім слабым</p>
<p>застаўся і цяпер:</p>
<p>не меў я</p>
<p>з подласцю</p>
<p>ніколі згоды,</p>
<p>не навучыўся аніяк цярпець.</p>
<p> </p>
<p>Калі гляджу на хіжыя істоты,</p>
<p>якія,—</p>
<p>зрэдку хоць, —</p>
<p>трапляюцца ў жыцці,</p>
<p>мне хочацца,</p>
<p>паддаўшы добра ботам,</p>
<p>так іх шпурнуць,</p>
<p>каб пылу не знайсці!</p>
<p> </p>
<p>Удзячны продкам я сваім</p>
<p>за сілу,</p>
<p>якая</p>
<p>праз жыццё мяне вадзіла.</p>
<p>А за дадатак слабасці нязначны...</p>
<p>Таксама продкам я сваім</p>
<p>удзячны!</p>
<p> </p>
<p> </p>
<h5><a id="chapter142"></a>* * *</h5>
<p>Дзе вы, таварышы ўпартае працы,</p>
<p>дзе вы, таварышы ўпартай работы?</p>
<p>Дзе вы, ўсе тыя, што выйшлі змагацца</p>
<p>з гнусам, з машкою, з таежным балотам?</p>
<p> </p>
<p>Шлях мы праклалі на сотні гадочкаў,</p>
<p>шлях мы праклалі на добрае слова.</p>
<p>І разышліся пасля мы упрочкі,</p>
<p>быццам нас вецер развеяў вясновы.</p>
<p> </p>
<p>Той апынуўся ў далёкім Паўноччы,</p>
<p>той у чарговы пайшоў адпачынак.</p>
<p>Дзе ні пратопча сцяжынку рабочы,—</p>
<p>ростаням нашым кірунак адзіны:</p>
<p>абы над намі ды роднае неба,</p>
<p>абы не есці дарэмнага хлеба...</p>
<p> </p>
<p>Хто ж будзе ездзіць адноўленым шляхам,</p>
<p>хто ж нас успомніць за шчырыя дзеі?</p>
<p>Хто ж будзе ведаць, з якім мы размахам</p>
<p>справу сваю пільнавалі-глядзелі?</p>
<p> </p>
<p>Ціха, павольна праходзіць аўтобус</p>
<p>там, дзе нядаўна і трактар тапіўся.</p>
<p>Шлях наш пачэсную вытрываў спробу,</p>
<p>хібу не знойдзеш, шукаўшы сумысля.</p>
<p>Радасць агульная, добрае слова</p>
<p>здзейсненай справе і справе жыццёвай..</p>
<p> </p>
<p>Дрэвы у чырвані, ў золаце дрэвы,</p>
<p>восень свае пачынае напевы.</p>
<p>І навяваюць спакой і лагоду</p>
<p>хвалі маторнага, роўнага ходу...</p>
<p> </p>
<p> </p>
<h5><a id="chapter143"></a>* * *</h5>
<p>Вось як тыя птушкі гняздо,</p>
<p>мы з табой збудавалі дом.</p>
<p> </p>
<p>Цаліну мы з табой узнялі</p>
<p>на гасціннай сібірскай зямлі.</p>
<p> </p>
<p>У лагчыне гамоніць ручай,</p>
<p>весялосць з яго б’е цераз край.</p>
<p> </p>
<p>А тайга, быццам маці над ім,</p>
<p>ушчувае малое адным:</p>
<p> </p>
<p>— Не спяшайся!</p>
<p>Натрапіш рубеж!</p>
<p>Свайго лёсу ніяк не мінеш...</p>
<p> </p>
<p>Ну, а як жа наш дом, цаліна?</p>
<p>У жыцці, мабыць, сцежка адна...</p>
<p> </p>
<p> </p>
<h5><a id="chapter144"></a>* * *</h5>
<p>Усё як належыць спрадвеку для зім:</p>
<p>і сцюжа,</p>
<p>і снег,</p>
<p>і склізота.</p>
<p>Чаму ж гэта ў сэрцы вясновы уздым</p>
<p>і прага да ўпартай работы?</p>
<p> </p>
<p>Фуганак слухмяна ідзе пад рукой,</p>
<p>не зганьбіць майго ён варштата.</p>
<p>І дзверы, і вокны чакае пакой,</p>
<p>чакае іх новая хата.</p>
<p> </p>
<p>Ляціць стругавінне,</p>
<p>злятае далоў</p>
<p>і шастае,</p>
<p>шэпча ціхутка:</p>
<p>«А гэта усё,</p>
<p>што для новых дамоў,</p>
<p>ці хутка ты зробіш,</p>
<p>ці хутка?»</p>
<p> </p>
<p>Трывалыя рукі адводзяць, вядуць</p>
<p>надзейны, слухмяны фуганак.</p>
<p>За дзень з ім багата я метраў прайду,</p>
<p>а колькі ж брускоў зрыхтавана!</p>
<p> </p>
<p>Прытуліцца шчыльна брусок да бруска,</p>
<p>правушкі сашчэпяць абоймы.</p>
<p>І вокны паставіць на месца рука,</p>
<p>і дзверы навесім з табой мы.</p>
<p> </p>
<p>Пасля абыду, перагледжу ізноў</p>
<p>работу сваю ў задуменні.</p>
<p>Самому не верыцца:</p>
<p>гэта ж было</p>
<p>спачатку звычайным бярвеннем.</p>
<p> </p>
<p>Цяпер жа —</p>
<p>заходзь і жыві, навасёл,</p>
<p>работа —</p>
<p>ад шчырага сэрца.</p>
<p>Зважай:</p>
<p>як пульсуе жыццё навакол,</p>
<p>як песня да неба імкнецца.</p>
<p> </p>
<p>У шахтах,</p>
<p>заводах,</p>
<p>пасёлках лясных,</p>
<p>на ўсім неаглядным прасторы —</p>
<p>здабыткамі рук мазалёвых сваіх</p>
<p>жыццё мы шчаслівае творым.</p>
<p> </p>
<p>Ні ў песні,</p>
<p>ні ў казцы —</p>
<p>не знойдзеш нідзе</p>
<p>таго,</p>
<p>што наяве стварылі.</p>
<p>Вось гэта —</p>
<p>і радасць дае для людзей,</p>
<p>вось гэта —</p>
<p>узносіць</p>
<p>на крылле.</p>
<p> </p>
<p> </p>
<h5><a id="chapter145"></a>* * *</h5>
<p>Чорныя, сінія, шэрыя вочы</p>
<p>золак павольна адмружыў, адплюшчыў.</p>
<p>І схамянуў наш пасёлак рабочы,</p>
<p>і схамянуў ён бясконцыя пушчы.</p>
<p> </p>
<p>А па-над імі, у небе блакітным,</p>
<p>стромы прамення, крыніцы прамення.</p>
<p>Чырвань, пунсовасць і золата кіты</p>
<p>сонца ў лагодным нясе задуменні.</p>
<p> </p>
<p>Раніца, раніца ходзіць тайгою,</p>
<p>жменяй, прыгоршчамі сее праменне.</p>
<p>Змрок затуліўся за шчыльнай сцяною,</p>
<p>сховаў шукае ў ламаччы-карэнні.</p>
<p> </p>
<p>Сонца з вяршалін выцягвае сеццю</p>
<p>ночныя жахі і ноч-начаніцу.</p>
<p>З ласкай пакорнай схіляецца вецце,</p>
<p>каб анідзе ім не даць затуліцца.</p>
<p> </p>
<p>Вецер павольна на струнах іграе,</p>
<p>аж разлягаюцца гэныя струны.</p>
<p>Радасць праносяць ад краю да краю,</p>
<p>смутак ушчунуць і самы няўшчунны.</p>
<p> </p>
<p>Дзятлы старанна, уважна ўтуруюць,</p>
<p>дзюбкамі б’юць несціхана ў дуплянкі.</p>
<p>Новую вечна, адвечна старую</p>
<p>музыку склалі для светлага ранку.</p>
<p> </p>
<p>...Вось і гудок адгукнуўся у далях,</p>
<p>рэха — на хвалях таежнага мора.</p>
<p>Зноў на рабочую вахту мы сталі,</p>
<p>сталі сягоння мы, як і учора...</p>
<p> </p>
<p> </p>
<h5><a id="chapter146"></a>* * *</h5>
<p>І перайшлі цераз рэчку туманы,</p>
<p>і паплылі на паселішча наша,</p>
<p>водар таежны і кветак духмяных</p>
<p>у непразрыстыя хвалі прыняўшы.</p>
<p> </p>
<p>Месяц вандруе на полі, на сінім,</p>
<p>зоры ў тым полі раскідвае жменяй.</p>
<p>Рунь залацістая ўсходзіць над імі,</p>
<p>сейбіт спыняецца ад захаплення.</p>
<p> </p>
<p>Вечар ты, вечар, таёжны мой вечар!</p>
<p>Мабыць, на свеце ты ўсё ж ткі адзіны!</p>
<p>Што табе пушча спрадвечная шэпча</p>
<p>гэтай патольнай, зацішнай гадзінай?</p>
<p> </p>
<p>Крыўды якія прыносіць сахаты,</p>
<p>чым нездаволена птаства лясное?</p>
<p>Змрокам ускрыў ты бязмежную хату,</p>
<p>змрок пасуваецца шчыльнай сцяною.</p>
<p> </p>
<p>Ён ад ламачча і ён ад карэння —</p>
<p>аж на вяршаліны выплыў густыя.</p>
<p>Месяц спыняецца ў шчырым здзіўленні:</p>
<p>дзе ж твае барвы, тайга, залатыя?</p>
<p> </p>
<p>Вецер павольна, ціхутка іграе,</p>
<p>струны з якімсьці звіняць перахватам.</p>
<p>Сон навяваюць ад краю да краю</p>
<p>і на тайгу і на сціплыя хаты...</p>
<p> </p>
<p> </p>
<h5><a id="chapter147"></a>* * *</h5>
<p>Якіх толькі кветак на свеце няма,</p>
<p>на свеце бязмежным, шырокім!</p>
<p>Якая на іх не бывае зіма,—</p>
<p>вясной весяляць яны вока!</p>
<p> </p>
<p>Уцеху прыносяць старым і малым,</p>
<p>вянкі з іх кладуць і пакойным:</p>
<p>усіх хараством надараюць сваім,</p>
<p>угояць і смутак няўгойны...</p>
<p> </p>
<p>А ты, кармазынам убраны кіпрэй,</p>
<p>таёжная, сціплая кветка,</p>
<p>не толькі красою здзіўляеш людзей,</p>
<p>здзіўляеш ты сілаю рэдкай.</p>
<p> </p>
<p>Калі надыходзіць навала вятроў</p>
<p>і першы мароз залютуе —</p>
<p>сабой затуляеш сваіх ты сяброў</p>
<p>і смерцю ад смерці ратуеш.</p>
<p> </p>
<p>І так да апошняга бойка ідзе</p>
<p>з марозам суровым і жорсткім,</p>
<p>і так да апошняга ў сонечны дзень</p>
<p>жывыя узносяць пялёсткі...</p>
<p> </p>
<p>Таму цябе людзі шануюць усе,</p>
<p>што друг ты ў бядзе, а не сведка.</p>
<p>Згадаў я таму аб цудоўнай красе</p>
<p>тваёй, мая сціплая кветка...</p>
<p> </p>
<p>Красуеш і ў нашых лясах векавых,</p>
<p>ля нашых дубоў і бярозак,</p>
<p>і так жа бароніш сяброў ты сваіх</p>
<p>ад першых, знішчальных марозаў...</p>
<p> </p>
<p>Ты мне нагадаеш мінулыя дні,</p>
<p>прывабу бясконцых прастораў</p>
<p>і многіх, інакшых паселішч агні,</p>
<p>і вечназялёнае мора...</p>
<p> </p>
<p> </p>
<h5><a id="chapter148"></a>* * *</h5>
<p>Чакае ля берагу човен мяне,</p>
<p>вяртацца мне трэба дадому.</p>
<p>А скора і ён праз тайгу мільгане</p>
<p>з усмешкай, як добры знаёмы.</p>
<p> </p>
<p>Прыгоды, падзеі згадаю не раз,</p>
<p>шляхі і цудоўныя рэкі,</p>
<p>пра самае найдаражэйшае ў нас —</p>
<p>працоўных людзей, чалавека...</p>
<p> </p>
<p>Згадаю, тайга, пра твае дываны,</p>
<p>пра колеры, барвы, узоры.</p>
<p>Красою спрачаюцца з небам яны,</p>
<p>красою спрачаюцца з морам.</p>
<p> </p>
<p>Да сіняга мора прастор твой і лёг,</p>
<p>а горы — да неба узняты...</p>
<p>І верыў, і верыць ніяк я не мог,</p>
<p>што край гэты звалі праклятым!</p>
<p> </p>
<p>Прайшоў я, пабачыў, пазнаў і адчуў</p>
<p>твайго хараства пералівы.</p>
<p>Ты будзеш да скону стаяць уваччу</p>
<p>шумлівы і вельмі маўклівы.</p>
<p> </p>
<p>Вялі да цябе кайданы ўсё людзей</p>
<p>на гора, на цяжкія мукі.</p>
<p>Няма таго гора, бо высербаў дзед,</p>
<p>і едуць па шчасце унукі.</p>
<p> </p>
<p>Парушаны сон, векавечны застой,</p>
<p>шляхі праз заломы прабіты.</p>
<p>І скарбы твае з-пад заслоны густой</p>
<p>ідуць для людзей на спажытак.</p>
<p> </p>
<p>І людзі тваю ператвораць красу —</p>
<p>савецкія, гордыя людзі.</p>
<p>Ім, творцам, ім, знаўцам, я спеў узнясу</p>
<p>за тое, што ёсць і што будзе.</p>
<p> </p>
<p>Красуй, неаглядны таёжны прастор,</p>
<p>на радасць для роднага краю!</p>
<p>Праменне чырвоных, рубінавых зор</p>
<p>хай вечна цябе азарае!</p>
<p class="sign">1958</p>
<p> </p>
<p> </p>
<h3><a id="chapter149"></a>ПАСЛЯ ВАНДРАВАННЯ</h3>
<p> </p>
<p> </p>
<h4><a id="chapter150"></a>* * *</h4>
<p>О Беларусь, лясная ружа,</p>
<p>зялёны ліст, чырвоны цвет!</p>
<p>Да камунізма крокам мужным</p>
<p>ты пракладаеш вечны след.</p>
<p> </p>
<p>Варожасць шляху не заслоніць,</p>
<p>мацнее дух ад перашкод.</p>
<p>Тваё шчаслівае сягоння</p>
<p>стварыў упарты наш народ.</p>
<p> </p>
<p>Сям’ёй усёй шматміліённай</p>
<p>цябе вітаем як адзін.</p>
<p>Цябе вітаем працай плённай,</p>
<p>няспынным рокатам машын.</p>
<p> </p>
<p>Дакуль на небе сонца свеціць,</p>
<p>дакуль існуе светам свет,—</p>
<p>нас не развее дзікі вецер,</p>
<p>не замяце твой ясны след.</p>
<p> </p>
<p>Мы загартуем нашы душы,</p>
<p>а ў час, калі апошні бой,—</p>
<p>непераможнай хваляй рушым,</p>
<p>цябе заслонім мы сабой.</p>
<p> </p>
<p>Пялёсткамі тваімі станем,</p>
<p>каб вечна красавала ты</p>
<p>і каб шумелі вечна з намі</p>
<p>твае зялёныя лісты.</p>
<p> </p>
<p>О Беларусь, лясная ружа,</p>
<p>зялёны ліст, чырвоны цвет!</p>
<p>У грамадзе савецкай, дружнай</p>
<p>знайшла ты свой шчаслівы свет.</p>
<p class="sign">1958</p>
<p> </p>
<p> </p>
<h4><a id="chapter151"></a>НАМ НЕКАЛІ СА СМУТКАМ ЗНАЦЦА</h4>
<p>І Волгу бачыў я і Дон,</p>
<p>багата рэк сібірскіх бачыў.</p>
<p>Такі мой лёс: з юнацкіх дзён</p>
<p>ён вандраванні мне прызначыў.</p>
<p> </p>
<p>Вадзіў праз горныя хрыбты,</p>
<p>цераз Байкал і за Байкалам.</p>
<p>А хараства, а пекнаты —</p>
<p>аж цераз самы край бывала.</p>
<p> </p>
<p>Жыві хоць лішніх сто гадоў —</p>
<p>красу праславіць немагчыма.</p>
<p>Патрэбна сотня мастакоў</p>
<p>ды ўсе каб з яснымі вачыма...</p>
<p> </p>
<p>Спявалі песню мне вятры,</p>
<p>спявалі песню навальніцы.</p>
<p>А казкі, з-пад крутой гары,</p>
<p>плылі люстранаю крыніцай...</p>
<p> </p>
<p>У песнях мне шумеў чарот</p>
<p>пра нарачанскія азёры.</p>
<p>У казках казачны народ</p>
<p>насіў лятункі аж на зоры...</p>
<p> </p>
<p>Які б цяжар ні быў калі,</p>
<p>на сэрцы гарката якая,—</p>
<p>ад гэных песень і быліц</p>
<p>яны крышыліся, знікалі...</p>
<p> </p>
<p>З грузінам жыў, як родны брат,</p>
<p>таксама жыў з сібіракамі.</p>
<p>Затым сяброў усюды шмат,</p>
<p>а ў след — ніхто не кіне камень.</p>
<p> </p>
<p>Не вырываліся з рукі</p>
<p>ані сякера ж, ні фуганак.</p>
<p>І з кельняй браў размах такі,</p>
<p>каб не было і з ёй заганы...</p>
<p> </p>
<p>Без працы я не быў нідзе,</p>
<p>а праца нам і творыць долю.</p>
<p>Ні на зямлі, ні на вадзе</p>
<p>не сумаваў я аніколі.</p>
<p> </p>
<p>Бо ўсюды, скрозь — радзімы край,</p>
<p>варштаты ўсюды ёсць для працы.</p>
<p>Сумуе вораг наш няхай,</p>
<p>нам — некалі са смуткам знацца!</p>
<p class="sign">1958</p>
<p> </p>
<p> </p>
<h4><a id="chapter152"></a>А КОЛЬКІ Б ДЗЕ НІ ВАНДРАВАЎ</h4>
<p>А колькі б дзе ні вандраваў,</p>
<p>хоць добра ўсюды і прыгожа,—</p>
<p>мяне цягнула да Пастаў,</p>
<p>хацелася пабыць ля Доўжа.</p>
<p> </p>
<p>Ў айчыне многа гарадоў</p>
<p>і вёсак — незлічоны шэраг.</p>
<p>А ўсё ж адсюль я ў свет пайшоў,</p>
<p>і тут ён, гэты самы бераг.</p>
<p> </p>
<p>Матуля тут сваёй рукой</p>
<p>мне на кашулі прала кужаль.</p>
<p>Закрыта ўсё сырой зямлёй,</p>
<p>і аб сынах яна не тужыць...</p>
<p> </p>
<p>На гэтай, на сырой зямлі</p>
<p>расло і спела тое збожжа,</p>
<p>з якога самі мы раслі</p>
<p>для працы ўпартай, пераможнай.</p>
<p> </p>
<p>На гэтай, роднай мне зямлі</p>
<p>бывала гора больш, чым сніцца.</p>
<p>Цераз яе не раз ішлі</p>
<p>праклятых войнаў калясніцы.</p>
<p> </p>
<p>За разам раз — цяжэй, цяжэй</p>
<p>яна здрыгалася ад болю.</p>
<p>А ўсё ж прыйшла для ўсіх людзей,</p>
<p>шчаслівая настала доля!</p>
<p> </p>
<p>Спаткаўся з роднаю зямлёй,</p>
<p>жадаю шчырым сэрцам роднай:</p>
<p>каб больш не знацца нам з вайной,</p>
<p>каб больш не знаць вайны ніводнай!</p>
<p class="sign">1958</p>
<p> </p>
<p> </p>
<h4><a id="chapter153"></a>МАЛЕНЬКАЯ ГЕРАІНЯ</h4>
<p> </p>
<h5><a id="chapter154"></a>1</h5>
<p>Гляджу на цябе.</p>
<p>Ўсё звычайна,</p>
<p>як быццам:</p>
<p>і вочы, і ўсмешка, і русыя косы.</p>
<p>Не толькі адна ты такая, сястрыца,</p>
<p>хадзіла нядаўна галоднай і босай.</p>
<p> </p>
<p>За матку трымалася ручкай маленькай</p>
<p>і з маткай хавалася ў ямах, прысадах,</p>
<p>калі пачыналі над хатамі дзвенькаць</p>
<p>ці хаты да неба узносіць снарады.</p>
<p> </p>
<p>Была не адна ты такая, сястрыца:</p>
<p>ўзрасталі на вогнішчах вы, на руінах.</p>
<p>Хадзілі дарослыя з ворагам біцца</p>
<p>за волю і шчасце радзімай краіны.</p>
<p> </p>
<p>Чаму ж да цябе маё сэрца імкнецца</p>
<p>і з думак маіх не выходзіш ніяк ты?</p>
<p>Вайна не мінула ніводнага сэрца,</p>
<p>параніў нас цяжка захопнік пракляты...</p>
<p> </p>
<p>Адказу ніяк не знайду на пытанне:</p>
<p>ці ты — гераіня,</p>
<p>ці — не гераіня?</p>
<p>Сказаць, што прымала удзел ты ў паўстаннях,</p>
<p>дык гэта ж на смех мяне кожны узніме.</p>
<p> </p>
<p>На ручцы адной ты свой век і лічыла:</p>
<p>якраз па гадочку на пальчыку кожным.</p>
<p>А ўсё ж памагла і маленькаю сілай</p>
<p>зрабіць немагчымае ў стане варожым.</p>
<center></center>
<p> </p>
<h5><a id="chapter155"></a>2</h5>
<p>Забралі фашысты ў палон партызанаў.</p>
<p>Сядзяць партызаны за дротам калючым.</p>
<p>На кару цяжкую усё зрыхтавана:</p>
<p>бязлітасны вораг іх скора замучыць.</p>
<p> </p>
<p>Сябры сабраліся на раду у лесе.</p>
<p>— Сягоння павінны мы даць дапамогу.</p>
<p>Каб зброю як-небудзь да іх мы прынеслі,</p>
<p>за рогі ўзялі б яны чорта самога!</p>
<p> </p>
<p>Замоўклі на радзе.</p>
<p>А думкі,</p>
<p>як вецер,</p>
<p>ля лагера сотню разоў абляцелі.</p>
<p>«Прайсці могуць толькі маленькія дзеці,</p>
<p>накшталт Лукашовай дачушкі Анелі».</p>
<p> </p>
<p> </p>
<h5><a id="chapter156"></a>3</h5>
<p>Паклікалі матку.</p>
<p>Сказалі ўсю праўду,</p>
<p>што толькі адзін і знайшлі яны спосаб.</p>
<p>Што кожны</p>
<p>жыццё</p>
<p>на ратунак аддаў бы,</p>
<p>каб толькі на тое яно прыдалося б...</p>
<p> </p>
<p>Ды ўсё немагчыма.</p>
<p>Дазорац варожы</p>
<p>ля дроту калючага ходзіць няспынна.</p>
<p>Малая адна перанесці і зможа,</p>
<p>яна ж у цябе не дурная дзяўчына...</p>
<p> </p>
<p>— Прарэзалі лаз невялікі мы ў дроце.</p>
<p>Якраз ад алешніку пень каля дроту.</p>
<p>Пакуль той дазорац хаду павароціць,</p>
<p>яна і пачне памаленьку работу...</p>
<p> </p>
<p>Матуля за сэрца ўзялася рукою.</p>
<p>— Ды што вы, суседзі?</p>
<p>Загіне малая!</p>
<p>— А мы пагаворым спачатку з малою.</p>
<p>Няма больш ратунку.</p>
<p>А час —</p>
<p>не чакае...</p>
<p> </p>
<p> </p>
<h5><a id="chapter157"></a>4</h5>
<p>Паклікала маці дачушку малую.</p>
<p>Маленькая добра усё зразумела:</p>
<p>што тату ад смерці яна адратуе,</p>
<p>як будзе ісці асцярожна і смела...</p>
<p> </p>
<p>Пасля на яе апранулі ватоўку,</p>
<p>пасля падкасалі ў ватоўцы рукавы...</p>
<p>Пайшла памаленьку малая галоўка,</p>
<p>панесла у лагер вялікую справу...</p>
<p> </p>
<p> </p>
<h5><a id="chapter158"></a>5</h5>
<p>Стаялі ў кустах барадатыя людзі,</p>
<p>якія не ведалі страху ніколі.</p>
<p>А ў тыя хвіліны сціскала ім грудзі</p>
<p>цяжкім і адрывістым неякім болем...</p>
<p> </p>
<p>Глядзелі усе на дзяўчынку малую,</p>
<p>як быццам трымалі сваімі вачыма.</p>
<p>Дзяўчынка прайшла цераз пастку такую,</p>
<p>якую нікому прайсці немагчыма.</p>
<p> </p>
<p> </p>
<h5><a id="chapter159"></a>6</h5>
<p>Прыйшла. Расказала.</p>
<p>— Ой, мамачка, мама!</p>
<p>А татка мяне цалаваў, абнімаў там!</p>
<p>І дзядзі мяне цалавалі таксама,</p>
<p>казалі, што заўтра ўсе прыйдуць дахаты...</p>
<p> </p>
<p>Пятнаццаць разоў так у лагер схадзіла,</p>
<p>аднесла адзін па адным пісталеты.</p>
<p>Аднесла гранаты. Аднесла ім сілу,</p>
<p>З якою яны дасягнуць сваёй мэты...</p>
<p> </p>
<p>Што маці адчула у тыя хвіліны,</p>
<p>як вусны пякельна ад смагі гарэлі,—</p>
<p>без слоў зразумеюць у нашай краіне,</p>
<p>не толькі хто быў у салдацкім шынелі.</p>
<p> </p>
<p> </p>
<h5><a id="chapter160"></a>7</h5>
<p>Апоўначы выбух адкінуў вароты,</p>
<p>збянтэжыў сваёй нечаканасцю варту.</p>
<p>Стралялі спачатку па варце з-за дроту,</p>
<p>пасля —</p>
<p>падмацунак прынеслі гранаты.</p>
<p> </p>
<p>І варты не стала.</p>
<p>Ўсе выйшлі з-за дроту,</p>
<p>да родных вярнуліся тата і дзядзі.</p>
<p>— Ты спрытная будзеш да ўсякай работы,—</p>
<p>татуля казаў і галоўку ўсё гладзіў...</p>
<p> </p>
<p> </p>
<h5><a id="chapter161"></a>8</h5>
<p>Гляджу на цябе.</p>
<p>Ўсё звычайна,</p>
<p>як быццам:</p>
<p>і русыя косы, і ўсмешка, і вочы.</p>
<p>Не толькі адна ты такая, сястрыца,</p>
<p> </p>
<p>з красою звычайнай, з красою дзявочай...</p>
<p>Чаму ж да цябе маё сэрца імкнецца</p>
<p>і з думак маіх ты ніяк не выходзіш?</p>
<p>Не толькі такое адно маё сэрца,</p>
<p>такіх жа нямала у нашым народзе...</p>
<p> </p>
<p>Я нават не буду пытацца нікога,</p>
<p>ці ты — гераіня, ці — не гераіня:</p>
<p>маленькія ножкі ўзышлі на дарогу,</p>
<p>якую ніколі, ніколі не кінеш...</p>
<p class="sign">1958</p>
<p> </p>
<h4><a id="chapter162"></a>ПАСТАЎСКАЯ ПАРТЫЗАНКА</h4>
<p> </p>
<div class="EPIGRAPH">
<p>Прысвячаю Тамары А-нка</p>
</div>
<div class="CLEAR"></div>
<p> </p>
<p>Адыходзілі нашы на ўсход і на ўсход.</p>
<p>Адыходзячы — білі варожую раць.</p>
<p>Пракліналі і білі раз’юшаны зброд,</p>
<p>што ішоў рабаваць, руйнаваць і знішчаць.</p>
<p> </p>
<p>Адыход не суладжваўся з думкай ніяк,</p>
<p>а снарады крышылі будынкі і шлях.</p>
<p>Да апошняга біў сінявокі юнак,</p>
<p>аўтамат ляскатаў безупынна ў руках.</p>
<p> </p>
<p>На ліхое нямнога патрэбна хвілін:</p>
<p>ні шукаць, ні гукаць — яно ходзіць само.</p>
<p>Падляцеў невялікі асколак адзін,</p>
<p>аўтамат у руках пахіснуўся і змоўк.</p>
<p> </p>
<p>На пясок апусціўся і юны салдат,</p>
<p>на пясок і чырвоны струмень перайшоў.</p>
<p>На усход адыходзіў апошні атрад,</p>
<p>сінявокі застаўся юнак ад сяброў.</p>
<p> </p>
<p>І дзяўчынка і хлопчык падбеглі ўдваіх,</p>
<p>разгарнулі бінты, бінтаваць пачалі.</p>
<p>Усміхнуліся сінія вочы да іх:</p>
<p>— Адчуваю, што я — на радзімай зямлі...</p>
<p> </p>
<p>Над Паставамі хмарай качаецца дым,</p>
<p>ад матораў чужынскіх аж стогне абшар.</p>
<p>Супыніўся адзін.</p>
<p>А на тым,</p>
<p>на адным —</p>
<p>смерць па сінія вочы якраз і прыйшла...</p>
<p> </p>
<p>З пісталета ударыла ў грудзі яму,</p>
<p>і далей пакацілася чорная смерць...</p>
<p>Гэта ж толькі пачатак нябачаных мук...</p>
<p>Як іх толькі адолець і як іх цярпець?</p>
<p> </p>
<p>Так,</p>
<p>з усмешкай на вуснах,—</p>
<p>якою вітаў</p>
<p>і хлапца, і дзяўчынку,—</p>
<p>юнак і замоўк.</p>
<p>А яна —</p>
<p>ўсё трымала кавалак бінта,</p>
<p>і ніякіх</p>
<p>ніяк,</p>
<p>не знаходзіла слоў.</p>
<p> </p>
<p>А пасля схамянулася:</p>
<p>— Браце, скажы!</p>
<p>Гэта людзі?!</p>
<p>— Хіба ты не бачыш сама?!</p>
<p>— Аж зямля наша стогне ад жалю, дрыжыць,</p>
<p>як іх толькі зямелька і можа трымаць!</p>
<p> </p>
<p>Паклянёмся і небам, і роднай зямлёй,</p>
<p>і жыццём паклянёмся сваім маладым,</p>
<p>што за гэты разбой — не даруем з табой!</p>
<p>. . . . . . . . . . . . . . . . . . . . . . . . . . . . . . . . . . .</p>
<p> </p>
<p>І яны — пакляліся тады.</p>
<p> </p>
<p>. . . . . . . . . . . . . . . . . . . . . . . . . . . . . . . . . . .</p>
<p> </p>
<p>Час ішоў нечувана цяжкі па зямлі,</p>
<p>красавалі і кветы на нашых лугах.</p>
<p>А дзяўчаты з тых кветак вянкоў не вілі,</p>
<p>бо трымалі яны аўтаматы ў руках...</p>
<p> </p>
<p>З партызанскім атрадам хадзіла і ты</p>
<p>па сыпучых пясках, па дарожках лясных.</p>
<p>У паветра ўзляталі вагоны, масты,</p>
<p>падрывала і ты ненавісны «бліцкрыг»...</p>
<p> </p>
<p>Два жыцці перажыты ў кароткім адным,</p>
<p>па дарожках лясных, па сыпучых пясках.</p>
<p>Не пагасне ніколі пра іх успамін,</p>
<p>бо цяжкі і вялікі</p>
<p>кароткі той шлях.</p>
<p> </p>
<p>Задуменна гляджу на тваю пекнату,</p>
<p>надзівіцца ніяк на яе не магу.</p>
<p>І здаецца мне ўсё:</p>
<p>ты стаіш на пасту,</p>
<p>а навокал — бярозкі, ядловец, багун...</p>
<p> </p>
<p>І цяпер,</p>
<p>калі ціха сядзіш каля кніг,</p>
<p>каля новых сябровак тваіх баявых,</p>
<p>або выйдзеш чытаць навуковы даклад,—</p>
<p>не падумаюць нават, што лектар —</p>
<p>салдат...</p>
<p> </p>
<p>Дарагая, каханая!</p>
<p>Ты — не адна.</p>
<p>І у гэтым —</p>
<p>вялікае шчасце для нас.</p>
<p>Для такіх,</p>
<p>гартаваных,</p>
<p>не будзе цяжкі</p>
<p>руль,</p>
<p>які аддадуць вам</p>
<p>па праву</p>
<p>бацькі.</p>
<p class="sign">1958</p>
<p> </p>
<p> </p>
<h4><a id="chapter163"></a>ТЫ, ЛАРЫСА, ТАКСАМА ЗАРНІЦА</h4>
<p> </p>
<div class="EPIGRAPH">
<p>Ларысе Папугаевай</p>
</div>
<div class="CLEAR"></div>
<p> </p>
<p>Хіба мала ў табе хараства, пекнаты?</p>
<p>Не хапае пяшчоты на вейках?</p>
<p>І на постаць ад іншых не горшая ты,</p>
<p>і чаруеш прывабаю нейкай...</p>
<p> </p>
<p>Дык чаму б і табе над красуняй Нявой</p>
<p>не фарсіць закапроненай ножкай?</p>
<p>Не прайсціся паўз вуліцы пругкай хадой,</p>
<p>не знайсці прыдатнейшай дарожкі?</p>
<p> </p>
<p>Калі покліч над нашай айчынай прайшоў;</p>
<p>«Мы свае адшукаем алмазы»,—</p>
<p>на спартыўны гарнітур змяніла ты шоўк</p>
<p>і ў паход узнялася адразу.</p>
<p> </p>
<p>Не сатлее і модная сукня твая,</p>
<p>дачакае цябе з вандравання,</p>
<p>і набудзе красы удвая, утрая,</p>
<p>на тваім апынуўшыся стане...</p>
<p> </p>
<p>Пра капрон і пра лёсы сукенкі тваёй</p>
<p>я згадаў, каб пабачыць усмешку:</p>
<p>пасмяешся ты шчыра з праблемы такой,</p>
<p>калі ўспомніш таежныя сцежкі...</p>
<p> </p>
<p>Я іх ведаю сам, бо нямала гадоў</p>
<p>прасякаў для такіх вось, харошых.</p>
<p>І таксама не згадваў ні воўну, ні шоўк,</p>
<p>і таксама без іх не пагоршаў...</p>
<p> </p>
<p>Розум ясны вышэй драбязы заўсягды,</p>
<p>не шукае ён лёгкага хлеба.</p>
<p>Пракладаюць шукальнікі смела сляды</p>
<p>цераз пусткі, прадонні і неба.</p>
<p> </p>
<p>Ты пайшла... Гэта ж лёгка сказаць, а куды? —</p>
<p>У тайгу... за тайгу... цераз горы...</p>
<p>Там і летам пад мохам не таюць ляды,</p>
<p>вецер толькі з тайгою гаворыць...</p>
<p> </p>
<p>І гаворыць з тайгой, і шуміць ля цябе,</p>
<p>рассыпае ўсялякія жахі.</p>
<p>Ён аблічча сячэ, ён за косы скубе,</p>
<p>аж каменне кранае з размаху...</p>
<p> </p>
<p>І адкуль непахісная моц у цябе?</p>
<p>І трываласць адкуль узялася?</p>
<p>Гэта ж гнус, як шалёны, у вочы ўсё б’е,</p>
<p>недабіты таежны уласнік...</p>
<p> </p>
<p>Праз пакуту, праз вецер, праз багны балот,</p>
<p>адпачынак шукаючы ў дыме,—</p>
<p>цераз тысячы розных прайшла перашкод</p>
<p>у нязломным юнацкім уздыме.</p>
<p> </p>
<p>Кімберліт і піропы схавала тайга,</p>
<p>абамкнула замкамі скарбніцу.</p>
<p>Ды якая ахова на ёй ні лягла б —</p>
<p>ты прымусіш яе адчыніцца!</p>
<p> </p>
<p>Ты ўстаеш, ты ідзеш, немаведама як,—</p>
<p>праз вятры, праз пакуту, завалы...</p>
<p>А дайшла, а знайшла, і, як першы маяк,</p>
<p>як дарунак — Зарніца паўстала.</p>
<p> </p>
<p>І не толькі маяк для алмазных крыніц,</p>
<p>кімберлітавай трубкі адзнака,—</p>
<p>а для ўсіх,</p>
<p>хто ў шуканнях няспынных гарыць</p>
<p>перашкод не баіцца ніякіх.</p>
<p> </p>
<p>Яны пройдуць — такія — нязломнай хадой</p>
<p>цераз тундры, тайгу, праз палессі,</p>
<p>яны пройдуць, агорнутыя пекнатой,</p>
<p>як найлепшая самая песня.</p>
<p> </p>
<p>Хоць не кожны з іх знойдзе сапраўдны алмаз</p>
<p>але будуць знаходкі ільсніцца!</p>
<p>І згадаюць цябе, тваю ўпартасць не раз:</p>
<p>ты, Ларыса, таксама Зарніца!</p>
<p class="sign">1958</p>
<p> </p>
<p> </p>
<h4><a id="chapter164"></a>У ДАРОЗЕ</h4>
<p> </p>
<div class="EPIGRAPH">
<p>М. З-ай</p>
</div>
<div class="CLEAR"></div>
<p> </p>
<p>Не знаю, згадаеце можа калі</p>
<p>вагон гэты, ўдаль што імкнецца,</p>
<p>і снегам ускрытае голле ялін,</p>
<p>і сцюжай кранёнае сэрца...</p>
<p> </p>
<p>Абапал ідзе, адбягае ад нас</p>
<p>снягамі ускрытае голле.</p>
<p>А сцюжа ад сэрца...</p>
<p>Ці згіне яна?</p>
<p>Ці знікне ў шырокае поле?</p>
<p> </p>
<p>Вазьміце, на ласку, вы свой стэтаскоп,</p>
<p>мой доктар, пяшчотны і строгі.</p>
<p>Як, з вашай парады, мне добра было б</p>
<p>пазбыцца апошняй трывогі.</p>
<p> </p>
<p>Рэцэпт ваш, я ведаю, будзе адзін:</p>
<p>«Працуй без сяброўства з тугою!</p>
<p>Ад сэрца і тлум і лухту аджані,</p>
<p>ў жыцці ж нам трапляла не тое!..»</p>
<p> </p>
<p>Я вашу параду згадаю-такі,</p>
<p>згадаю і вас не аднойчы,</p>
<p>і вобраз, сардэчны і шчыры такі,</p>
<p>цудоўныя палкія вочы.</p>
<p> </p>
<p>Згадаю ваш вобраз сардэчны не раз</p>
<p>і голас павольны, напеўны,</p>
<p>якім асалоду вы неслі для нас</p>
<p>у час той...</p>
<p>Згадаю напэўна!</p>
<p> </p>
<p>А вы, ці згадаеце, доктар, калі</p>
<p>вагон гэты, ўдаль што імкнецца?</p>
<p>І снегам ускрытае голле ялін?</p>
<p>Надзеяй спавітае сэрца?..</p>
<p class="sign">1958</p>
<p> </p>
<p> </p>
<h4><a id="chapter165"></a>НА САМОЙ РАДЗІМЕ</h4>
<p>Стаяў вось тут калісьці дом,</p>
<p>вайна каля яго хадзіла.</p>
<p>Сваім мячом, сваім агнём</p>
<p>яго пасекла і спаліла.</p>
<p> </p>
<p>Бярозы дзве каля яго,</p>
<p>бярозы дзве над ім шумелі.</p>
<p>Не мог іх спапяліць агонь,</p>
<p>мячы дапамаглі не вельмі.</p>
<p> </p>
<p>Сябровак прывітаў старых,</p>
<p>мяне сяброўкі прывіталі.</p>
<p>— Ваш гоман так і не заціх?</p>
<p>— Цябе не ўкалыхалі хвалі?</p>
<p> </p>
<p>Жывіце век, жывіце два,</p>
<p>мае зялёныя сяброўкі!</p>
<p>Адна панікне галава —</p>
<p>ўзрастуць мацнейшыя галоўкі.</p>
<p> </p>
<p>І каля вас, у добры час,</p>
<p>пад засень гоману і вецця,</p>
<p>пасядуць так, як мы не раз,</p>
<p>шчаслівыя пасядуць дзеці.</p>
<p> </p>
<p>Яны і дачытаюць там</p>
<p>недачытаныя старонкі.</p>
<p>Я песні ім свае аддам,</p>
<p>а вы дасцё свае гамонкі...</p>
<p class="sign">1958</p>
<p> </p>
<p> </p>
<h4><a id="chapter166"></a>ЗНОЎ ВАС ПАБАЧЫЎ</h4>
<p>Зноў вас пабачыў, бярозы старыя,</p>
<p>ваша утульнасць ізноў мяне крые.</p>
<p> </p>
<p>Ціха гамоніць і вецце, і лісце,</p>
<p>як гаманіла калісьці, калісьці...</p>
<p> </p>
<p>Вашы вяршыні кранаў я рукою,</p>
<p>ў вашых шатрах я шукаў супакою.</p>
<p> </p>
<p>Нас над зямлёй вы ўзнасілі высока,</p>
<p>нас, напрадвесні, паілі вы сокам,</p>
<p> </p>
<p>каб шанавалі ад шчырага сэрца</p>
<p>тую зямлю, ад якой ён бярэцца.</p>
<p> </p>
<p>Гэту пашану ніколі не траціў,</p>
<p>а узмацняў яе шчыраю працай.</p>
<p> </p>
<p>Зноў вас пабачыў, бярозы старыя,</p>
<p>ваша утульнасць ізноў мяне крые...</p>
<p class="sign">1958</p>
<p> </p>
<p> </p>
<h4><a id="chapter167"></a>ПАСТАВЫ</h4>
<p>Маёнткі меў тут царскі дзядзя,</p>
<p>палац тут паляўнічы ладзіў.</p>
<p>Запалявалі і самога,</p>
<p>бо ён адзін, а нас жа многа.</p>
<p> </p>
<p>Цяпер прыдбалі лепшай славы</p>
<p>жыццём адноўленым Паставы:</p>
<p>народ сваёй паставіў працай</p>
<p>патомкам і сабе палацы!</p>
<p class="sign">1958</p>
<p> </p>
<p> </p>
<h4><a id="chapter168"></a>МАНЬКАВІЧЫ</h4>
<p>І тут паноў было нямала,</p>
<p>як толькі іх зямля трымала!</p>
<p>Ды не хапіла церплівосці:</p>
<p>дала ўсім месца на пагосце.</p>
<p> </p>
<p>Прыйшлі рабочыя,сяляне —</p>
<p>змянілі ўсё да непазнання:</p>
<p>такія хаты і прасторы,</p>
<p>то і не сніліся учора.</p>
<p class="sign">1958</p>
<p> </p>
<p> </p>
<h4><a id="chapter169"></a>ВЕРАС</h4>
<p>Ты ляжыш у мяне на далоні,</p>
<p>найдрабнейшая з кветак.</p>
<p>Я пытаўся, пытаю сягоння:</p>
<p>чым ты вабіш нас</p>
<p>гэтак?</p>
<p> </p>
<p>Ледзь прыкметны для нашага вока,</p>
<p>быццам зернетка маку.</p>
<p>Ад зямлі не расцеш ты высока,</p>
<p>і заўважыць не ўсякі.</p>
<p> </p>
<p>А калі расцвіцеш на узлессі,</p>
<p>закрасуеш у пушчы,—</p>
<p>хараством ты тады апранешся,</p>
<p>сапраўды, неўміручым.</p>
<p> </p>
<p>Найдрабнейшыя кветкі ствараюць,—</p>
<p>твае, верас любімы,—</p>
<p>пекнату, што гарыць, не згарае</p>
<p>у цудоўных кілімах.</p>
<p> </p>
<p>Як пабачу цябе, так і ўспомню</p>
<p>пералескі, палеткі,</p>
<p>дзе калісьці узяў на далонь я</p>
<p>ўпершыню твае кветкі.</p>
<p class="sign">1958</p>
<p> </p>
<p> </p>
<h4><a id="chapter170"></a>КРАСА ЦУДОЎНАЯ ІДЗЕ</h4>
<p>Стаю на беразе крутым</p>
<p>каля азёр.</p>
<p>Зіхцяць праменнем</p>
<p>залатым вяночкі зор.</p>
<p> </p>
<p>Адлюстраваўся з зорамі</p>
<p>ў вадзе блакіт,</p>
<p>ці гэта зоры разам з ім</p>
<p>каля ракіт?</p>
<p> </p>
<p>Ці гэта месяц перайшоў</p>
<p>у вышыні,</p>
<p>ці ў небе, каля тых агнёў,</p>
<p>з зямлі агні?</p>
<p> </p>
<p>Краса цудоўная ідзе,</p>
<p>на верасы расой імжыць...</p>
<p>Для нашых думак,</p>
<p>нашых дзей</p>
<p>ёсць рубяжы?</p>
<p class="sign">1958</p>
<p> </p>
<p> </p>
<h4><a id="chapter171"></a>ІДЗЕ МАЙ</h4>
<p>І снег ляжыць на дрэвах —</p>
<p>красавік не змёў.</p>
<p>А мы пачулі спевы</p>
<p>салаўёў.</p>
<p> </p>
<p>Прыйшла пара для песні —</p>
<p>не супыніш лёт.</p>
<p>Калі ідзе прадвесня —</p>
<p>крышыцца і лёд.</p>
<p> </p>
<p>Далёка пройдзе песня,</p>
<p>не знаўшы берагоў,</p>
<p>як сёння, напрадвесні,</p>
<p>ідзе ад салаўёў...</p>
<p> </p>
<p>Увесь прастор шырокі</p>
<p>святкуе твой прыход.</p>
<p>Твае вітае крокі</p>
<p>працоўны наш народ.</p>
<p class="sign">1958</p>
<p> </p>
<p> </p>
<h4><a id="chapter172"></a>ЛІСТАПАД</h4>
<p>Лісцё, страсае вецер</p>
<p>з дрэў</p>
<p>на пожні, на дарогі.</p>
<p>Калыша ён у вецці</p>
<p>спеў,</p>
<p>а ў спеве жалю многа.</p>
<p> </p>
<p>Але дарма: не стане</p>
<p>ён</p>
<p>ля нашага парога.</p>
<p>Ўзялі мы з адцвітання</p>
<p>плён,</p>
<p>а ў ім уцехі многа.</p>
<p class="sign">1958</p>
<p> </p>
<p> </p>
<h4><a id="chapter173"></a>ВОСЕНЬ</h4>
<p>Набліжалася восень да нас</p>
<p>ціхутка.</p>
<p>Уцякала лета ад восені</p>
<p>хутка.</p>
<p> </p>
<p>Пагубляла, ўцякаючы, лета</p>
<p>уборы.</p>
<p>А яны — у амшарах, у пушчы,</p>
<p>як зоры.</p>
<p> </p>
<p>Як чырвоныя зоры, каліна,</p>
<p>брусніцы.</p>
<p>Ў іх пра новае лета надзея</p>
<p>ільсніцца.</p>
<p class="sign">1958</p>
<p> </p>
<p> </p>
<h4><a id="chapter174"></a>ПЯЛЁСТКІ</h4>
<p>Узрасла яна на ўзлессі,</p>
<p>узрасла на сенажаці.</p>
<p>Пра яе спявала песню</p>
<p>ў маладосці твая маці.</p>
<p> </p>
<p>Сцежкай ты прыйшла таптанай</p>
<p>да прыгожай кветкі гэтай.</p>
<p>Даручаеш ёй таксама</p>
<p>таямніцы ўсе свае ты.</p>
<p> </p>
<p>Па адным лятуць пялёсткі,</p>
<p>покуль дойдзеш ты да лёсу.</p>
<p>Так і лёс рукою жорсткай</p>
<p>адкідае нашы вёсны.</p>
<p> </p>
<p>І яны злятаюць так жа,</p>
<p>як пялёсткі з кветкі быццам,</p>
<p>А калі апошні ляжа,</p>
<p>дык і нам пара лажыцца...</p>
<p class="sign">1958</p>
<p> </p>
<p> </p>
<h4><a id="chapter175"></a>* * *</h4>
<p>Русыя косы і сінія вочы,</p>
<p>што пажадаць вам і што напрарочыць?</p>
<p> </p>
<p>Долі шчаслівай? Ніякага жалю?</p>
<p>Так і жадаю вам, мілая Галя!</p>
<p> </p>
<p>Шлях наш жыццёвы нялёгкі, выбойны,</p>
<p>смутак няўгойны пакінулі войны.</p>
<p> </p>
<p>Гора ўставала да неба гарою</p>
<p>ды сябравала з цяжкою бядою.</p>
<p> </p>
<p>Перапалілі на попел бяду мы,</p>
<p>зніклі з бядою і горкія думы,</p>
<p> </p>
<p>каб і не ведалі, каб і не зналі</p>
<p>людзі працоўныя смутку і жалю,</p>
<p> </p>
<p>каб усміхаліся; вочы, як зоры,</p>
<p>што ў неаглядным вандруюць прасторы.</p>
<p> </p>
<p>Русыя косы і сінія вочы!</p>
<p>Шчырае сэрца вам гэта прарочыць!</p>
<p class="sign">1959</p>
<p> </p>
<p> </p>
<h4><a id="chapter176"></a>МНОГА КАЗАК РОЗНЫХ</h4>
<p>Многа казак розных</p>
<p>нам складалі продкі.</p>
<p>«Шлях да шчасця доўгі,</p>
<p>да бяды кароткі»,—</p>
<p> </p>
<p>так яны наўчалі,</p>
<p>так яны вучылі,</p>
<p>а людская думка —</p>
<p>узнімала крылле.</p>
<p> </p>
<p>Каб у нас не згасла</p>
<p>да шуканняў сіла,</p>
<p>казка і такая</p>
<p>праз народ хадзіла, —</p>
<p> </p>
<p>як з малога зерня</p>
<p>ды узняўся волат</p>
<p>і як ён закінуў</p>
<p>аж на неба молат.</p>
<p> </p>
<p>Небу заручаўся</p>
<p>і прасіў у сведкі,</p>
<p>што тырана-змея</p>
<p>знішчыць сілай гэткай.</p>
<p> </p>
<p>І на неба кінуў</p>
<p>так высока молат,</p>
<p>што на пяты дзень той</p>
<p>павярнуўся долу.</p>
<p> </p>
<p>З ім, такім надзейным,</p>
<p>і пайшоў у пошук</p>
<p>казачны наш волат —</p>
<p>Пакацігарошак.</p>
<p> </p>
<p>Адшукаў ён Змея.</p>
<p>Знішчыў таго Змея,</p>
<p>каб была надзея,</p>
<p>каб жыла надзея —</p>
<p> </p>
<p>што ніякай сілай,</p>
<p>што ніякім путам</p>
<p>нас не скруціць вораг,</p>
<p>нават самы люты.</p>
<p> </p>
<p>Будзе вечна з намі</p>
<p>і да шчасця пошук,—</p>
<p>молат нам пакінуў</p>
<p>Пакацігарошак!</p>
<p> </p>
<p>І цяпер мы кажам</p>
<p>горда, без трывогі:</p>
<p>шлях да шчасця быў наш</p>
<p>і цяжкі, і доўгі,—</p>
<p> </p>
<p>ды ніхто, ніколі</p>
<p>нас назад не верне:</p>
<p>сталі з нашай працы</p>
<p>явай летуценні.</p>
<p class="sign">1958</p>
<p> </p>
<p> </p>
<h4><a id="chapter177"></a>НАД ДНЯПРОМ, НАД ВОЛГАЙ</h4>
<p>Над Дняпром, над Волгай,</p>
<p>над Масквой-ракою,—</p>
<p>скрозь жыццё пульсуе,</p>
<p>шпаркае такое.</p>
<p> </p>
<p>Даганяем час мы,</p>
<p>абганяем гукі.</p>
<p>Гэта мы ўсё робім:</p>
<p>галава і рукі...</p>
<p> </p>
<p>Дзед, за ім і бацька</p>
<p>пехатой хадзілі,</p>
<p>ўнукам шын замала,—</p>
<p>ўнукі ўжо на крыллі!</p>
<p> </p>
<p>Ды якое крылле!</p>
<p>Як махне — паўнеба!</p>
<p>І таго нам мала,—</p>
<p>большага нам трэба.</p>
<p> </p>
<p>— Вам на ясны Месяц?</p>
<p>Вось ён, калі ласка!</p>
<p>Вам на Марс далёкі?..</p>
<p>Здзейсніліся казкі!</p>
<p> </p>
<p>Самай смелай казцы</p>
<p>раўнавацца нечым.</p>
<p>А яшчэ ж мы толькі</p>
<p>выпрасталі плечы!</p>
<p class="sign">1958</p>
<p> </p>
<p> </p>
<h4><a id="chapter178"></a>АЖ КІПІЦЬ, ЗДАЕЦЦА...</h4>
<p>Аж кіпіць, здаецца...</p>
<p>Не жыццё, а кіпень!</p>
<p>Цераз край высокі</p>
<p>шумавінне выкінь.</p>
<p> </p>
<p>У пясках сыпучых,</p>
<p>у балотнай твані</p>
<p>стала ўсё інакшым,</p>
<p>аж да непазнання.</p>
<p> </p>
<p>Што — згарыць на вугаль,</p>
<p>што — металам стане.</p>
<p>Здзейснены лятункі нашы</p>
<p>і жаданні.</p>
<p> </p>
<p>Нам патрэбна ўпартасць,</p>
<p>нам патрэбна сіла,</p>
<p>каб тварыла ў доле</p>
<p>і на высь насіла.</p>
<p> </p>
<p>Пройдуць і пашыраць</p>
<p>шлях і пераходы</p>
<p>волаты, якія</p>
<p>роджаны народам!</p>
<p> </p>
<p>Ім не будуць страшны</p>
<p>ні агонь, ні воды.</p>
<p>Мэта ёсць? Да шчасця?</p>
<p>Значыць —</p>
<p>поўным ходам!</p>
<p class="sign">1958</p>
<p> </p>
<h4><a id="chapter179"></a>ЛЯ МЯДЗЕЛА ЁСЦЬ ВОЗЕРА АДНО</h4>
<p> </p>
<div class="EPIGRAPH">
<p>Паэту-земляку</p>
</div>
<div class="CLEAR"></div>
<p> </p>
<p>Ля Мядзела ёсць возера адно.</p>
<p>Над ім дубы шумяць, гамоняць сосны.</p>
<p>У ім, як у празрыстай кроплі роснай,</p>
<p>для воч ніколі не закрыта дно:</p>
<p> </p>
<p>заўсёды светлае і чыстае яно.</p>
<p>Каля яго спыняюцца і вёсны</p>
<p>здзіўлёныя, у захапленні млосным,</p>
<p>а кветы — завіваюцца ў вянок.</p>
<p> </p>
<p>Пра возера я ўспамінаю гэта,</p>
<p>чытаючы любімага паэта:</p>
<p>ад сэрца шчырага глыбокі твор.</p>
<p> </p>
<p>Я думаю, ты не аднойчы бачыў</p>
<p>лясное гэна возера, зямляча:</p>
<p>ты ж пахадзіў нямала ля вазёр!</p>
<p class="sign">1958</p>
<p> </p>
<p> </p>
<h4><a id="chapter180"></a>КАЛІСЬЦІ З ЛІХТАРОМ ХАДЗІЎ УДЗЕНЬ</h4>
<p> </p>
<div class="EPIGRAPH">
<p>Ж. Л-най</p>
</div>
<div class="CLEAR"></div>
<p> </p>
<p>Калісьці з ліхтаром хадзіў удзень,</p>
<p>шукаўшы чалавека, той філосаф.</p>
<p>А людзі на яго глядзелі коса,</p>
<p>пакрыўджаныя за другіх людзей.</p>
<p> </p>
<p>Яму, як многім у такой хадзе,</p>
<p>дабро і зло пабачыць давялося.</p>
<p>Магчыма, ён не дапытаўся лёсу</p>
<p>і не знайшоў шуканага нідзе.</p>
<p> </p>
<p>Каб ён дажыў да нашых дзён цудоўных,—</p>
<p>пабіў бы свой ліхтар ён, безумоўна!</p>
<p>Бо без яго такіх знайшоў бы шмат,</p>
<p> </p>
<p>якія роўна ў радасці, ў нягодах</p>
<p>табе аднолькава гавораць: Брат!</p>
<p>Перад такімі я схіляюся заўсёды.</p>
<p class="sign">1958</p>
<p> </p>
<p> </p>
<h3><a id="chapter181"></a>ПАЛЕСКАЯ РАПСОДЫЯ</h3>
<p> </p>
<h4><a id="chapter182"></a>ІНТРАДУКЦЫЯ</h4>
<p>Ніхто спрачацца з тым не будзе,</p>
<p>што ўсюды шмат мясцін прыгожых.</p>
<p>Чаго б імкнуліся так людзі</p>
<p>абавязкова ў падарожжа?</p>
<p> </p>
<p>Дзе-небудзь каля кіпарысаў</p>
<p>або ў марской салёнай пене</p>
<p>яны красы шукаюць рысы,</p>
<p>жывыя бачаць летуценні.</p>
<p> </p>
<p>Каб не застацца ад людзей нам,</p>
<p>каб пашукаць мясцін прыгожых,</p>
<p>згадалі спосаб мы надзейны</p>
<p>і едзем такжа ў падарожжа.</p>
<p> </p>
<p>«Мы»,— зразумела, не адзін я.</p>
<p>Па праўдзе кажучы, нас трое.</p>
<p>Вядзі ж нас, добрая часіна,</p>
<p>і дай нам творчага настрою!</p>
<p> </p>
<p>Калісьці, у старой Эладзе,</p>
<p>хадзілі вандраваць рапсоды.</p>
<p>Было ў іх творчасці суладдзе</p>
<p>з жыццём і думкамі народа.</p>
<p> </p>
<p>Яны хадзілі пехатою,</p>
<p>а часу ўсё ж ткі ім хапіла,</p>
<p>каб свету расказаць пра тое,</p>
<p>якую меў народ іх сілу,</p>
<p> </p>
<p>як працаваў, пра што ён мроіў,</p>
<p>пра што іграў на лірных струнах,</p>
<p>як здабылі яго героі</p>
<p>за морам залатое руна...</p>
<p> </p>
<p>У нас машын усякіх поўна,</p>
<p>нямала ёсць і параходаў.</p>
<p>Ідзі,</p>
<p>плыві,</p>
<p>ляці —</p>
<p>ўсё роўна —</p>
<p>пазнай жыццё свайго народа!</p>
<p> </p>
<p>Пазнай жыццё, ўшануй яго ты,</p>
<p>каб песня, як крышталь, званіла,</p>
<p>а працы творчае узлёты</p>
<p>паўсталі ў ёй з чароўнай сілай.</p>
<p> </p>
<p>Уславім дзеі і прыгоды,</p>
<p>што тут былі,— ў барах, дубровах,</p>
<p>пакуль зара ўзышла з Усходу</p>
<p>і дзень пачаўся</p>
<p>светлы,</p>
<p>новы.</p>
<p> </p>
<h4><a id="chapter183"></a>ДАРОГА</h4>
<p>Шляхі і гасцінцы ў прасторах радзімы!</p>
<p>Над вамі праходзяць і вёсны, і зімы,</p>
<p> </p>
<p>і лета цвятлівае з сонцам гарачым,</p>
<p>і восень сцюдзёная з ветрам і плачам.</p>
<p> </p>
<p>А людзі шляхамі-гасцінцамі едуць,</p>
<p>няма тут ніколі завялага следу...</p>
<p> </p>
<p>Ні ў песні, ні ў казцы, ні ў кнізе найлепшай</p>
<p>няма асалоды для сэрца мілейшай,</p>
<p> </p>
<p>якую прыносяць гасцінцы-дарогі</p>
<p>юнацкаму сэрцу і сэрцу старога.</p>
<p> </p>
<p>Навокал бязмежныя нашы прасторы,</p>
<p>абапал прысады, палеткі, азёры.</p>
<p> </p>
<p>Ад кветак улетку нам водар духмяны,</p>
<p>увосень віюцца кілімы туману,</p>
<p> </p>
<p>зіма свой абрус беласнежны пасцеле</p>
<p>з найлепшай, са срэбнай, з пушыстай кудзелі.</p>
<p> </p>
<p>Калісьці ў малецці шукалі мы, дзеці,</p>
<p>а дзе ж той канец для дарогі на свеце?</p>
<p> </p>
<p>Хадзілі далёка маленькія ножкі.</p>
<p>Нідзе не канчалася тая дарожка...</p>
<p> </p>
<p>У веку дарослым хадзілі нямала.</p>
<p>У нашых паходах чаго не бывала!</p>
<p> </p>
<p>Чаго не пабачыла вока людское!</p>
<p>Сказаць аніяк немагчыма пра тое!</p>
<p> </p>
<p>А толькі ў дарозе не бачылі краю,</p>
<p>за пройдзенай — з гакам — пачнецца другая.</p>
<p> </p>
<p>А гэтага гаку прайсці немагчыма,</p>
<p>як нельга яго перагледзець вачыма...</p>
<p> </p>
<h4><a id="chapter184"></a>КАРТУЗ-БЯРОЗА</h4>
<p>Абліты кожны камень тут слязьмі,</p>
<p>і на дарозе пліты.</p>
<p>Народам нашым, нашымі людзьмі</p>
<p>ўсё гэта не забыта.</p>
<p> </p>
<p>Паны вялі сюды братоў маіх,</p>
<p>у ланцугі закутых,</p>
<p>за тое, што ўзнімаліся на іх,</p>
<p>каб знішчыць путы.</p>
<p> </p>
<p>Каб знішчыць здзек, няпраўду на зямлі,</p>
<p>ўзнімалі людзі зброю,</p>
<p>каб больш ніколі ў кайданах не йшлі</p>
<p>народныя героі..</p>
<p> </p>
<p>І ён прыйшоў да нас, святочны дзень,</p>
<p>жалобны для палацаў,—</p>
<p>няма уціску, кайданоў нідзе,</p>
<p>запанавала праца.</p>
<p> </p>
<p>Як несмяротны помнік на зямлі,</p>
<p>слязьмі аблітай,</p>
<p>палац Святла ў Бярозе мы ўзняслі</p>
<p>на гэтых плітах.</p>
<p> </p>
<p>Святло нагадваць будзе нам усім,</p>
<p>што тут браты і сёстры,</p>
<p>імкненнем аб’яднаныя адным,</p>
<p>тачылі меч свой востры.</p>
<p> </p>
<h4><a id="chapter185"></a>ДУМКІ НА БУДАЎНІЦТВЕ</h4>
<p> </p>
<div class="EPIGRAPH">
<p>...О, каб такі</p>
<p>пабудаваў хто гмах!</p>
<p>На ім каб быў адзін</p>
<p>вялізны дах,</p>
<p>каб міліён пакояў</p>
<p>ён узнёс</p>
<p>для беднякоў,</p>
<p>якіх пакрыўдзіў лёс...</p>
<p>Ду Фу</p>
</div>
<div class="CLEAR"></div>
<p> </p>
<p> </p>
<h5><a id="chapter186"></a>1</h5>
<p>Наўчалі нас, што бог усемагутны,</p>
<p>што ён стварыў Сусвет адзіным словам.</p>
<p>Чаму ж ён даў людзям усім пакуту</p>
<p>тварыць яму, такому майстру, сховы?</p>
<p>Чаму сабе ніколі не паставіў</p>
<p>ён хоць адну маленькую капліцу?</p>
<p>Народы свету ўсемагутнай славе</p>
<p>пабудавалі храмы і званіцы.</p>
<p>Іх аздаблялі дарагім каменнем,</p>
<p>для бога шылі залатыя шаты.</p>
<p>Пасля — стаялі ў храмах на каленях...</p>
<p>І хоць для смеху б выстаяў хто хату!</p>
<p> </p>
<h5><a id="chapter187"></a>2</h5>
<p>Высока ўзнёс Егіпет піраміды,</p>
<p>да нашых дзён здзіўляючы народы.</p>
<p>Сады вісячыя былі ў Семіраміды,</p>
<p>бо паднявольных рук было не шкода.</p>
<p>У пірамідах леглі фараоны,</p>
<p>гавораць іерогліфы пра іх нам.</p>
<p>Будаўнікоў забытыя імёны</p>
<p>не памінаюць ні дабром, ні ліхам.</p>
<p>А што будаўнікі сабе стварылі,</p>
<p>што атрымалі ў спадчыну іх дзеці,—</p>
<p>няма адказаў ні ў магутным Ніле,</p>
<p>не прынясе іх асірыйскі вецер...</p>
<p> </p>
<h5><a id="chapter188"></a>3</h5>
<p>Вялося так ад Нёмна і да Ганга,</p>
<p>ад Хуанхэ да Тыгра і Еўфрата.</p>
<p>Адны гібелі ў фанзах ці ярангах,</p>
<p>другія з плёну іх жылі багата...</p>
<p>Адна пакута ў розных частках свету</p>
<p>была для продкаў гарацешных нашых.</p>
<p>Бізун аднолькавы усіх іх страшыў,</p>
<p>іх уціскалі для адзінай мэты:</p>
<p>забраць усё, што робіць-творыць праца,</p>
<p>рай на зямлі стварыць панам вяльможным.</p>
<p>Пачаў урэшце і народ пытацца:</p>
<p>— А для сябе хіба нам жыць няможна?!</p>
<p> </p>
<h5><a id="chapter189"></a>4</h5>
<p>Пералятала думка цераз горы,</p>
<p>пераплывала думка акіяны.</p>
<p>Шукала лекаў ад цяжкога гора</p>
<p>для ўсіх пакрыўджаных і занядбаных.</p>
<p>Вадзіла іх у свет зачараваны,</p>
<p>тварыла ім дзівосныя палацы...</p>
<p>Адпачывалі там яны без пана</p>
<p>ад паднявольнай, ад прыгоннай працы...</p>
<p>Хапала там усякага убрання,</p>
<p>спявалі песні птушкі-чарадзейкі,</p>
<p>як салаўі у пушчы на світанні</p>
<p>ці над ракой палескія жалейкі...</p>
<p> </p>
<h5><a id="chapter190"></a>5</h5>
<p>У дзюбках носяць ластавачкі гліну,</p>
<p>з маленечкіх драбочкаў лепяць гнёзды.</p>
<p>І чалавек, будуючы хаціну,</p>
<p>падобны быў да ластавачкі борздай.</p>
<p>Адлучаны мяжою ад суседа</p>
<p>і песняю старой — «маё» і «ваша»,—</p>
<p>ён праз жыццё адны пакуты ведаў,</p>
<p>не перабыў і дня, не гараваўшы.</p>
<p>Ён быў прывязаны да тых памежкаў,</p>
<p>ды нават горш: ён быў да іх прыкуты.</p>
<p>Жыццё глядзела на яго з усмешкай:</p>
<p>прывабу чалавек знайшоў у путах!</p>
<p> </p>
<h5><a id="chapter191"></a>6</h5>
<p>Працуюць дружна дробныя мурашкі,</p>
<p>ў будове іх — сто дваццаць пяць паверхаў.</p>
<p>Нам уявіць і то бывае цяжка,</p>
<p>як дом такі зрабіць на нашу мерку.</p>
<p>Дзівіліся на іх у старадаўнім часе,</p>
<p>былі не раз і мы ля іх з бацькамі.</p>
<p>А кожны ўсё ж асобна будаваўся:</p>
<p>«маё» і «ваша» — вельмі моцны камень.</p>
<p>Ду Фу на іх дзівіўся, пэўна, такжа,</p>
<p>калі пісаў пра міліён пакояў.</p>
<p>І толькі сёння прыкладам мы кажам,</p>
<p>што можа быць на свеце і такое.</p>
<p> </p>
<h5><a id="chapter192"></a>7</h5>
<p>Усё, пра што калісьці снілі людзі</p>
<p>ці летуцелі, як аб нейкім цудзе,—</p>
<p>прыйшло да нас пасля упартай працы,</p>
<p>прыйшло, бо мы выходзілі змагацца.</p>
<p>Змагаліся за новую мы праўду,</p>
<p>перамаглі мы панскую уладу,</p>
<p>ушчэнт скрышылі тыя перашкоды,</p>
<p>якія заміналі шлях народу.</p>
<p>А векавечныя ўсе летуценні</p>
<p>ў жыццё ператварыў вялікі Ленін</p>
<p>і даў багацце ўсёй сваёй навукі</p>
<p>людзям, працоўнаму народу ў рукі.</p>
<p> </p>
<h5><a id="chapter193"></a>8</h5>
<p>На вахту ўся Рэспубліка устала:</p>
<p>чыгункі, гуты, фабрыкі, цагельні.</p>
<p>Сваёй работай кожны даў нямала:</p>
<p>хто за рулём, а хто рыдлёўкай, кельняй.</p>
<p>І на «зубровых» непахісных шынах,</p>
<p>і на руках магутных стромкіх кранаў —</p>
<p>да кожнай урачыстай гадавіны</p>
<p>вялікі плён прыносілі аддана.</p>
<p>Геройства працы, любасцю пранятай,</p>
<p>ніколі ў памяці людской не звяне.</p>
<p>Былі рабочыя тут, хлопцы і дзяўчаты,</p>
<p>былі інтэлігенты і сяляне...</p>
<p> </p>
<h5><a id="chapter194"></a>9</h5>
<p>Не ўсемагутны бог і не малітвы,</p>
<p>а ўсемагутная людская праца</p>
<p>ішла на аднаўленне, як на бітву,</p>
<p>каб на руінах выраслі палацы.</p>
<p>Яны і выраслі, яны і сталі</p>
<p>дакладна там, дзе і стаяць павінны.</p>
<p>У іх лягло багата вельмі сталі,</p>
<p>але не менш і беларускай гліны.</p>
<p>Яе, з пяском мяшаную, мачылі,</p>
<p>яе мясілі, як у дзежцы цеста,</p>
<p>каб не было ніколі ў цэгле шчылін.</p>
<p>Аж звоніць цэгла, як яе кранеш ты!</p>
<p> </p>
<h5><a id="chapter195"></a>10</h5>
<p>І так, як зубчыкі ў якой машыне,</p>
<p>адно другое кліча на памогу.</p>
<p>Багацці ўсе бязмежнае айчыны</p>
<p>ідуць адной вялізманнай дарогай.</p>
<p>А людзі! — Найвялікшае багацце,</p>
<p>якое свет наш неаглядны мае!</p>
<p>І ў камяніцах і ў вясковай хаце</p>
<p>яны жыццё</p>
<p>жыццю</p>
<p>жыццём ствараюць.</p>
<p>Якія б ні з’явіліся машыны,</p>
<p>што нават зоры ў небе зрушаць з месца,</p>
<p>а чалавек, стваральнік іх адзіны,</p>
<p>кіраўніком над імі застанецца.</p>
<p> </p>
<h5><a id="chapter196"></a>11</h5>
<p>Не вырастаюць самі камяніцы,</p>
<p>узносіць іх народ працоўны ў высі.</p>
<p>Не можа праца гэта супыніцца,</p>
<p>як ні адзін паход наш не спыніўся.</p>
<p>Майстры сівыя навучаюць моладзь,</p>
<p>перадаюць ёй скарб сваёй навукі</p>
<p>і дзівяцца з таго, як хутка ловяць</p>
<p>сакрэты ўсе іх маладыя рукі.</p>
<p>А з воч блакітных, шэрых, васільковых</p>
<p>ляціць да іх задзірыстая ўсмешка:</p>
<p>— Мы шчыра дзякуем за вашы словы,</p>
<p>але шырэйшай будзе наша сцежка...</p>
<p> </p>
<h5><a id="chapter197"></a>12</h5>
<p>Яны нядаўна бегалі ў школу,</p>
<p>дарослым крыху памагалі дома,</p>
<p>хадзілі ў лес грамадкаю вясёлай,</p>
<p>дзе ўсе сцяжынкі ім былі знаёмы.</p>
<p>Пра нешта марылі, пра нешта снілі,</p>
<p>і ўсё было бадай-што невыразна.</p>
<p>Пасля жыццё ім апярыла крылле</p>
<p>і асвятліла шлях праменнем ясным.</p>
<p>Прайшлі яны рабочую навуку,</p>
<p>пазналі, што і ад чаго бывае.</p>
<p>Навука йдзе ад дзеда да унукаў</p>
<p>і з кожным разам сілы набывае.</p>
<p> </p>
<h5><a id="chapter198"></a>13</h5>
<p>Люблю я сам упартую работу,</p>
<p>на рыштаваннях пахадзіў нямала.</p>
<p>Ад сцен і да аконных пераплётаў</p>
<p>рабіў я ўсё сумленна і трывала.</p>
<p>Калі ж маё канчалася заданне,</p>
<p>шуруп апошні быў завінчан туга,—</p>
<p>мяне адразу брала хваляванне,</p>
<p>нібыта пакідаў свайго я друга.</p>
<p>Прыносіла мне ўцеху думка тая,</p>
<p>што будуць жыць шчаслівыя тут людзі.</p>
<p>Сумленнай працай іх сваёй вітаю,</p>
<p>людское шчасце — нам натхненнем будзе.</p>
<p> </p>
<h5><a id="chapter199"></a>14</h5>
<p>Каб хто гадоў мне скінуў хоць дзесятак,</p>
<p>вярнуў назад мне сілу маладую,</p>
<p>ізноў я стаў бы ля свайго варштата,</p>
<p>які, напэўна, без мяне сумуе.</p>
<p>Не йдзе вада з глыбінь марскіх у рэкі,</p>
<p>не ходзіць сонца з захаду да ўсходу.</p>
<p>Не шкода дзён мінулых чалавеку,</p>
<p>калі сумленна ён служыў народу.</p>
<p>Гляджу на моладзь я з замілаваннем:</p>
<p>бадзёрая і здольная якая!</p>
<p>Мы добра бачым яснае світанне,</p>
<p>яна ж і Камунізм, напэўна, прывітае!</p>
<p> </p>
<h5><a id="chapter200"></a>15</h5>
<p>Агнём палае творчае натхненне,</p>
<p>яно ніколі не пагасне ў сэрцах.</p>
<p>Здзяйсняючы ўсе казкі, летуценні,</p>
<p>народ працоўны ў далі ўсё імкнецца.</p>
<p>На дне марскім, у космасе бязмежным,</p>
<p>і на зямлі, і пад зямлёй глыбока,—</p>
<p>па-гаспадарску, цвёрда, як належыць,</p>
<p>ён правярае ўсё уласным вокам.</p>
<p>Сусвет здзіўляе веліч нашых планаў</p>
<p>і поспех працы нашае няспыннай.</p>
<p>Увесь народ свядома і аддана</p>
<p>будуе гмах Савецкае айчыны.</p>
<p> </p>
<h5><a id="chapter201"></a>16</h5>
<p>Стаяць яму бясконцыя сталецці,</p>
<p>не пахісне яго ніякая навала!</p>
<p>Няхай развее ў чыстым полі вецер</p>
<p>усё, што чорнай хмарай тут стаяла.</p>
<p>Не пахісне яго ніякая навала,</p>
<p>да творчай працы ён другіх абудзіць.</p>
<p>Пасведчыць ён, што нас адно натхняла:</p>
<p>каб шчасце роўнае пазналі людзі!</p>
<p>А тых, што гмах узносілі ў руінах,</p>
<p>што сны вякоў зрабілі яснай явай,</p>
<p>з усім народам нашае айчыны</p>
<p>мы ушануем неўміручай славай.</p>
<p> </p>
<h4><a id="chapter202"></a>— ВЫДАТНА,— КАЖА МАЙСТАР,— МАЛАЙЧЫНА!</h4>
<p>— Выдатна,— кажа майстар,— малайчына! —</p>
<p>калі паклаў ён першую цагліну.</p>
<p>Ён для другой раствору кельняй кінуў...</p>
<p>Якая урачыстая часіна!</p>
<p> </p>
<h4><a id="chapter203"></a>ЗВЯРШЫЛІ МУР</h4>
<p>Звяршылі мур.</p>
<p>Вакол стаяць сяброўкі.</p>
<p>Адна кладзе апошнюю цагліну.</p>
<p>Ці зразумее той,</p>
<p>хто не насіў спяцоўкі,</p>
<p>якая урачыстая хвіліна?!</p>
<p> </p>
<h4><a id="chapter204"></a>ПАЛЕССЕ</h4>
<p>Ўладыслаў Сыракомля,</p>
<p>наш зямляк знакаміты,</p>
<p>даў пра гэта наўколле</p>
<p>верш свой, смуткам спавіты.</p>
<p> </p>
<p>Ён пакінуў на памяць</p>
<p>нам малюнак праўдзівы.</p>
<p>Пачытаеш — устануць</p>
<p>тыя вёскі і нівы.</p>
<p> </p>
<p>«У пясках, пры балоце,</p>
<p>пры азёрнай затоцы,</p>
<p>вёска стала ў самоце,</p>
<p>як жабрак дзе пры плоце.</p>
<p>Сосны скардзяцца, шэпчуць,</p>
<p>над нядоляю плачуць.</p>
<p>А ў той вёсцы галеча!</p>
<p>Выгляд вёскі жабрачы:</p>
<p>Ў зрэбнай вопратцы людзі —</p>
<p>не адзеты, не голы.</p>
<p>Закурэлыя, ў брудзе,</p>
<p>ў свет глядзяць невясёла.</p>
<p>Сцены ў цвілі і гнілі</p>
<p>у стадолах і хатах.</p>
<p>Іх чаротам накрылі</p>
<p>і саломай бахматай.</p>
<p>Бусел, стораж хаціны,</p>
<p>склаў гняздо на страсе тут,</p>
<p>нібы даў селяніну</p>
<p>ён для шчасця прыкмету.</p>
<p>— Эх, пляцеш ты, мой мілы!</p>
<p>Ў вёсцы буслаў нямала.</p>
<p>Каб варожбам мець сілу —</p>
<p>шчасце скрозь красавала б!</p>
<p>— О! Жывём мы шчасліва:</p>
<p>ані хлеба, ні солі.</p>
<p>Лёг пясочак на нівах,</p>
<p>зрос палын у стадоле...</p>
<p>Думка схована змрокам,</p>
<p>быццам іскрынка ў прыску.</p>
<p>Уздыхне ён глыбока</p>
<p>па сабе і па блізкіх.</p>
<p>Б'ецца сэрца людское,</p>
<p>нібы молат у кузні.</p>
<p>Возьме так за жывое,</p>
<p>што на бога заблюзніць.</p>
<p>Угінаюцца плечы,</p>
<p>слёзы коцяцца з болю.</p>
<p>Варажбой, чалавеча,</p>
<p>не адолець нядолі.</p>
<p>Нас зраклося і сонца:</p>
<p>дзесь яно ў акіяне.</p>
<p>Бусел нашай старонцы</p>
<p>стуль прыносіць вітанне.</p>
<p>Ён ляціць з небасхілу,</p>
<p>нішчыць гадаў гатовы...</p>
<p>Не птушынаю сілай</p>
<p>зняць усім ім галовы!</p>
<p>Каб пазбыцца напасці,</p>
<p>каб сябе ашукаць чым,</p>
<p>хлусім сэрцу пра шчасце,</p>
<p>хоць яго і не бачым.</p>
<p>Людзі, быццам як дзеці:</p>
<p>шчасця, кажуць, чакаем!</p>
<p>Покуль сонца засвеціць —</p>
<p>выесць вочы раса ім» <sup><a href="#footnote-7">7</a></sup> .</p>
<p> </p>
<p>Ах, зямляча, зямляча,</p>
<p>дарагі Сыракомля!</p>
<p>Як жа час перайначыў</p>
<p>за стагоддзе наўколле!</p>
<p> </p>
<p>Не пазналі б сягоння</p>
<p>аніяк вы Палесся,—</p>
<p>тут сталёвыя коні,</p>
<p>тут шчаслівыя песні.</p>
<p> </p>
<p>Тыя ж самыя хвоі,</p>
<p>што пры вас галасілі,</p>
<p>заспявалі такое,</p>
<p>што ўзнімае на крылле.</p>
<p> </p>
<p>А па вёсках — прасторы:</p>
<p>ні памежкаў, ні пана.</p>
<p>Гора знішчана ў корань,</p>
<p>больш няма занядбаных.</p>
<p> </p>
<p>Электрычнасць у хатах,</p>
<p>быццам зоркі у вокнах.</p>
<p>Стрэх не ўбачыш бахматых,</p>
<p>воч не ўбачыш ты мокрых.</p>
<p> </p>
<p>Не царква ці капліца —</p>
<p>ў вёсках клубы і школы.</p>
<p>Моладзь на вечарніцах</p>
<p>ходзіць з песняй вясёлай.</p>
<p> </p>
<p>Стала полымя з іскры,</p>
<p>зазіхцела над намі.</p>
<p>Захаванае ў прыску,</p>
<p>занялося кастрамі.</p>
<p> </p>
<p>Бусел — праўнук праўнукаў</p>
<p>тых, што вам клекаталі,—</p>
<p>са старою навукай</p>
<p>вымярае ўсё далі.</p>
<p> </p>
<p>Ён знаёмым адзіным</p>
<p>быў бы ў тым падарожжы.</p>
<p>Ён не зрокся радзімы,</p>
<p>ўсё пра шчасце варожыць.</p>
<p> </p>
<p>Не варожбы з малітвай,</p>
<p>а народная воля,</p>
<p>а упартыя бітвы</p>
<p>аднавілі наўколле!</p>
<p> </p>
<h4><a id="chapter205"></a>СТВАРЫЎ ЁН ЗАЛАТОЕ РУНА</h4>
<p>Прыйшлося гора многа выпіць</p>
<p>далёкім продкам на балотах.</p>
<p>Пра гэта нам гаворыць Прыпяць,</p>
<p>спявае вецер у чаротах.</p>
<p> </p>
<p>Дубы, што неба падпіраюць,</p>
<p>шумяць лістамі нам пра гэта.</p>
<p>Аповесць іх ідзе старая</p>
<p>над аднаўлёным нашым светам.</p>
<p> </p>
<p>Народу скарбаў не было тут.</p>
<p>Стварыў ён залатое руна!</p>
<p>Ператварыў на сад балота,</p>
<p>зрабіў сапраўднасцю лятунак.</p>
<p> </p>
<p>Было тут працаваць нялёгка,</p>
<p>каля размытай гэтай твані.</p>
<p>Як на вайне, ў траншэях вохкіх</p>
<p>змагаліся тады сяляне.</p>
<p> </p>
<p>Перамаглі яны ліхое.</p>
<p>Не будзе праца іх забыта!</p>
<p>І месца стала, як не тое:</p>
<p>шуміць пшаніца каля жыта.</p>
<p> </p>
<p>Людской упартасці і сіле,</p>
<p>ажыццявіўшай гэту справу,</p>
<p>да неба хай ляціць на крыллі</p>
<p>і не памрэ ніколі — слава!</p>
<p> </p>
<h4><a id="chapter206"></a>ЛЮБЛЮ ВЯСНУ</h4>
<p>Люблю вясну, люблю я лета,</p>
<p>а больш за ўсё люблю я восень.</p>
<p>Яна усім людзям Сусвету</p>
<p>ў дарунак плён зямлі прыносіць.</p>
<p> </p>
<p>Сады, палеткі, агароды,</p>
<p>ды і лясы густыя нават</p>
<p>даюць працоўнаму народу</p>
<p>свае плады з красой яскравай.</p>
<p> </p>
<p>У чырвань, золата убраны</p>
<p>стаяць у пушчах нашых дрэвы.</p>
<p>А па-над імі несціхана</p>
<p>гучаць вясёлыя напевы.</p>
<p> </p>
<p>I сам ты песняй адгукнешся,</p>
<p>бо перапоўнена ёй сэрца.</p>
<p>А калі трапіш на Палессе —</p>
<p>дык песня хваляй разліецца.</p>
<p> </p>
<p>Бо анідзе, хоць свет прайдзі ты,</p>
<p>такога хараства не ўбачыш.</p>
<p>Усё ў Палессі ім ускрыта,</p>
<p>яго радзіма тут, няйначай.</p>
<p> </p>
<p>Яно ў гаях, яно ў крыніцах,</p>
<p>яно ў кілімах верасовых.</p>
<p>Да неба з песняю імчыцца,</p>
<p>старой і разам вечна новай.</p>
<p> </p>
<p>Людзям прыносіць асалоду,</p>
<p>дае упэўненасць і сілу.</p>
<p>Народ палескі — гэта волат,</p>
<p>яго і гора не схіліла.</p>
<p> </p>
<p>Разважны, горды, працавіты,</p>
<p>ён перамог усе пакуты...</p>
<p>На ворага хадзіў у бітвы,</p>
<p>хоць вораг быў аж вельмі люты.</p>
<p> </p>
<p>Ён у змаганні браў натхненне</p>
<p>да дзей выдатных і да працы.</p>
<p>Сушыў балоты, біў каменне,</p>
<p>каб лепшай долі дачакацца.</p>
<p> </p>
<p>Яго жаданні і лятункі</p>
<p>гараць у казках-самацветах,</p>
<p>як неўміручыя лятункі</p>
<p>народа — творцы і паэта.</p>
<p> </p>
<h4><a id="chapter207"></a>ХТО ДУЖЭЙШЫ? (Народная казка)</h4>
<p>Аднойчы паляшук зімой</p>
<p>пайшоў з сякераю сваёй</p>
<p> </p>
<p>у пушчу. Перайшоў ён гаць.</p>
<p>Зірнуў — аж ля гары стаяць</p>
<p> </p>
<p>Мароз і Сонца. Побач іх</p>
<p>і Вецер з Хмарай удваіх.</p>
<p> </p>
<p>Пра нешта сварка ў іх ідзе,</p>
<p>якой не чуў ніхто нідзе.</p>
<p> </p>
<p>Пры чоўне ёсць заўжды вясло,</p>
<p>каб човен роўна ўдаль нясло.</p>
<p> </p>
<p>У нас ёсць прымаўкі ў жыцці,</p>
<p>каб з імі добры шлях знайсці.</p>
<p> </p>
<p>Адна на памяць і прыйшла</p>
<p>палешуку накшталт вясла:</p>
<p> </p>
<p>«У самай лепшай сварцы — гразь.</p>
<p>Ніколі ў сваркі не залазь.</p>
<p> </p>
<p>А калі б’ецца з панам пан —</p>
<p>трашчаць за іх чубы ў сялян».</p>
<p> </p>
<p>Каб размінуцца як з бядой,</p>
<p>чупрыны ім не даць сваёй,</p>
<p> </p>
<p>накіраваўся ён назад,</p>
<p>ды Сонца кінула пагляд</p>
<p> </p>
<p>якраз у тую старану,</p>
<p>дзе ён з сякерай мільгануў.</p>
<p> </p>
<p>Пабачыўшы яго з-за дрэў,</p>
<p>адразу Вецер зашумеў:</p>
<p> </p>
<p>— Хадзі бліжэй і дай адказ:</p>
<p>хто найдужэйшы самы ў нас?</p>
<p> </p>
<p>Пытанне даць за ўсё лягчэй,</p>
<p>знайсці адказ за ўсё цяжэй.</p>
<p> </p>
<p>Дзівак адзін крутнёю слоў</p>
<p>збянтэжыць сотню мудрацоў.</p>
<p> </p>
<p>І паляшук ім даў не ўраз</p>
<p>на запытанне свой адказ:</p>
<p> </p>
<p>— Калі глядзець з усіх старон,—</p>
<p>Мароз дужэйшы! Майстар ён!</p>
<p> </p>
<p>Мароз — кравец, цясляр, каваль.</p>
<p>Без малатка, цвікоў і паль</p>
<p> </p>
<p>масты праз ноч адну кладзе</p>
<p>на самай шпаркай ён вадзе.</p>
<p> </p>
<p>Праз ноч адну на цэлы свет</p>
<p>цудоўны шые ён сает.</p>
<p> </p>
<p>Мароз усцешыўся:</p>
<p>— Так, так!</p>
<p> </p>
<p>Відаць, разумны ты, дружбак!</p>
<p>А Сонца кажа:</p>
<p> </p>
<p>— Эх, сынок!</p>
<p>А хто дае жыццю расток?</p>
<p> </p>
<p>Ці вырасце што-небудзь вам,</p>
<p>калі я цеплыні не дам?</p>
<p> </p>
<p>Прыгрэю я — і твой Мароз</p>
<p>пазнае самы горкі лёс:</p>
<p> </p>
<p>растане ён. За ім услед</p>
<p>масты растануць і сает.</p>
<p> </p>
<p>Схіліся ты перада мной,</p>
<p>перад магутнасцю маёй!</p>
<p> </p>
<p>Тут Хмара гутарку ўсчала:</p>
<p>— А што з твайго таго святла?</p>
<p> </p>
<p>Закрыю неба пеляной.</p>
<p>Зямлю ўсю залію вадой.</p>
<p> </p>
<p>Над светам ноч устане ўдзень,</p>
<p>святла не стане анідзе.</p>
<p> </p>
<p>Тады што зробіш ты са мной</p>
<p>усёй магутнасцю сваёй?</p>
<p> </p>
<p>Дужэй за ўсіх на свеце я,</p>
<p>бязмежна ў свеце моц мая!</p>
<p> </p>
<p>Схіліся, чалавеча, ніц!</p>
<p>Я ўся саткана з навальніц!</p>
<p> </p>
<p>Смяецца Вецер:</p>
<p>— Вось дык на*!</p>
<p>Якая дужая яна!</p>
<p> </p>
<p>А я павею над зямлёй!</p>
<p>Тады што зробіцца з табой?</p>
<p> </p>
<p>Слядоў не кіну я ад хмар!</p>
<p>Я нават сонцаў знішчу жар,</p>
<p> </p>
<p>бо разліецца, як струмок,</p>
<p>над светам цэлым халадок.</p>
<p> </p>
<p>Магу паскідваць стрэхі з хат,</p>
<p>магу прыгнаць я з хмарай град.</p>
<p> </p>
<p>Засыплю поле ўсё пяском —</p>
<p>нідзе не знойдзеш каласкоў...</p>
<p> </p>
<p>Схіліся ты перада мной,</p>
<p>бязмежнай сілаю маёй!</p>
<p> </p>
<p>А паляшук, як Вецер сціх,</p>
<p>пытае:</p>
<p>— Ты дужэй за ўсіх?!</p>
<p> </p>
<p>А можаш гэтую гару</p>
<p>падняць да неба ты, ўгару?</p>
<p> </p>
<p>Стаў Вецер дзьмуць, пагнаў віхры</p>
<p>Віхры скавычуць ля гары.</p>
<p> </p>
<p>Каменне коціцца далоў</p>
<p>з крутой гары ад тых віхроў.</p>
<p> </p>
<p>А вось гару — не варухне,</p>
<p>яна стаіць, як і раней...</p>
<p> </p>
<p>— Эх, Ветру! — кажа чалавек,—</p>
<p>у праўдзе гарката — не здзек!</p>
<p> </p>
<p>Хоць і вялікі ты ўладар</p>
<p>для нашых стрэх, для цёмных хмар</p>
<p> </p>
<p>але прайграў ты ўсё ж ігру:</p>
<p>адну маленькую гару</p>
<p> </p>
<p>не зварухнуў ты, хоць на жарт.</p>
<p>Прызнайся сам, чаго ты варт?!</p>
<p> </p>
<p>За Хмару Вецер адышоў</p>
<p>і крылле апусціў на дол.</p>
<p> </p>
<p>Тым часам чалавек далей</p>
<p>шукае, хто за ўсіх дужэй.</p>
<p> </p>
<p>Звярнуўся ўрэшце да Гары.</p>
<p>— Маніўся Вецер дагары</p>
<p> </p>
<p>перакуліць цябе старчма.</p>
<p>Ты над яго дужэй сама?!</p>
<p> </p>
<p>Гара ў адказ гаворыць:</p>
<p>— Не!</p>
<p>Няхай мана мяне міне!</p>
<p> </p>
<p>Зялёны лес за ўсіх дужэй,</p>
<p>змагацца з ім за ўсё цяжэй.</p>
<p> </p>
<p>Сваім карэннем точыць ён</p>
<p>мяне з усіх бакоў-старон.</p>
<p> </p>
<p>Прайшлі да сэрца карані,</p>
<p>мяне руйнуюць з глыбіні.</p>
<p> </p>
<p>Калі сягоння я стаю —</p>
<p>пакрышаць заўтра моц маю!</p>
<p> </p>
<p>Падняў сякеру чалавек,</p>
<p>якой праз век нямала сек.</p>
<p> </p>
<p>Ударыў раз, другі з пляча.</p>
<p>Пачаў тут волат-дуб трашчаць,</p>
<p> </p>
<p>пасля скаціўся ён уніз</p>
<p>і на ялінках там завіс.</p>
<p> </p>
<p>І хоць Мароз стаяў ля рук,</p>
<p>калі сек дрэва паляшук,</p>
<p> </p>
<p>трымалі рукі цеплыню</p>
<p>ад працы, быццам ад агню.</p>
<p> </p>
<p>Тады пазнаў вялікі сход,</p>
<p>што ні Мароз, ні Снег, ні Лёд,</p>
<p> </p>
<p>ні Вецер з Хмарай на чале,</p>
<p>ні Сонца ў казачным святле</p>
<p> </p>
<p>не перамогуць сілы той,</p>
<p>якая ў працы ёсць людской.</p>
<p> </p>
<p>Людская праца —</p>
<p>уладар.</p>
<p>Яна на свеце гаспадар!</p>
<p> </p>
<h4><a id="chapter208"></a>ЦЯПЕР НЕ Ў ПЕСНЯХ, А НАЯВЕ</h4>
<p>Цяпер не ў песнях, а наяве,</p>
<p>як акіян, шуміць пшаніца.</p>
<p>Яна людскую працу славіць,</p>
<p>пад ясным сонцам прамяніцца.</p>
<p> </p>
<p>Машыны ходзяць там, дзе людзі</p>
<p>калісьці плавалі на чоўнах,</p>
<p>а на калдобінах і груддзі</p>
<p>пралёг асфальт істужкай роўнай.</p>
<p> </p>
<p>Сады стаяць бясконцым пасам,</p>
<p>сады красуюць ля калгасаў.</p>
<p>Калі няма ў іх ананасаў —</p>
<p>і ананасы будуць з часам!</p>
<p> </p>
<p>У кожнай справе нехта першы</p>
<p>праходзіць цяжкасці шукання.</p>
<p>Кладзе ён сцежку для далейшых,</p>
<p>кладзе ў падмурак першы камень.</p>
<p> </p>
<p>І што ж? — Наяве, а не ў песні</p>
<p>ўжо вінаграду маюць гронкі</p>
<p>сыны савецкага Палесся,</p>
<p>яго шчаслівыя патомкі.</p>
<p> </p>
<p>Хоць сябра мне адзін тлумачыў:</p>
<p>«Не Дошка гонару у вершах!» —</p>
<p>а ўсё ж ткі ў вершы я адзначу</p>
<p>энтузіястаў гэтых першых!</p>
<p> </p>
<p>Не для нажывы ці багацця</p>
<p>гадуюць вінаград умельцы:</p>
<p>ў Міхалках Краўчанка Ігнаці,</p>
<p>Іван Цімохаў каля Лельчыц.</p>
<p> </p>
<p>Не для уласнае карысці</p>
<p>яны ідуць за творчай думкай,—</p>
<p>з абмежаванасці каб выйсці,</p>
<p>ажыццяўляць ідуць лятункі!</p>
<p> </p>
<p>Вітаю ўсіх я шчырым сэрцам,</p>
<p>стаяць на месцы хто не хоча,</p>
<p>хто ў далі новыя імкнецца,</p>
<p>хто сцежкі новыя ўсё топча!</p>
<p> </p>
<p>За імі пройдуць паслядоўцы,</p>
<p>сцяжынка бойным шляхам стане!</p>
<p>Спрадвеку так ідзе пад сонцам:</p>
<p>дзе ўзлёт, размах —</p>
<p>там</p>
<p>красаванне!</p>
<p> </p>
<h4><a id="chapter209"></a>ЗДАБЫТКІ ГЭТА НАШАЙ ПРАЦЫ</h4>
<p>Народ, не меўшы ўволю солі,</p>
<p>шукаў яе ля мора дзесьці.</p>
<p>А соль была на тым жа полі,</p>
<p>што свету цэламу не з’есці.</p>
<p> </p>
<p>Яе патомкі адшукалі,</p>
<p>яна патомкамі адкрыта!</p>
<p>Схаваныя ў зямлі крышталі</p>
<p>ідуць народу на спажытак.</p>
<p> </p>
<p>Здабыткі гэта нашай працы,</p>
<p>камуністычнай працы плённай.</p>
<p>А ім няспынна пашырацца:</p>
<p>іх павялічаць міліёны!</p>
<p> </p>
<h4><a id="chapter210"></a>СТАРОБІНСКАЯ КАЗКА — САЛІГОРСКАЯ БЫЛЬ</h4>
<p>За старым, даўнейшым, часам</p>
<p>елі людзі рэдзьку з квасам.</p>
<p> </p>
<p>Ці для смаку, ці для змены</p>
<p>дадавалі трошкі хрэну,</p>
<p> </p>
<p>хоць была ў людзей гаворка:</p>
<p>«І без хрэну жыць нам горка!»</p>
<p> </p>
<p>Не назваць іх гультаямі.</p>
<p>Працавітымі рукамі</p>
<p> </p>
<p>і аралі, і касілі —</p>
<p>ўсё рабілі, што ў іх сіле,</p>
<p> </p>
<p>а вось плён ад гэтай працы</p>
<p>забіралі у палацы.</p>
<p> </p>
<p>Для вяльможных «дабрадзеяў»</p>
<p>люд працоўны сеяў, веяў,</p>
<p>стрыг</p>
<p>для іх</p>
<p> </p>
<p>з авечак воўну</p>
<p>той жа ўсё народ працоўны...</p>
<p> </p>
<p>Ён не тое хлеба —</p>
<p>солі</p>
<p>спажываць не мог адволі,—</p>
<p> </p>
<p>бо яе вазілі з Крыма,</p>
<p>бо па соль ішлі з грашыма,</p>
<p> </p>
<p>а вось грошы...</p>
<p>Грошаў мала</p>
<p>селяніну пападала!</p>
<p> </p>
<p>— Ну якая ж гэта казка?</p>
<p>— Пачакайце, калі ласка!</p>
<p> </p>
<p>Мы цяпер мяжу згубілі:</p>
<p>дзе тут казкі, дзе тут былі...</p>
<p> </p>
<p>Ўсе рабочыя, сяляне</p>
<p>падняліся на паўстанне</p>
<p> </p>
<p>і далі панам вяльможным</p>
<p>больш, чым вытрываць ім можна.</p>
<p> </p>
<p>Некаторых на пагосце</p>
<p>тых паноў сатлелі косці,</p>
<p> </p>
<p>некаторыя — наўцекі</p>
<p>за мяжой шукаць апекі...</p>
<p> </p>
<p>А рабочыя, сяляне</p>
<p>ўсё зыначылі дазвання,</p>
<p> </p>
<p>гаспадарыць сталі самі</p>
<p>працавітымі рукамі.</p>
<p> </p>
<p>Для сябе, для ўсіх працоўных</p>
<p>лад наладзілі чароўны.</p>
<p> </p>
<p>Пачыналі</p>
<p>ад падвалін.</p>
<p> </p>
<p>Гарады</p>
<p>пабудавалі,</p>
<p> </p>
<p>і заводы, і чыгункі;</p>
<p>явай сталі ўсе лятункі.</p>
<p> </p>
<p>На палях аруць машыны</p>
<p>і нястомна, і няспынна.</p>
<p> </p>
<p>Барануюць следам роўна</p>
<p>велізарныя бароны.</p>
<p> </p>
<p>Не ралля, а пух узняты!</p>
<p>Хутка ў ім растуць зярняты.</p>
<p> </p>
<p>А калі паспее збожжа,</p>
<p>тут сярпамі не паможаш.</p>
<p> </p>
<p>Ходзяць волаты-машыны,</p>
<p>жнуць, малоцяць, возяць імі...</p>
<p> </p>
<p>— Ну якая ж гэта казка?</p>
<p>— Пачакайце, калі ласка!</p>
<p> </p>
<p>Мы цяпер мяжу згубілі:</p>
<p>дзе тут казкі, дзе тут былі...</p>
<p> </p>
<p>Пачалі глядзець навокал</p>
<p>мы далёка і глыбока.</p>
<p> </p>
<p>Уладарым у паветры,</p>
<p>зазірнулі мы і ў нетры.</p>
<p> </p>
<p>Адшукалі ў глыбіні там</p>
<p>нафту, соль і сільвініты.</p>
<p> </p>
<p>Шмат чаго знайшлі другога</p>
<p>гаспадарцы на падмогу.</p>
<p> </p>
<p>Ды таго ўсяго багацця</p>
<p>не маглі б ніяк дастаць мы,</p>
<p> </p>
<p>бо яно на сотні метраў</p>
<p>залягло ў глыбінях нетраў.</p>
<p> </p>
<p>Папрабуй да іх дайдзі ты</p>
<p>і па соль, па сільвініты!</p>
<p> </p>
<p>Што ты зробіш без машыны</p>
<p>тут рыдлёўкамі аднымі?</p>
<p> </p>
<p>Ды знайшла усё ж ткі раду</p>
<p>наша родная улада!</p>
<p> </p>
<p>Да Старобіна старога</p>
<p>аж гудзіць цяпер дарога.</p>
<p> </p>
<p>Там пастаўлена такое</p>
<p>працавітаю рукою,</p>
<p> </p>
<p>што хоць мы да цудаў звыклі,</p>
<p>але ж вельмі цуд вялікі:</p>
<p> </p>
<p>камбінат — жывая казка!</p>
<p>Вось вам казка, калі ласка!</p>
<p> </p>
<p>Мы цяпер машыны робім,</p>
<p>іх прывозім у Старобін.</p>
<p> </p>
<p>А яны на камбінаце</p>
<p>даставаць пачнуць багацце.</p>
<p> </p>
<p>З імі мы на сотні метраў</p>
<p>пракапаем ход у нетры.</p>
<p> </p>
<p>А як будзе ход прабіты —</p>
<p>пойдуць солі, сільвініты</p>
<p> </p>
<p>на паверхню, на зямную,</p>
<p>на патрэбу на людскую.</p>
<p> </p>
<p>Як пачнецца гэта справа,</p>
<p>дык не толькі соль для стравы,—</p>
<p> </p>
<p>многа розных хімікатаў</p>
<p>атрымаем з камбіната.</p>
<p> </p>
<p>Не вазіць тады здалёку,</p>
<p>бо сваё дабро пад бокам!</p>
<p> </p>
<p>На палеткі пойдзе калій,</p>
<p>што з глыбінь зямлі мы ўзялі.</p>
<p> </p>
<p>І цяпер у нас прыгожа</p>
<p>каласіцца ў полі збожжа.</p>
<p> </p>
<p>Ходзяць хвалі, як на моры,</p>
<p>праз жытнёвыя прасторы,</p>
<p> </p>
<p>а ячмень раскінуў вусы</p>
<p>на палову Беларусі...</p>
<p> </p>
<p>Мы красу ў жыцці далейшым</p>
<p>павялічым і палепшым:</p>
<p> </p>
<p>у садах, на агародах</p>
<p>для працоўнага народа</p>
<p> </p>
<p>расцвіце ўсё пышным цветам</p>
<p>ад старобінкі вось гэтай...</p>
<p> </p>
<p>Хімікатаў розных безліч,</p>
<p>што мы ўсе аднекуль везлі,</p>
<p> </p>
<p>будзем мець тады даволі</p>
<p>ўсё ад той калійнай солі...</p>
<p> </p>
<p>Вы пыталіся пра казку?</p>
<p>Вось вам казка, калі ласка!</p>
<p> </p>
<p>Гэта казка стала явай</p>
<p>і вялікай нашай славай.</p>
<p> </p>
<p>Ля Старобіна старога</p>
<p>нас вядзе цяпер дарога</p>
<p> </p>
<p>ў горад новабудаваны,</p>
<p>Салігорскам што названы...</p>
<p> </p>
<p>Нашай працы шчырай, плённай</p>
<p>гэта помнік векапомны.</p>
<p> </p>
<p>Ён пасведчыць у стагоддзях,</p>
<p>ён пасведчыць аб народзе,</p>
<p> </p>
<p>што ішоў да камунізма</p>
<p>грамадой усёй вялізнай.</p>
<p> </p>
<p>Мы тварылі ўсе упарта</p>
<p>наша сонечнае Заўтра,</p>
<p> </p>
<p>казкі ўсе ператварылі</p>
<p>на сапраўднасць мы, на былі.</p>
<p> </p>
<p>Нас вялі да светлай мэты —</p>
<p>Леніна заветы!</p>
<p> </p>
<h4><a id="chapter211"></a>НА АЎТОБУСНЫМ ВАКЗАЛЕ Ў КОБРЫНЕ</h4>
<p> </p>
<p>Трымае маці ладны клунак,</p>
<p>а сын — тры кніжачкі ў руцэ.</p>
<p>— Купілі сыну падарунак?</p>
<p>— Ды не, злавіў ён у рацэ!</p>
<p> </p>
<p>— Як так? Жартуеце вы, пэўна?!</p>
<p>— Якія жарты! На кручок</p>
<p>злавіў ён шчупачкоў нядрэнных,</p>
<p>папаўся добры ментузок.</p>
<p> </p>
<p>Тады ж мяне і папрасіў ён:</p>
<p>«Прадай іх, мама, купім кніг!»</p>
<p>А збоку сын стаяў шчаслівы,</p>
<p>перагартаў старонкі ў іх...</p>
<p> </p>
<p>— Ды колькі ж год табе, сыночак?</p>
<p>— Дзевяты сёлета пайшоў...—</p>
<p>Дапытліва прабеглі вочкі</p>
<p>каля мяне, маіх сяброў...</p>
<p> </p>
<p>А тут аўтобус.</p>
<p>— Час вам добры! —</p>
<p>мы адвіталіся ў адказ.</p>
<p>Прыгожы незвычайна Кобрын</p>
<p>пакінулі на доўгі час...</p>
<p> </p>
<p>Яго красою сэрца поўна,</p>
<p>яна усюды тут, наўкол.</p>
<p>Сюды і хлопчык той цудоўны</p>
<p>з сваімі кніжкамі ўвайшоў.</p>
<p> </p>
<p>З малецця ён сваёй рукою</p>
<p>кладзе сцяжынку да святла.</p>
<p>На свеце самае святое усё,</p>
<p>што праца набыла.</p>
<p> </p>
<h4><a id="chapter212"></a>ВЁСКА БЯСХЛЕБІЧЫ</h4>
<p>Вёска Бясхлебічы!</p>
<p>Страшная назва!</p>
<p>Як тут жыццё,</p>
<p>ў гэтай вёсцы,</p>
<p>не згасла!</p>
<p>Масла на хлеб тут</p>
<p>ніхто не намазваў,</p>
<p>бо не было тут</p>
<p>ні хлеба, ні масла.</p>
<p> </p>
<p>Потам крывавым</p>
<p>абліты здабытак</p>
<p>ехаў у панскія свірны,</p>
<p>аруды.</p>
<p>Лёсам пакрыўджаны,</p>
<p>лёсам забіты,</p>
<p>жыў тут народ</p>
<p>проста неякім цудам.</p>
<p> </p>
<p>На аксаміты,</p>
<p>парчу,</p>
<p>самацветы</p>
<p>віджгам усім,</p>
<p>радзівілам,</p>
<p>любецкім</p>
<p>бралі з галодных,</p>
<p>разутых,</p>
<p>раздзетых,</p>
<p>бралі ля Пінска,</p>
<p>ля Слуцка,</p>
<p>за Клецкам...</p>
<p> </p>
<p>Маткі і сёстры</p>
<p>з пакораю рабскай</p>
<p>шылі са зрэб’я</p>
<p>нажуткі, спадніцы,</p>
<p>каб непатрэб’е</p>
<p>з каронаю графскай</p>
<p>банкетавала</p>
<p>па ўсіх заграніцах.</p>
<p> </p>
<p>Людзі збіралі</p>
<p>карэнне ў лесе,</p>
<p>шнітку сушылі</p>
<p>з сасновай карою.</p>
<p>Так пра жыццё</p>
<p>і спявалася ў песні:</p>
<p>«Хлеб наш нясмачны —</p>
<p>кара з лебядою,</p>
<p>доля няшчасная —</p>
<p>гора з бядою»...</p>
<p> </p>
<p>Песні былі тут,</p>
<p>як вецер асенні,</p>
<p>капалі слёзы</p>
<p>з тых песень</p>
<p>над светам.</p>
<p>Як незгасальны агонь,</p>
<p>летуценні</p>
<p>шлях асвятлялі</p>
<p>у цемры</p>
<p>у гэтай.</p>
<p> </p>
<p>Трэба на розум выдатны дзівіцца</p>
<p>тых,</p>
<p>што ў пакуце прыдумалі тое,</p>
<p>каб не святога</p>
<p>з царквы ці капліцы —</p>
<p>Працу</p>
<p>абвесціць народным героем!</p>
<p> </p>
<p>Ўсё перабыта,</p>
<p>забыта не ўсё хоць.</p>
<p>Горкія згадкі</p>
<p>пра панства, пра войны,</p>
<p>быццам у мёдзе накапаны дзёгаць,</p>
<p>назвы старыя</p>
<p>прыносяць з сабой нам.</p>
<p> </p>
<p>Хай застануцца гісторыі назвы</p>
<p>ўсіх Махаедаў,</p>
<p>Бязрадніц,</p>
<p>Бясхлебіч,</p>
<p>каб іх патомак патомку паказваў,</p>
<p>як нам каметы паказвалі ў небе.</p>
<p> </p>
<p>Праца пануе на родных прасторах,</p>
<p>праца пануе</p>
<p>ў прасторах</p>
<p>радзімы.</p>
<p>Там,</p>
<p>дзе балоты браснелі учора,</p>
<p>збожжа гайдаецца перад вачыма.</p>
<p> </p>
<p>Вёска Бясхлебічы —</p>
<p>хлебам багата,</p>
<p>песні вясёлыя</p>
<p>чутны навокал.</p>
<p>Як на малюнку,</p>
<p>ля вуліцы хаты</p>
<p>цешаць і сэрца,</p>
<p>і нашае вока.</p>
<p> </p>
<p>Край ты мой, край —</p>
<p>залатое Палессе!</p>
<p>Ты адпакутаваў,</p>
<p>знішчыў нягоды,</p>
<p> </p>
<p>найдаражэйшае ў свеце ты здзейсніў:</p>
<p>шчасце і воля</p>
<p>здабыты</p>
<p>народам.</p>
<p> </p>
<h4><a id="chapter213"></a>ПІНСК</h4>
<p>Цудоўны Пінск! Тваё ваколле</p>
<p>вялікіх варта мастакоў.</p>
<p>Нідзе не бачыў я ніколі</p>
<p>такіх разложыстых гаёў.</p>
<p>Прастор з ліловаю смугой</p>
<p>стаіць дасюль перада мной...</p>
<p> </p>
<p>Павольна Прыпяць гоніць хвалі</p>
<p>каля тваіх старых муроў.</p>
<p>Чаго яны тут не спазналі</p>
<p>на цягу ўсіх сівых вякоў!</p>
<p>Ад слёз, пралітых у вяках,</p>
<p>другая б пацякла рака...</p>
<p> </p>
<p>А кожны ж вораг руйнаваў тут,</p>
<p>знішчаў, паліў твой дабрабыт!</p>
<p>Ушанаваць ахвяры гвалту</p>
<p>на свеце б не хапіла пліт...</p>
<p>Каля кургана стаў курган,</p>
<p>зялёны іх ускрыў дзірван...</p>
<p> </p>
<p>Страла ў гярбе тваім зіхцела,</p>
<p>напятая на моцны лук.</p>
<p>Ды не хапіла гэтых стрэлаў,</p>
<p>каб выбавіць цябе ад мук.</p>
<p>Народ савецкі дапамог,</p>
<p>усе навалы перамог.</p>
<p> </p>
<p>Бясконцы твой бульвар надрэчны</p>
<p>з цудоўным поясам прысад</p>
<p>спаткаць гасцінна і сардэчна</p>
<p>усіх сяброў заўсёды рад:</p>
<p>гараць прыветныя агні</p>
<p>і над ракой, і ў вышыні...</p>
<p> </p>
<p>Прымі паклон і пажаданне,</p>
<p>цудоўны Пінск, дзіця вякоў,—</p>
<p>каб за цяжкія ўсе насланні</p>
<p>ты шчасце вечнае знайшоў!</p>
<p>Каб хараство і супакой</p>
<p>былі заўсёды над табой!</p>
<p> </p>
<h4><a id="chapter214"></a>НОЧ НА ПРЫПЯЦІ I КАЗКА ПРА ЗОРКІ</h4>
<p>Засыпана зорамі неба ўсё чыста,</p>
<p>плывуць адлюстроўкі ад іх</p>
<p>каля нас тут.</p>
<p>Калыша іх Прыпяць павольна,</p>
<p>ўрачыста,</p>
<p>адносіць да самых дубоў каранастых.</p>
<p> </p>
<p>Мінаюць ля берагу бакены, вышкі,</p>
<p>дубровы, затоны, палеткі мінаюць.</p>
<p>А Прыпяць —</p>
<p>і неба,</p>
<p>і зоры калыша,</p>
<p>няма ім ні ліку,</p>
<p>ні меры,</p>
<p>ні краю.</p>
<p> </p>
<p>Ідзе цеплаход наш</p>
<p>размераным ходам,</p>
<p>за ім</p>
<p>белапенная стужка віецца.</p>
<p>Пануюць навокал</p>
<p>спакой і лагода,</p>
<p>спакой і лагода</p>
<p>у думках,</p>
<p>на сэрцы.</p>
<p> </p>
<p>Насустрач ідуць рудавозы няспынна,</p>
<p>вянкамі агнёў каляровых убраны.</p>
<p>І нам,</p>
<p>і бязмежным прасторам айчыны</p>
<p>сігналяць агнямі сваімі:</p>
<p>— Дабранач!</p>
<p> </p>
<p>Цудоўная ноч!</p>
<p>Не прыдумаць такую!</p>
<p>Ніяк не прыдумаць такую сумысна,</p>
<p>ні гэтых прастораў,</p>
<p>ні Прыпяць другую,</p>
<p>ні гэтых убораў</p>
<p>квяцістых і пышных.</p>
<p> </p>
<p>На палубе людзі</p>
<p>ўсялякіх прафесій.</p>
<p>Сягоння нікога і сон не бярэ тут.</p>
<p>Стаяць ля бартоў</p>
<p>і глядзяць на Палессе,</p>
<p>на ўсю прыгажосць</p>
<p>невыказную гэту.</p>
<p> </p>
<p>— Ой,—</p>
<p>кажа дзяўчына, зірнуўшы на хвалі,—</p>
<p>ды колькі тут зорачак</p>
<p>Месяц насеяў!</p>
<p>Як быццам на Прыпяці закрасавалі</p>
<p>мільёны дзівосных,</p>
<p>чароўных</p>
<p>лілеяў...</p>
<p> </p>
<p>— Як хочаш ты ведаць,</p>
<p>ён добры не надта,—</p>
<p>сказала з усмешкай дзяўчына другая,—</p>
<p>чамусьці на зоркі</p>
<p>ён вельмі багаты,</p>
<p>а Сонца</p>
<p>ніводнае зоркі не мае...</p>
<p> </p>
<p>— Пры чым жа тут Сонца,</p>
<p>скажы мне на ласку?</p>
<p>— А Сонца пры тым,</p>
<p>што яно свае зоркі</p>
<p>людзям аддало ўсе.</p>
<p>Пра гэта ёсць казка.</p>
<p>. . . . . . . . . . . . . . . . . . .</p>
<p> </p>
<p>І так пачалася ПРА ЗОРКІ гаворка.</p>
<p> </p>
<p>Калісьці Сонца ў небе сінім</p>
<p>хадзіла з Месяцам, як з сынам.</p>
<p> </p>
<p>Тады не зналі людзі змроку.</p>
<p>Быў дзень на свеце ўсім шырокім,</p>
<p> </p>
<p>бо двое разам іх свяціла,</p>
<p>а ў двух мацнейшая і сіла.</p>
<p> </p>
<p>У Сонца кветнік быў вялікі,</p>
<p>а кветак-зорак там без ліку.</p>
<p> </p>
<p>І Месяц кветнік меў цудоўны,</p>
<p>а ў ім таксама кветак поўна.</p>
<p> </p>
<p>Аднойчы Сонца так гаворыць:</p>
<p>— Дадзім людзям свае мы зоры!</p>
<p> </p>
<p>Няхай красуюць лепш на доле,</p>
<p>у нас і так красы даволі!</p>
<p> </p>
<p>Як быццам спрэчкі не было тут.</p>
<p>Яны ўзяліся за работу.</p>
<p> </p>
<p>Збірае Сонца зоркі-кветы,</p>
<p>дарунак свой рыхтуе свету.</p>
<p> </p>
<p>А Месяц, як зірнуў на зоркі,</p>
<p>увесь праняўся жалем горкім:</p>
<p> </p>
<p>— Я іх саджаў сваёй рукою...</p>
<p>паіў сцюдзёнаю расою...</p>
<p> </p>
<p>Я даглядаў іх, родных дзетак...</p>
<p>Як застануся сам без кветак?!</p>
<p> </p>
<p>Ад жалю аж змяніўся з твару.</p>
<p>Закрыўшы сад свой цёмнай хмарай,</p>
<p> </p>
<p>сабраў свае ўсе кветкі-зоркі</p>
<p>і прыхаваў іх за узгоркам.</p>
<p> </p>
<p>Панабіраў камення потым,</p>
<p>насыпаў крушню каля плота</p>
<p> </p>
<p>і сеў на крушні, як на лаве,</p>
<p>як быццам добрае што справіў.</p>
<p> </p>
<p>Кідае Сонца кветкі з неба,</p>
<p>яны лятуць на нашу глебу.</p>
<p> </p>
<p>У нашых пушчах, на узгорках</p>
<p>закрасавалі кветкі-зоркі.</p>
<p> </p>
<p>На сенажацях, на палетках</p>
<p>зазіхацелі зоркі-кветкі.</p>
<p> </p>
<p>На ўсёй Зямлі настала свята,</p>
<p>яна красой уся абнята.</p>
<p> </p>
<p>Падзяку Сонцу шле за тое,</p>
<p>што хараство дало такое.</p>
<p> </p>
<p>А Месяц стаў і поўнай жменяй</p>
<p>пачаў кідаць далоў каменне.</p>
<p> </p>
<p>Яно ляцела як папала:</p>
<p>дзе вельмі шмат, дзе вельмі мала,</p>
<p> </p>
<p>а дзе зусім няма нічога,</p>
<p>няма й каменьчыка малога...</p>
<p> </p>
<p>Хоць зіхаціць яно цудоўна,</p>
<p>красой да зорачак падобна,</p>
<p> </p>
<p>хоць хараство яго не вяне,—</p>
<p>але жывым яно не стане,</p>
<p> </p>
<p>халодным вечна застанецца,</p>
<p>так, як і Месяцава сэрца...</p>
<p> </p>
<p>Пасля такой сваёй работы,</p>
<p>сабраўшы кветкі ўсе з-за плота,</p>
<p> </p>
<p>у садзе Месяц пасадзіў іх.</p>
<p>Закрасаваў той сад на дзіва.</p>
<p> </p>
<p>Аж супыніла ход свой Сонца.</p>
<p>Яно здзівілася бясконца.</p>
<p> </p>
<p>— Ты так сваё трымаеш слова?</p>
<p>Была такая ў нас умова?</p>
<p> </p>
<p>А Месяц кажа:</p>
<p>— Шкода стала,</p>
<p>у мяне самога кветак мала...</p>
<p> </p>
<p>— Дык слухай, Месяц,</p>
<p>над зямлёю</p>
<p>хадзіць не будзеш</p>
<p>ты са мною!</p>
<p> </p>
<p>Я ашуканства</p>
<p>не дарую!</p>
<p>Ідзі на сцежку ты</p>
<p>другую!</p>
<p> </p>
<p>Вось так, асобнай пуцявінай</p>
<p>яны і ходзяць з той часіны.</p>
<p> </p>
<p>Не ходзяць больш ніколі разам,</p>
<p>выходзіць кожны іншым часам.</p>
<p> </p>
<p>Калі на небе Месяц стане,</p>
<p>дык Сонца нават і не гляне:</p>
<p> </p>
<p>адразу знікне з небакраю.</p>
<p>Такую крыўду Сонца мае!</p>
<p> </p>
<p>Як разышліся ў небе сінім,</p>
<p>як стаў рубеж той паміж імі,</p>
<p> </p>
<p>тады і ноч пазналі ў свеце,</p>
<p>бо Месяц толькі ўночы свеціць.</p>
<p> </p>
<p>Свяціць ён свеціць, ды не надта,</p>
<p>ён садам больш сваім заняты.</p>
<p> </p>
<p>А то зусім, бывае, сядзе</p>
<p>адпачываць у гэтым садзе.</p>
<p> </p>
<p>Тады яго няма над светам,</p>
<p>гараць на небе зоркі-кветы,</p>
<p> </p>
<p>а з імі ціхенька гавораць</p>
<p>зямныя нашы кветкі-зоры.</p>
<p> </p>
<p>Гавораць сонейкавы дзеткі,</p>
<p>што ў нашых пушчах, на палетках,</p>
<p> </p>
<p>на сенажацях, у садочках</p>
<p>гараць, зіхцяць, як аганёчкі...</p>
<p> </p>
<p>Затым і любы нам яны ўсе,</p>
<p>хоць Месяц з Сонцам пасварыўся...</p>
<p> </p>
<p>Вялікі клопат Сонца мае.</p>
<p>Як толькі гляне з небакраю,—</p>
<p> </p>
<p>яно адразу грэць пачне так,</p>
<p>каб цеплыня дайшла да кветак,</p>
<p> </p>
<p>дайшла да ўсіх жывых на свеце.</p>
<p>Яно і грэе ўсім і свеціць...</p>
<p> </p>
<p>Бывае, сумна Сонцу стане,</p>
<p>калі яно навокал гляне:</p>
<p> </p>
<p>адно, як ёсць, на сінім небе!</p>
<p>А зоркі-дзеткі ў нас, на глебе!</p>
<p> </p>
<p>Ніяк таго не перайначыць!</p>
<p>Ад смутку Сонца аж заплача,</p>
<p> </p>
<p>а слёзы на зямлю ліюцца.</p>
<p>Дажджом іх называюць людцы.</p>
<p> </p>
<p>Яно хаваецца ў аблокі,</p>
<p>каб мы не бачылі здалёку,</p>
<p> </p>
<p>які на сэрцы смутак мае.</p>
<p>Пасля вясёлку выкідае,</p>
<p> </p>
<p>каб паказаць, што смутак згінуў.</p>
<p>У тую самую часіну</p>
<p> </p>
<p>ізноў над светам усміхнецца.</p>
<p>І ў нас тады лягчэй на сэрцы...</p>
<p> </p>
<p>Я слухаў уважна.</p>
<p>Глядзеў на дзяўчыну.</p>
<p>Яна,</p>
<p> </p>
<p>пасылаючы Месяц упрочкі,</p>
<p>зрабіла для страху</p>
<p>сур’ёзную міну</p>
<p>і нават прымружыла</p>
<p>сінія вочкі.</p>
<p> </p>
<p>А потым,</p>
<p>падняўшы свой пальчык угору,</p>
<p>яму паківала,</p>
<p>як маці на сына.</p>
<p>І Месяц,</p>
<p>адчуўшы заслужаны сорам,</p>
<p>схаваўся за хмаркай</p>
<p>у тую ж хвіліну.</p>
<p> </p>
<p>І покуль дзяўчына не скончыла казку,</p>
<p>хаваў ён за цёмнаю хмаркай аблічча.</p>
<p>Праз шчылінкі ў хмарцы,</p>
<p>як быццам праз маску,</p>
<p>на ўсякі выпадак</p>
<p>ён зоркі падлічваў...</p>
<p> </p>
<p>— Дык будзеце ведаць,</p>
<p>чаму ён няпэўны?</p>
<p>Чаму ашуканцам</p>
<p>наш Месяц названы?</p>
<p>Дзяўчаты згадзіліся з гэтым,</p>
<p>напэўна.</p>
<p>А хто ім на свеце</p>
<p>не быў ашуканы?!</p>
<p> </p>
<p>— Скажы мне на ласку,—</p>
<p>спытаў я ў дзяўчыны,—</p>
<p>адкуль ты ўзяла гэту казку,</p>
<p>сястрыца,</p>
<p>якая ўрачыстаю гэтай часінай</p>
<p>прыйшла,</p>
<p>каб да сэрца майго прытуліцца?</p>
<p> </p>
<p>Крынічныя хвалі</p>
<p>яе наспявалі</p>
<p>ці вецер,</p>
<p>што з жытам гамоніць-гаворыць?</p>
<p>Ці сонцавы дзеткі —</p>
<p>цудоўныя кветкі,</p>
<p>ці з неба блакітнага</p>
<p>ясныя зоры?</p>
<p> </p>
<p>— Ні вецер,</p>
<p>ні хвалі,</p>
<p>ні ясныя зоры,—</p>
<p>мне родная маці</p>
<p>яе расказала.</p>
<p>У нашых бязмежных,</p>
<p>радзімых прасторах</p>
<p>і казак,</p>
<p>і казачных дзеяў</p>
<p>нямала...</p>
<p> </p>
<p>Насустрач ідуць рудавозы няспынна,</p>
<p>вянкамі агнёў каляровых убраны.</p>
<p>І нам,</p>
<p>і бязмежным прасторам айчыны</p>
<p>сігналяць агнямі сваімі:</p>
<p>— Дабранач!</p>
<p> </p>
<p>Цудоўная ноч!</p>
<p>Не прыдумаць такую!</p>
<p>Ніяк не прыдумаць такую сумысна!</p>
<p>Ні гэткай дзяўчыны,</p>
<p>ні Прыпяць другую,</p>
<p>ні гэтых прастораў</p>
<p>квяцістых і пышных...</p>
<p> </p>
<h4><a id="chapter215"></a>У ТУРАЎСКАЙ ПУШЧЫ</h4>
<p>Мы ўвайшлі у Тураўскую пушчу,</p>
<p>ідзём цераз разложныя дубровы.</p>
<p>Карціны іншыя пабачыць там відушчы,</p>
<p>а той, хто мае вушы, ўчуе словы.</p>
<p> </p>
<p>Шумяць дубы.</p>
<p>Гамоняць задумёна.</p>
<p>Шапочуць ціха.</p>
<p>Шалясцяць лістамі.</p>
<p> </p>
<p>Нядаўна ж</p>
<p>тут</p>
<p>хадзілі батальёны,</p>
<p>гарэла пушча ўся</p>
<p>і неба ўсё над намі.</p>
<p> </p>
<p>Каля кустоў ляжыць рудая каска.</p>
<p>Прабітая.</p>
<p>Пагбаная.</p>
<p>З іржою.</p>
<p>Над ёй, як вочы,</p>
<p>сіненькія краскі</p>
<p>глядзяць на гэты сумны помнік бою.</p>
<p> </p>
<p>Хто быў пад ёй,</p>
<p>пад каскаю пагбанай?</p>
<p>З якой зямлі</p>
<p>па нашу ён ішоў?</p>
<p>Шукаў ён славу</p>
<p>для свайго тырана,</p>
<p>а ганьбу вечную</p>
<p>яму знайшоў.</p>
<p> </p>
<p>Ці уцяміў ён,</p>
<p>той сын зямлі далёкай,</p>
<p>якога па чужую прывялі,</p>
<p>што,</p>
<p>каб здаволіцца,</p>
<p>людскому воку</p>
<p>даволі жменькі аднае зямлі.</p>
<p> </p>
<p>Так і адмерана прабітай касцы:</p>
<p>зямлі прыгоршчы.</p>
<p>На зямлі — мурог.</p>
<p>Якраз, як у даўнейшай нашай казцы:</p>
<p>зямлі ён прагнуў. —</p>
<p>пад зямлёй і лёг...</p>
<p> </p>
<p>Каля дубоў,</p>
<p>у засені зацішнай,</p>
<p>відушчы бачыць помнікі другія.</p>
<p>Над імі дуб</p>
<p>галлё сваё калыша,</p>
<p>лісты на іх складае залатыя.</p>
<p> </p>
<p>То — курганы.</p>
<p>Нямыя сведкі славы.</p>
<p>Магілы нашых змагароў і мсціўцаў.</p>
<p>Гісторыя ім славу запісала.</p>
<p>Растуць жывыя кветкі на магілцы...</p>
<p> </p>
<p>Ты каля іх спыніся,</p>
<p>чалавеча,</p>
<p>схіліся</p>
<p>непакрытай галавою.</p>
<p>У пушчы гэтай</p>
<p>ціхай,</p>
<p>векавечнай</p>
<p>пачуеш голас братні над сабою.</p>
<p> </p>
<h4><a id="chapter216"></a>ГОЛАС ПАРТЫЗАНА</h4>
<p>Зарос курган густой травой.</p>
<p>Над ім няспынны шум дубоў.</p>
<p>Знайшлі тут вечны супакой</p>
<p>і я, і шэсць маіх сяброў.</p>
<p> </p>
<p>Кароткі мелі мы загад:</p>
<p>— Стаяць, каб вораг не прайшоў!</p>
<p>Не адступілі мы назад —</p>
<p>ні я, ні шэсць маіх сяброў.</p>
<p> </p>
<p>Як бліскавіцы з навальніц,</p>
<p>гарэлі тут агні агнёў.</p>
<p>А мы знішчалі чужаніц —</p>
<p>і я, і шэсць маіх сяброў.</p>
<p> </p>
<p>Наш партызанскі ўвесь атрад</p>
<p>дакончыць ворага прыйшоў.</p>
<p>Не сталі толькі з імі ў рад</p>
<p>ні я, ні шэсць маіх сяброў.</p>
<p> </p>
<p>Хоць мы ляжалі далавах,</p>
<p>хоць не маглі мы стаць ізноў,</p>
<p>сціскалі зброю мы ў руках —</p>
<p>і я, і шэсць маіх сяброў.</p>
<p> </p>
<p>Са зброяй гэтай баявой</p>
<p>нас пахавалі ля дубоў.</p>
<p>Знайшлі тут вечны супакой</p>
<p>і я, і шэсць маіх сяброў.</p>
<p> </p>
<p>Калі айчына клікне вас,</p>
<p>не дайце ворагу шляхоў,</p>
<p>як не давалі мы ў той час —</p>
<p>і я, і шэсць маіх сяброў...</p>
<p> </p>
<h4><a id="chapter217"></a>ВОЛАТЫ-АСІЛКІ</h4>
<p>Цяпер не конскай, а слановай сілай</p>
<p>нам трэба тыя вымяраць маторы,</p>
<p>якія наша тэхніка стварыла,</p>
<p>пусціла праз даліны і праз горы.</p>
<p> </p>
<p>Яны ідуць, як волаты-асілкі,</p>
<p>зямля ўгінаецца, дрыжыць пад імі.</p>
<p>Вязуць такое на сваіх загрыўках,</p>
<p>што пяць сланоў, напэўна, не падыме.</p>
<p> </p>
<p>Трымае руль звычайная дзяўчына,</p>
<p>напудраная пылам падарожным.</p>
<p>Яна вітае нас блакітнымі вачыма.</p>
<p>Мы наглядзецца на яе не можам.</p>
<p> </p>
<p>Падумаць толькі! Волата такога</p>
<p>яна вядзе, кіруе ім, як хоча!</p>
<p>А ён ідзе загаданай дарогай,</p>
<p>на ца*лю нават не пасмее збочыць.</p>
<p> </p>
<p>Калісьці мы ад першых матацыклаў</p>
<p>залазілі ў прысадах на бярозы.</p>
<p>Было тады і страшна, і нязвыкла,</p>
<p>не мог прыняць іх супакойна розум.</p>
<p> </p>
<p>А бедны конь, вымершчык сілы гэтай,</p>
<p>даваў ад іх такога алалаху,</p>
<p>што, як на небе хвост нясе камета,</p>
<p>ўзнімаўся пыл на вёрсты па-над шляхам.</p>
<p> </p>
<p>Цяпер не толькі людзі, нават коні</p>
<p>так супакойна ходзяць ля матораў,</p>
<p>што і самому мне здаецца сёння —</p>
<p>не я,</p>
<p>а хтосьці бег ад іх учора.</p>
<p> </p>
<h4><a id="chapter218"></a>САКРАТАР РАЙКОМА</h4>
<p>Ён малады, ды сталы.</p>
<p>Пабачыў ён багата.</p>
<p>Пакутаваў нямала.</p>
<p>Пабыў ён і салдатам.</p>
<p> </p>
<p>Пазнаў яшчэ ў малецці,</p>
<p>як хлеб даецца ў рукі,</p>
<p>што радасць ёсць на свеце</p>
<p>і ёсць на свеце мукі.</p>
<p> </p>
<p>Цярпеў ён голад, сцюжу.</p>
<p>Чаго там не цярпеў ён!</p>
<p>Каму ён скажа:</p>
<p>— Дружа! —</p>
<p>дык будзьце ў гэтым пэўны!</p>
<p> </p>
<p>З такім сухар апошні</p>
<p>дзяліў у час нягоды.</p>
<p>На фабрыцы, на пожні</p>
<p>ён быў з людзьмі заўсёды.</p>
<p> </p>
<p>З людзьмі ён і сягоння,</p>
<p>не можа быць іначай!</p>
<p>Кранае шэрань скроні</p>
<p>на галаве юначай...</p>
<p> </p>
<p>Смяецца гаспадар наш,</p>
<p>заўважыўшы здзіўленне:</p>
<p>— Не траціць часу марна</p>
<p>ўсё наша пакаленне!</p>
<p> </p>
<p>Жыццё яно такое:</p>
<p>не спыніцца, не стане.</p>
<p>Прыводзіць за сабою</p>
<p>ўсё новыя пытанні.</p>
<p> </p>
<p>Як хваля гоніць хвалю,</p>
<p>удаль ідзе няспынна,—</p>
<p>так мы да новых даляў</p>
<p>імкнёмся штохвілінна.</p>
<p> </p>
<p>Паказваць лёгка пальцам.</p>
<p>«Дай прыклад!» — просяць людзі.</p>
<p>Мы марым аб асфальце,</p>
<p>бо ўсім абрыдла груддзе...</p>
<p> </p>
<p>А дрэваапрацоўчы</p>
<p>тут камбінат патрэбен?</p>
<p>Нам глянуць брыдка ў вочы:</p>
<p>у пушчу возім мэблю!</p>
<p> </p>
<p>Экстракт дубільны можам</p>
<p>пачаць рабіць для спробы?</p>
<p>Кару адсюль вывозім...</p>
<p>А што б з карою побач?!</p>
<p> </p>
<p>І чорны дуб — без толку</p>
<p>ідзе цяпер... на дровы,</p>
<p>бо ў плане нарыхтовак</p>
<p>яму... «не далі слова»...</p>
<p> </p>
<p>Дароў багата ў нас тут</p>
<p>рассыпала прырода:</p>
<p>паветра, як лякарства,</p>
<p>вада і прахалода...</p>
<p> </p>
<p>Вось дзе ствараць курорты</p>
<p>усім працоўным нашым:</p>
<p>над гэтым рэчным портам</p>
<p>і над цудоўным пляжам...</p>
<p> </p>
<p>І так за кожным крокам:</p>
<p>вялікае... малое...</p>
<p>Здаецца, бачыш вокам</p>
<p>і тое, і другое...</p>
<p> </p>
<p>Ну што ў адказ, таварыш,</p>
<p>сказаць павінны ўсе мы?</p>
<p>Ты сапраўды ствараеш</p>
<p>выдатныя паэмы!</p>
<p> </p>
<p>Ажыццявім іх, здзейснім!</p>
<p>Гарыць у нас надзея,</p>
<p>што дзея стане песняй,</p>
<p>а песня стане дзеяй!</p>
<p> </p>
<p>Казаў вялікі Ленін:</p>
<p>Мы летуцець павінны!</p>
<p>Жыццё без летуцення —</p>
<p>што горкая рабіна.</p>
<p> </p>
<p>Хоць саладзі яе ты,</p>
<p>хоць аблівай ты мёдам —</p>
<p>а ўсё ж з рабіны гэтай</p>
<p>малая асалода.</p>
<p> </p>
<p>І бюракрат вось так жа:</p>
<p>як «а» і «б» зацвердзіць,</p>
<p>дык «в» ніяк не скажа,</p>
<p>баіцца «д», як смерці...</p>
<p> </p>
<p>Не зробіць ён памылкі,</p>
<p>бо асцярожны надта.</p>
<p>І мыліцца ён змылкам,</p>
<p>жуе цукерак мятны.</p>
<p> </p>
<p>Ды ўсё ж інакшых многа,</p>
<p>што любяць летуценні.</p>
<p>Вядзе ў жыцці такога</p>
<p>і розум,</p>
<p>і натхненне.</p>
<p> </p>
<p>Такі і планы здзейсніць,</p>
<p>хоць памыліцца можа,</p>
<p>паслухаць любіць песню,</p>
<p>пяе і сам прыгожа.</p>
<p> </p>
<p>Такога любяць людзі.</p>
<p>Такі —</p>
<p>ў паходзе першы.</p>
<p>Пры камунізме будзе</p>
<p>пісаць ён, пэўна, вершы...</p>
<p> </p>
<h4><a id="chapter219"></a>ШАФЁР ТАКСІ ПАСАЖЫРАЎ ЧАКАЕ</h4>
<p>Шафёр таксі пасажыраў чакае.</p>
<p>Ён на паперы рысуе алоўкам.</p>
<p>Кінуў я вокам, а там, як жывая,</p>
<p>нейкай прыгожай дзяўчыны галоўка.</p>
<p> </p>
<p>— Арыгінал бы як-небудзь пабачыць,</p>
<p>каб параўнаць яго з вашым малюнкам!</p>
<p>— Гэта не вельмі цяжкая задача:</p>
<p>гляньце на тую, з ліловаю сумкай!</p>
<p> </p>
<p>Глянуў — здзівіўся. Падобнасць якая!</p>
<p>Арыгінал ён някепскі нагледзеў...</p>
<p>Тая, жывая, напэўна, не знае,</p>
<p>што у таксі на вакзал яна едзе...</p>
<p> </p>
<p>— Трэба вучыцца! Бясспрэчны ў вас талент!</p>
<p>— Еду ў мастацкую школу увосень!</p>
<p>Мы развіталіся з ім на вакзале.</p>
<p>Больш нам пабачыцца не давялося.</p>
<p> </p>
<p>Ён у кабіне вёз вобраз дзяўчынін,</p>
<p>я у вагоне вёз вобраз ягоны.</p>
<p>Талент ніколі у нас не загіне:</p>
<p>руль павярнуў ён на колер зялёны.</p>
<p> </p>
<p> </p>
<h4><a id="chapter220"></a>* * *</h4>
<p>Вялікі кошык падняла матуля,</p>
<p>а сын маленькі ручкай памагае.</p>
<p>Матулю дапамогай</p>
<p>ён расчуліў...</p>
<p>Хвіліна урачыстая якая!</p>
<p> </p>
<p> </p>
<h4><a id="chapter221"></a>* * *</h4>
<p>Яна пасыпала на дошчачку зярнятак</p>
<p>і, стаўшы крыху збоку, паглядае,</p>
<p>як прыназемілася</p>
<p>птушачак грамадка...</p>
<p>Хвіліна урачыстая якая!</p>
<p> </p>
<h4><a id="chapter222"></a>НА СПЕЎЦЫ Ў ТУРАЎСКІМ КЛУБЕ</h4>
<p>Яны да змроку працавалі ў полі.</p>
<p>Цяпер на спеўцы іх вартуе поўнач.</p>
<p>Мастацтва, пэўна,</p>
<p>не памрэ ніколі,</p>
<p>калі такой цудоўнай сілай поўна.</p>
<p class="sign">28.VII.1959</p>
<p> </p>
<p> </p>
<h4><a id="chapter223"></a>ПЯЕ ДЗЯЎЧЫНА НАД РАКОЮ</h4>
<p>Пяе дзяўчына над ракою,</p>
<p>над Прыпяццю-ракой пяе.</p>
<p>Няма на сэрцы супакою —</p>
<p>яго і песня не дае...</p>
<p> </p>
<p>Лятуць, плывуць, знікаюць гукі</p>
<p>у глыбіні, у вышыні.</p>
<p>А смутак горкае разлукі</p>
<p>не перапаляць і агні.</p>
<p> </p>
<p>Дзяўчына песняй разганяе</p>
<p>свой цяжкі смутак над ракой.</p>
<p>А ён ляціць, а ён лунае</p>
<p>на крыллі крачак па-над ёй:</p>
<p> </p>
<p>Павей, павей, буйны ветру,</p>
<p>над калінай лесавой.</p>
<p>А чаму ж ты не павееш</p>
<p>над дзявочаю журбой?</p>
<p> </p>
<p>На каліне пры даліне</p>
<p>пазбіваў ты белы цвет.</p>
<p>Ды чаму ж мой горкі смутак</p>
<p>не ляціць за ім услед?</p>
<p> </p>
<p>Ад’язджае мой міленькі</p>
<p>да разлучніцы ліхой...</p>
<p>Падымі ты цвет бяленькі,</p>
<p>як мяцеліцу зімой.</p>
<p> </p>
<p>Замяці ты ўсе дарожкі,</p>
<p>ўсе дарожкі да адной,</p>
<p>каб не мелі знаку ножкі,</p>
<p>каб застаўся ён са мной...</p>
<p> </p>
<p>Каб мой мілы, мой каханы</p>
<p>не знайшоў туды слядоў.</p>
<p>На каліне цвет вясняны</p>
<p>закрасуе мне ізноў...</p>
<p> </p>
<p>Адна японская дзяўчына</p>
<p>пра нешчаслівую любоў</p>
<p>у старадаўнюю часіну —</p>
<p>да нас за тысячу гадоў —</p>
<p>пакінула такую ж песню,</p>
<p>як і спяваную ў Палессі:</p>
<p> </p>
<p>Ах, каб стрымаць мне як дапамаглі</p>
<p>таго, надумаў што мяне пакінуць!</p>
<p>Рассыпся, цвет вішнёвы,</p>
<p>па зямлі,</p>
<p>каб не знайшоў сабе ён пуцявіну...</p>
<p> </p>
<p>Як дзень адзін, як кропля ў моры,</p>
<p>мінула тысяча гадоў.</p>
<p>З глыбінь вякоў яна гаворыць</p>
<p>пра нешчаслівую любоў.</p>
<p>Як многа трэба свету жыць,</p>
<p>каб сэрца кінула тужыць!</p>
<p> </p>
<h4><a id="chapter224"></a>ТУРАЎСКАЯ ГАЛЯ</h4>
<p>Вышывала ты сарочку</p>
<p>пад ігрушай, у садочку.</p>
<p> </p>
<p>Васільковы брала колер</p>
<p>на сваім радзімым полі,</p>
<p> </p>
<p>калі з гэтых васілёчкаў</p>
<p>завівала ты вяночкі.</p>
<p> </p>
<p>А зялёны брала ў лесе,</p>
<p>дзе свае спявала песні.</p>
<p> </p>
<p>Пурпуровы — на каліне,</p>
<p>што красуе пры даліне.</p>
<p> </p>
<p>Пазлацісты — ўвесь ад зоркі,</p>
<p>што зіхцела адвячоркам,</p>
<p> </p>
<p>калі ты была на ганку,</p>
<p>са сваім была каханкам.</p>
<p> </p>
<p>Вось таму узор цудоўны</p>
<p>і да зорачкі падобны,</p>
<p> </p>
<p>і да сініх васілёчкаў,</p>
<p>і да кветак у садочку.</p>
<p> </p>
<p>На каўнерыку, рукавах</p>
<p>зіхаціць узор яскрава.</p>
<p> </p>
<p>Не пытайце больш пра Галю,</p>
<p>не кранайце ў сэрцы жалю...</p>
<p> </p>
<h4><a id="chapter225"></a>МІЛАВІЦА (Народная казка)</h4>
<p> </p>
<p> </p>
<h5><a id="chapter226"></a>1</h5>
<p>За гарамі, за даламі,</p>
<p>за сыпучымі пяскамі</p>
<p> </p>
<p>жыў даўней адзін хлапчына</p>
<p>з васільковымі вачыма.</p>
<p> </p>
<p>Сам высокі, спрытны, стройны,</p>
<p>да работы ўсякай здольны.</p>
<p> </p>
<p>Ён у лесе ці на полі</p>
<p>гультаём не быў ніколі...</p>
<p> </p>
<p>Адбылося неяк дзіва:</p>
<p>сонца ход свой прыпыніла.</p>
<p> </p>
<p>Прастаяла тры гадзіны</p>
<p>з невядомае прычыны.</p>
<p> </p>
<p>Задзівіліся ўсе людзі:</p>
<p>«Нешта ёсць у гэтым цудзе!»</p>
<p> </p>
<p>А чаму стаяла сонца —</p>
<p>невядома ўсёй старонцы...</p>
<p> </p>
<p>Вось тады сказаў хлапчына</p>
<p>з васільковымі вачыма:</p>
<p> </p>
<p>— Хоць нялёгкая дарога,</p>
<p>хоць ісці, напэўна, доўга,</p>
<p> </p>
<p>пабываю ў той старонцы,</p>
<p>над якой стаяла сонца</p>
<p> </p>
<p>нерухома тры гадзіны,</p>
<p>і дазнаюся прычыну...</p>
<p> </p>
<p>— Так яно няхай і будзе! —</p>
<p>ухвалілі хлопца людзі.</p>
<p> </p>
<p>Ён узяў з прыпасам торбу,</p>
<p>развітаўся словам добрым</p>
<p> </p>
<p>і з бацькамі, і з сябрамі,</p>
<p>і з усімі землякамі,</p>
<p> </p>
<p>а пасля пайшоў услед ён</p>
<p>за высокім сонцам светлым.</p>
<p> </p>
<p>Многа ён ішоў ці мала,—</p>
<p>у шляху ўсяго бывала.</p>
<p> </p>
<p>Нам з маленства ўсім вядома:</p>
<p>«Што ў дарозе — то не дома».</p>
<p> </p>
<p>Да Палесся так прыйшоў ён.</p>
<p>Там дзівос усякіх поўна:</p>
<p> </p>
<p>і імшары, і балоты,</p>
<p>і высокія чароты.</p>
<p> </p>
<p>Пушча там не мае краю,</p>
<p>пекната ж у ёй такая,</p>
<p> </p>
<p>што нідзе няма на свеце,</p>
<p>хоць усюды сонца свеціць.</p>
<p> </p>
<p>Там дубы свае вяршыні</p>
<p>ў небасхіл узносяць сіні,</p>
<p> </p>
<p>а лістамі зоры крыюць</p>
<p>нашы волаты старыя.</p>
<p> </p>
<p>Явар шле духмяны водар</p>
<p>на паляны, цераз воды.</p>
<p> </p>
<p>На палянах тых і водах</p>
<p>незлічоных кветак подых...</p>
<p> </p>
<p>Вось у гэтай пушчы хата.</p>
<p>Каля хаты дзед вусаты.</p>
<p> </p>
<p>Павітаўся хлопец з дзедам.</p>
<p>Пачалася ў іх бяседа:</p>
<p> </p>
<p>— Ты адкуль, сынок? Куды ты? —</p>
<p>Адказаў хлапец адкрыта:</p>
<p> </p>
<p>— Маю пільную я справу,</p>
<p>мне даведацца цікава,</p>
<p> </p>
<p>ад якой падзеі дзіўнай</p>
<p>сонца роўна тры гадзіны</p>
<p> </p>
<p>прастаяла тут, над вамі,</p>
<p>над палескімі барамі...</p>
<p> </p>
<p>Дзед пачаў смяяцца з хлопца:</p>
<p>— Пастаяла мала сонца!</p>
<p> </p>
<p>Калі б ты пабачыў тое,</p>
<p>пастаяў бы больш удвое!</p>
<p> </p>
<p>Я скажу табе прычыну:</p>
<p>тут жыве адна дзяўчына</p>
<p> </p>
<p>па найменню Мілавіца,</p>
<p>а на выгляд — як зарніца!</p>
<p> </p>
<p>Як блакіт на небе — вочы,</p>
<p>зіхаціць убор дзявочы.</p>
<p> </p>
<p>Аж да пят тугія косы</p>
<p>у дзяўчыны той дзівоснай.</p>
<p> </p>
<p>Вышывана ўся сарочка</p>
<p>у мядункі, васілёчкі.</p>
<p> </p>
<p>Толькі кіне сінім зрокам —</p>
<p>закрасуе ўсё навокал,</p>
<p> </p>
<p>а калі ніяк не гляне —</p>
<p>засумуе кветка, звяне...</p>
<p> </p>
<p>Лепш ідзі, сынок, дадому,</p>
<p>покуль з ёй ты незнаёмы,</p>
<p> </p>
<p>бо журба ўпадзе на сэрца</p>
<p>і не выйдзе аж да смерці...</p>
<p> </p>
<p>— Не, дзядуля, так не кіну,</p>
<p>сам пабачу я дзяўчыну!</p>
<p> </p>
<p>І пайшоў далей хлапчына</p>
<p>з васільковымі вачыма...</p>
<p> </p>
<p>Да ракі, на Прыпяць, выйшаў,</p>
<p>вецер хвалі ў ёй калыша.</p>
<p> </p>
<p>Бачыць — човен на рацэ там.</p>
<p>Залатым вядзе вясельцам</p>
<p> </p>
<p>гэны човен Мілавіца,</p>
<p>а сама, як зараніца.</p>
<p> </p>
<p>Глянуў хлопец на дзяўчыну</p>
<p>васільковымі вачыма</p>
<p> </p>
<p>і пазнаў, што вельмі мала</p>
<p>сонца ў небе прастаяла.</p>
<p> </p>
<p>Заглядзеўшыся на дзіва,</p>
<p>ён і сам стаяў маўкліва.</p>
<p> </p>
<p>Човен борзда ўдаль імкнецца,</p>
<p>зіхаціць пры ім вясельца.</p>
<p> </p>
<p>Хлопец просіць:</p>
<p>— Мілавіца!</p>
<p>Не магла б ты супыніцца?</p>
<p> </p>
<p>Супынілася, пытае:</p>
<p>— А бяда ў цябе якая?</p>
<p> </p>
<p>Ён сказаў усё аб цудзе,</p>
<p>як яго паслалі людзі,</p>
<p> </p>
<p>як знайшоў яе, дзяўчыну,</p>
<p>а цяпер, напэўна, згіне,</p>
<p> </p>
<p>бо журба ўпадзе на сэрца</p>
<p>і не выйдзе аж да смерці...</p>
<p> </p>
<p>Мілавіцу хлопец просіць</p>
<p>на сваю радзіму ў госці:</p>
<p> </p>
<p>— Хай пабачыць свет і людзі,</p>
<p>што такой няма й не будзе.</p>
<p> </p>
<p>Дай у сэрца мне надзею.</p>
<p>Не забуду век цябе я...</p>
<p> </p>
<p>А яна яму на гэта</p>
<p>адказала словам ветлым:</p>
<p> </p>
<p>— Маім ножкам будзе зімна.</p>
<p>Чаравічкі прынясі мне.</p>
<p> </p>
<p>Ты зрабі з пясочку мне іх,</p>
<p>выйду я тады на бераг.</p>
<p> </p>
<p>Як на ножкі іх абую,</p>
<p>да цябе і павандрую.</p>
<p> </p>
<p>А цяпер ізноў паеду,</p>
<p>не шукай майго ты следу.</p>
<p> </p>
<p>У руцэ яе вясельца,</p>
<p>а журба ў хлапцовым сэрцы...</p>
<p> </p>
<h5><a id="chapter227"></a>2</h5>
<p>Сумны ён прыйшоў дахаты.</p>
<p>Расказаў суседзям, тату,</p>
<p> </p>
<p>расказаў і маці роднай</p>
<p>аб дзяўчыне той цудоўнай.</p>
<p> </p>
<p>Расказаў пра чаравікі</p>
<p>і пра смутак свой вялікі,</p>
<p> </p>
<p>што яго ніяк не кіне.</p>
<p>А пасля узяў начынне,</p>
<p> </p>
<p>начасаў сухога клёну,</p>
<p>абстругаў калодкі роўна</p>
<p> </p>
<p>і зрабіў два капылочкі</p>
<p>на дзяўчыніны слядочкі.</p>
<p> </p>
<p>Хвошч узяўшы жменяй поўнай,</p>
<p>капылочкі тыя цёр ён,</p>
<p> </p>
<p>аж пакуль зазіхацелі</p>
<p>з клёну добрага мадэлі.</p>
<p> </p>
<p>Адшукаў пясочак чысты,</p>
<p>самы дробны, пазлацісты.</p>
<p> </p>
<p>Перасеяў у начоўкі</p>
<p>ён пясочак сітам тонкім.</p>
<p> </p>
<p>Тут пайшла ўжо не работа,</p>
<p>а вялікая турбота.</p>
<p> </p>
<p>Як паставіць капылочкі</p>
<p>ў пазлацістым ён пясочку,</p>
<p> </p>
<p>дык стаяць зусім нядрэнна,</p>
<p>а падыме — ўсё дарэмна!</p>
<p> </p>
<p>Абсыпаецца пясочак,</p>
<p>не трымае капылочак.</p>
<p> </p>
<p>Прыціскаў яго рукою,</p>
<p>паліваў пясок вадою,—</p>
<p> </p>
<p>як падыме капылочак —</p>
<p>абсыпаецца пясочак...</p>
<p> </p>
<p>Задала яна задачу!</p>
<p>Хлопец ледзьве не заплача.</p>
<p> </p>
<p>Прыкра стала, горка стала:</p>
<p>за жыццё рабіў нямала,</p>
<p> </p>
<p>а з пяску зрабіць не можа</p>
<p>чаравічак ён прыгожых...</p>
<p> </p>
<p>Просіць хлопец дапамогу</p>
<p>аж у сонейка самога:</p>
<p> </p>
<p>— Бачыш, сонца, ясным зрокам</p>
<p>ты Сусвет увесь шырокі.</p>
<p> </p>
<p>Бачыш мора, бачыш горы,</p>
<p>а майго не бачыш гора,</p>
<p> </p>
<p>хоць яно да хмар узнята,</p>
<p>хоць ім сэрца ўсё працята...</p>
<p> </p>
<p>Ты стаяла тры гадзіны,</p>
<p>задзівіўшыся з дзяўчыны,</p>
<p> </p>
<p>а мне сохнуць тры гадочкі</p>
<p>каля гэтых капылочкаў.</p>
<p> </p>
<p>Супыніся ж хоць на хвілю</p>
<p>на высокім небасхіле,</p>
<p> </p>
<p>растапі пясочак чысты</p>
<p>сваёй сілай прамяністай...</p>
<p> </p>
<p>Адбылося раптам дзіва:</p>
<p>сонца ход свой прыпыніла</p>
<p> </p>
<p>і сваёй магутнай сілай</p>
<p>той пясочак растапіла.</p>
<p> </p>
<p>Стаў пясочак, як вадзіца</p>
<p>у люстранае крыніцы.</p>
<p> </p>
<p>Абліліся капылочкі</p>
<p>тым растопленым пясочкам,</p>
<p> </p>
<p>той люстранаю вадзіцай</p>
<p>для чароўнай Мілавіцы...</p>
<p> </p>
<p>Як пясочак стаў крышталем —</p>
<p>развітаўся хлопец з жалем.</p>
<p> </p>
<p>Пахадзіўшы ля камення,</p>
<p>адшукаў ён моцны крэмень</p>
<p> </p>
<p>і нарэзаў ім узоры,</p>
<p>а яны — зіхцяць, як зоры.</p>
<p> </p>
<p>Хоць і клопат быў вялікі,</p>
<p>ўсё ж зрабіў ён чаравікі</p>
<p> </p>
<p>з пазлацістага пясочку</p>
<p>на дзяўчыніны слядочкі...</p>
<p> </p>
<p>Зноў пайшоў у падарожжа</p>
<p>з падарункам тым прыгожым.</p>
<p> </p>
<p>Зноў да Прыпяці прыйшоў ён</p>
<p>і сказаў красе цудоўнай:</p>
<p> </p>
<p>— Падарунак я прынёс свой.</p>
<p>Выкідай на бераг вёслы!</p>
<p> </p>
<p>Ты стрымаць павінна слова.</p>
<p>Пойдзем мы цераз дубровы,</p>
<p> </p>
<p>краем пушчы задумёнай</p>
<p>на прыгожы, сіні Нёман...</p>
<p> </p>
<p>Прыняла яна дарунак,</p>
<p>што прыгожы, як лятунак.</p>
<p> </p>
<p>Падала яму вясельца,</p>
<p>аддала яму і сэрца.</p>
<p> </p>
<p>Усміхнулася вясёла —</p>
<p>заспявала ўсё наўкола:</p>
<p> </p>
<p>і дубровы, і крыніцы —</p>
<p>ад усмешкі Мілавіцы.</p>
<p> </p>
<p>Зазванілі у званочкі</p>
<p>ўсе мядункі, васілёчкі.</p>
<p> </p>
<p>І цяпер яны ўсё звоняць,</p>
<p>Мілавіцу як успомняць...</p>
<p> </p>
<h5><a id="chapter228"></a>3</h5>
<p>А яе павёў хлапчына</p>
<p>з васільковымі вачыма</p>
<p> </p>
<p>аж да Нёмна, на радзіму.</p>
<p>Сонца ўсё ішло над імі,</p>
<p> </p>
<p>асвятляла ім дарогу,</p>
<p>адганяла прэч трывогу.</p>
<p> </p>
<p>Як прыйшлі яны у вёску,</p>
<p>паляцела пагалоска</p>
<p> </p>
<p>па акрузе, па наўколлю,</p>
<p>цераз пушчу, цераз поле</p>
<p> </p>
<p>пра дзяўчыну Мілавіцу,</p>
<p>што як зорка-зараніца.</p>
<p> </p>
<p>І вяселле неўзабаве</p>
<p>бацька сыну свайму справіў.</p>
<p> </p>
<p>Танцавалі і спявалі</p>
<p>пад вясёлы звон цымбальны.</p>
<p> </p>
<p>Ўсе віталі там хлапчыну</p>
<p>з васільковымі вачыма,</p>
<p> </p>
<p>ўсе віталі Мілавіцу,</p>
<p>тую зорку-зараніцу.</p>
<p> </p>
<p>На крыштальных чаравічках</p>
<p>васількі і медунічкі</p>
<p> </p>
<p>прамяніста зіхацелі...</p>
<p>Ўсё было на тым вяселлі!</p>
<p> </p>
<p> </p>
<h5><a id="chapter229"></a>4</h5>
<p>Век мінуў, другі і трэці...</p>
<p>Усё зыначылася ў свеце.</p>
<p> </p>
<p>Там, дзе казачны хлапчына</p>
<p>для цудоўнае дзяўчыны</p>
<p> </p>
<p>лаштаваў з пяску абутак,</p>
<p>там цяпер шкляная гута.</p>
<p> </p>
<p>Мые ёй пясочак Нёман.</p>
<p>На ўвесь свет яна вядома!</p>
<p> </p>
<p>Мілавіцыны патомкі</p>
<p>там крышталь рыхтуюць тонкі</p>
<p> </p>
<p>падарунак свой чароўны</p>
<p>для сям’і усёй працоўнай.</p>
<p> </p>
<h4><a id="chapter230"></a>НА ЗАМЧЫШЧЫ Ў ТУРАВЕ</h4>
<p>Дык вось.</p>
<p>На гэтым месцы, у даўнейшым часе,—</p>
<p>нямала! —</p>
<p>тысячу гадоў таму назад,</p>
<p>вялікі горад Тураў пачынаўся.</p>
<p>А што малы цяпер ён,</p>
<p>час і вінават...</p>
<p>У торбах, кошыках зямлю сюды насілі.</p>
<p>Насы*палі гару паміж балот.</p>
<p>Дзівіцца трэба ўпартасці і сіле,</p>
<p>якую меў заўсёды</p>
<p>наш народ.</p>
<p>Цвярдыні на гары на той стаялі.</p>
<p>Палацы і саборы тут былі.</p>
<p>Каля яе шумелі,</p>
<p>гаманілі хвалі,</p>
<p>ды,</p>
<p>непісьменныя,</p>
<p>нам не пакінулі былін...</p>
<p>Няпраўда! Не!</p>
<p>Яны пісьменныя наогул.</p>
<p>Яны на скалах</p>
<p>высякаюць знакі.</p>
<p>На жаль,—</p>
<p>а мо на шчасце? —</p>
<p>скал няма нідзе навокал,</p>
<p>няма каменняў тут ніякіх...</p>
<p>Яны пісалі на пяску</p>
<p>нам</p>
<p>летапісы,</p>
<p>пасля ізноў замылі ўсё на дно...</p>
<p>А тут народ на ногі станавіўся</p>
<p>у тыя дні,</p>
<p>мінулыя даўно...</p>
<p>Адсюль хадзіла войска у паходы,</p>
<p>тут баранілі край балотны свой.</p>
<p>Тут вырашаўся лёс майго народа,</p>
<p>і тут ён біўся з дзікаю ардой...</p>
<p>Адсюль хадзіў на Нёман біць тэўтонаў,</p>
<p>хадзіў суседзяў бараніць ад іх:</p>
<p>і пехатой, і на чаўнах, і конна...</p>
<p>Было.</p>
<p>Няма.</p>
<p>Той гром грымеў і сціх.</p>
<p>Ані руін, ні надпісаў на плітах.</p>
<p>Гара з пяску.</p>
<p>Гісторыя ў пяску.</p>
<p>Завеяна,</p>
<p>засыпана,</p>
<p>забыта</p>
<p>ці ручаямі збегла у раку...</p>
<p>І Прыпяць нават час пераадолеў:</p>
<p>ад рэчышча старога ўбок адвёў...</p>
<p>Не шкода мне палацаў і сабораў,</p>
<p>як зборышча манахаў і князеў.</p>
<p>Узненавідзеў я і тых, і тых з маленства,</p>
<p>нянавісць гэта не памрэ ва мне,</p>
<p>пакуль жыву і буду жыць на свеце</p>
<p>у роднай старане.</p>
<p>І сапраўды:</p>
<p>ці Святаполк быў Акаянны,</p>
<p>ці Акаянны быў тут Святаполк...</p>
<p>Як трэскі ў хвалях бурных акіяна,</p>
<p>яны загінулі.</p>
<p>Іх звон —</p>
<p>замоўк.</p>
<p>Народ працоўны быў</p>
<p>і вечна будзе!</p>
<p>Яго не знішчыць, не развее час!</p>
<p>І назавуць сябе патомкі,</p>
<p>як і продкі нашы,</p>
<p>людзі! —</p>
<p>калі спытаецца пра гэта ў іх ізноў які</p>
<p>Абу-Алі Ахмед Омар Ібн Даст...<sup><a href="#footnote-8">8</a></sup></p>
<p>Але мне шкода</p>
<p>і да слёз балюча,</p>
<p>што ўсё Тварэнне працавітых рук</p>
<p>развеяна,</p>
<p>засыпана пяском сыпучым,</p>
<p>каб не знайшоў іх тут і праўнукаў унук...</p>
<p>Майстэрства рук</p>
<p>братоў маіх далёкіх</p>
<p>ад нас закрыта пеляной густой.</p>
<p>Адзін пясок перасыпаецца навокал</p>
<p>і над гарой</p>
<p>і пад гарой крутой...</p>
<p>Жывой гісторыі хапае ў свеце гэтым.</p>
<p>Багата дзей цудоўных навакол.</p>
<p>Красуюць скрозь у нас такія кветы,</p>
<p>якіх ні ў якіх бы раскопках не знайшоў.</p>
<p>Плывуць па Прыпяці другія караваны,</p>
<p>вядуць іх цеплаходы за сабой.</p>
<p>Стаім,</p>
<p>глядзім,</p>
<p>жыццём зачараваныя,</p>
<p>зачараваныя палескай стараной.</p>
<p>Няхай цябе мінуць усе навалы,</p>
<p>каб ты не ведала ніякіх навальніц!</p>
<p>Каб толькі светлае жыццё тут красавала,</p>
<p>якое сёння</p>
<p>ля дуброў тваіх</p>
<p>шуміць!</p>
<p> </p>
<h4><a id="chapter231"></a>УСХОД СОНЦА НА ПРЫПЯЦІ</h4>
<p>Як мур з важкіх, вялізных скал,</p>
<p>дубровы ў змроку над ракою.</p>
<p>Лаза, чарот, трысцё — як вал.</p>
<p>Туман закрыў іх пеляною.</p>
<p> </p>
<p>Над верхавінамі дубоў,</p>
<p>цераз зубчастыя вяршыні,</p>
<p>струмень барвовых аганькоў</p>
<p>затрапятаў на небе сінім.</p>
<p> </p>
<p>Як бёрда, змрок. А неба — шоўк.</p>
<p>Шоўк цёмна-сіні, васільковы.</p>
<p>Ён на аснову. А на ўток</p>
<p>ідзе струмень шматкаляровы.</p>
<p> </p>
<p>Плыве тканіна у прастор,</p>
<p>над ёй схіліўся ціхі золак.</p>
<p>Ён вышывае свой узор</p>
<p>адразу ў некалькі іголак.</p>
<p> </p>
<p>І кветы казачныя ў ім,</p>
<p>І птушкі з крыллем распасцертым.</p>
<p>Цудоўны, казачны кілім</p>
<p>лёг над гаямі і над светам.</p>
<p> </p>
<p>Адлюстраваўшыся ў вадзе,</p>
<p>на хвалях Прыпяці ільсніцца.</p>
<p>Падобнага няма нідзе,</p>
<p>падобны нават не прысніцца.</p>
<p> </p>
<p>І раптам стужкі праз кілім</p>
<p>ляглі на небе залатыя.</p>
<p>У іх праменні залатым</p>
<p>растанулі узоры тыя.</p>
<p> </p>
<p>На неба перайшло святло</p>
<p>ад урачыстага світання.</p>
<p>А следам сонца узышло</p>
<p>на васільковым акіяне.</p>
<p> </p>
<p>Зашчабятаў птушыны хор.</p>
<p>Затрапятаў аер, чароты.</p>
<p>Загаманіў зялёны бор.</p>
<p>Зашалясцела ўсё балота.</p>
<p> </p>
<p>Уперак Прыпяці лягла</p>
<p>дарога, тканая з прамення,</p>
<p>або з крышталю, ці са шкла,</p>
<p>ці з самацветнага камення...</p>
<p> </p>
<p>Дарогай раніца да нас</p>
<p>ішла з вышынь, святлом спавіта.</p>
<p>І на зямлі была яна,</p>
<p>была на небе, у блакітах...</p>
<p> </p>
<h4><a id="chapter232"></a>ЯК З’ЯВІЎСЯ АГОНЬ НА ПАЛЕССІ (Народная казка)</h4>
<p> </p>
<p> </p>
<h5><a id="chapter233"></a>1</h5>
<p>Быў час, калі агню нідзе</p>
<p>на свеце не было ў людзей.</p>
<p> </p>
<p>І цеплыня ім, і святло —</p>
<p>усё ад сонейка ішло.</p>
<p> </p>
<p>Зімой пакутаваў народ:</p>
<p>навокал сцюжа, снег і лёд.</p>
<p> </p>
<p>Мароз гуляў, як гаспадар.</p>
<p>Амаль не грэла сонца з хмар.</p>
<p> </p>
<p>Нагараваўшыся зімой,</p>
<p>прыйшлі да думкі ўсе такой:</p>
<p> </p>
<p>— Ад сонца б іскрачку адну</p>
<p>прынесці ў нашу старану!</p>
<p> </p>
<p>Тады б расклалі мы агонь</p>
<p>і грэліся каля яго.</p>
<p> </p>
<p>А як бы гэта хто зрабіў,</p>
<p>калі не маюць людзі крыл?</p>
<p> </p>
<p>Пасля надумаліся ўсе:</p>
<p>— Агонь нам птушка прынясе!</p>
<p> </p>
<p>А птушкі дружна на зямлі</p>
<p>у часе тым з людзьмі жылі.</p>
<p> </p>
<p>Пайшлі да птушак грамадой</p>
<p>з сваёй вялікаю бядой.</p>
<p> </p>
<p>І вось гавораць птушкі ім:</p>
<p>— Далёка так не паляцім!</p>
<p> </p>
<p>Не дапрасіліся ніяк!</p>
<p>Адзін маленечкі сіняк</p>
<p> </p>
<p>ляцець да сонца згоду даў,</p>
<p>чаго ніхто і не чакаў.</p>
<p> </p>
<p>Вароны ўсе адразу ў крык:</p>
<p>— Ты прыкусіў бы лепш язык!</p>
<p> </p>
<p>Не даляцець табе да хмар! Загінеш ты!</p>
<p>Кар-р!</p>
<p>Кар-р!</p>
<p> </p>
<p>Шкадуюць птушачкі усе:</p>
<p>— Маленькі вельмі ты, сусед!</p>
<p> </p>
<p>Не ашчаслівіш ты людзей,</p>
<p>асіраціш сваіх дзяцей...</p>
<p> </p>
<p>А сінячок дае адказ:</p>
<p>— Бясспрэчна, я слабей за вас!</p>
<p> </p>
<p>Але ж агню няма бліжэй,</p>
<p>а ён патрэбен для людзей!</p>
<p> </p>
<p>І паляцеў да сонца так</p>
<p>адзін маленечкі сіняк.</p>
<p> </p>
<h5><a id="chapter234"></a>2</h5>
<p>Ляцеў, ляцеў і прыляцеў.</p>
<p>Там заспяваў вясёлы спеў.</p>
<p> </p>
<p>Сваім вясёлым спевам тым</p>
<p>здзівіў ён сонейка зусім.</p>
<p> </p>
<p>— Ды як жа ты сюды?</p>
<p>Адкуль?</p>
<p>Такіх здарэнняў на вяку</p>
<p> </p>
<p>яшчэ ні разу не было!</p>
<p>— Ляту з палескіх я балот! —</p>
<p> </p>
<p>І расказаў пра ўсё, як ёсць,</p>
<p>маленькі гэты сонцаў госць.</p>
<p> </p>
<p>— Нялёгкі людзі маюць лёс.</p>
<p>Мяне прасілі, каб прынёс</p>
<p> </p>
<p>адну хоць іскрынку для іх</p>
<p>з вышынь нязмераных тваіх!</p>
<p> </p>
<p>— Прыдумаць не магу ніяк,</p>
<p>што і сказаць табе, сіняк!</p>
<p> </p>
<p>Калі агню табе я дам,</p>
<p>як занясеш яго людзям?</p>
<p> </p>
<p>Пакуль пабачыш ты свой бор,</p>
<p>ці сам згарыш, ці твой убор!</p>
<p> </p>
<p>— Ляцець памалу буду я.</p>
<p>Не спаліць іскрынка твая!</p>
<p> </p>
<p>— Ну што, сіняк, з табой рабіць!</p>
<p>Агонь, як бачыш сам, гарыць!</p>
<p> </p>
<p>Вазьмі лучынку, прыпалі.</p>
<p>Нясі, як зможаш, да зямлі!</p>
<p> </p>
<p>Лучынку ўзяў ад сонца ён,</p>
<p>заціснуў дзюбкаю цаўё,</p>
<p> </p>
<p>пасля лучынку прыпаліў</p>
<p>і паляцеў з ёй да зямлі...</p>
<p> </p>
<h5><a id="chapter235"></a>3</h5>
<p>Ляцеў, ляцеў і прыляцеў</p>
<p>ён да сваіх палескіх дрэў.</p>
<p> </p>
<p>Ляціць над Прыпяццю-ракой,</p>
<p>Палессе бачыць пад сабой.</p>
<p> </p>
<p>Яго вітаюць птушкі ўсе:</p>
<p>— Сіняк ляціць!</p>
<p>Агонь нясе!</p>
<p> </p>
<p>Вітаюць людзі ўсе яго:</p>
<p>— Сіняк ляціць!</p>
<p>Нясе агонь!</p>
<p> </p>
<p>Пачуўшы спевы, гоман той,</p>
<p>сіняк пачаў ляцець стралой.</p>
<p> </p>
<p>Агонь узняўся, абхапіў</p>
<p>яго ад галавы да крыл.</p>
<p> </p>
<p>Увесь убор гарыць на ім,</p>
<p>закрыў яго адразу дым.</p>
<p> </p>
<p>Але не выпусціў ніяк</p>
<p>лучыну з дзюбачкі сіняк:</p>
<p> </p>
<p>прынёс агонь, аддаў людзям,</p>
<p>застаўся хоць без пер’я сам.</p>
<p> </p>
<p>Пазагараліся кастры,</p>
<p>ад іскры полымя гарыць.</p>
<p> </p>
<p>А сінячок хоць не памёр,</p>
<p>сядзіць галютанькі, без пёр.</p>
<p> </p>
<p>Сумуюць птушкі навакол.</p>
<p>Адзін маленькі пасвісцёл</p>
<p> </p>
<p>парадзіў птушачкам усім:</p>
<p>— Па перынцы* яму дадзім!</p>
<p> </p>
<p>Для нас не будзе страты ў тым,</p>
<p>а ўбор адновіцца на ім!</p>
<p> </p>
<p>Адклад нідзе на лад не йдзе,</p>
<p>адразу ж памаглі ў бядзе.</p>
<p> </p>
<p>Здаецца, што* —</p>
<p>адно пяро!</p>
<p>А колькі пёр з усіх сяброў!</p>
<p> </p>
<p>Дапамагчы быў кожны рад,</p>
<p>па перынцы сабралі шмат.</p>
<p> </p>
<p>І аднавіўся зноў убор</p>
<p>на сінячку з сяброўскіх пёр.</p>
<p> </p>
<h5><a id="chapter236"></a>4</h5>
<p>У кожнай птушкі колер свой</p>
<p>зімой бывае і вясной.</p>
<p> </p>
<p>На той — чырвоны,</p>
<p>сіні — ў той,</p>
<p>зялёны, жоўты — на другой.</p>
<p> </p>
<p>Ён сам калісьці сіні быў,</p>
<p>пакуль агонь не абпаліў.</p>
<p> </p>
<p>Не называлі б людзі так,</p>
<p>каб іншы колер меў сіняк!</p>
<p> </p>
<p>Цяпер, па памяці старой,</p>
<p>застаўся ўсё ж ён з назвай той,</p>
<p> </p>
<p>хоць многа колераў на ім,</p>
<p>хоць стаў стракаты ён зусім.</p>
<p> </p>
<p>Адзін пугач не даў пяра,</p>
<p>яшчэ пры гэтым дакараў:</p>
<p> </p>
<p>— Яго я лётаць не прасіў!</p>
<p>Узняўся тут страшэнны сквіл.</p>
<p> </p>
<p>На грубіянства і дакор</p>
<p>аж загудзеў зялёны бор.</p>
<p> </p>
<p>Напалі ўсе на пугача.</p>
<p>Хто дзюбай б’е, хто з-за пляча.</p>
<p> </p>
<p>Пачаў даводзіць нешта ён,</p>
<p>калі ж далі з усіх старон,—</p>
<p> </p>
<p>схаваўся ціхенька ў карчы,</p>
<p>ад злосці ке*ркае, сычыць.</p>
<p> </p>
<p>Сядзеў да цёмнай ночы там,</p>
<p>бо вінаваты быў ён сам.</p>
<p> </p>
<p>Ад той пары яго нідзе</p>
<p>не ўбачыш ты у ясны дзень.</p>
<p> </p>
<p>Калі у гнёздах птушкі спяць,</p>
<p>тады ён можа вылятаць.</p>
<p> </p>
<p>Ад той далёкае пары</p>
<p>такі парадак у бары.</p>
<p> </p>
<p>А сінячку нядрэнна ў ім.</p>
<p>Ён не баіцца нават зім:</p>
<p> </p>
<p>пагрэцца у зімовы час</p>
<p>ляціць у вёску ён да нас.</p>
<p> </p>
<p>Не страшны тут яму мароз:</p>
<p>агонь ад сонца ён прынёс!</p>
<p> </p>
<p>Пагрэцца мае права ён.</p>
<p>Такі парадак з даўніх дзён</p>
<p> </p>
<p>ідзе у нашай старане,</p>
<p>і ён ніколі не міне!</p>
<p> </p>
<p> </p>
<h4><a id="chapter237"></a>* * *</h4>
<p>Хусцінкай ты махнула над вадой</p>
<p>з высокай палубы сустрэчнай.</p>
<p>І гэты знак</p>
<p>сардэчнасці тваёй</p>
<p>мне нагадаў, што трэба быць сардэчным.</p>
<p> </p>
<p> </p>
<h4><a id="chapter238"></a>* * *</h4>
<p>Чатыры чаплі ходзяць па пяску.</p>
<p>Глядзяць, як мы на якар ставім кацер.</p>
<p>Даверлівасць,</p>
<p>не ашуканая пакуль,</p>
<p>і беднасць і вялікае багацце.</p>
<p> </p>
<p> </p>
<h4><a id="chapter239"></a>* * *</h4>
<p>Стаяць дубы на беразе крутым,—</p>
<p>даўно мінулага жывыя сведкі.</p>
<p>Пад імі ходзяць у зямлі</p>
<p>краты.</p>
<p>Іх не цікавяць ні дубы, ні кветкі.</p>
<p> </p>
<p> </p>
<h4><a id="chapter240"></a>* * *</h4>
<p>Усю затоку лотаці закрылі.</p>
<p>Лілеі белыя, ружовыя на ёй.</p>
<p>Хоць пры лілеях лотаці</p>
<p>зусім, як крылле,—</p>
<p>карэння не падымуць над вадой.</p>
<p> </p>
<p> </p>
<h4><a id="chapter241"></a>* * *</h4>
<p>Струмень выносіць шу*му ў берагі ўсю,</p>
<p>выносіць твань у ціхія затокі.</p>
<p>Растуць аеры там,</p>
<p>чарот разлапушыўся.</p>
<p>Але няма іх на вадзе глыбокай.</p>
<p> </p>
<p> </p>
<h4><a id="chapter242"></a>* * *</h4>
<p>Затока ціхая — сапраўдны сад.</p>
<p>Красуе ўсё ў вадзе, ля берагоў.</p>
<p>Стварыла хараство</p>
<p>сабе пасад,</p>
<p>закрыўшы твань спляценнем каранёў.</p>
<p> </p>
<h4><a id="chapter243"></a>ГЕРБ МАЗЫРА</h4>
<p>Мазыр, Мазыр! Збягаеш ты</p>
<p>з прыгожых берагоў крутых</p>
<p> </p>
<p>да самай Прыпяці-ракі,</p>
<p>на прыбярэжныя пяскі.</p>
<p> </p>
<p>Не менш чым тысячу разоў</p>
<p>па-над табою час правёў</p>
<p> </p>
<p>вясну і лета за сабой,</p>
<p>над гэтай стромкаю гарой.</p>
<p> </p>
<p>Правёў ён тысячу і зім</p>
<p>над гэтым берагам крутым.</p>
<p> </p>
<p>І ён жа, гэты самы час,</p>
<p>вайну вадзіў сюды не раз.</p>
<p> </p>
<p>Знішчалі войны ўсё мячом,</p>
<p>выпламянялі ўсё агнём.</p>
<p> </p>
<p>Не гандляры і не князі</p>
<p>тут абліваліся слязьмі,—</p>
<p> </p>
<p>тут гараваў працоўны люд</p>
<p>ад гэных войн, ад гэных смут.</p>
<p> </p>
<p>З яго мазольнае рукі</p>
<p>перастаяў ты ўсе вякі!</p>
<p> </p>
<p>У герб табе давалі крыж,</p>
<p>ды не звычайны, а спарыш.</p>
<p> </p>
<p>Не аджыгнаўся ты крыжом,</p>
<p>не зратаваўся спарышом</p>
<p> </p>
<p>ні ад пакуты, ні ад слёз,</p>
<p>якія даў няўмольны лёс!</p>
<p> </p>
<p>Цяпер паставіў ты ў свой герб</p>
<p>сталёвы молат, востры серп.</p>
<p> </p>
<p>Стварыўшы шчасце, пройдзеш з ім</p>
<p>да светлай мэты — ў камунізм.</p>
<p> </p>
<h4><a id="chapter244"></a>ДОЖДЖ У МАЗЫРЫ</h4>
<p>Павольна, ціха над зямлёй,</p>
<p>нібы валы, бліжэюць хмары.</p>
<p>Дзе — чарадой, дзе — грамадой,</p>
<p>дзе — падабраныя да пары.</p>
<p> </p>
<p>На небе месяц, як пастыр,</p>
<p>на плечы ўскінуўшы сярмягу,</p>
<p>зганяе хмары ўсе ў Мазыр,</p>
<p>каб паратунак даць на смагу.</p>
<p> </p>
<p>Магчыма, там грыміць пярун?</p>
<p>Ці дзе варочаюцца жорны?</p>
<p>Ці, можа, ляскае бізун</p>
<p>за пеляною цьмяна-чорнай?</p>
<p> </p>
<p>Туды і месяц наш нырнуў,</p>
<p>сярмягай да вушэй закрыты.</p>
<p>А праз густую пеляну</p>
<p>паліўся дождж, як цераз сіта.</p>
<p> </p>
<p>Не спіць ніхто ў Мазыры.</p>
<p>Глядзяць усе праз вокны, дзверы,</p>
<p>як неба шле людзям дары</p>
<p>без ліку, без ніякай меры.</p>
<p> </p>
<p>Знікае смага тая скрозь,</p>
<p>што панавала тут праз лета.</p>
<p>А дождж — як наймілейшы госць,</p>
<p>вясёлы госць! — ідзе над светам...</p>
<p> </p>
<p>З высокіх дрэў знікае пыл,</p>
<p>знікае з вуліц брукаваных.</p>
<p>У Прыпяць пыл увесь паплыў</p>
<p>завулкамі, як рукавамі.</p>
<p> </p>
<p>Калі спыніўся дождж зусім,</p>
<p>а ён спыніўся каля золку,</p>
<p>ў праменні ясным, залатым</p>
<p>устала сонца над узгоркам.</p>
<p> </p>
<p>Тады Мазыр ва ўсёй красе</p>
<p>раскінуўся перад вачыма.</p>
<p>Тады пазналі мы усе:</p>
<p>быць прыгажэйшым — немагчыма!</p>
<p> </p>
<h4><a id="chapter245"></a>ПРА ПАЛЕШУКА І ПЕРСІДСКАГА ЦАРА КСЕРКСА</h4>
<p>Нам без гісторыі ніяк</p>
<p>тут абысціся не удасца.</p>
<p>Калісьці жыў адзін дзівак</p>
<p>у нашай беларускай казцы.</p>
<p>Аднойчы ён замест валоў</p>
<p>запрог дзве хмары у драбіны.</p>
<p>Як,</p>
<p>дзе,</p>
<p>чаму,</p>
<p>калі было —</p>
<p>драбніцы тыя ўсе адкінем.</p>
<p>Сказаць павінны тут адно:</p>
<p>яны яго датуль вазілі,</p>
<p>пакуль смалёным бізуном</p>
<p>не даў, як трэба, ім пад крылле.</p>
<p>Адчуўшы, што ў кароткі час</p>
<p>ён з іх і поўсці не пакіне,</p>
<p>яны дажджом, абедзве ўраз,</p>
<p>і разліліся пры даліне.</p>
<p>А ён патрапіў сам ізноў</p>
<p>на тую самую мясціну,</p>
<p>дзе і валы свае знайшоў</p>
<p>і тыя самыя драбіны.</p>
<p>Адно —</p>
<p>што вымак ён тады.</p>
<p>Заліты воз вадой —</p>
<p>другое.</p>
<p>Відаць, што хмары сапраўды</p>
<p>паразліваліся вадою.</p>
<p>Пасля таго вялося ў нас,</p>
<p>і не маленькі нават час,</p>
<p>калі гарачыня стаяла,</p>
<p>а вільгаць з глебы ўся знікала,</p>
<p>пабраўшы бізуны ўсе нашы,</p>
<p>мы пачыналі неба страшыць.</p>
<p>Хоць лёскат хмар і не дастане,</p>
<p>ўсё ж памагала ляскатанне:</p>
<p>траплялася разоў са двойчы,</p>
<p>што хмара возьме і памочыць...</p>
<p>Але гісторыя не ў тым.</p>
<p>Яна інакшая зусім.</p>
<p>Вядомы Ксеркс, персідскі цар,</p>
<p>не дакранаўся нават хмар.</p>
<p>Угневаўся ён быў на мора,</p>
<p>якое праз свае прасторы</p>
<p>не прапусціла караблі,</p>
<p>што да варожае зямлі</p>
<p>плылі з драпежніцкаю мэтай.</p>
<p>І больш таго! —</p>
<p>Яно пры гэтым</p>
<p>кідала хвалі і грымела</p>
<p>супроць самога Ксеркса смела.</p>
<p>Уз’юшаны, драпежны гад</p>
<p>адразу даў такі загад:</p>
<p>«Не дараваць яму ніяк.</p>
<p>Сабраць ля мора ўсіх ваяк.</p>
<p>У рукі даць ім бізуны,</p>
<p>каб бізунамі ўсе яны</p>
<p>як мае быць адлупцавалі</p>
<p>і мора і марскія хвалі».</p>
<p>І што ж!</p>
<p>Загад ён ёсць загад.</p>
<p>Было ваяк у Ксеркса шмат!</p>
<p>Адлупцавалі мора так,</p>
<p>што стала мора, як сіняк.</p>
<p>Лупцоўка хоць была даўно,</p>
<p>дагэтуль сіняе яно...</p>
<p>Прайшлі праз мора караблі</p>
<p>ўсе да варожае зямлі...</p>
<p>Сатлеў той Ксеркс даўно-даўно.</p>
<p>А мора —</p>
<p>ўсё шуміць яно.</p>
<p>Яно шумець не перастане,</p>
<p>калі цароў нідзе не стане...</p>
<p>Усё ж ткі Ксеркс сваёй расправай</p>
<p>стварыў сабе такую славу,</p>
<p>што і дарослыя, і дзеці</p>
<p>яго ўсе ведаюць на свеце,</p>
<p>хоць ані кроплі не дадаў ён</p>
<p>вады у часе старадаўнім.</p>
<p>А што зрабіў наш паляшук?</p>
<p>Пры дапамозе ўласных рук,</p>
<p>сваім уласным бізуном</p>
<p>дзве хмары ён разліў дажджом.</p>
<p>Вады пабольшала ці не?!</p>
<p>Што можа быць для нас ясней!</p>
<p>А дзе ж гісторыя?</p>
<p>Яна</p>
<p>шукае, пэўна, бізуна:</p>
<p>навука толькі факты знае...</p>
<p>Пакуль яна бізун шукае,</p>
<p>каб прасвятліць хоць крыху справу,</p>
<p>палешуку узнесці славу,</p>
<p>якой ён, безумоўна, варты,—</p>
<p>не адкладаючы на заўтра,</p>
<p>згадаў я ў вершы і валоў,</p>
<p>і ляскатанне бізуноў.</p>
<p> </p>
<h4><a id="chapter246"></a>МАТЧЫНА ПАРАДА (Народная казка)</h4>
<p>Тата і мама</p>
<p>мелі трох дочак.</p>
<p>А у суседзяў —</p>
<p>толькі сыночак.</p>
<p> </p>
<p>Дочкі цвілі,</p>
<p>красавалі, як ружы.</p>
<p>Той жа сыночак</p>
<p>ля саду ўсё кружыць.</p>
<p> </p>
<p>Гляне — ў старэйшай</p>
<p>вочы, як зоркі,</p>
<p>а у сярэдняй,—</p>
<p>як песні, гаворкі.</p>
<p> </p>
<p>Гляне — ў малодшай</p>
<p>стан-тапалінка,</p>
<p>вочы, як зоркі,</p>
<p>і ў гэтай дзяўчынкі.</p>
<p> </p>
<p>Як заспяваюць</p>
<p>сёстры ў садочку,</p>
<p>быццам са срэбра</p>
<p>звоняць званочкі.</p>
<p> </p>
<p>А калі пойдзе</p>
<p>каторая ў танец,</p>
<p>ножка ля ножкі</p>
<p>прытопне і стане...</p>
<p> </p>
<p>Ой, не кажыце вы,</p>
<p>добрыя людзі!</p>
<p>Хлопцава сэрца</p>
<p>тугі не пазбудзе...</p>
<p> </p>
<p>Маці гаворыць:</p>
<p>— Жаніся, мой сыне!</p>
<p>З зоркай ніколі,</p>
<p>нідзе не загінеш!</p>
<p> </p>
<p>Зорка і ўночы</p>
<p>атуліць праменнем,</p>
<p>пухам з ёй стане</p>
<p>нават каменне...</p>
<p> </p>
<p>Пэўна ж, каторая</p>
<p>сэрцу больш міла!</p>
<p>Маці да сына</p>
<p>так гаварыла...</p>
<p> </p>
<p>— Мамачка, мама,</p>
<p>прыгожы яны ўсе!</p>
<p>Сам я не знаю,</p>
<p>з якой ажаніўся б...</p>
<p> </p>
<p>— Выберы тую,</p>
<p>любы мой сыне,</p>
<p>будзе што лепшай</p>
<p>з іх гаспадыняй,</p>
<p> </p>
<p>што не затопча</p>
<p>здабытак твой ботам,</p>
<p>а павялічыць</p>
<p>сваёю работай...</p>
<p> </p>
<p>— Гэта задача</p>
<p>нялёгкая дужа.</p>
<p>Гляну-пагляну:</p>
<p>роўныя ружы.</p>
<p> </p>
<p>— Дам табе раду,—</p>
<p>маці гаворыць,—</p>
<p>гэту задачу</p>
<p>вырашыш скора.</p>
<p> </p>
<p>Прыйдзеш да іх ты</p>
<p>ў хату выпадкам,</p>
<p>будуць частунак</p>
<p>ладзіць дзяўчаткі.</p>
<p> </p>
<p>Перапрасі іх:</p>
<p>«Прабачце, суседкі,</p>
<p>мне не патрэбна</p>
<p>ніякіх наедкаў.</p>
<p> </p>
<p>Бульбы хацеў бы</p>
<p>я гатаванай.</p>
<p>Наабіраць жа</p>
<p>з вамі я стану».</p>
<p> </p>
<p>Тут, каб хутчэй</p>
<p>зрыхтаваць тую страву,</p>
<p>возьмуцца разам</p>
<p>яны ўсе за справу.</p>
<p> </p>
<p>Ты наглядай,</p>
<p>як у тыя хвіліны</p>
<p>будуць на бульбе</p>
<p>зразаць шалупіны.</p>
<p> </p>
<p>Сын і зрабіў так,</p>
<p>як радзіла маці:</p>
<p>быў на частунку</p>
<p>у гэтай ён хаце.</p>
<p> </p>
<p>Маці у сына</p>
<p>пасля і пытае:</p>
<p>— Ну, раскажы мне,</p>
<p>як робіць якая?!</p>
<p> </p>
<p>— Большая кроіць,</p>
<p>як лусты ад хлеба.</p>
<p>Нават, здаецца,</p>
<p>болей, чым трэба...</p>
<p> </p>
<p>Што да сярэдняй —</p>
<p>дзе зрэжа, дзе кіне.</p>
<p>Так і кладзе,—</p>
<p>напалову з лушпіннем.</p>
<p> </p>
<p>Меншая быццам</p>
<p>істужачкі рэжа.</p>
<p>Бульба яе,</p>
<p>як яечка, для ежы.</p>
<p> </p>
<p>— Вось,— кажа маці,—</p>
<p>табе й гаспадыня!</p>
<p>Сватайся смела</p>
<p>да меншай, мой сыне!</p>
<p> </p>
<h4><a id="chapter247"></a>ЗІМА І ЛЕТА (Народная казка)</h4>
<p>Сустрэлася з Летам Зіма:</p>
<p>— Нідзе ў цябе ладу няма!</p>
<p> </p>
<p>Як толькі з’явілася ты,</p>
<p>ўсе мкнуцца ў цянёк, пад кусты.</p>
<p> </p>
<p>А ходзяць — нага за нагу.</p>
<p>Я нават глядзець не магу!</p>
<p> </p>
<p>Вось я калі стану ізноў,—</p>
<p>не ўседзіць ніхто ля кустоў!</p>
<p> </p>
<p>Трушком пабягуць і дзяды,</p>
<p>не горш, чым які малады.</p>
<p> </p>
<p>Для моладзі будзе размах:</p>
<p>на лыжах бяжы, на каньках.</p>
<p> </p>
<p>Згадзіся ты, Лета, са мной:</p>
<p>мілей жыць на свеце зімой!</p>
<p> </p>
<p>Смяялася Лета ў адказ:</p>
<p>— Не знаю, мілейшы хто з нас!</p>
<p> </p>
<p>Ніяк зразумець не магу:</p>
<p>чаму ад цябе ўсе бягуць?!</p>
<p> </p>
<h4><a id="chapter248"></a>НАРОДНАЯ КАЗКА ПРА БАЦЯНА</h4>
<p>Чалавекам быў калісьці Боця,</p>
<p>ды цікаўным надта.</p>
<p>Хоць вандруе вечна па балоце,</p>
<p>а жыве на хатах.</p>
<p> </p>
<p>Ходзіць Боця у чырвоных боцях</p>
<p>па дрыгве, амшарах.</p>
<p>Ён збірае гадаў на балоце,</p>
<p>адбывае кару.</p>
<p> </p>
<p>Бо калісьці,— так гавораць людзі,—</p>
<p>выпусціў з мяшка іх.</p>
<p>Покуль грэх цяжкі свой не адбудзе,</p>
<p>іх усё шукае.</p>
<p> </p>
<h4><a id="chapter249"></a>ВЯСЁЛЫ КАПІТАН</h4>
<p>Круты разварот. Адышоў цеплаход.</p>
<p>На палубе марш заігралі.</p>
<p>Ён з музыкай возіць заўсёды народ,—</p>
<p>каб не сумавалі.</p>
<p> </p>
<p>Ідзе капітан. Аглядае ўсё сам.</p>
<p>На вуснах — сардэчныя словы.</p>
<p>На мосцік прайшоў. Прывітаў караван:</p>
<p>— Таварыш, здарова!</p>
<p> </p>
<p>Ідзе цеплаход. Не сумуе народ.</p>
<p>На палубе песні і маршы.</p>
<p>З такім можна смела на працу, ў паход:</p>
<p>надзейны таварыш!</p>
<p> </p>
<h4><a id="chapter250"></a>ПРЫВІТАННЕ НА ПРЫПЯЦЬ</h4>
<p>На Прыпяць магутную, цераз дубровы,</p>
<p>ляці, прывітальнае, шчырае слова:</p>
<p> </p>
<p>— Шчаслівай дарогі, любімы таварыш!</p>
<p>Упарта, сумленна ты вахту трымаеш!</p>
<p> </p>
<p>Пад сонцам гарачым, пад ветрам сцюдзёным</p>
<p>нялёгкая праца чакае штодзённа.</p>
<p> </p>
<p>Ні вецер шалёны, ні шквал навальніцы</p>
<p>цябе не прымусяць ніколі спыніцца.</p>
<p> </p>
<p>Нягоды пакінуўшы ўсе за кармою,</p>
<p>штурвал ты трымаеш трывалай рукою.</p>
<p> </p>
<p>У час непагоды, дажджамі заліты,</p>
<p>сардэчнай спагадаю ты не забыты.</p>
<p> </p>
<p>Шчаслівай дарогі, таварыш любімы,</p>
<p>заўсёды, усюды з табою радзіма!</p>
<p> </p>
<h4><a id="chapter251"></a>ФІНАЛЬНЫ АКОРД</h4>
<p>Знікаюць вобразы, адлюстраваныя ў вадзе.</p>
<p>Знікаюць пушчы і гаі ў тумане.</p>
<p>А вобраз твой, Палессе,</p>
<p>і тваіх людзей —</p>
<p>у сэрцы у маім ніколі не растане.</p>
<p class="sign">Ліпень — жнівень 1959 г.</p>
<p> </p>
<p> </p>
<h3><a id="chapter252"></a>СВЕТЛЫЯ ЎСПАМІНЫ</h3>
<p> </p>
<p> </p>
<h4><a id="chapter253"></a>СТАЛІЦА МІРУ</h4>
<p> </p>
<div class="EPIGRAPH">
<p>...С земли до звёзд встаёт Москва!</p>
<p>В. Брусаў</p>
</div>
<div class="CLEAR"></div>
<p> </p>
<p>Не востры меч і не гарматы</p>
<p>да ясных зор цябе ўзнялі.</p>
<p>Ты Словам Леніна узнята,</p>
<p>праслаўлена па ўсёй зямлі.</p>
<p> </p>
<p>Праслаўлена таму, што Слова</p>
<p>ідзе ў вянку, ў сузор’ях Дзей,</p>
<p>як сімвал знішчаных аковаў,</p>
<p>як сімвал здзейсненых надзей.</p>
<p> </p>
<p>Праменне зор Крамля сівога</p>
<p>дужэй мячоў, мацней гармат.</p>
<p>Яго бясконцая дарога —</p>
<p>увесь бясконцы далягляд.</p>
<p> </p>
<p>Яго ўсе людзі добрай волі</p>
<p>на свеце ведаюць усім.</p>
<p>І не зацьміць яго ніколі</p>
<p>ні дым хлусні, ні войнаў дым!</p>
<p> </p>
<p>Яго браты ўсе нашы знаюць,</p>
<p>і вераць нашы ўсе браты,</p>
<p>што пройдзе праўда залатая</p>
<p>і праз калючыя драты.</p>
<p> </p>
<p>На ўсе варожыя пагрозы,</p>
<p>на тэрмаядзерны ўвесь жах,</p>
<p>два словы даў твой ясны розум,</p>
<p>што не ўміраюць у вяках:</p>
<p> </p>
<p>Мір!</p>
<p>Дружба!</p>
<p>Так яны і ходзяць,</p>
<p>як два браты,— плячо ў плячо,</p>
<p>як сонца яснае на ўсходзе,</p>
<p>накрыўшыся святла плашчом.</p>
<p> </p>
<p>Пасланцаў гэтых сустракаюць,</p>
<p>як самых дарагіх гасцей,</p>
<p>а дзе яны удвох бываюць,</p>
<p>там слава і твая расце!</p>
<p> </p>
<p>Каля калыскі кожнай маці</p>
<p>згадае іх не раз, не два</p>
<p>і скажа да свайго дзіцяці:</p>
<p>— Жадае шчасця нам Масква!</p>
<p> </p>
<p>Не пышнасцю і не багаццем</p>
<p>сталіцай стала ўсіх сталіц</p>
<p>Масква, а здольнасцю змагацца</p>
<p>за Мір і Дружбу — без граніц!</p>
<p class="sign">1960</p>
<p> </p>
<p> </p>
<h4><a id="chapter254"></a>ПЕРШЫ СПАДАРОЖНІК</h4>
<p>Шумі, прастор, бязмежнасці айчына,</p>
<p>з табой гавораць хвалі і са мной.</p>
<p>Ты — вечнасць, ты прычын прычына,</p>
<p>пылінка я пыліначкі самой.</p>
<p> </p>
<p>Ты паміраеш, родзішся ізноў ты</p>
<p>хутчэй, чым вока здолее прымець.</p>
<p>А мне, калі пяском накрыюць жоўтым,</p>
<p>наканавана толькі смерць.</p>
<p> </p>
<p>Затым тваёй я хваляй пагарджаны.</p>
<p>Пра што мне гаварыць магла б яна?</p>
<p>У глыбіні касмічных акіянаў</p>
<p>найменшая мая велічыня.</p>
<p> </p>
<p>Ты — могут, і бясспрэчна гэта,</p>
<p>пылінка я пыліначкі самой.</p>
<p>І тым не менш —</p>
<p>я гаспадар Сусвету,</p>
<p>а ты ўсяго</p>
<p>падданы мой.</p>
<p> </p>
<p>Я маю мову і натхнёны розум,</p>
<p>і зрок, і слых, і рукі маю я.</p>
<p>Кладу шляхі я нават і да крозы,—</p>
<p>замкнёная арбіта ўсё ж твая!</p>
<p> </p>
<p>Я першы крок раблю,</p>
<p>але ён</p>
<p>цвёрды,</p>
<p>ніколі не паверне ён</p>
<p>назад.</p>
<p>У космас я ўваходжу назаўсёды,</p>
<p>бо я вышэй</p>
<p>усіх тваіх манад!</p>
<p class="sign">1957</p>
<p> </p>
<p> </p>
<h4><a id="chapter255"></a>КАМУНІСТЫЧНАЙ ПРАЦЫ СЛАВА!</h4>
<p>Ізноў савецкая ракета</p>
<p>ляціць прасторамі Сусвета.</p>
<p> </p>
<p>І як ляціць! Маршрутам пэўным,</p>
<p>каб ясным голасам напеўным</p>
<p> </p>
<p>даваць штодзённа свой даклад нам</p>
<p>і пунктуальна і дакладна</p>
<p> </p>
<p>пра таямнічыя прасторы,</p>
<p>ў якіх і людзі будуць скора.</p>
<p> </p>
<p>Выдатных дат у нас багата,</p>
<p>але такой не зналі даты</p>
<p> </p>
<p>ні мы, ні свет шырокі ўвесь наш.</p>
<p>А што яшчэ, Айчына, здзейсніш?</p>
<p> </p>
<p>У нас ідзе за словам справа.</p>
<p>Камуністычнай працы — слава!</p>
<p class="sign">4.Х.1959</p>
<p> </p>
<p> </p>
<h4><a id="chapter256"></a>БАЦЬКАЎ НАКАЗ</h4>
<p> </p>
<h5><a id="chapter257"></a>1</h5>
<p>Людзі ўзносяць масты</p>
<p>над вялікай вадой,</p>
<p>каб трывалі яны</p>
<p>пад цяжкою хадой,</p>
<p> </p>
<p>каб не збочыў ніяк</p>
<p>найвялікшы цягнік,</p>
<p>што ідзе праз масты</p>
<p>у наступныя дні.</p>
<p> </p>
<p>Іх муруюць-кладуць</p>
<p>грамадой, ды якой!</p>
<p>Не аднойчы і мы —</p>
<p>ты са мной,</p>
<p>я з табой —</p>
<p> </p>
<p>закладалі масты</p>
<p>для вялікіх дарог,</p>
<p>каб скрануць іх</p>
<p>ніхто і ніколі не мог.</p>
<p> </p>
<p>А калі забівалі</p>
<p>апошні той «цвік»,</p>
<p>што сталёвыя ніткі</p>
<p>прыводзіў у стык,—</p>
<p> </p>
<p>мы ад радасці ўсе</p>
<p>аж смяяліся на’т.</p>
<p>Кожны з нас быў тады</p>
<p>хваляваннем багат.</p>
<p> </p>
<p>Нам аркестры ігралі</p>
<p>ўрачысты свой марш,</p>
<p>мы крычалі тады</p>
<p>пераможна:</p>
<p>— Ура! —</p>
<p> </p>
<p>і людзям,</p>
<p>і сабе,</p>
<p>а таксама табе,</p>
<p>машыніст,</p>
<p>за твой першы па мосце прабег.</p>
<p> </p>
<p>Шмат напісана кніг</p>
<p>пра такія масты.</p>
<p>Іх чыталі мы ўсе —</p>
<p>ты і я,</p>
<p>я і ты...</p>
<p> </p>
<h5><a id="chapter258"></a>2</h5>
<p>Ёсць другія масты,</p>
<p>ды пра іх няма кніг.</p>
<p>Не таму, што яны</p>
<p>кніг не варты такіх.</p>
<p> </p>
<p>Бо яны не масты,</p>
<p>а масточкі яны,—</p>
<p>цераз рэчку, ручай</p>
<p>маставінкі адны.</p>
<p> </p>
<p>Гэта кладка і ёсць.</p>
<p>Гэта ёсць пераход,</p>
<p>каб не лезці ў ваду,</p>
<p>не брысці цераз брод.</p>
<p> </p>
<p>Ты смяешся,</p>
<p>мой дружа,</p>
<p>з такіх вось мастоў?</p>
<p>На радзіме ў нас</p>
<p>звычай ідзе з прадвякоў:</p>
<p> </p>
<p>калі хто у сям’і</p>
<p>свет пакіне навек,</p>
<p>а ясней для цябе —</p>
<p>як памрэ чалавек,</p>
<p> </p>
<p>дык павінна сям’я</p>
<p>самай першай вясной</p>
<p>палажыць пераход</p>
<p>над суседняй ракой.</p>
<p> </p>
<p>Каб трывалы ён быў,</p>
<p>на падмогах пралёг,</p>
<p>меў парэнчы для рук,</p>
<p>маставіны для ног...</p>
<p> </p>
<p>Гэта помнік такі</p>
<p>для людзей ад людзей:</p>
<p>пра нябожчыка ўспомніць,</p>
<p>хто кладкай ідзе...</p>
<p> </p>
<h5><a id="chapter259"></a>3</h5>
<p>Бацька мне наказаў:</p>
<p>«Слухай, сыне мой, сын!</p>
<p>Як памру —</p>
<p>не шкадуй на масток маставін!</p>
<p> </p>
<p>За жыццё памясіў я</p>
<p>нямала балот,</p>
<p>панасіў на гарбу я</p>
<p>нямала турбот,</p>
<p> </p>
<p>дык няхай хоць патомак</p>
<p>сухою нагой</p>
<p>пройдзе ў памяць маю</p>
<p>над шумлівай ракой...»</p>
<p> </p>
<p>Любы тата!</p>
<p>Апошні твой здзейсню наказ!</p>
<p>Не масточак,</p>
<p>а мост</p>
<p>мы намосцім за вас,</p>
<p> </p>
<p>за усіх,</p>
<p>што пакуту каўшамі пілі</p>
<p>праз жыццё сваё ўсё</p>
<p>на радзімай зямлі.</p>
<p> </p>
<p>Не масточак,</p>
<p>а мост</p>
<p>мы праложым такі,</p>
<p>каб яго не скранулі</p>
<p>ніколі вякі,</p>
<p> </p>
<p>каб стаяў, як скала,</p>
<p>ён</p>
<p>над морам турбот,</p>
<p>каб патомак ніколі не йшоў тут у брод.</p>
<p class="sign">1960</p>
<p> </p>
<p> </p>
<h4><a id="chapter260"></a>ПАХОДЫ</h4>
<p> </p>
<h5><a id="chapter261"></a>1</h5>
<p>Мы ведаем, бо шмат разоў мы чулі,</p>
<p>пра дэспатаў крывавых і тыранаў,</p>
<p>якія ўсё згарнулі б і гарнулі</p>
<p>з глыбінь зямных і з сініх акіянаў.</p>
<p>Ішлі на пошукі схаваных скарбаў</p>
<p>у ланцугі закованыя людзі.</p>
<p>Самохаць хто за ката паміраў бы,</p>
<p>самохаць хто ярмо сабе набудзе?</p>
<p>Даўно забыты ўсе капальні тыя,</p>
<p>сатлелі косці паднявольных людцаў.</p>
<p>І толькі чарапы ля іх пустыя</p>
<p>з сябе саміх, а такжа з нас смяюцца.</p>
<p>А каля іх ляжаць рудыя змеі:</p>
<p>паіржавелыя ляжаць там путы,</p>
<p>якія ўсё жыццё на іх грымелі,</p>
<p>якімі косці ў камянях замкнуты.</p>
<p>Забыты іхнія імёны для патомкаў,</p>
<p>забыты іхніх дэспатаў імёны.</p>
<p>Ніколі не адкажуць нам абломкі:</p>
<p>навошта гінулі тут пад прыгонам?</p>
<p>Каму патрэбны быў той шлях крывавы?</p>
<p>Каму ланцужны звон узносіць славу?</p>
<p> </p>
<h5><a id="chapter262"></a>2</h5>
<p>Ішлі пасля шукальнікі другія.</p>
<p>Вяла іх пошасць —</p>
<p>залатая трасца.</p>
<p>Цераз даліны ці хрыбты крутыя</p>
<p>Яны ішлі ў кландайках, па Алясцы.</p>
<p>Цярпелі там найгоршыя нягоды,</p>
<p>знішчала сцюжа іх і люты скорбут.</p>
<p>За імі новыя ішлі ў паходы,</p>
<p>за плечы гора пачапіўшы ў торбы.</p>
<p>Яны пяскі па рэчышчах капалі,</p>
<p>у горах скальныя крышылі пліты,</p>
<p>А паплылі з іх залатыя хвалі</p>
<p>у сутарэнні банкаў Уол-стрыта.</p>
<p>Яны ўсе здольнасці свае, свой розум</p>
<p>аднеслі ў горы дзікія, ў прадонні.</p>
<p>Што скажа ім у роздуме цвярозым</p>
<p>сучаснік наш, патомак іх сягоння?</p>
<p>Няма на плітках залатых адзнакі,</p>
<p>чыёй крывёй яны былі здабыты.</p>
<p>Няма адзнак на скалах аніякіх,</p>
<p>калі шукальнікаў скрышылі пліты.</p>
<p>Гартаючы, чытаючы старонкі</p>
<p>у Джэка Лондана ці Брэта Гарта,</p>
<p>спытаюцца здзіўлёныя патомкі:</p>
<p>— Хіба такой цаны здабытак варты?!</p>
<p>Калі ўся кроў, што выліта ў шуканнях,</p>
<p>пакута ўдоў, дзяцей асірацелых</p>
<p>над гэтым хцівым золатам устане —</p>
<p>яна не кіне сутарэнняў цэлых:</p>
<p>яна размые і ушчэнт зруйнуе</p>
<p>усю магутнасць тую</p>
<p>залатую.</p>
<p> </p>
<h5><a id="chapter263"></a>3</h5>
<p>А мы няспынна ходзім у паходы,</p>
<p>сваю шукаем залатую жылу,</p>
<p>каб для ўсяго працоўнага народа,</p>
<p>айчыне дарагой яна служыла.</p>
<p>Ідзе разведка будучыні гордай</p>
<p>дзе па людскіх, дзе па звярыных сцежках.</p>
<p>Ідзе хадой упэўненай і цвёрдай,</p>
<p>а не гуляючы «ў арла ці рэшку».</p>
<p>Хто кукурузу сее, хто пшаніцу,</p>
<p>хто сталь куе, шукае хто алмазы,—</p>
<p>ўсе ў прамяністасці адной Зарніцы,</p>
<p>ўсе паасобна</p>
<p>і з усімі разам.</p>
<p>Шукаем, творым мы багацце ўпарта</p>
<p>на полі, ў горах, дзе хто мае змогу,</p>
<p>каб ім аздобіць сонечнае заўтра,</p>
<p>да шчасця ўсеагульнага дарогу.</p>
<p>Хоць, можа, наш драбочак невялічкі,</p>
<p>які далі ў народную скарбніцу,</p>
<p>ён скажа ўсё ж, што не былі мы знічкай</p>
<p>ні ў ціхі час,</p>
<p>ні ў часе навальніцы.</p>
<p class="sign">1958</p>
<p> </p>
<p> </p>
<h4><a id="chapter264"></a>УЛАДЗІМІРУ САСЮРУ</h4>
<p> </p>
<div class="EPIGRAPH">
<p>...Ім старасці няма. Любоў іх да радзімы</p>
<p>Дае ім маладосць пад поглядам тваім.</p>
<p>Затым і восень радасна сустрэну з імі</p>
<p>І да канца жыцця ўсё буду маладым...</p>
<p>Ул. Сасюра</p>
</div>
<div class="CLEAR"></div>
<p> </p>
<p>Бывае так, што нечакана</p>
<p>у хату прынясуць букет.</p>
<p>І разліецца пах духмяны</p>
<p>на ўвесь пакой з вясенніх квет.</p>
<p> </p>
<p>Якісьці непакой салодкі</p>
<p>да сэрца горнецца тады.</p>
<p>Нібы ізноў ідзеш па ўсходках</p>
<p>цераз мінулыя гады*.</p>
<p> </p>
<p>Згадаюцца ўсе кветкі тыя,</p>
<p>што да грудзей туліў сваіх.</p>
<p>Мільгаюць згадкі залатыя</p>
<p>на іх пялёстках залатых...</p>
<p> </p>
<p>Твой задушэўны ліст прынёс мне</p>
<p>ў вянку сардэчных, нежных слоў</p>
<p>і тыя дні, і тыя вёсны,</p>
<p>што адышлі ў краіну сноў.</p>
<p> </p>
<p>Што адкажу табе, мой дружа?</p>
<p>Жыццёвы шлях прайсці не жарт.</p>
<p>Усё, што здольны мы адужаць,</p>
<p>нам надае трывалы гарт.</p>
<p> </p>
<p>Дзе я ні быў — усюды людзі,</p>
<p>усюды праца для людзей.</p>
<p>А з ёй — і ў пекле не заблудзіш,</p>
<p>і не загінеш анідзе.</p>
<p> </p>
<p>Заўсёды сонца па-над намі:</p>
<p>людское шчасце.</p>
<p>У ім святло!</p>
<p>Калі было што з палынамі —</p>
<p>у тлен і ў замсту адышло.</p>
<p> </p>
<p>Дарма, што палыны знянацку</p>
<p>мне ўсерабрылі бараду.</p>
<p>Усё ж ткі я хадой юнацкай,</p>
<p>а не абы-якой іду.</p>
<p> </p>
<p>Імпэт юнацкі нас не кіне</p>
<p>аж да апошніх нашых дзён.</p>
<p>Мы нарадзіліся такімі,</p>
<p>такімі свой спаткаем скон.</p>
<p> </p>
<p>Тваёй душы цудоўнай кветы</p>
<p>прынеслі мне вясну ў пакой.</p>
<p>Іх прамяністасцю адзеты</p>
<p>ідзе да сэрца супакой.</p>
<p> </p>
<p>Затым так радасна на сэрцы,</p>
<p>не возьме сум яго ў палон.</p>
<p>Таму не плача, а смяецца</p>
<p>яно над горкім палыном.</p>
<p class="sign">1960</p>
<p> </p>
<p> </p>
<h4><a id="chapter265"></a>СЯБРАМ МАЛАДОСЦІ</h4>
<p> </p>
<div class="EPIGRAPH">
<p>Зосі і Івану Б-м</p>
<p> </p>
<p>...Острым серпом, безболезненно режущим,</p>
<p>Сжаты в душе и восторг и печаль...</p>
<p>В. Брусаў</p>
</div>
<div class="CLEAR"></div>
<p> </p>
<p>Зосенька, Зося, зямлячка мая ты!</p>
<p>Колькі сярпом тым бязлітасна зжата</p>
<p> </p>
<p>нашых дзянёчкаў, гадочкаў і вёсен,</p>
<p>покуль прыйшла, не спытаўшыся, восень...</p>
<p> </p>
<p>Хоць называюць яе залатою,</p>
<p>ўраз бы аддаў за жыццё маладое,</p>
<p> </p>
<p>ўзяўшы ўсё золата восені гэтай —</p>
<p>даў бы яго за звычайнае лета,</p>
<p> </p>
<p>каб разагнацца даўнейшай паходкай</p>
<p>зразу праз тры ці чатыры усходкі,</p>
<p> </p>
<p>каб не глядзець у люстэрак на скроні,</p>
<p>як паглядзеў я, прызнацца, сягоння...</p>
<p> </p>
<p>Гэта ўсё жарты, зямлячка мая ты!</p>
<p>Тым жа сярпом і журба ўся адцята.</p>
<p> </p>
<p>Значыцца, радасць адна застаецца!</p>
<p>Радасць затое пануе на сэрцы,</p>
<p> </p>
<p>што маладосці мы не змарнавалі,</p>
<p>перамаглі навальнічныя хвалі.</p>
<p> </p>
<p>Хоць не павернем ніколі мы вёсен,—</p>
<p>іх адлюстроўкі аздобяць нам восень!</p>
<p class="sign">1959</p>
<p> </p>
<p> </p>
<h4><a id="chapter266"></a>СЕННЕНСКАЯ АЛЕСЯ</h4>
<p> </p>
<div class="EPIGRAPH">
<p>А.С. К-ай</p>
</div>
<div class="CLEAR"></div>
<p> </p>
<p>Гляджу я на цябе і думаю аб тым,</p>
<p>як многа ў маёй айчыне пекнаты,</p>
<p> </p>
<p>калі адной табе дала на долю скарб,</p>
<p>якім аздобіць недзе сто жанчын магла б!</p>
<p> </p>
<p>Як золата у попеле зіхціць зырчэй,</p>
<p>і ў простай вопратцы ты люба для вачэй,</p>
<p> </p>
<p>а са смугой аблічча, рук тваіх і ног</p>
<p>які б на свеце шоўк і дзе зраўняцца б мог?</p>
<p> </p>
<p>Калі праз жыта ты сцяжыначкай ідзеш,</p>
<p>рукамі каласы разблытваючы перш,</p>
<p> </p>
<p>здаецца, што плывеш на хвалях морскіх ты,</p>
<p>што хараство плыве на хвалях пекнаты.</p>
<p> </p>
<p>Цябе вітаюць спевам ціхім каласы,</p>
<p>пераліваюцца-віюцца галасы.</p>
<p> </p>
<p>Іх спеў гучыць, як самы урачысты гімн,</p>
<p>табе, сяброўкам і сябрам тваім усім,</p>
<p> </p>
<p>бо гэта ўся, што тут у наваколлі ёсць,</p>
<p>ад вашай шчырай працы стала прыгажосць.</p>
<p class="sign">1960</p>
<p> </p>
<p> </p>
<h4><a id="chapter267"></a>* * *</h4>
<p>Ластаўка, ластачка, своля,—</p>
<p>любая сэрцу сваволя!</p>
<p> </p>
<p>Толькі пабачу цябе я,—</p>
<p>сэрца маё весялее.</p>
<p> </p>
<p>Смутак найгоршы знікае</p>
<p>перад табой, дарагая.</p>
<p> </p>
<p>З неба блакітнага, з высі</p>
<p>клічаш-гукаеш:</p>
<p> </p>
<p>— Імкніся!</p>
<p> </p>
<p>Ведаю, любая!</p>
<p>Сэрца —</p>
<p>ўслед за табою імкнецца!</p>
<p class="sign">1961</p>
<p> </p>
<p> </p>
<h4><a id="chapter268"></a>* * *</h4>
<p>Чаму вы сумная бываеце такая,—</p>
<p>я разумею, добра разумею!</p>
<p>Хоць з кветак па адным пялёсткі аблятаюць,</p>
<p>але ж затое кветкі не сівеюць.</p>
<p> </p>
<p>А нас пакрыўдзіў замаразак ранні,</p>
<p>пасыпаў шэрані на нашы скроні.</p>
<p>Яна, нязваная, напэўна, не растане,</p>
<p>ніякая вясна яе не згоніць...</p>
<p class="sign">1958</p>
<p> </p>
<p> </p>
<h4><a id="chapter269"></a>* * *</h4>
<p>Мы ўсё спяшаемся і едзем</p>
<p>на тым, на сім ці на «Пабедзе».</p>
<p> </p>
<p>Якісьці гехар, як на тое,</p>
<p>нас не пушчае пехатою.</p>
<p> </p>
<p>А часам, мабыць, яно трэба</p>
<p>сваёй нагой памацаць глебу,</p>
<p> </p>
<p>якая сілу нам давала,</p>
<p>найлепшым сокам сілкавала...</p>
<p> </p>
<p>А часам, мабыць, і не лішне</p>
<p>прайсці па сцежачках калішніх,</p>
<p> </p>
<p>так сэрцу любых і знаёмых,</p>
<p>з якіх выходзілі ў жыццё мы...</p>
<p class="sign">1958</p>
<p> </p>
<p> </p>
<h4><a id="chapter270"></a>* * *</h4>
<p>Сітнік стаў сцяной зялёнай</p>
<p>каля берагоў.</p>
<p>Сітнік мой стары знаёмы</p>
<p>з маладых гадоў.</p>
<p> </p>
<p>Мы яго ў снапы вязалі,</p>
<p>клаліся на іх.</p>
<p>Плаваць ён вучыў на хвалях</p>
<p>нас усіх малых.</p>
<p> </p>
<p>Ці ў віры дзе, ці на моры</p>
<p>ў навальнічны час —</p>
<p>ён нябачанай апорай</p>
<p>быў заўжды для нас.</p>
<p> </p>
<p>Вось чаму з такой пашанай</p>
<p>зноў спаткаўся з ім,</p>
<p>хоць ля мора-акіяна</p>
<p>стаў плывец сівым...</p>
<p class="sign">1960</p>
<p> </p>
<p> </p>
<h4><a id="chapter271"></a>* * *</h4>
<p>Вецер у пушчы прыціх за гарой.</p>
<p>Дзеці на рэчку бягуць грамадой.</p>
<p> </p>
<p>Лёд на рацэ, як люстранае шкло.</p>
<p>Сонца праменнем яго спавіло.</p>
<p> </p>
<p>Свішчуць канькі, запяваюць канькі</p>
<p>ўдоўжа і ўперак зімовай ракі.</p>
<p> </p>
<p>Колькі уцехі і радасці тут,</p>
<p>колькі лагодных, вясёлых мінут...</p>
<p class="sign">1958</p>
<p> </p>
<p> </p>
<h4><a id="chapter272"></a>ПАРТЫЗАНСКІ БАЯН</h4>
<p>Заіграй нам ізноў,</p>
<p>партызанскі баян,</p>
<p>як тады, ў векапомныя годы,</p>
<p> </p>
<p>калі нашых братоў,</p>
<p>баявых партызан,</p>
<p>весяліў і вадзіў у паходы.</p>
<p> </p>
<p>На дарожках лясных,</p>
<p>на шляхах баявых</p>
<p>ты прарочыў ім песняй бадзёрай,</p>
<p> </p>
<p>што шчаслівай вясны</p>
<p>дачакаюць яны,</p>
<p>ўшчэнт развеецца горкае гора.</p>
<p> </p>
<p>На савецкай зямлі</p>
<p>кветкі зноў расцвілі,</p>
<p>шчасце вечнае закрасавала,</p>
<p> </p>
<p>не парушаць яго</p>
<p>ні вада, ні агонь,</p>
<p>ні варожая злая навала.</p>
<p> </p>
<p>На курганах нямых,</p>
<p>над магіламі тых,</p>
<p>што загінулі ў цяжкім змаганні,</p>
<p> </p>
<p>на ўвесь родны наш край</p>
<p>славу вечную грай,</p>
<p>партызанскі наш сябра, Баяне!</p>
<p class="sign">1961</p>
<p> </p>
<p> </p>
<h4><a id="chapter273"></a>НАШ ЛЕПЕЛЬ</h4>
<p>Прыгажэй і лепей</p>
<p>за цябе, наш Лепель,</p>
<p>пэўна, ёсць нямала гарадоў,</p>
<p> </p>
<p>ды няма такога</p>
<p>сэрцу дарагога</p>
<p>для тваіх людзей і для сяброў.</p>
<p> </p>
<p>Сінія азёры,</p>
<p>ясныя прасторы</p>
<p>зіхацяць пад сонцам залатым,</p>
<p> </p>
<p>а народ бадзёры</p>
<p>працай шчасце творыць</p>
<p>у імкненні радасным адным.</p>
<p> </p>
<p>Мы ідзём няспынна,</p>
<p>як і ўся айчына,</p>
<p>пад цудоўнай зоркаю сваёй,</p>
<p> </p>
<p>каб спакой-лагода</p>
<p>для ўсяго народа</p>
<p>красавалі вечна над зямлёй.</p>
<p class="sign">1961</p>
<p> </p>
<p> </p>
<h4><a id="chapter274"></a>БРАСЛАЎ НАШ ПРЫ АЗЁРАХ</h4>
<p>Браслаў наш пры азёрах,</p>
<p>і азёры ў Міёрах,</p>
<p>а падобных азёр</p>
<p>ты не знойдзеш нідзе.</p>
<p> </p>
<p>З неба яснага сонца,</p>
<p>з неба сіняга зоры</p>
<p>зіхацяць на срабрыстай</p>
<p>азёрнай вадзе.</p>
<p> </p>
<p>На палетках радзімы</p>
<p>з квет духмяных кілімы,</p>
<p>як святочныя ўборы,</p>
<p>навокал ляглі.</p>
<p> </p>
<p>Гэта свята народа,</p>
<p>што сябруе з лагодай,</p>
<p>гэта свята савецкай</p>
<p>любімай зямлі.</p>
<p> </p>
<p>Мы яе абаронім,</p>
<p>мы на родныя гоні</p>
<p>загародзім навекі</p>
<p>дарогу вайне,</p>
<p> </p>
<p>каб не ведалі гора</p>
<p>у Браславе, Міёрах</p>
<p>і на нашай савецкай</p>
<p>усёй старане.</p>
<p> </p>
<p>Лепш няхай над Браславам</p>
<p>свеціць сонца яскрава</p>
<p>і купаюцца зоры</p>
<p>ў азёрнай вадзе,</p>
<p> </p>
<p>на палетках радзімы</p>
<p>хай квітнеюць кілімы,</p>
<p>па кілімах народ наш</p>
<p>да шчасця ідзе.</p>
<p class="sign">1961</p>
<p> </p>
<p> </p>
<h4><a id="chapter275"></a>НАД ЛЕПЕЛЬСКІМ ВОЗЕРАМ</h4>
<p>Ах ты ясень, ясень!</p>
<p>Над азёрнай стромай</p>
<p>зноў мяне вітаеш,</p>
<p>як стары знаёмы.</p>
<p> </p>
<p>Зноў галлём калышаш</p>
<p>і шуміш лістамі,</p>
<p>як тады шумеў ты,</p>
<p>гаманіў над намі.</p>
<p> </p>
<p>Два гады* мінулі</p>
<p>быццам два дзянёчкі,</p>
<p>калі мы сядзелі</p>
<p>пры табе ў цянёчку,</p>
<p> </p>
<p>ды было цянёчку</p>
<p>пад табой замала,</p>
<p>на дваіх з каханай</p>
<p>нам і не хапала...</p>
<p> </p>
<p>Падужэў, падрос ты,</p>
<p>маладзенькі ясень,</p>
<p>стаў цудоўным проста</p>
<p>пад табою засень,</p>
<p> </p>
<p>ды цяпер адзін я</p>
<p>стаў каля цябе тут,</p>
<p>паглядаю сумна</p>
<p>на раскошу гэту.</p>
<p> </p>
<p>Зашумі ізноў ты,</p>
<p>як тады, калісьці,</p>
<p>дай ты мне на шчасце</p>
<p>хоць маленькі лісцік.</p>
<p> </p>
<p>Я пашлю каханай</p>
<p>лісцік той на памяць,</p>
<p>хай дзянёчкі тыя</p>
<p>перад ёю ўстануць,</p>
<p> </p>
<p>калі тут сядзела,</p>
<p>калі тут бывала,</p>
<p>пры табе са мною</p>
<p>шчыра размаўляла...</p>
<p class="sign">1961</p>
<p> </p>
<p> </p>
<h4><a id="chapter276"></a>НАСТАЕ І РАЗВІТАННЕ</h4>
<p>Настае і развітанне.</p>
<p>Сэрца торгае трывога.</p>
<p>Покуль «МАЗ» ля хаты стане,</p>
<p>пасядзім перад дарогай.</p>
<p> </p>
<p>Можа, ўбачымся калі мы,</p>
<p>можа, не — жыццё не поле!</p>
<p>Ды на гэтыя часіны</p>
<p>не забыцца нам ніколі.</p>
<p> </p>
<p>На людзей такіх цудоўных,</p>
<p>працавітых і сардэчных,</p>
<p>на прастор, красою поўны —</p>
<p>і сучаснай, і спрадвечнай.</p>
<p> </p>
<p>Нават дзяцельнік на ўзлессі</p>
<p>тут пышней красуе неяк.</p>
<p>Ды і ты святлей смяешся</p>
<p>з-пад прымружаных павеек.</p>
<p> </p>
<p>Ты пра нас успомніш, пэўна,</p>
<p>як і мы цябе згадаем</p>
<p>словам нежным, задушэўным:</p>
<p>— Дарагая! Залатая!</p>
<p class="sign">11.VIII.1960</p>
<p> </p>
<p> </p>
<h4><a id="chapter277"></a>ЮНЫЯ КАПІТАНЫ</h4>
<p>На белым свеце дождж ідзе</p>
<p>маленькі, невялічкі.</p>
<p>А дзеці ходзяць па вадзе,</p>
<p>палошчуць чаравічкі.</p>
<p> </p>
<p>Зрабілі чоўнічкі з кары,</p>
<p>пусцілі на калюжу.</p>
<p>Дзядуля сварыцца стары,</p>
<p>трасе рукой нядужай.</p>
<p> </p>
<p>Баіцца ён, каб не сплылі</p>
<p>на чоўнах тых далёка,—</p>
<p>адгоніць вецер караблі</p>
<p>у акіян шырокі...</p>
<p> </p>
<p>Да недасяжных берагоў</p>
<p>плывіце смела, дзеці!</p>
<p>Да іх дзядуля не дайшоў,—</p>
<p>дык сонца вам пасвеціць!</p>
<p class="sign">1960</p>
<p> </p>
<p> </p>
<p> </p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Нядаўна крытык у мяне пытаў:</p>
<p>— А што вы пішаце цяпер, Дубоўка?</p>
<p>Даўно я вашых вершаў не чытаў,</p>
<p>вію для іх крытычную вяроўку.</p>
<p>Вясною, з той вядомай лабуды,</p>
<p>якую трызніў я на вашы творы,</p>
<p>гарнітур файны справіў, хоць куды,</p>
<p>і з’ездзіў на курорт, не быўшы хворым.</p>
<p>Не шкодзіла б на новы зарабіць...</p>
<p>Дык што вы пішаце цяпер, паэта?</p>
<p>— Цябе такога ў Свіслачы ўтапіць</p>
<p>за лабуду гарнітурную гэту!</p>
<p>Павесся лепш на той вяроўцы сам,</p>
<p>што мне віеш, вяровачных дзел майстар.</p>
<p>Свой твор на бесстаронні суд аддам,</p>
<p>на суд будаўнікоў-энтузіястаў.</p>
<p>Без жаднай крыўды на брыду і злосць*</p>
<p>пытаюся прытым у людцаў мілых:</p>
<p>няўжо і надалей падобны ягамосць</p>
<p>з паэтаў будзе «выганяць ухілы»?!</p>
<p> </p>
<p>*Цікава Лермантаў пра гэта</p>
<p>пісаў для «выбранага свету»:</p>
<p>«В чернилах ваших, господа,</p>
<p>И жёлчи едкой даже нету,</p>
<p>а просто грязная вода...»</p>
</div>
<div class="footnote"><p><sup><a id="footnote-2">2</a></sup> «Не стварай сабе куміра</p>
<p>ні з пагона, ні з мундзіра»,—</p>
<p>гаварыў паэта нейкі</p>
<p>ці са Слуцку,    ці з Вілейкі.</p>
<p>Не твару яго з Яговы —</p>
<p>падыходзяць добра словы.</p>
<p>Разумей жа ў тым кірунку,</p>
<p>што зацяжка лётаць шлунку.</p>
<p>Бо, на жаль, не маем крылля</p>
<p>мы з табой, мая Марыля.</p>
</div>
<div class="footnote"><p><sup><a id="footnote-3">3</a></sup> Усе мы знаем, што чарцей</p>
<p>няма наогул у прыродзе.</p>
<p>І тым не менш — усё часцей</p>
<p>на іх пакуты ўсё узводзім.</p>
<p>Дзівіцца тут няма чаго:</p>
<p>такая мода ў нас прынята.</p>
<p>Калі ступіў не той нагой,</p>
<p>не ты, а нехта вінаваты.</p>
<p>Тым лепш на чорта ўсё валіць:</p>
<p>не адгукнецца ён з балота.</p>
<p>Няхай пакутуе, пішчыць</p>
<p>яго міфічная істота...</p>
<p>Каб не застацца ад людзей,</p>
<p>і я спаслаўся на чарцей.</p>
<p> </p>
</div>
<div class="footnote"><p><sup><a id="footnote-4">4</a></sup> Калісьці... Так пачаць заўвагу</p>
<p>пра сэнс лістоў кляновых варта.</p>
<p>У гэтым слове браў адвагу</p>
<p>для паступовасці упартай.</p>
<p>Калісьці – слова дарагое!</p>
<p>Як многа згадвае «калісьці»!</p>
<p>Жыццё мінулае, другое</p>
<p>шуканні сонечнага выйсця...</p>
<p>Лісты кляновыя збіралі</p>
<p>старанна кожны год малыя,</p>
<p>калі пунсовыя каралі</p>
<p>гарэлі ў восені на шыі.</p>
<p>Іх пасцілалі гаспадыні</p>
<p>пад хлеб, саджаючы у печы.</p>
<p>Згадаў я гэныя часіны,</p>
<p>і сэрца ластаўкай трапечыць.</p>
<p>Затым цяпер з такою ласкай</p>
<p>лісты кляновыя трымаю.</p>
<p>Маленства згадваецца казкай</p>
<p>пад грукат шпаркага трамваю.</p>
<p>Лятуць пад ногі пахаджанам</p>
<p>лісты кляновыя увосень.</p>
<p>I, пазлацістасцю убраны,</p>
<p>мне смутак шэлест іх прыносіць.</p>
<p> </p>
</div>
<div class="footnote"><p><sup><a id="footnote-5">5</a></sup> Без пантэізму гэты вобраз</p>
<p>прыняць належыць, мой чытальнік.</p>
<p>Калі паслухаеце добра,</p>
<p>туга ў акордах развітальных.</p>
<p>І што сказаць павінен аўтар?</p>
<p>Жадаць вам сонечнага заўтра,</p>
<p>без тых акордаў за плячыма?</p>
<p>Ўсё немагчымае магчыма...</p>
</div>
<div class="footnote"><p><sup><a id="footnote-6">6</a></sup> Ці не пара ужо стварыць</p>
<p>нам таварыства для таго,</p>
<p>каб не раскідаваць дары,</p>
<p>што восень дорыць кожны год?</p>
<p>Прыблізна толькі падлічыць,</p>
<p>якая колькасць тых лістоў!</p>
<p>Зграбсці і крыху памачыць,</p>
<p>з іх будзе найвялікшы толк.</p>
<p>Такі шыкарны перагной,</p>
<p>а прападае задарма...</p>
<p>Лятуць лісты над галавой,</p>
<p>гаспадара на іх няма...</p>
</div>
<div class="footnote"><p><sup><a id="footnote-7">7</a></sup> W. Syrokomla— «Z wrazen poleskej podrozy», 1850 г.</p>
</div>
<div class="footnote"><p><sup><a id="footnote-8">8</a></sup> Пакінуў ведамасць такую ён:</p>
<p>«У русаў многа розных ёсць плямён.</p>
<p>Адно з плямён сябе заве так: людзі».</p>
<p>Не ведаў ён, што у далейшым будзе!</p>
<p>Адзін тлумач перадапошніх дзён, —</p>
<p>Хвальсон,—</p>
<p>даводзіў, што не можа быць тут «дзе»,</p>
<p>што не было такога племя анідзе.</p>
<p>І так «людзей» ператлумачыў нам,</p>
<p>што стаў на месца іх... «нарман» (!!!)</p>
<p>Усё ж не памыліўся той Ібн Даст!</p>
<p>Усё ж ткі памыліўся той Хвальсон!</p>
<p>Людзьмі мы будзем і ў далейшы час,</p>
<p>так, як былі людзьмі да гэтых дзён!</p>
<p> </p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>