<div class="container">
<div class="book-utils">
<div id="qrcode"></div>
<a href="/Uladzimir_Dubouka/Pieraklady.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1959-1966 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. І. Вершы. Мінск, "Беларусь", 1965. - 540 с. с 1 л. парт. -->
<!-- HEADER_FIELD FirstPublicationYear: 1959-1966 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пераклады -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Пераклады</h2>
<div style="height: 3rem"></div>
<!-- TOC_BEGIN -->
<a href="#chapter1">ДАЛЁКАЕ І БЛІЗКАЕ</a><br/>
<a href="#chapter2">Ду Фу</a><br/>
  <a href="#chapter3">ВЕРШЫ ПРА ТОЕ, ЯК АСЕННІ ВЕЦЕР РАЗБУРЫЎ ТРЫСНІКОВУЮ СТРАХУ МАЁЙ ХАЦІНЫ</a><br/>
  <a href="#chapter4">ЦВЫРКУН</a><br/>
  <a href="#chapter5">ПРА ТЫГРА</a><br/>
<a href="#chapter6">Паводле Абуля Фараджа</a><br/>
  <a href="#chapter7">* * *</a><br/>
  <a href="#chapter8">* * *</a><br/>
  <a href="#chapter9">* * *</a><br/>
  <a href="#chapter10">* * *</a><br/>
  <a href="#chapter11">* * *</a><br/>
  <a href="#chapter12">* * *</a><br/>
  <a href="#chapter13">* * *</a><br/>
  <a href="#chapter14">* * *</a><br/>
  <a href="#chapter15">* * *</a><br/>
  <a href="#chapter16">* * *</a><br/>
  <a href="#chapter17">* * *</a><br/>
  <a href="#chapter18">* * *</a><br/>
  <a href="#chapter19">* * *</a><br/>
  <a href="#chapter20">* * *</a><br/>
  <a href="#chapter21">* * *</a><br/>
  <a href="#chapter22">* * *</a><br/>
  <a href="#chapter23">* * *</a><br/>
  <a href="#chapter24">* * *</a><br/>
  <a href="#chapter25">* * *</a><br/>
  <a href="#chapter26">* * *</a><br/>
  <a href="#chapter27">* * *</a><br/>
<a href="#chapter28">І. Гётэ</a><br/>
  <a href="#chapter29">Калі сажалку закаваў лёд</a><br/>
<a href="#chapter30">Юльюш Славацкі</a><br/>
  <a href="#chapter31">Мой тастамант</a><br/>
<a href="#chapter32">Уладыслаў Сыракомля</a><br/>
  <a href="#chapter33">ЛЯЛЬКА (Дзіцячая гутарка)</a><br/>
  <a href="#chapter34">ГЕТМАН ПОЛЬНЫ </a><br/>
    <a href="#chapter35">1</a><br/>
    <a href="#chapter36">2</a><br/>
    <a href="#chapter37">3</a><br/>
    <a href="#chapter38">4</a><br/>
  <a href="#chapter39">МЕЛОДЫІ З ВАР’ЯЦКАГА ДОМУ</a><br/>
    <a href="#chapter40">1</a><br/>
    <a href="#chapter41">2</a><br/>
    <a href="#chapter42">3</a><br/>
      <a href="#chapter43">Ліст пры адасланні кніжак</a><br/>
    <a href="#chapter44">4</a><br/>
    <a href="#chapter45">5</a><br/>
    <a href="#chapter46">6</a><br/>
  <a href="#chapter47">ТЫ ПАМЕРЦІ НЕ ПАВІННА</a><br/>
<a href="#chapter48">Максім Рыльскі</a><br/>
  <a href="#chapter49">Мова</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>ДАЛЁКАЕ І БЛІЗКАЕ</h3>
<p> </p>
<h3><a id="chapter2"></a>Ду Фу</h3>
<p> </p>
<h4><a id="chapter3"></a>ВЕРШЫ ПРА ТОЕ, ЯК АСЕННІ ВЕЦЕР РАЗБУРЫЎ ТРЫСНІКОВУЮ СТРАХУ МАЁЙ ХАЦІНЫ</h4>
<p>Асенні вецер</p>
<p>дзьме усё мацней,</p>
<p> </p>
<p>не пакідаючы</p>
<p>сваіх разбойных дзей.</p>
<p> </p>
<p>Ён са страхі маёй хацінкі</p>
<p>змёў</p>
<p> </p>
<p>чатыры рэдзі трысніку</p>
<p>далоў.</p>
<p> </p>
<p>Адну,</p>
<p>узняўшы сілаю сваёй,</p>
<p> </p>
<p>параскідаў ён,</p>
<p>недзе за ракой.</p>
<p> </p>
<p>Шпурнуў другую,</p>
<p>колькі змогі меў.</p>
<p> </p>
<p>Яна засела</p>
<p>ў верхавінах дрэў.</p>
<p> </p>
<p>А рэшткі ў сажалку пагнаў</p>
<p>праз тын.</p>
<p> </p>
<p>І знікла ўся страха мая,</p>
<p>як дым.</p>
<p> </p>
<p>Прыбеглі з вёсак бліжніх</p>
<p>хлапчукі.</p>
<p> </p>
<p>Ім, як для кпін,</p>
<p>увесь разбур такі.</p>
<p> </p>
<p>Яны сабралі рэшткі</p>
<p>па зямлі</p>
<p> </p>
<p>і, як зладзюжкі,</p>
<p>ў лес павалаклі,</p>
<p> </p>
<p>чым і дакончылі</p>
<p>ўвесь гэны глум.</p>
<p> </p>
<p>А мне пакінулі</p>
<p>тугу адну.</p>
<p> </p>
<p>Засмаглі вусны,</p>
<p>і запёкся рот.</p>
<p> </p>
<p>Я перастаў крычаць,</p>
<p>смяшыць народ.</p>
<p> </p>
<p>На кій старэцкі я</p>
<p>успёрся свой</p>
<p> </p>
<p>і праз акно гляджу</p>
<p>перад сабой.</p>
<p> </p>
<p>А хмары сталі</p>
<p>чорныя, як туш,</p>
<p> </p>
<p>сабой закрылі</p>
<p>неба пекнату.</p>
<p> </p>
<p>І самі утапіліся</p>
<p>у змрок.</p>
<p> </p>
<p>Кладуся я пад коўдру</p>
<p>ў свой куток.</p>
<p> </p>
<p>Хоць вецер змоўк</p>
<p>і стала зацішней,</p>
<p> </p>
<p>не грэе коўдра мне</p>
<p>старых касцей.</p>
<p> </p>
<p>Зусім страпаў яе</p>
<p>сыночак мой,</p>
<p> </p>
<p>калі варочаўся,</p>
<p>сплючы, пад ёй.</p>
<p> </p>
<p>А дождж не тое</p>
<p>каб шумеў здаля*,</p>
<p> </p>
<p>ён мне пачаў</p>
<p>на ложку назаляць.</p>
<p> </p>
<p>Цурочкі цягне,</p>
<p>як з кудзелі ніць,</p>
<p> </p>
<p>ніяк не хоча</p>
<p>гэты здзек спыніць.</p>
<p> </p>
<p>Я без таго</p>
<p>знясілены вайной,</p>
<p> </p>
<p>а тут і дождж</p>
<p>ліе на ложак мой.</p>
<p> </p>
<p>Ён сон у хворага мяне</p>
<p>адняў.</p>
<p> </p>
<p>Як перабуду</p>
<p>гэту ноч да дня?</p>
<p> </p>
<p>О, каб такі</p>
<p>пабудаваў хто гмах!</p>
<p> </p>
<p>На ім каб быў адзін</p>
<p>вялізны дах,</p>
<p> </p>
<p>каб міліён пакояў</p>
<p>ён узнёс</p>
<p> </p>
<p>для беднякоў,</p>
<p>якіх пакрыўдзіў лёс.</p>
<p> </p>
<p>Каб не баяўся</p>
<p>ліўняў і вятроў,</p>
<p> </p>
<p>трывалы, як гара,</p>
<p>у вышыню ішоў.</p>
<p> </p>
<p>І калі б дзе на свеце</p>
<p>ўбачыць мог</p>
<p> </p>
<p>у яве, у жыцці сваім</p>
<p>яго —</p>
<p> </p>
<p>тады дом мой</p>
<p>хай скрышыцца на тло,</p>
<p> </p>
<p>замерзну я,</p>
<p>абы вось так было.</p>
<p> </p>
<h4><a id="chapter4"></a>ЦВЫРКУН</h4>
<p>Такі маленькі цвыркунок,</p>
<p>што ледзьве бачыць яго зрок,</p>
<p> </p>
<p>але кранае сэрцы ўсім</p>
<p>журботным галаском сваім.</p>
<p> </p>
<p>Ён у траве звініць удзень,</p>
<p>а ноччу ў хату забрыдзе,</p>
<p> </p>
<p>засядзе дзе пад ложкам там,</p>
<p>пачне тайком спяваць людзям.</p>
<p> </p>
<p>І я, без роднай тут зямлі,</p>
<p>аж захлынаюся слязьмі:</p>
<p> </p>
<p>згадаў я жонку і дзяцей,</p>
<p>зноў не самкне яна вачэй.</p>
<p> </p>
<p>Рыданне струн і флейты стогн</p>
<p>нас не расчуляць так, як ён,</p>
<p> </p>
<p>як галасочак, што для нас</p>
<p>цвырчыць і ў самы позні час.</p>
<p> </p>
<h4><a id="chapter5"></a>ПРА ТЫГРА</h4>
<p>Жуду слабейшым</p>
<p>тыгр прыносіць люты,</p>
<p> </p>
<p>але і ён трапляе</p>
<p>ўсё ж ткі ў клямар:</p>
<p> </p>
<p>закручаны ўжо лапы</p>
<p>ў моцных путах —</p>
<p> </p>
<p>ён марна ушчынае</p>
<p>грозны лямант.</p>
<p> </p>
<p>Пад ногі ляжа</p>
<p>шкура нежывая,</p>
<p> </p>
<p>шкляныя вочы</p>
<p>не пабачаць свету.</p>
<p> </p>
<p>З людзьмі, дарэчы,</p>
<p>горшае бывае:</p>
<p> </p>
<p>няхай тыраны</p>
<p>ведаюць пра гэта!</p>
<p> </p>
<p> </p>
<p> </p>
<h3><a id="chapter6"></a>Паводле Абуля Фараджа</h3>
<p> </p>
<h4><a id="chapter7"></a>* * *</h4>
<p>Спыталі мудраца:</p>
<p>— Скажы народу,</p>
<p>чаму настрой</p>
<p>вясёлы твой</p>
<p>заўсёды?</p>
<p>Мудрэц сказаў:</p>
<p>— Такіх не маю скарбаў,</p>
<p>якія страціўшы — іх шкадаваў бы.</p>
<p> </p>
<p> </p>
<h4><a id="chapter8"></a>* * *</h4>
<p>Спыталі мудраца:</p>
<p>— З якой падзеі</p>
<p>мы атрымалі б шчасце і надзеі?</p>
<p>Мудрэц сказаў:</p>
<p>— І смерць памога,</p>
<p>калі бярэ кіраўніка благога.</p>
<p> </p>
<p> </p>
<h4><a id="chapter9"></a>* * *</h4>
<p>Спыталі мудраца:</p>
<p>— Што дасць патолю</p>
<p>таму,</p>
<p>ў жыцці хто напаткаў нядолю?</p>
<p>«Разумны,— кажа,— мае ў тым уцеху,</p>
<p>што ён бяды</p>
<p>не мог ніяк аб’ехаць.»</p>
<p>Дурны суцешвае сябе іначай:</p>
<p>«Я не адзін!</p>
<p>Сусед мой такжа плача!»</p>
<p> </p>
<p> </p>
<h4><a id="chapter10"></a>* * *</h4>
<p>Скажы, мудрэц, у чым твая віна?</p>
<p>Чаму ўладар цябе не любіць наш?</p>
<p>— Усе ўладарнікі не любяць тых,</p>
<p>якія</p>
<p>разумнейшыя за іх.</p>
<p> </p>
<p> </p>
<h4><a id="chapter11"></a>* * *</h4>
<p>Разумны —</p>
<p>заўсяды з разумным будзе ў згодзе.</p>
<p>Дурны —</p>
<p>і дурня,</p>
<p>і разумнага абходзіць.</p>
<p> </p>
<h4><a id="chapter12"></a>* * *</h4>
<p>Разумны дурня пазнае здалёку,</p>
<p>бо —</p>
<p>покуль сам набраўся клёку,—</p>
<p> </p>
<p>быў не аднойчы і ў дурацкай скуры.</p>
<p>А вось у дурня накшая натура:</p>
<p> </p>
<p>пазнаць разумнага ніяк не здолен,</p>
<p>бо сам разумным</p>
<p>не бываў ніколі.</p>
<p> </p>
<p> </p>
<h4><a id="chapter13"></a>* * *</h4>
<p>Пабачыўшы, як жве мудрэц карэнне,</p>
<p>адзін сказаў яму для настаўлення:</p>
<p> </p>
<p>— Калі б служыў ты ўладару,</p>
<p>мой браце,</p>
<p>карэннем не прыйшлося б сілкавацца!</p>
<p> </p>
<p>Мудрэц сказаў:</p>
<p>— Каб еў і ты карэнне,</p>
<p>за ўладаром</p>
<p>не поўз бы на каленях!</p>
<p> </p>
<p> </p>
<h4><a id="chapter14"></a>* * *</h4>
<p>Калі ў душы тваёй агонь вялікі,</p>
<p>наповерх дым, глядзі, не выкінь!</p>
<p> </p>
<p> </p>
<h4><a id="chapter15"></a>* * *</h4>
<p>Аднойчы хтосьці мудраца пытае:</p>
<p>— На свеце цяжкасць большая якая?</p>
<p> </p>
<p>— Пазнаць сябе самога дасканала</p>
<p>і думак не пускаць куды папала.</p>
<p> </p>
<p> </p>
<h4><a id="chapter16"></a>* * *</h4>
<p>Мудрэц!</p>
<p>Скажы і дай нам тлумачэнне:</p>
<p>якое красамоўцаў прызначэнне?</p>
<p> </p>
<p>— Каб павялічаваць нікчэмным славу,</p>
<p>змяншаць у тых,</p>
<p>хто славу меў па праву.</p>
<p> </p>
<h4><a id="chapter17"></a>* * *</h4>
<p>Адзін бадшах спытаў свайго дарадцу:</p>
<p>— Як радзіш ты з навушніцтвам змагацца?</p>
<p> </p>
<p>Той адказаў:</p>
<p>— Абодва рэзаць вухі</p>
<p>тым,</p>
<p>хто навушнікаў не кіне слухаць.</p>
<p> </p>
<p> </p>
<h4><a id="chapter18"></a>* * *</h4>
<p>Скажы:</p>
<p>як добрую знайсці мне жонку,</p>
<p>бо я павінен дбаць і пра патомкаў?</p>
<p> </p>
<p>— Не радзіў бы я сватацца уночы,</p>
<p>бо могуць вельмі ашукацца вочы.</p>
<p> </p>
<p>Парадзіў бы паслухаць і суседзяў,</p>
<p>бо, хто пытае,</p>
<p>той хутчэй даедзе.</p>
<p> </p>
<p> </p>
<h4><a id="chapter19"></a>* * *</h4>
<p>Ты гаварыў:</p>
<p>«Гарэлка носіць шкоду».</p>
<p>Ды як пазбыцца гэтай перашкоды?</p>
<p> </p>
<p>Мудрэц сказаў:</p>
<p>— За кожнай чаркай</p>
<p>ты заядай падсмажанаю скваркай.</p>
<p> </p>
<p>А каб яны сябе там добра чулі,—</p>
<p>пашлі ўздагон ім і скрылёк цыбулі.</p>
<p> </p>
<p>Тады ўсю смагу знішчыш ты дарэшты</p>
<p>і будзеш жыць,</p>
<p>аж покуль не памрэш ты.</p>
<p> </p>
<p> </p>
<h4><a id="chapter20"></a>* * *</h4>
<p>Няхай і так.</p>
<p>Але ў гарэлцы згуба.</p>
<p>Пра гэта трубяць ува ўсе нам трубы.</p>
<p> </p>
<p>— Эх, дружа мой,—</p>
<p>сказаў мудрэц з усмешкай,—</p>
<p>хоць недзе,</p>
<p>а канчаецца ўсё ж сцежка!</p>
<p> </p>
<p>Я і такіх на свеце бачыў часам,</p>
<p>што апрагліся нават хлебным квасам.</p>
<p> </p>
<p> </p>
<h4><a id="chapter21"></a>* * *</h4>
<p>Якім цудоўным скарбам пагарджаюць людзі?</p>
<p>— На сціпласць ласкі ў іх, бадай, не будзе.</p>
<p> </p>
<p> </p>
<h4><a id="chapter22"></a>* * *</h4>
<p>Маленькі клопік скардзіўся клапісе:</p>
<p>— Маё жыццё —</p>
<p>ну, проста, хоць тапіся!</p>
<p> </p>
<p>Дзе б ні з’явіўся я —</p>
<p>плююцца людзі,</p>
<p>як быццам я жыццё ім апаскудзіў.</p>
<p> </p>
<p>— Сынок,—</p>
<p>сказала у адказ клапіха,—</p>
<p>у тым жа ўсё і захавана ліха!</p>
<p> </p>
<p>Яны зайздросцяць і красе дзівоснай,</p>
<p>ім і на пах духмяны твой зайздросна!</p>
<p> </p>
<p> </p>
<h4><a id="chapter23"></a>* * *</h4>
<p>Сказаў мудрэц:</p>
<p>— Угоіш нават раны,</p>
<p>што найвастрэйшай зброяй насяканы.</p>
<p> </p>
<p>А тую рану,</p>
<p>што насекла слова,</p>
<p>не ўгоіш ты і да апошніх сховаў.</p>
<p> </p>
<p> </p>
<h4><a id="chapter24"></a>* * *</h4>
<p>Хорт даганяў газель на поўны мах.</p>
<p>Газель харту сказала:</p>
<p>— Кінь! Дарма!</p>
<p>Здагнаць мяне ніяк не зможаш ты!</p>
<p>— Чаму? —</p>
<p>здзівіўся той.</p>
<p>— Бо вы, харты,</p>
<p>падзяку маеце за беганіну,</p>
<p>а я —</p>
<p>жыццё уратаваць павінна...</p>
<p> </p>
<p> </p>
<h4><a id="chapter25"></a>* * *</h4>
<p>Мудрэц сказаў аднойчы ўсім знаёмым —</p>
<p>табе, і мне, ды і сабе самому:</p>
<p> </p>
<p>— Чатыры якасці гарэлка мае.</p>
<p>Чатыры якасці ў сабе трымае.</p>
<p> </p>
<p>Яны да нас прыходзяць паступова.</p>
<p>У кожнай выгляд розны і размова.</p>
<p> </p>
<p>Пачатак добры мае справа быццам:</p>
<p>ад першай пачынаем ганарыцца.</p>
<p> </p>
<p>Ад першай чалавек, як пава тая,</p>
<p>з вялікай пыхай важна выступае.</p>
<p> </p>
<p>Пасля другой — падобны больш да малпы:</p>
<p>рухавы, жвавы, бегаў, жартаваў бы...</p>
<p> </p>
<p>Як леў — сябе за трэцяй адчувае.</p>
<p>З’яўляецца і сіла ў ім такая,</p>
<p> </p>
<p>што ён гатовы горы паварочаць,</p>
<p>калі яны дарогі даць не схочуць.</p>
<p> </p>
<p>Яшчэ пасля, з чацвёртай, на астатак,—</p>
<p>прыходзіць, як свіння, ў свіны ён статак,</p>
<p> </p>
<p>у гразь кладзецца, ля свінні пры боку,—</p>
<p>бо ложак тут і мяккі, і шырокі...</p>
<p> </p>
<p> </p>
<h4><a id="chapter26"></a>* * *</h4>
<p>Чаму зайздросны вечна нездаволен,</p>
<p>няма спакою у яго ніколі?</p>
<p> </p>
<p>— Яго гнятуць уласныя няўдачы,</p>
<p>ён ад чужых удач таксама плача...</p>
<p> </p>
<p> </p>
<h4><a id="chapter27"></a>* * *</h4>
<p>Той слова добрага заўсёды варты,</p>
<p>свае памылкі нішчыць хто упарта,</p>
<p> </p>
<p>а на чужыя</p>
<p>пальцам не тыркае,</p>
<p>хоць ёсць у многіх звычка і такая...</p>
<p> </p>
<p> </p>
<p> </p>
<h3><a id="chapter28"></a>І. Гётэ</h3>
<p> </p>
<h4><a id="chapter29"></a>Калі сажалку закаваў лёд</h4>
<p> </p>
<p> </p>
<p>Калі сажалку закаваў лёд,</p>
<p>жабы схаваліся ў твань балот.</p>
<p> </p>
<p>Крумкаць, скакаць больш не жадалі,</p>
<p>а засынаючы дакляравалі,</p>
<p> </p>
<p>што як узнімуцца зноў напрадвесні,</p>
<p>будуць спяваць салаўіныя песні.</p>
<p> </p>
<p>Вясна прыйшла. Стаяў той лёд.</p>
<p>Жабы ўзняліся з твані балот.</p>
<p> </p>
<p>Селі яны ля тых берагоў</p>
<p>і закрумкалі...</p>
<p>як жабы ізноў...</p>
<p> </p>
<p> </p>
<h3><a id="chapter30"></a>Юльюш Славацкі</h3>
<p> </p>
<h4><a id="chapter31"></a>Мой тастамант</h4>
<p> </p>
<p>Жыў я тут з вамі, пакутаваў з вамі і плакаў.</p>
<p>Сёння ад вас адыходжу навекі ў нябыт я.</p>
<p>Варты пашаны не быў для мяне абыякім,</p>
<p>Ваша нядоля тугою маёй апавіта.</p>
<p> </p>
<p>Не пакідаю ніякага спадчынаёмца</p>
<p>Ані для лютні маёй ні наймення.</p>
<p>Імя маё праляціць, як маланка, пад сонцам,</p>
<p>Будзе, як пошчак, ісці праз усе пакаленні.</p>
<p> </p>
<p>Тыя, што зналі мяне, у паданнях адзначце,</p>
<p>Што маладосць сваю ўсю я аддаў для народа.</p>
<p>На баявым караблі быў заўсёды на мачце,</p>
<p>Гінуць пачаў карабель — з ім пайшоў і пад воду.</p>
<p> </p>
<p>Хто будзе думаць аб лёсах айчыны каханай,</p>
<p>Калі ў ім знойдзецца кропля святога сумлення,</p>
<p>Скажа, што дух мой быў славаю продкаў убраны</p>
<p>І не бывала на ім жабраваных адзенняў.</p>
<p> </p>
<p>Прыйдуць няхай дружбакі мае ўночы, пры зорах,</p>
<p>Возьмуць з грудзей маё сэрца і спаляць з альвасам.</p>
<p>Той, што дала гэта сэрца, хай вернецца порах:</p>
<p>Доўг свой адбуду і свету і матцы тым часам.</p>
<p> </p>
<p>Хай дружбакі мае сядуць ля поўнае чары,</p>
<p>Сховы мае хай зап’юць хоць уласнай нядоляй.</p>
<p>Духам я стану — з’яўлюся да іх, як прымара,</p>
<p>Дасць бог пакуту — не ўбачымся больш мы ніколі.</p>
<p> </p>
<p>Я заклінаю: жывыя, надзею не трацьце!</p>
<p>Перад народам трымайце асветы паходню.</p>
<p>Трэба памерці — адзін па адным памірайце,</p>
<p>Але руйнуйце варожую сілу вы штодня.</p>
<p> </p>
<p>Што да мяне — вам маленькую дружбу пакіну</p>
<p>Тых, што маглі пакахаць маё гордае сэрца.</p>
<p>Згодзен пайсці ў неаплаканую дамавіну,</p>
<p>Доўг свой увесь я адбыў напярэдадні смерці.</p>
<p> </p>
<p>Здолее хто цераз свет, абыякасці поўны,</p>
<p>Так перайсці, як вось я перайшоў, без авацый?</p>
<p>Быць рулявым на напоўненым духамі чоўне,</p>
<p>Так, як яны, непрыкметна з жыццём развітацца?</p>
<p> </p>
<p>Ўсё ж застанецца мая вам фатальная сіла,</p>
<p>Што пры жыцці магла толькі... чало мне аздобіць.</p>
<p>Будзе нябачна гнясці вас яна да магілы,</p>
<p>Можа калі хлебажорцаў анёламі зробіць.</p>
<p> </p>
<p> </p>
<p> </p>
<h3><a id="chapter32"></a>Уладыслаў Сыракомля</h3>
<p> </p>
<h4><a id="chapter33"></a>ЛЯЛЬКА (Дзіцячая гутарка)</h4>
<p> </p>
<p>Будзь, лялечка, ветлай! І плакаць не варта!</p>
<p>А хто ж гэта вушка ка мне не схіляе?!</p>
<p>Я ляльцы скажу пра цікавае надта,</p>
<p>Як чула ад родных сама я.</p>
<p> </p>
<p>У свята... мне мама адзене абнову,</p>
<p>Бо выўчыла я па-французску маліцца.</p>
<p>Завяжа чало мне істужкай ружовай.</p>
<p>Паедзем мы ўсе да капліцы.</p>
<p> </p>
<p>Вось будзе дзівіцца народ наш вясковы,</p>
<p>Калі па-замежнаму я памалюся!</p>
<p>Маліцца ж не варта мужыцкаю мовай,</p>
<p>Хоць я і жыву ў Беларусі.</p>
<p> </p>
<p>Ціхутка скажу і папросту: хай божа</p>
<p>Хутчэй дасць мне вырасці зграбнай, харошай,</p>
<p>А татку і маме здабыць дапаможа</p>
<p>Шмат жоўтых і беленькіх грошай.</p>
<p> </p>
<p>Яны іх так прагнуць, як збавы смяротнай,</p>
<p>Кладуць на імшу па двузлотцы, не меней.</p>
<p>А бог, што дае за ахвяры стакротна,</p>
<p>Адплоціць ім поўнаю жменяй.</p>
<p> </p>
<p>Штораз яны лепей дагоджваюць богу,</p>
<p>А ён жа ўсё бачыць сваімі вачыма!</p>
<p>Адразу дасць грошай так многа, так многа,</p>
<p>Што нават злічыць немагчыма.</p>
<p> </p>
<p>Ах, лялька! Аж смешна! Не можаш ты ўцяміць:</p>
<p>Пытаеш, ці бог прыйдзе ўласнай асобай,</p>
<p>Ці грошы нам ангел нябесны даставіць</p>
<p>Вялізнай, вялізнаю торбай?!</p>
<p> </p>
<p>Ды не! Мама кажа, што з літасці боскай</p>
<p>Гандляр прынясе тыя грошы з мястэчка.</p>
<p>На іх купім хлопаў вялікую вёску,</p>
<p>Каб сеялі жыта і грэчку.</p>
<p> </p>
<p>Мы — гэта паны. Зразумець табе трэба!</p>
<p>А ёсць яшчэ іншыя людзі — сяляне,</p>
<p>Якім загадаў бог з высокага неба</p>
<p>Панам здабываць харчаванне.</p>
<p> </p>
<p>Брыдкія і брудныя, хлеб з лебядою,</p>
<p>Сярмягі падраныя, курныя хаты...</p>
<p>Іх бог так карае, напэўна, за тое,</p>
<p>Што хлопы не слухаюць тату.</p>
<p> </p>
<p>Пан коні больш любіць, а мама дык шпіца.</p>
<p>Сялян — хто аблае, хто кіем працягне.</p>
<p>Папраўдзе — і шкода і трэба дзівіцца:</p>
<p>Ўсе не*слухі, мабыць, сяляне!</p>
<p> </p>
<p>Учора... як тата заснуў па абедзе,</p>
<p>Дык — на табе! — добра так? Што за патрэба?! —</p>
<p>Ў пакой натаўкліся, крычаць, як мядзведзі:</p>
<p>«Дай хлеба, паночак, дай хлеба!»</p>
<p> </p>
<p>Што ж! Далі кіямі. Ўсё стала на месца...</p>
<p>Ах! Я калі вырасту, буду мець збожжа,—</p>
<p>Пакуль уся вёска мая не наесца,—</p>
<p>Ніколі не лягу на ложак.</p>
<p> </p>
<p>Прабач мне, ды як бы з табой мы заснулі:</p>
<p>Галодны народ каля вокан таўчэцца.</p>
<p>А як не накорміш, у торбу дзядуля</p>
<p>Паберыць усіх, хто без сэрца.</p>
<p> </p>
<p>Што ж будзе, як Езус заўважыць з іконы,</p>
<p>Які дзеліць рыбу і хлеб між людзямі?!</p>
<p>Эх, лялька! Хай бог дасць здароўя і плёну</p>
<p>Сялянам, і тату, і маме...</p>
<p> </p>
<p> </p>
<h4><a id="chapter34"></a>ГЕТМАН ПОЛЬНЫ <sup><a href="#footnote-1">1</a></sup></h4>
<p> </p>
<div class="EPIGRAPH">
<p>Бо калі дома ільвамі бязлітаснымі будзеце,</p>
<p>у часе грозным станеце як</p>
<p>авечкі ў рэзніцы.</p>
<p>П. Скарга</p>
</div>
<div class="CLEAR"></div>
<p> </p>
<p> </p>
<h5><a id="chapter35"></a>1</h5>
<p>Перад узгоркам, дзе стала вёска,</p>
<p>Татар чакае панскае войска.</p>
<p>Бо ёсць вядомка, што познім часам</p>
<p>Арда тут будзе сёння з папасам.</p>
<p>«Як толькі ткнецца арда з даліны,</p>
<p>З усіх бакоў вы абняць павінны.</p>
<p>Для абароны хацін вясковых</p>
<p>Не пашкадуйце мячоў сталёвых!»</p>
<p>Так план накрэсліў для гэтай справы</p>
<p>Вяльможны гетман польнай булавы.</p>
<p> </p>
<h5><a id="chapter36"></a>2</h5>
<p>Хто закаваны ў сталёвы панцыр,</p>
<p>І бога можа не пабаяцца.</p>
<p>У вёсцы шляхта з абозным збродам</p>
<p>Глуміцца стала па-над народам.</p>
<p>Ламаюць свірны, рабуюць хаты;</p>
<p>Галосяць, енчаць ад іх дзяўчаты.</p>
<p>Валам рабочым сякуць галовы,</p>
<p>А хто заплача — б’юць дадаткова.</p>
<p>І хто ж смяецца з тае расправы? —</p>
<p>Вяльможны гетман польнай булавы.</p>
<p> </p>
<h5><a id="chapter37"></a>3</h5>
<p>Да гэтай вёскі на шэрым змроку</p>
<p>Прыйшлі татары, пачулі ёкат.</p>
<p>«Не будзе бога вышэй Алаха!</p>
<p>Наш Сулейман тут дае ім жаху!</p>
<p>Дзе Сулеймана нага ступала,</p>
<p>Там застаецца спажывы мала.</p>
<p>Мы лепш на замак хадзем паходам,</p>
<p>Каб скончыць справу адным заходам.</p>
<p>У замку вораг жыве крывавы —</p>
<p>Вяльможны гетман польнай булавы».</p>
<p> </p>
<h5><a id="chapter38"></a>4</h5>
<p>Рабуе шляхта не горш татараў,</p>
<p>А ў небе водбліск другіх пажараў.</p>
<p>Як глянуў гетман — закалыхаўся:</p>
<p>— На конь, панове! Мой двор заняўся!..</p>
<p>Пакуль на коні, пакуль пагоня,</p>
<p>Там засталіся адны галоўні:</p>
<p>Што пагарэла, што паламана,</p>
<p>А гетманова ў палон забрана...</p>
<p>Заплакаў горка слязьмі няславы</p>
<p>Вяльможны гетман польнай булавы.</p>
<p> </p>
<h4><a id="chapter39"></a>МЕЛОДЫІ З ВАР’ЯЦКАГА ДОМУ</h4>
<p> </p>
<h5><a id="chapter40"></a>1</h5>
<p>Над цэлым светам я пан-вяльможа,</p>
<p>Што поўзаць, плаваць ці лётаць можа.</p>
<p> </p>
<p>Зямля і неба — мае багацці.</p>
<p>Я не баюся ніяк іх страціць.</p>
<p> </p>
<p>Замкнуў на ключ я ўсё чыста неба,</p>
<p>Збарсаў шнурамі цяжкую глебу.</p>
<p> </p>
<p>Канец вяроўкі і ключ трымаю.</p>
<p>Ніхто ніяк іх не атрымае!</p>
<p> </p>
<p>Людзі і духі! Залазьце ў норы,</p>
<p>Каб і не піскнуў які-каторы!</p>
<p> </p>
<p>Бо як галёкну, як грукну ботам,</p>
<p>Дык па зямлі вас пакоціць котам.</p>
<p> </p>
<p>Хай будзе ціха! Мне сон не здолець.</p>
<p>Згасіце сонца, бо ў вочы колець!</p>
<p> </p>
<p>Зіхцення многа?! Знайшлі прычыну! —</p>
<p>Вы пагаліце яму чупрыну,</p>
<p> </p>
<p>Як пагалілі мне адмыслова,</p>
<p>Каб не свяціў я святлом ружовым.</p>
<p> </p>
<h5><a id="chapter41"></a>2</h5>
<p>Вы гляньце! Д’ябал у печ ускочыў!</p>
<p>— Ну як там, нябожа?!</p>
<p>Агонь ён крыллем раздзьмухаваць хоча,</p>
<p>Як толькі можа.</p>
<p> </p>
<p>Мікстуру гатуе для свету ў той печы</p>
<p>З кітайскага маку.</p>
<p>Для паху крыві дадае чалавечай,</p>
<p>А слёз — для смаку.</p>
<p> </p>
<p>З французскіх газетаў даліў ён гарчыцы,</p>
<p>З нямецкіх — квасу,</p>
<p>А з надтэмзовых пагарда бруіцца</p>
<p>Для духу часу.</p>
<p> </p>
<p>У буталь ён выліў мікстуру, заторкнуў,</p>
<p>Каб як не пабегла.</p>
<p>І засмаліў ён той трунак прагорклы</p>
<p>Смалою з пекла.</p>
<p> </p>
<p>Вучонаю моваю даў сігнатуру,</p>
<p>На ёй жа словы:</p>
<p>«Хай людскасць п’е тройчы ў стагоддзе мікстуру</p>
<p>І будзе здарова».</p>
<p> </p>
<h5><a id="chapter42"></a>3</h5>
<p> </p>
<p> </p>
<h6><a id="chapter43"></a>Ліст пры адасланні кніжак</h6>
<p>Вельмі ўдзячны, пане браце,</p>
<p>За паважныя ўсе кнігі.</p>
<p>Але ў свеце, ў роднай хаце</p>
<p>Маю досыць я фатыгі.</p>
<p> </p>
<p>Як чало паважна змрокам</p>
<p>Крые хмара у прасторы!</p>
<p>Як паважным суне крокам</p>
<p>Пан ураднік да каморы!</p>
<p> </p>
<p>Як картэж ягоны следам</p>
<p>Удае павагі знакі.</p>
<p>Як паважна баба з дзедам</p>
<p>Зажывае ў нос табакі!</p>
<p> </p>
<p>Як індык, спусціўшы крылы,</p>
<p>Стаў паважна ля паркану...</p>
<p>Так абрыдла ўсё, мой мілы,—</p>
<p>Дагары нагамі стану!</p>
<p> </p>
<p>Урачыстасць, паказуха</p>
<p>Горш за ўсякае там ліха.</p>
<p>Лепш папраўдзе ведаць скруху,</p>
<p>Чым з хлуснёю бачыць пыху.</p>
<p> </p>
<p>I чаго ж чакаць далей нам,</p>
<p>Калі скрозь такая згуба?</p>
<p>Сэрца ў смутку безнадзейным,</p>
<p>А павага шчэрыць зубы.</p>
<p> </p>
<p>Бач, як смешна ўсё наўкола:</p>
<p>У людзях, сядзібах, мэце.</p>
<p>Кніжак мне прышлі вясёлых,</p>
<p>Каб смяяцца так, як дзеці.</p>
<p> </p>
<p>Каб пазбыцца думак сумных,</p>
<p>Што вядуць да безгалоўя.</p>
<p>Пасмяемся шумна-тлумна,</p>
<p>Можа, смех дадасць здароўя.</p>
<p> </p>
<p>Хай усе смяюцца людцы:</p>
<p>І чытакі і пісакі.</p>
<p>Дзед і баба хай смяюцца</p>
<p>Над сваім ражком табакі.</p>
<p> </p>
<p>Хай музыку смех абудзіць,</p>
<p>Хай смяюцца-плачуць струны.</p>
<p>Хай з магіл смяюцца людзі,</p>
<p>Хай з людзей смяюцца труны.</p>
<p> </p>
<p>Хай смяюцца хмары, горы,</p>
<p>Загучыць няхай сваволя.</p>
<p>Лес! Не выплачаш ты гора,</p>
<p>Лепш смяіся з лугу, з поля.</p>
<p> </p>
<p>Насмяюцца ўдосталь людзі —</p>
<p>Стане добра ў іх на сэрцы.</p>
<p>Хай чуваць высока будзе,</p>
<p>Як нам весела жывецца.</p>
<p> </p>
<h5><a id="chapter44"></a>4</h5>
<p>Заходзь, пане доктар! З вялікай асветы</p>
<p>Вядома і пра мінералы?!</p>
<p>На пацеркі глянь, што на шыю мне ўздзеты,</p>
<p>Каб немач хутчэй уцякала.</p>
<p> </p>
<p>Цвярдзей, чым алмазы, блішчаць, нібы сонца,</p>
<p>Чысцей, чым вада у крыніцы.</p>
<p>Ад бляскаў вясёлкавых з кожнага донца</p>
<p>Праменне бясконца бруіцца.</p>
<p> </p>
<p>А ў пацерцы самай — чырвонае зёрка,</p>
<p>Макулінка ў яснай пярліне.</p>
<p>Яно зіхаціць, як нябесная зорка,</p>
<p>Мяняецца ў кожнай хвіліне.</p>
<p> </p>
<p>Духмяныя пацеркі гэтыя надта,</p>
<p>Як пах у блакітным прасторы.</p>
<p>Але ж іх падносіць да вуснаў не варта:</p>
<p>Атруціць пякельная горыч.</p>
<p> </p>
<p>Ну?! Што ж то за камень? Скажы, эскулапе!</p>
<p>Га! Непадатная справа?!</p>
<p>Не схопіць навука ўсяго, не аблапіць,</p>
<p>Хоць вельмі б цікава!</p>
<p> </p>
<p>Не ведаеш? Што?! — Тут навукі нямнога,</p>
<p>Тлумачыць паможа мне сэрца:</p>
<p>То слёзы бяздольнага негра, якога</p>
<p>Плантатар грызе, крыважэрца.</p>
<p> </p>
<h5><a id="chapter45"></a>5</h5>
<p>Выпінаецца коцік,—</p>
<p>Не галодны варкоцік!</p>
<p>— Коця, што на сняданне</p>
<p>Меў ты да выпінання?</p>
<p>Можа, быў ля паляны</p>
<p>І, за камень схаваны,</p>
<p>Асачыў птушанятку,</p>
<p>Што прыемную згадку</p>
<p>Ў нас праносіць вясною</p>
<p>Над усёй стараною?</p>
<p>Вылятае на ранку</p>
<p>З пазлацістай заранкі</p>
<p>І, спавіта ў праменне,</p>
<p>Іх на песні адменіць?</p>
<p>Аж зіхціць шчабятанне!</p>
<p>Часам сумна так стане,</p>
<p>Што заплачаш, здаецца.</p>
<p>Часам весела ў сэрцы,</p>
<p>Аж пайшоў бы у скокі,</p>
<p>Рукі ўзяўшы у бокі...</p>
<p>Перад птушкамі, ўкоса</p>
<p>Узлятае ў нябёсы</p>
<p>І на тым акіяне</p>
<p>Пачынае спяванне.</p>
<p>Завядомвае неба,</p>
<p>Што тут людзі без хлеба,</p>
<p>Што патрэбна нам ласка,</p>
<p>А не панская ляска.</p>
<p>Калі ж неба расчуліць,</p>
<p>Долу падае куляй,</p>
<p>Над аратым кружляе,</p>
<p>І «дзень добры» спявае.</p>
<p>— Не гаруй, чалавеча,</p>
<p>Гора наша не вечна!</p>
<p>Праміне навальніца!</p>
<p>Сей, а будзе пшаніца! —</p>
<p>Гэта ж ангел, не птушка!</p>
<p>Шчасце й з той весялушкай!</p>
<p>Як заступніца нівы,</p>
<p>Як паэт наш праўдзівы.</p>
<p>Колькі светлага ў песні!</p>
<p>Каб ды тое ўсё здзейсніць!</p>
<p> </p>
<p>А ты, коця, мажліва,</p>
<p>Асачыўшы цярпліва,</p>
<p>Кіпцюрамі раптоўна</p>
<p>Супыніў спеў цудоўны,</p>
<p>Па-зладзейску, знянацку</p>
<p>Загубіў нам спявачку?</p>
<p>Адкажы, дзе жаўрук наш,</p>
<p>Што ўзнімае ўсіх рупна</p>
<p>І усіх, хто мадзее,</p>
<p>Надарае надзеяй?</p>
<p>Кот зірнуў рызыкоўна,</p>
<p>Як бязвінны ўсё роўна,</p>
<p>Кіпцюры ашчаперыў</p>
<p>І уклаўся на пер’і...</p>
<p> </p>
<p>Па сцяне кот скрабецца.</p>
<p>— Коця! Ты, жываедца!</p>
<p>Ненажорнае горла,</p>
<p>На абедзе што жорла?</p>
<p>Можа, быў ты на ловах</p>
<p>У прасторах гаёвых,</p>
<p>Дзе ляшчына цяніста,</p>
<p>Дзе крыніца празрыста?</p>
<p>Там, ля вербіны ніцай,</p>
<p>Ля празрыстай крыніцы,</p>
<p>Смерць для птушкі прынёс ты,</p>
<p>Не звычайнай, не простай,</p>
<p>Што ў цішы вечаровай,</p>
<p>У ляшчыне шатровай</p>
<p>Сум цяжкі разганяе</p>
<p>І заместа адчаю</p>
<p>Ў сэрцы радасць калыша</p>
<p>Ў вечаровым зацішшы?</p>
<p>Слухаць спевы цікава</p>
<p>І ляшчыне, і травам.</p>
<p>Месяц нават двурогі</p>
<p>Збочыў з вечнай дарогі.</p>
<p>Стаў і ціха ўздыхае</p>
<p>Каля нашага гаю.</p>
<p>Слёзы коцяцца з неба</p>
<p>Ў засмучоную глебу,</p>
<p>Асядаюць на кветы</p>
<p>Там расой непрыкметнай. ...</p>
<p>...Адкажы, кат пракляты,</p>
<p>Загубіў салаўя ты?!</p>
<p> </p>
<p>Сеў пачвара за госця,</p>
<p>Кроў вылізвае з поўсці.</p>
<p>На драпежніку гэтым</p>
<p>Кроў ляснога паэта...</p>
<p>Як дзіця, кот гуляе,</p>
<p>Хіжа ўсё ж пазірае.</p>
<p>— Што ты іклы ашчэрыў?</p>
<p>Дзе ты, як ты вячэраў?</p>
<p>Можа, ў дзікі свой звычай,</p>
<p>Лазіў ты па здабычу,</p>
<p>Не баяўшыся грэху,</p>
<p>Пад сялянскую стрэху?</p>
<p>Там, дзе ластавак борздых</p>
<p>Прымацованы гнёзды,</p>
<p>З аднаго, на астатак,</p>
<p>З’еў усіх ты пісклятак,—</p>
<p>Дзетак ластаўкі шчырай?</p>
<p>Свой пакінуўшы вырай,</p>
<p>Гэта птушка спрадвеку</p>
<p>Аддае чалавеку</p>
<p>На апеку-патолю</p>
<p>Сваю радасць і долю:</p>
<p>І гняздо і пісклятак,</p>
<p>Свой святы ўвесь дастатак.</p>
<p>Яна ў нас гаспадыня,</p>
<p>Лета носіць краіне.</p>
<p>Ціхім, цёплым надвор’ем,</p>
<p>Па-над хатай, над дворам</p>
<p>І праз дзень і падвечар</p>
<p>Безупынна шчабеча,</p>
<p>Дадае так ахвоты</p>
<p>Гультаям да работы.</p>
<p>— Ці вам сну не хапае,</p>
<p>Ці хвароба якая?</p>
<p>Дзе вы? Што вы? Ці жывы?</p>
<p>Не марудзьце са жнівам!</p>
<p>Звозьце ў гумны ўсё збожжа!</p>
<p>Калі ж хмары абложаць,</p>
<p>Нізка лётаюць, сквіляць:</p>
<p>— Дождж! Дождж будзе праз хвілю!</p>
<p> </p>
<p>Чуеш?.. Енчаць так глуха!..</p>
<p>Па-над гнёздамі скруха.</p>
<p>След пакінуў ты горкі:</p>
<p>Кроў і дзетак іх пёркі.</p>
<p>Гора ў птушак якое!</p>
<p>Як клянуць нас з табою!</p>
<p>Б’юцца грудцамі ў сцены,</p>
<p>Дзетак клічуць дарэмна...</p>
<p> </p>
<p>Чуе, пэўна, ён сорам,</p>
<p>Страшным лыпае зорам.</p>
<p>Больш няма ўжо сумнення,</p>
<p>Больш няма ўжо цярпення!</p>
<p>Загубіць ва ўсім лёсе</p>
<p>Хіжаку давялося</p>
<p>Стрэх вясковых такую</p>
<p>Гаспадыньку малую.</p>
<p> </p>
<p>Кот па-здрадніцку муркаць</p>
<p>Стаў, залёгшы ў пячурку.</p>
<p>Сном накрыўся ён потым</p>
<p>Пасля сытнай работы.</p>
<p>Я ж яго цераз спіну</p>
<p>Як пагладзіў дубінай!</p>
<p>Праз адно вокамгненне</p>
<p>Знік драпежнік у сені,</p>
<p>На дварышча, ў прысады...</p>
<p>Даць не спраўлюся рады!</p>
<p>Га! На дрэве?! Ну, годзе!</p>
<p>Пачакай жа ты, злодзей!</p>
<p> </p>
<p>Пан дазорца шпіталю</p>
<p>Асачыў мяне здалю.</p>
<p>Загадаў чалядзінцам</p>
<p>З дрэва зняць на дзядзінцы,</p>
<p>Потым зімнай вадою</p>
<p>Паліваць за ўсё тое</p>
<p>І у цесны закутак</p>
<p>Пасадзіць на пакуту.</p>
<p> </p>
<p>«Хлеб з вадой на трыднёўку!»</p>
<p>Не вазьму я да толку:</p>
<p>Што? Ды ў чым я правінны?</p>
<p>Помсціў я за нявінных,</p>
<p>За пакрыўджаных птушак,</p>
<p>За малых весялушак.</p>
<p>Што ж магло быць другое</p>
<p>За батурства такое?</p>
<p> </p>
<p>Пане! Я ў адчаі:</p>
<p>Тых ён птушак канчае,</p>
<p>Пазірае скрозь шчылін</p>
<p>На пабітых птушылін.</p>
<p>А жывём мы на свеце</p>
<p>Ў дзевятнастым сталецці!</p>
<p>Мабыць, плёну не будзе,</p>
<p>Не палепшаюць людзі!</p>
<p>Што ж мне трэба? Мой божа,</p>
<p>Мне заснуць дапаможаш?!</p>
<p> </p>
<h5><a id="chapter46"></a>6</h5>
<p>Смешна ходзіць штось такое</p>
<p>Ў тым пакоі:</p>
<p>Горад збоку, вёску з краю</p>
<p>Ўспамінаю.</p>
<p>На курынай ножцы хата</p>
<p>Віхраваста.</p>
<p>Там утульная карчомка</p>
<p>Сівагронка.</p>
<p>І палац там на адхоне</p>
<p>Стоваконне.</p>
<p>А касцельчык ледзь мадзее</p>
<p>Ў ветравеі.</p>
<p>На слупах стаіць падпёрты</p>
<p>Дах падзёрты.</p>
<p>Залажыў там нехта кветнік,</p>
<p>Мох і вейнік.</p>
<p>Людзі ходзяць, блудзяць, бродзяць —</p>
<p>Не даходзяць!</p>
<p>Сонны пойдзе ці паедзе</p>
<p>Стуль у недзе?!</p>
<p>І няма на свеце смеху</p>
<p>Ў гэтым грэху.</p>
<p>Кліча з вежы звон пабіты:</p>
<p>«На малітву!»</p>
<p>На прабойнай каляіне</p>
<p>Дамавіну</p>
<p>На руках дзяды чатыры</p>
<p>Цягнуць шчыра.</p>
<p>І разуты, і раздзеты</p>
<p>Праўдай свету.</p>
<p>Паглядзеўшы гэтай праўды,</p>
<p>Уцякаў бы.</p>
<p>Бабкі бедныя, з шпіталю,</p>
<p>Свечы ўзялі.</p>
<p>Арганісты перад імі</p>
<p>Ног не ўздыме:</p>
<p>Мусіў выпіць для запалу</p>
<p>Кардыялу<sup><a href="#footnote-2">2</a></sup>,</p>
<p>Бо з запалу цягне тоны</p>
<p>Антыфоны.</p>
<p>А як гукне «Адпушчэнне»</p>
<p>Ці «Збавенне»,</p>
<p>«Памяць вечную» як пальне</p>
<p>Капітальна,</p>
<p>Дык, здаволены работай,</p>
<p>Лясне ботам.</p>
<p>За труною малавата</p>
<p>Праважатых.</p>
<p>Выйшлі людзі простых станаў</p>
<p>Для пашаны,</p>
<p>Хлапчукі прыбеглі з поля</p>
<p>Для сваволі.</p>
<p>Сябры два, правёўшы крыху,</p>
<p>Зніклі ціха.</p>
<p>Толькі рэкнулі: — А шкода!</p>
<p>Даўся зводу!</p>
<p>Сэрца, як вулкан, яскравай</p>
<p>Поўна лавай.</p>
<p>Так уласная ўся сіла</p>
<p>І спаліла.</p>
<p>А цяпер што? Усё забыта:</p>
<p>Труп і — квіта!</p>
<p> </p>
<p>— Што гугніш-пяеш нячыста</p>
<p>Арганісты?</p>
<p>Труп, як бачна, і па сконе</p>
<p>Ў добрым тоне.</p>
<p>Сцяты ў вуснах надзвычайны</p>
<p>Енк адчайны.</p>
<p>Лоб разумны і адкрыты.</p>
<p>Хто ж такі то?!</p>
<p> </p>
<p>Так спытаўся пан далёкі</p>
<p>Пры маноклі.</p>
<p>Арганісты растлумачыў:</p>
<p>— Не партачым!</p>
<p>Па-латыні і па нотах</p>
<p>Спеў сумотны.</p>
<p>А нябожчык перад панам —</p>
<p>Апантаны:</p>
<p>Быў на хмарах у вандроўцы,</p>
<p>Вершатворца.</p>
<p> </p>
<p>Усё жыццё пароўся ў кнігах.</p>
<p>А на ліха?</p>
<p>Гэта «іншы» быў заўсёдны,</p>
<p>Бо не модны.</p>
<p>Ачмуралі, як малога,</p>
<p>Ўсе нябогу.</p>
<p>Слёзы ліў, казаўшы ў дужках,</p>
<p>На падушку.</p>
<p>А красуня, сэрцу міла,</p>
<p>Знелюбіла.</p>
<p>І сяброў не меў сумленных,</p>
<p>Шчырых, пэўных.</p>
<p>Вершы згрызлі з добрай шаны</p>
<p>Крытыканы.</p>
<p>Ўсё дабро ўзяла ў абоймы</p>
<p>Родных плойма.</p>
<p>Так ішла за справай справа</p>
<p>Нецікава.</p>
<p>Жаль вялікі ў галаву ўзяў —</p>
<p>Цэлы вузел.</p>
<p>Больш — спаткаўшы чалавека</p>
<p>Бег наўцекі.</p>
<p>І пайшла ў людзей гаворка,</p>
<p>Слухаць горка:</p>
<p>— Ў галаве яго мудрэчай —</p>
<p>Кукарэча?!</p>
<p>Захварэў, не мае есці.</p>
<p>Злыя весці!</p>
<p>На камінку корч пылае —</p>
<p>Дагарае.</p>
<p>Ён жа, ў часе найцяжэйшым,</p>
<p>Піша вершы! —</p>
<p>Тут жа з енкам, як у трасцы,</p>
<p>Стаў пытацца:</p>
<p>— Ды калі ў пясок паложыш,</p>
<p>Моцны божа?</p>
<p>Я ж любіў так! Мне ж, затое,</p>
<p>Ўсё благое?! —</p>
<p>Адышоў ён так са свету...</p>
<p>Што паэту?!</p>
<p>Нам — хаваць прыйшла калейка</p>
<p>Без капейкі.</p>
<p>Хто заплаціць?! Той, багаты</p>
<p>Літаратар?!</p>
<p>Дармавая песня — гора,</p>
<p>Вяне скора.</p>
<p>Га!.. Дзядулі і бабулі,</p>
<p>Ці вы чулі?!</p>
<p>Гэй! Гукнём мы ля магілы</p>
<p>З поўнай сілы:</p>
<p>Памяць вечную дай божа</p>
<p>Для нябожы!</p>
<p>Хай святло,— спявайце дзеці,—</p>
<p>Вечна свеціць!</p>
<p> </p>
<h4><a id="chapter47"></a>ТЫ ПАМЕРЦІ НЕ ПАВІННА</h4>
<p>Мкнуць хвіліны, мкнуць гадзіны,</p>
<p>А за імі зімы, леты.</p>
<p>Трапіш там і ў дамавіну</p>
<p>Ты, залётны госць Сусвету.</p>
<p> </p>
<p>Павандруе дух сірочы</p>
<p>У нябесныя вышыні.</p>
<p>А труну пацук паточыць,</p>
<p>Парахно касцей раскіне.</p>
<p> </p>
<p>Перад тым жа труп застылы</p>
<p>Урачыста несці мусяць.</p>
<p>І прамоўца, люба-міла,</p>
<p>Пра цябе народу схлусіць.</p>
<p> </p>
<p>З плачам пекным апранецца</p>
<p>Чорнай сукняй, як да балю,</p>
<p>І яна... Друг адгукнецца</p>
<p>Вершам сумным, поўным жалю.</p>
<p> </p>
<p>Вось і ўсё, бадай, для цела,</p>
<p>Ды зямлі вільготнай груддзе...</p>
<p>Дзе ж усё, што летуцела,</p>
<p>Што агнём паліла грудзі?</p>
<p> </p>
<p>ўсё пагасла, ўсё патухла —</p>
<p>Думкі, сэрца, шчасце, слёзы.</p>
<p>Рэшткі ўсе, як пацяруху,</p>
<p>Вецер звее ў ніцы лозы.</p>
<p> </p>
<p>Песня! Я ў табе пакіну</p>
<p>Варты неба дар нябесны!</p>
<p>Ты памерці не павінна,</p>
<p>А з табой і я ўваскрэсну!</p>
<p> </p>
<p>Нелюдзь, пэўна, мкнуцца будзе</p>
<p>Здратаваць цябе і сцерці.</p>
<p>Але знойдуцца і людзі</p>
<p>Паратунак даць ад смерці!</p>
<p> </p>
<h3><a id="chapter48"></a>Максім Рыльскі</h3>
<p> </p>
<h4><a id="chapter49"></a>Мова</h4>
<p> </p>
<p> </p>
<div class="EPIGRAPH">
<p>...Трэба даглядаць наш сад.</p>
<p><i>Вальтэр</i></p>
</div>
<div class="CLEAR"></div>
<p> </p>
<p>Як пораст вінаграднае лазы,</p>
<p>Мілу*йце мову. Пільна й неадкладна</p>
<p>Бур’ян паліце. Каб чысцей слязы</p>
<p>Яна была. Надзейна і дакладна</p>
<p>Яна заўжды хай служыць вам усім,</p>
<p>Хоць і жыве жыццём сваім жывым.</p>
<p> </p>
<p>Паслухайце, як акіян спявае —</p>
<p>Народ гаворыць. З шумам морскіх вод</p>
<p>Любоў і гнеў. На свеце не бывае</p>
<p>Настаўнікаў мудрэйшых, чым народ.</p>
<p>Тут што ні слова — перлаў зіхаценне,</p>
<p>І чалавек, і праца, і натхненне.</p>
<p> </p>
<p>Збірайце плён, як рупны гаспадар</p>
<p>Плады збірае ў дагляданым садзе.</p>
<p>Народны слоўнік — гэта пышны яр,</p>
<p>Цудоўны скарб ён дасць вам пры даглядзе.</p>
<p>Не майце гневу да маіх парад</p>
<p>І не лянуйцеся вы свой дагледзець сад.</p>
<div class="endnote-block">
<div class="footnote"><p><sup><a id="footnote-1">1</a></sup> Літаральна адпавядае сучаснаму «фельдмаршал».</p>
</div>
<div class="footnote"><p><sup><a id="footnote-2">2</a></sup> «Сардэчныя» кроплі, моцная гарэлка.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>