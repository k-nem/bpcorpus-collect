<div class="container">
<div class="book-utils">
<div id="qrcode"></div>
<a href="/Vasil_Zujonak/Dala_pryroda_mnie_vadu_i_cvierdz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Зуёнак -->
<!-- HEADER_FIELD CreationYear: 1981 -->
<!-- HEADER_FIELD FirstPublicationYear: 1981 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Дала прырода мне ваду і цвердзь...» -->
<!-- HEADER_FIELD Uploaded: 2011-08-02T08:00:02Z -->
<h2><a href="http://knihi.com/Vasil_Zujonak/">Васіль Зуёнак</a></h2>
<h2>«Дала прырода мне ваду і цвердзь...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дала прырода мне ваду і цвердзь,</p>
<p>Дала агонь, каб не блукаў я слепа,</p>
<p>Дала жыццё, а з ім дала і смерць...</p>
<p>Дала зямлю — а я глядзеў у неба...</p>
<p> </p>
<p>А каб агонь свяшчэнны не патух,</p>
<p>Каб зноў не захлынуўся чорнай багнай,</p>
<p>Дала прырода мне высокі дух.</p>
<p>А я ствараў багоў — я неба прагнуў...</p>
<p> </p>
<p>Я шмат чаго тады не разумеў,</p>
<p>Я і цяпер, бадай, не разумею.</p>
<p>Я іх ствараў, і з імі я старэў.</p>
<p>Як і цяпер ствараю і старэю.</p>
<p> </p>
<p>Усё, што сёння ісцінай слыло,</p>
<p>Назаўтра толькі рэхам адгукнецца.</p>
<p>I сіняй птушкі сіняе крыло</p>
<p>Кавалкам неба ў сэрцы разаб'ецца.</p>
<p> </p>
<p>Загадкі непазнаных берагоў...</p>
<p>Адказ — адна ў мяне самаахова.</p>
<p>Адказу не было — ствараў багоў,</p>
<p>Каб потым іх забыць і ўславіць новых.</p>
<p> </p>
<p>Бог — невядомасць. Вечны вораг мой.</p>
<p>Яго ствараю і яго звяргаю.</p>
<p>Бясконцы з ім і ўсеадольны бой.</p>
<p>Яго кляну, яму ж і прысягаю.</p>
<p> </p>
<p>Быў атам — «непадзельны» — атам-бог.</p>
<p>Цяпер — цяпер ажно дыханне зойме,</p>
<p>Калі ступаю праз яго парог —</p>
<p>Галактыку адкрыць у пі-мезоне*.</p>
<p> </p>
<p>Якое неба заўтра засялю?</p>
<p>З якіх арбіт пабачацца мне цуды?</p>
<p>Не ведаю. Адно скажу: зямлю —</p>
<p>Вось гэту, грэшную, ніколі не забуду.</p>
<p> </p>
<p>Як ёсць яна — я сэнс вышынь лаўлю,</p>
<p>Ствараю неба — сонечны паганец**.</p>
<p>А дайце неба — я ствару зямлю,</p>
<p>I пойдзе ўсё зваротнымі кругамі.</p>
<p> </p>
<p><i>* Пі-мезон — элементарная часціца (фіз.).</i></p>
<p><i>** Сонечны паганец — тут: прыхільнік язычніцкіх вераванняў, адухаўлення прыроды.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>