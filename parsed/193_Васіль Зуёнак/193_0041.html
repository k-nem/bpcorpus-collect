<div class="container">
<div class="book-utils">
<div id="qrcode"></div>
<a href="/Alaksandar_Puskin/Pryhazuni,_jakaja_niuchala_tytun.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Прыгажуні, якая нюхала тытунь -->
<!-- HEADER_FIELD Translation: Васіль Зуёнак -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Прыгажуні, якая нюхала тытунь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Няўжо? заместа руж, Амурам блаславёных,</p>
<p>      Цюльпанаў, ганарыста нахілёных,</p>
<p>Духмяных ландышаў, язмінаў і лілей,</p>
<p>      Якія ты заўжды любіла</p>
<p>      І кожны дзень раней насіла</p>
<p>      Ты на грудзях, што мармуру бялей. —</p>
<p>      Няўжо, цудоўная Клімена,</p>
<p>У гусце дзіўная такая перамена!..</p>
<p>Не кветку раннюю панюхаць любіш ты,</p>
<p>      А з д’ябальскай травы зялёнай</p>
<p>            Злы парашок, натхнёны</p>
<p>            Штукарствам цемнаты!</p>
<p>Няхай ужо сівы прафесар Гетынгена,</p>
<p>Над кафедрай сагнуўшыся дугой,</p>
<p>Уткнуўшы ў лацінізм глыбокі розум свой,</p>
<p>      Тытунь, каб кашаль збіць нязменны,</p>
<p>Піхае ў доўгі нос знямоглаю рукой;</p>
<p>      Няхай ужо драгун вусаты</p>
<p>      Світальным часам ля акна</p>
<p>      З абрыўкамі скупога сна</p>
<p>Заморскай люлькаю дым гоніць шараваты;</p>
<p>І прыгажуня хай шасцідзесяці год,</p>
<p>З каханнем адстаўным і ў адпачынку ў грацый,</p>
<p>Краса, з якой і на падстаўках не ўтрымацца,</p>
<p>Дзе збіліся маршчыны ў карагод,</p>
<p>      Няхай яна пляткарыць і зявае</p>
<p>І з верным тытунём свой смутак забывае... —</p>
<p>А ты, цудоўная!.. калі тытунь табе</p>
<p>Так падабаецца — о лёгкасць уяўлення! —</p>
<p>      Дык хай бы я на свеце не гібеў,</p>
<p>      А з табакеркі, з захапленнем,</p>
<p>Трапляў у пальчыкі, як гэты парашок,</p>
<p>      Каб да грудзей у радасным трымценні</p>
<p>Мне пад шаўковы сыпацца платок</p>
<p>І нават... можа быць... Ды што! пустая мара.</p>
<p>      Ніколі не бываць таму.</p>
<p>      Зайздроснік-лёс, як злая хмара!</p>
<p>      Чаму ж я не тытунь, чаму!..</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Vasil_Zujonak/">Васіль Зуёнак</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>