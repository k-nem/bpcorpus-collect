<div class="container">
<div class="book-utils">
<div id="qrcode"></div>
<a href="/Ales_Harun/Himn_rodnaj_movie_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1914 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гімн роднай мове -->
<h2><a href="http://knihi.com/Ales_Harun/">Алесь Гарун</a></h2>
<h2>Гімн роднай мове</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>О, мова родная мая!</p>
<p>Вяскова, проста, а святая —</p>
<p>Хацеў бы свету крыкнуць я,</p>
<p>Што сэрцам ўсёгды паўтараю:</p>
<p>Хвала табе! О, церпяліва,</p>
<p>За муку вечную тваю —</p>
<p>Дагэтуль ты ўсяму надзіва</p>
<p>Схавала моц вялікую...</p>
<p>Не згінула... мерлі хаця</p>
<p>Прадзеды, дзеды і іх ўнукі —</p>
<p>Табой ж гаворыць іх дзіця,</p>
<p>І зноў ты, мова, церпіш мукі...</p>
<p>Хвала табе! Бо дні вякамі</p>
<p>Ішлі над гэным светам ўсім,</p>
<p>А ты трывала ўсцяж і з намі...</p>
<p>Хвала табе — табе і ім,</p>
<p>Хто здрады ў жыццейку не знаў,</p>
<p>Нягледзячы на хмары бед,</p>
<p>Хто ўсцяж табою стараваў,</p>
<p>Сцярпеўшы здзекаў пераслед.</p>
<p>Хвала табе! Прайшло ўжо тое...</p>
<p>Хоць не зусім, але мінецца:</p>
<p>Пачулі мы, што нам святое</p>
<p>І да чаго сардэнька б’ецца...</p>
<p>Хвала табе! О, дарагая!</p>
<p>О, беларуска проста мова!</p>
<p>Што сон магільны прарываеш,</p>
<p>Нясеш нам знак на жыцце нова!</p>
<p>Хвала табе! Вяліку справу</p>
<p>Спраўляеш ты між нас сярод,</p>
<p>Адвечнай кормячы нас стравай,</p>
<p>Даеш салодкі жыцця мёд.</p>
<p>Хвала ж табе — на кожным месцы —</p>
<p>Па вёсках ўсіх ды гарадох,</p>
<p>Па Беларусі кожнай рэсцы</p>
<p>Гудзеў бы я, каб толькі мог!..</p>
<p>Хвала табе! — гудзеў бы ўсім,</p>
<p>На ўсю Бацькоўшчыны зямліцу,</p>
<p>Каб толькі вось братом сплючым</p>
<p>Дапамагчы са сну збудзіцца...</p>
<p>Хвала табе, о, родна мова.</p>
<p>Шапочуць лісці, рэчкі, зоры —</p>
<p>Гаворыць поле скрозь вяскова,</p>
<p>Грымяць лясы, прыгоркі, горы...</p>
<p>Хвала табе — няхай ж нясецца</p>
<p>Па Беларусі ўсёй шырокай...</p>
<p>Да сонейка няхай ўздымецца,</p>
<p>Да зорачак ў высі высокай!..</p>
<p>Хвала табе няхай жа будзе</p>
<p>У кожным сэрцы, ў кожнай грудзі!</p>
<p>І ад малога, й ад старога,</p>
<p>І ад мяне, сына тваёга,—</p>
<p>Хвала табе!..</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>