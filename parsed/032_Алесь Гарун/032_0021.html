<div class="container">
<div class="book-utils">
<div id="qrcode"></div>
<a href="/Ales_Harun/Braty_Dakul_my_budziem_spac_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1914 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Браты! Дакуль мы будзем спаць? -->
<h2><a href="http://knihi.com/Ales_Harun/">Алесь Гарун</a></h2>
<h2>Браты! Дакуль мы будзем спаць?</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Браты! дакуль мы будзем спаць</p>
<p>Страшэнным сном, бо сном магілы?!</p>
<p>Браты! ці не пара ўжо ўстаць —</p>
<p>Да працы ўзяцца што ёсць сілы?!</p>
<p>Увакола нас жыццё кіпіць,</p>
<p>Мы — толькі мы — яшчэ спімо,</p>
<p>Калі ж народным жыццём жыць —</p>
<p>Калі мы ўрэшце пачнямо?!</p>
<p>Над намі хмурны вісяць ночы,</p>
<p>І громы бед не будзяць нас,</p>
<p>Бо закрываем свае вочы —</p>
<p>Не бачым, як народ уграз...</p>
<p>Ў лята*ргу грозным лежымо,</p>
<p>І страх бярэ яго прарваць,</p>
<p>Ды дзіўны сны падчас снімо,</p>
<p>Што трудна нават расказаць...</p>
<p>Што мы — не мы! нам нат здаецца,</p>
<p>Вялікасць інша нас дурыць —</p>
<p>І сэрца шмат каго з нас б’ецца,</p>
<p>Каб як для іншых толькі жыць...</p>
<p>Чужое славіць слаўна імя</p>
<p>Сваёю працаю-крывёй</p>
<p>І жыць ў затрутым славай дыме —</p>
<p>І гінуць... гінуць, Божа мой!</p>
<p>Для краю гінуць — для братоў,</p>
<p>Збяднелых, цёмных і няшчасных,</p>
<p>Што мучацца вось ад вякоў,</p>
<p>Не маючы дзён жыцця ясных...</p>
<p>І гінуці для роднай мовы</p>
<p>Сваіх бацькоў і запрадзедаў,—</p>
<p>Браточак мой! ах, каб ты ведаў —</p>
<p>Страшэнна гэта рэч... гатовы</p>
<p>Хутчэй дык я на смерць лютую,</p>
<p>На вечны ў пекле цяжкі мукі —</p>
<p>Змяніць чым мову на чужую,</p>
<p>Здрадзіцелем чым быці ўнукаў!..</p>
<p> </p>
<p>Браты! Кругом жыццё кіпіць,</p>
<p>А мы й далей яшчэ спімо...</p>
<p>Калі ж народным жыццём жыць,</p>
<p>Калі мы ўрэшце пачнямо?!</p>
<p> </p>
<p>Даволі спаць! І вон што злое —</p>
<p>Магільны сон пара прарваць...</p>
<p>Нашто нам толькі ўсё чужое?</p>
<p>Пара да працы сваёй ўстаць!..</p>
<p> </p>
<p>Пара! Пара! Нясецца стон</p>
<p>Вялікі, громкі з-пад магілы,</p>
<p>Шумяць лясы з усіх старон —</p>
<p>Пара устаць, злучыць нам сілы!</p>
<p>Рука у руку, усе разам,</p>
<p>З вялікай думкаю адной,</p>
<p>Як за цудоўным нам абразам —</p>
<p>Усяго народу грамадой —</p>
<p>Павінны ўстаць, ісці мы дружна</p>
<p>Па лепшу долю прышлых векаў!..</p>
<p>Даволі жыці нам з ялмужны!..</p>
<p>Пара мець імя чалавекаў!..</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>