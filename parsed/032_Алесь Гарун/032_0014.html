<div class="container">
<div class="book-utils">
<div id="qrcode"></div>
<a href="/Ales_Harun/Apiakun_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1918 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Апякун -->
<h2><a href="http://knihi.com/Ales_Harun/">Алесь Гарун</a></h2>
<h2>Апякун</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Байка</i></p>
<p>Недарма прыказка ў народзе —</p>
<p>Бяда адна к нам не прыходзе.</p>
<p>У вялікім і багатым месце,</p>
<p>Здаецца, на усходзе гдзесьці,</p>
<p>Удава, йшчэ моцная кабета,</p>
<p>Памерла раптам. Праўда гэта,</p>
<p>Што смерць людзям не навіна,</p>
<p>Але ж пакінула яна</p>
<p>Дзяцей, каторых гадавала,</p>
<p>Тых, што дадзённа лупцавала</p>
<p>І так таўкла, як крупы ў ступе,</p>
<p>За тое, што трымала ў купе.</p>
<p>Няшчасныя не зналі б дзеці,</p>
<p>Куды сябе з бядой падзеці,</p>
<p>Каб з сэрцам людзі не знайшліся,</p>
<p>Што памагчы ім узяліся.</p>
<p>Суседзі, бачыце, успомніўшы аб Богу,</p>
<p>А можа, ўгледзеўшы сабе перасцярогу,</p>
<p>Сказалі як адзін: «Паможам,</p>
<p>чым можам!»</p>
<p>Знайшлі Марыльцэ жаніха —</p>
<p>Была дзяўчына у парэ,—</p>
<p>А Петруся за пастуха</p>
<p>Служыць аддалі у дварэ.</p>
<p>«Каму ж бы Яначку аддаць?»</p>
<p>Гадкоў, здаецца, меў ён з пяць.</p>
<p>«Ну, што ж — хай будзе мой хлапец»,—</p>
<p>Сказаў знаёмы ўсім шавец,</p>
<p>Які ў суседнім жыў даму.</p>
<p>Шаўцу таму</p>
<p>Ніхто дзяцей сваіх ў навуку не даваў,</p>
<p>Бо кожны добра знаў,</p>
<p>Што у шаўца дзіцяці — мука, не навука.</p>
<p>Сам п’яніца, гультай і абібок,</p>
<p>А з вучняў выціскаў апошні сок.</p>
<p>Бывала, дацямна сушыў іх за работай!</p>
<p>«Я,— кажа,— хлопчыка з ахвотай</p>
<p>Сабе вазьму.</p>
<p>Імя сваё і цэх яму</p>
<p>І хлеб штодзённы дам».</p>
<p>Дык мо, здаецца вам,</p>
<p>Што праўду шчырую пачуў ён ад народу?</p>
<p>Суседзі далі згоду!</p>
<p>Рацэю трэба вам?</p>
<p>— Заўсёды слабым гора,—</p>
<p>Увесь свет гавора.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>