<div class="container">
<div class="book-utils">
<div id="qrcode"></div>
<a href="/Ales_Harun/Hej_za_z,_maja_vioska_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1913 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1913 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гэй жа ж, мая вёска!.. -->
<h2><a href="http://knihi.com/Ales_Harun/">Алесь Гарун</a></h2>
<h2>Гэй жа ж, мая вёска!..</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гэй жа ж, мая вёска!</p>
<p>Як ты дзісь<sup><a href="#footnote-1">20</a></sup> далёка —</p>
<p>Каб глядзеў і доўга,</p>
<p>Не убачыць вока</p>
<p>Тваіх стрэх з саломы,</p>
<p>Мохам часу крытых,</p>
<p>Вокенцаў маленькіх,</p>
<p>Хат, ў зямлю убітых,</p>
<p>Гумнаў і хлявочкаў,</p>
<p>Нізенькіх, як хаты,</p>
<p>Вулічкі ўсяродку —</p>
<p>Крыху крываватай...</p>
<p>І за вёскай крыжа,</p>
<p>Што помніць дзядоў,</p>
<p>Мосціка праз рэчку...</p>
<p>І абшар палёў...</p>
<p>Адышло ўсё гэта,</p>
<p>Недзе дзісь далёка,</p>
<p>Каб глядзеў і доўга,</p>
<p>Не убачыць вока:</p>
<p>Засланяюць горы</p>
<p>І лясісты кнеі<sup><a href="#footnote-2">21</a></sup></p>
<p>Дык да роднай вёскі</p>
<p>Даляцець умеюць.</p>
<p>Толькі ўспомніў даўны</p>
<p>Гора дні, уцехі,</p>
<p>Думка мігам скоча</p>
<p>Пад вясковы стрэхі —</p>
<p>Бачу вобраз родны:</p>
<p>Працы, гаравання,</p>
<p>Бедныя палеткі,</p>
<p>Сеянне, гаранне...</p>
<p>Родных бачу твары —</p>
<p>Хатніх і суседаў,</p>
<p>Жыццё бачу вёскі</p>
<p>І шчасця і бедаў...</p>
<p>Успамінак ўсенька</p>
<p>Ў вобраз адзін луча:</p>
<p>Вобраз сэрцу мілы —</p>
<p>Мілы, аж балючы...</p>
<p> </p>
<p>Дык хаця ты, вёска,</p>
<p>Родна і далёка,</p>
<p>Што за гор лясамі</p>
<p>Це<sup><a href="#footnote-3">22</a></sup> не бачыць вока —</p>
<p>Я сардэчнай думкай,</p>
<p>Пакуль жыці буду,</p>
<p>Вёска мая родна,</p>
<p>Цябе не забуду!..</p>
<div class="endnote-block">
<div class="footnote"><p><sup><a id="footnote-1">20</a></sup> Сёння.</p>
</div>
<div class="footnote"><p><sup><a id="footnote-2">21</a></sup> Гушчары.</p>
</div>
<div class="footnote"><p><sup><a id="footnote-3">22</a></sup> Це — цябе <i>(польск.)</i>.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>