<div class="container">
<div class="book-utils">
<div id="qrcode"></div>
<a href="/Ales_Harun/Zebracka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1907; 1913 -->
<!-- HEADER_FIELD Edition: Гарун А. Матчын дар. Думы і песьні 1907 - 1914. Менск, 1918. -->
<!-- HEADER_FIELD FirstPublicationYear: 1913 -->
<!-- HEADER_FIELD Pravapis: T1929 -->
<!-- HEADER_FIELD PublicationYear: 1918 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жэбрачка -->
<h2><a href="http://knihi.com/Ales_Harun/">Алесь Гарун</a></h2>
<h2>Жэбрачка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дайце кавалачак хлеба ей цьмянаго,</p>
<p>Дайце пуховаго, — дзе-ж ей узяць?</p>
<p>Што яна возьме з жыцця безталаннаго?</p>
<p>Дайце, што можыце даць!</p>
<p> </p>
<p>Гора памела на сьвеці убогая!</p>
<p>Гляньце: згрыбела, згарбела у крук.</p>
<p>Доля занатта надалася строгая, —</p>
<p>Выбіла шчасьце усе з рук.</p>
<p> </p>
<p>Была дзяучынаю, была красуняю,</p>
<p>Была вагонь, ні глядзі дзяцюкі!</p>
<p>Углянеш—і сэрцо праймецца, як куляю;</p>
<p>Мелі пацеху бацькі.</p>
<p> </p>
<p>Час надышоу і была гаспадынею,</p>
<p>Быу гаспадар багатыр на сяле;</p>
<p>Была над мужам царыцай, княгіняю,.</p>
<p>— Бог калі шчасьце пашле!</p>
<p> </p>
<p>Была і маткаю, была шчасьліваю,</p>
<p>Двох аднагодкау Вялікі ей дау:</p>
<p>Сына малойца, дачку урадлівую.</p>
<p>— Скуль дзе і сват пад‘ежджау.</p>
<p> </p>
<p>Мела Нупрэіха, мела бездольная!</p>
<p>Дзе-ж гэта дзелося, як уплыло?</p>
<p>Што-ж, сірацінка, быліца ты польная,</p>
<p>Што учынілось, было?</p>
<p> </p>
<p>—«Ой мае дзетачкі, Бог мяне грэшную</p>
<p>Пэуне за бацькаускі грэх пакарау.</p>
<p>Крыуду учыніу да згон-веку няуцешную.</p>
<p>Чым надарыу, адабрау.</p>
<p> </p>
<p>Неяк асеннай парою а поуначы</p>
<p>Хатку ніведама хто падпаліу.</p>
<p>Я прахапілась, ускрычэла а помачы:</p>
<p>— Людзі! ратуйце, хто жыу!</p>
<p> </p>
<p>С крыку майго і сямейка збудзілася.</p>
<p>Ледзьве пасьпелі на двор уцячы.</p>
<p>Доня за рукі мае учапілася,</p>
<p>Просіць: «матуля, маучы!»</p>
<p> </p>
<p>Мужа я у гэтым пажары пазбылася:</p>
<p>Кінууся у хату па скарб, — ратаваць,—</p>
<p>Столь падгарэла у той час, абвалілася...</p>
<p>— Бог захацеу пакараць!</p>
<p> </p>
<p>Ох! Як пачне калі што руйнаваціся, —</p>
<p>Што ні рабі ты, а будзе дарма.</p>
<p>Толькі зьнядужаеш, сілаю страцішся.</p>
<p>Скуткау жа добрых німа.</p>
<p> </p>
<p>Сын у Сыбір, ці ішчэ за Сыбірамі,</p>
<p>Недзе пайшоу на жыцце зарабляць,</p>
<p>Разам з дачушкай пайшла я пад дзьверамі</p>
<p>На пагарэлых зьбіраць.</p>
<p> </p>
<p>Дочка ад часу пажэжы праклятае</p>
<p>Чымсь захварэла, ніведама чым;</p>
<p>Сохла, бляднела, як зелейко сьцятае,</p>
<p>Покі ні умерла саусім.</p>
<p> </p>
<p>З воласьці мела паперу пісаную:</p>
<p>Сына маскаль за нівошта забіу.</p>
<p>Нечым зграшыло дзіцятко рахманае,</p>
<p>Ціхі-ж, паважлівы быу...</p>
<p> </p>
<p>От і жыву я на сьвеці зязюляю</p>
<p>Тэй сіратлівай, адна наусяды.</p>
<p>Сьмерць ніуздалечку, — свой век перамуляю,</p>
<p>Збудуся цяжкай нуды».</p>
<p> </p>
<p>Змоукне,— і сьлезы па твару пакоцяцца,</p>
<p>Хусткай схісьне іх і далей брыдзе.</p>
<p>Ціха ступае, усім целам калоціцца...</p>
<p>Ах! пашкадуйце у бядзе!</p>
<p> </p>
<p>Дайце кавалачак хлеба ей цьмянаго,</p>
<p>Дайце пуховаго! Дзе-ж ей узяць?</p>
<p>Што яна возьме з жыцця безталаннаго?</p>
<p>Дайце, што можыце даць!</p>
<p> </p>
<p>Дайце куточак, а дайце-ж ей, мілыя!</p>
<p>З ласкай у хату прыміце яе</p>
<p>Хай адпачне гаратніца пахілая,</p>
<p>Раны пагоіць свае.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>