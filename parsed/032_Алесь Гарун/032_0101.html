<div class="container">
<div class="book-utils">
<div id="qrcode"></div>
<a href="/Ales_Harun/Na_Vicimie_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1918 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На Віціме -->
<h2><a href="http://knihi.com/Ales_Harun/">Алесь Гарун</a></h2>
<h2>На Віціме</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><sup><a href="#footnote-1">1</a></sup></p>
<p>Адзін ў жалезнай дамавіне<sup><a href="#footnote-2">2</a></sup></p>
<p>Ляжу без дум, ляжу без слоў,</p>
<p>Не маю сноў, не бачу сноў,</p>
<p>Няма бажанняў і ў спаміне.</p>
<p>Навокал хлюпае вада —</p>
<p>Ракі нявернай дар няшчыры;</p>
<p>Наўсцяж звініць, як спевы ліры,</p>
<p>Паспешных хвалек чарада.</p>
<p> </p>
<p>Часамі ў шчылінку зірне</p>
<p>Праменьчык сонца, зелень бора,</p>
<p>Між гор скалістая разора,</p>
<p>А ў ёй шумлівы вадаспад,</p>
<p>Заімкі<sup><a href="#footnote-3">3</a></sup> беднай вокны хат,</p>
<p>Рыбак у чоўне прамільгне —</p>
<p>Нішто не вабіць больш мяне!</p>
<p>Няма ў душы адгучных нот,</p>
<p>Кудысь падзеўся рым званчасты,</p>
<p>А чорны сум, як гад кальчасты,</p>
<p>Спыняе сэрца мерны ход.</p>
<p>Плыву адзін у дамавіне —</p>
<p>Здаецца, стыне ў жылах кроў.</p>
<p>Так голы куст ў глухой цясніне,</p>
<p>Між шчэбняў скал, ў прытулку соў,</p>
<p>Без дум і слоў паволі гіне.</p>
<div class="endnote-block">
<div class="footnote"><p><sup><a id="footnote-1">1</a></sup> Віцім — сібірская рэчка.</p>
</div>
<div class="footnote"><p><sup><a id="footnote-2">2</a></sup> У віціне на рэчцы.</p>
</div>
<div class="footnote"><p><sup><a id="footnote-3">3</a></sup> Выселак — па-сібірску. <i>(Заўвагі А. Гаруна.)</i></p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>