<div class="container">
<div class="book-utils">
<div id="qrcode"></div>
<a href="/Ales_Harun/Chlopcyk_u_lesie_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1920? -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Хлопчык у лесе -->
<h2><a href="http://knihi.com/Ales_Harun/">Алесь Гарун</a></h2>
<h2>Хлопчык у лесе</h2>
<div style="height: 3rem"></div>
<!-- TOC_BEGIN -->
<a href="#chapter1">Абраз І</a><br/>
  <a href="#chapter2">З’ява І</a><br/>
  <a href="#chapter3">З’ява ІІ</a><br/>
  <a href="#chapter4">З’ява ІІІ</a><br/>
  <a href="#chapter5">З’ява IV</a><br/>
<a href="#chapter6">Абраз ІІ</a><br/>
  <a href="#chapter7">З’ява І</a><br/>
  <a href="#chapter8">З’ява ІІ</a><br/>
  <a href="#chapter9">З’ява ІІІ</a><br/>
  <a href="#chapter10">З’ява IV</a><br/>
<a href="#chapter11">Абраз ІІ</a><br/>
  <a href="#chapter12">З’ява І</a><br/>
  <a href="#chapter13">З’ява ІІ</a><br/>
  <a href="#chapter14">З’ява IV</a><br/>
  <a href="#chapter15">З’ява V</a><br/>
  <a href="#chapter16">З’ява VI</a><br/>
<br/><br/>
<!-- TOC_END -->
<!-- BOOK_BEGIN -->
<p><i>Казка ў трох абразкох </i></p>
<p> </p>
<h3><a id="chapter1"></a>Абраз І</h3>
<p>На сцэне — падножжа лесу: камлі вялікіх дрэваў, высокія кусты, буйная трава, з якой дзе-нідзе выглядаюць кветкі званочкі.</p>
<p> </p>
<h4><a id="chapter2"></a>З’ява І</h4>
<p>Нейкі час ціха. Пасля чуваць, збліжаючыся паволі, дзяціны голас: «Мама, мама!» На сцэну выходзіць Хлопчык гадоў 8—9, адзеты ў зрэбніну, паверх якой —латаная світачка. Хлопчык у лапцёх, без шапкі. Валасы падстрыжаны роўненька і гладка ўчасаны. Усё на ім беднае, але чыстае.</p>
<p>Хлопчык</p>
<p><i>(кліча)</i></p>
<p>Мама!.. Мама!</p>
<p><i>(Шукае між кустоў.)</i></p>
<p>Мама!.. Мама!..</p>
<p><i>(Падыходзячы на перад сцэны, як бы сам сабе.)</i></p>
<p>Дзе ж мама?</p>
<p>Хаджу, хаджу, шукаю і...</p>
<p>нігдзе няма мамы...</p>
<p><i>(Аглядаецца, не сходзячы з месца, </i></p>
<p><i>кругом; як бы да публікі.)</i></p>
<p>Мама некуды пайшла...</p>
<p>Сам не ведаю, дзе я...</p>
<p>Страшна ў лесе: скрозь імгла...</p>
<p><i>(У глыб лесу.)</i></p>
<p>Мама!.. Мамачка мая!</p>
<p><i>(Зноў абходзячы кусты.)</i></p>
<p>Мама!.. Мама!.. Мама!..</p>
<p><i>(Як раней.)</i></p>
<p>Ну, куды цяпер ісці? —</p>
<p>Скрозь тут дрэвы, слізкі мох...</p>
<p>Ах,— мне сцежкі не знайсці</p>
<p>Ў гэтых нетрах, пустырох...</p>
<p><i>(Зноў у глыб лесу.)</i></p>
<p>Мама!.. Мама!..</p>
<p><i>(Паўза.)</i></p>
<p>Тут звяры...</p>
<p>Могуць ноччу разарваць...</p>
<p>Ой, так рана, без пары,</p>
<p>Не хачу я паміраць.</p>
<p><i>(У глыб лесу, злажыўшы, </i></p>
<p><i>як для малітвы, рукі.)</i></p>
<p>Мама!.. Мама!..</p>
<p><i>(Паўза.)</i></p>
<p><i>(Адступаючы ў глыб сцэны, </i></p>
<p><i>з плачам.)</i></p>
<p>Ой, згубіла,</p>
<p>Ой, наўмысля з воч спусціла,</p>
<p>Каб астаўся ў лесе я...</p>
<p><i>(Падае ў траву, закрыўшы </i></p>
<p><i>рукамі твар; з плачам.)</i></p>
<p>Мама!.. Родная мая!..</p>
<p><i>(Паўза. Хлопчык плача, паволі </i></p>
<p><i>ўціхае нарэшце, відаць, заснуў.)</i></p>
<p> </p>
<h4><a id="chapter3"></a>З’ява ІІ</h4>
<p>Хлопчык спіць. З-за аднае кветкі званочка выглядае галоўка дзяўчынкі з блакітнымі вочкамі, у жоўта-чырвонай шапачцы на светлых ільняных валасох,— душа кветкі званочка. За ёй такім спосабам паказваецца другая, трэцяя, чацвёртая. З-за аднаго з кустоў выглядае Незапамінайка ў блакітным вяночку і бела-зялёнай сукеначцы.</p>
<p> </p>
<p>Першы званочак</p>
<p><i>(аддзяляючыся ад куста, падбягае </i></p>
<p><i>да Хлопчыка, схіляецца </i></p>
<p><i>над ім і цікава прыглядаецца, </i></p>
<p><i>дакранаючыся нават да валасоў)</i></p>
<p> </p>
<p>Хлопчык... Людскае дзіця...</p>
<p> </p>
<p>Другі званочак</p>
<p><i>(з'яўляецца, як і першы)</i></p>
<p> </p>
<p>Як ён папаў сюды ў лес?</p>
<p> </p>
<p>Трэці званочак</p>
<p><i>(як першыя) </i></p>
<p> </p>
<p>Маленькі яшчэ ён саўсім...</p>
<p> </p>
<p>Чацвёрты званочак</p>
<p><i>(як першыя)</i></p>
<p> </p>
<p>Бедненькі! Дзе яго дом?</p>
<p> </p>
<p>Незапамінайка</p>
<p>Моцна змогся ён, спіць...</p>
<p><i>(Паўза, у часе якой з лесу </i></p>
<p><i>збіраецца ўсё болей кветак.)</i></p>
<p> </p>
<p>Першы званочак</p>
<p>Што ж, сястрычкі, з ім рабіць?</p>
<p> </p>
<p>Другі званочак</p>
<p>Мусіць, трэба разбудзіць, Сцежку з лесу паказаць...</p>
<p> </p>
<p>Незапамінайка</p>
<p>Не, не трэба абуджаць!</p>
<p>Хай паспіць ён, адпачне,</p>
<p>Страху збудзецца ў сне...</p>
<p> </p>
<p>Трэці званочак</p>
<p>Хай паспіць, а тэй парой</p>
<p>Трэба збегаць за сястрой</p>
<p>Нашай старшай, хай яна</p>
<p>Ўзбудзіць хлопца ада сна.</p>
<p> </p>
<p>Адна з кветак</p>
<p>Так найлепей нам зрабіць!</p>
<p> </p>
<p>Першы званочак</p>
<p>Хто ж пакліча з вас сястру?</p>
<p> </p>
<p>Незапамінайка</p>
<p>Дзе яна?</p>
<p> </p>
<p>Другі званочак</p>
<p>А мусіць быць</p>
<p>Ў тым баку, ў старым бару.</p>
<p> </p>
<p>Кветкі</p>
<p><i>(адна да аднэй)</i></p>
<p>Пойдзем! Пойдзем! Пабяжым!</p>
<p> </p>
<p>Трэці званочак</p>
<p>Я другіх пайду склікаць...</p>
<p><i>(Разбягаюцца адна за аднэй.)</i></p>
<p> </p>
<p>Незапамінайка</p>
<p>Я пабуду тут пры ім.</p>
<p> </p>
<p>Першы званочак</p>
<p>Я таксама.</p>
<p><i>(Схіляецца над Хлопчыкам.)</i></p>
<p> </p>
<h4><a id="chapter4"></a>З’ява ІІІ</h4>
<p>Некаторыя з кветак разбягаюцца па лесе, а некаторыя, між імі і Незапамінайка, Першы званочак, застаюцца пры Хлопчыку. Паўза.</p>
<p> </p>
<p>Першы званочак</p>
<p>Гэтак спаць</p>
<p>Моцна можа толькі той,</p>
<p>Хто ад матачкі адбіўся</p>
<p>І сярод травы густой,</p>
<p>Як мурашачка, зблудзіўся.</p>
<p><i>(Гладзіць яго па галаве, у часе гэтага </i></p>
<p><i>іншыя кветкі абступаюць Хлопчыка </i></p>
<p><i>і маўчліва глядзяць на яго.)</i></p>
<p> </p>
<p>Незапамінайка</p>
<p>Ведаеце, сястрыцы, што я надумала? —</p>
<p>Госць гэта рэдкі у нашым лесе,</p>
<p>Трэба яго і як след прывітаць:</p>
<p>Трэба казак яму і нашых песняў</p>
<p>Наказаць, наспяваць, нашаптаць.</p>
<p>Беднага роду, мусіць, гэта дзіцятачка,</p>
<p>Вырасце і не будзе знаць радасці,—</p>
<p>Хай жа яму тыя песні ўспамінаюцца,</p>
<p>Што пачуе тут у нашай зараслі.</p>
<p> </p>
<p>Усе кветкі</p>
<p><i>(адна да аднэй)</i></p>
<p>Праўда! Добра! Паспяваем!</p>
<p>Трэба ў кола ўсім пастаць.</p>
<p><i>(Становяцца ў кола.)</i></p>
<p> </p>
<p>Першы званочак</p>
<p>Ну, сястрычкі, пачынаем</p>
<p>Разам, разам запяваць.</p>
<p><i>(Становяцца ўсе ў кола і рытмічнымі </i></p>
<p><i>рухамі то ў адзін, то ў другі бок </i></p>
<p><i>рыхтуюцца да спеву.)</i></p>
<p> </p>
<p>Усе</p>
<p><i>(спяваюць, ходзячы карагодам)</i></p>
<p> </p>
<p>ПАВОЛЬНА</p>
<p>Леты дзіцячыя, леты шчаслівыя,</p>
<p>поўныя радасці дзеці вясны,</p>
<p>ў ночы асеннія, ў сцюжы зімовыя</p>
<p>сняцца і рояцца ў думках яны!</p>
<p>Яснае сонейка, светлыя зорачкі,</p>
<p>Цёплыя дожджычкі,— ласкі зямлі,—</p>
<p>Ўсё для вас лецейкі — годы дзяцінныя,</p>
<p>Толькі б вы радасцю яснай цвілі.</p>
<p>Толькі малое, нявіннае, чыстае</p>
<p>Свету прыўкрасай праўдзіва слыве,</p>
<p>Толькі для дзетачак, пекненькіх кветачак,</p>
<p>Ўсё на зямельцы красуе-жыве.</p>
<p> </p>
<p>ЖЫВЕЙ</p>
<p>Слонца прамені з нябёс пасылае,</p>
<p>з мілай усмешкай малых забаўляе.</p>
<p>Ранічкай ціха ля вушка казыча,—</p>
<p>будзіць: ўставай і на вулачку кліча.</p>
<p>Месячык, зоркі — пасцель пасцілаюць,</p>
<p>Срэбнай тканінай ад сцюжы ўтуляюць,</p>
<p>Ветрык цяплюсенькі ціханька дзьмець:</p>
<p>«Люлі, дзіцятачка, люлі»,— пяець.</p>
<p> </p>
<p>ЖЫВА</p>
<p>І мы ўлетку, кветкі-дзеткі, заспяваем, як і ён:</p>
<p>Спі наш госцік, ягамосцік, спі, лаві спакойны сон!</p>
<p> </p>
<p>Пройдуць годы — скараходы,</p>
<p>Дні дзяцінства прамінуць,</p>
<p>Сцюжы, буры і віхуры</p>
<p>Не дадуць тады заснуць.</p>
<p><i>(З лесу чуюцца вясёлыя крыкі, </i></p>
<p><i>кветкі перастаюць спяваць, </i></p>
<p><i>слухаюць, паволі кола разнімаецца.)</i></p>
<p> </p>
<p>Незапамінайка</p>
<p>Ідуць! Нашы йдуць.</p>
<p> </p>
<p>Усе</p>
<p><i>(адна за аднэй, спатыкаючы)</i></p>
<p>Ідуць! Нашы! Йдуць!</p>
<p> </p>
<h4><a id="chapter5"></a>З’ява IV</h4>
<p>З лесу выходзіць Ружа, першая сярод кветак, вясёлая, рухавейшая і крышачку вышэйшая ад усіх.</p>
<p> </p>
<p>Ружа</p>
<p>Кажуць мне, мае сястрыцы,</p>
<p>Быццам дзіва вы знайшлі.</p>
<p>Малы хлопчык?</p>
<p><i>(Прыглядаецца да Хлопчыка.)</i></p>
<p>А не самі</p>
<p>Яго ў лес вы завялі?</p>
<p> </p>
<p>Першы званочак</p>
<p>Не, сястрыца, ён быў з маткай,</p>
<p>Ды згубіўся неяк сам;</p>
<p>Матку ўсё шукаў, бядацтва...</p>
<p>І прыблукаўся аж к нам.</p>
<p> </p>
<p>Ружа</p>
<p>Што ж вы тут без нас рабілі?</p>
<p>Чым прынялі вы гасця?</p>
<p> </p>
<p>Незапамінайка</p>
<p>Карагод яму вадзілі</p>
<p>І спявалі...</p>
<p> </p>
<p>Ружа</p>
<p>А дзіця?</p>
<p> </p>
<p>Першы званочак</p>
<p>Спаў, нябога, час увесь.</p>
<p> </p>
<p>Другі званочак</p>
<p>Не хацелі мы будзіць.</p>
<p> </p>
<p>Незапамінайка</p>
<p>Прыкажы ты нам сама,</p>
<p>Што з ім, бедненькім, рабіць.</p>
<p> </p>
<p>Ружа</p>
<p>Што, па-вашаму?</p>
<p> </p>
<p>Першы званочак</p>
<p>Яго абдараваць мы мусім шчасцем.</p>
<p> </p>
<p>Другі званочак</p>
<p>І грошы даць яму, каб знаў</p>
<p>І помніў дзікі лес і кветкі.</p>
<p> </p>
<p>Незапамінайка</p>
<p>І пекны сон, каб ўспамінаў яго</p>
<p>Усё жыццё ён —</p>
<p>І нават і тады, калі яму</p>
<p>Благія сны пачнуць збывацца</p>
<p>Ўсё часцей...</p>
<p> </p>
<p>Ружа</p>
<p>Ну, значыць, вы сказалі ўсё, што думала і я;</p>
<p>Іначай я сама бы не зрабіла.</p>
<p>Дык слухайце: вось тут, на гэтым мейсцу,</p>
<p>Дзе мы стаім,</p>
<p>Вялікі скарб закопаны; яго</p>
<p>Дзіцяці аддамо, каб меў з чым жыць.</p>
<p>А каб умеў шчаслівым быць,</p>
<p>Дык сон яму пакажам, казку.</p>
<p>Няхай усё жыццё ён лес прыпамінае</p>
<p>І дзякуе за сон.</p>
<p>Дык зараз...</p>
<p><i>(Глядзіць навокал: кветкі, зразумеўшы </i></p>
<p><i>знак, разыходзяцца ў шырокае кола.</i></p>
<p><i>Ружа нахіляе рукой галінку ад куста </i></p>
<p><i>і ёй дакранаецца да Хлопчыка.)</i></p>
<p>Няхай пачнецца казка!</p>
<p><i>(Пры апошніх словах раптам </i></p>
<p><i>яркае святло кладзецца шырокім </i></p>
<p><i>променем на Ружу і Хлопчыка.</i></p>
<p><i>Хлопчык узварухнуўся,</i></p>
<p><i>паднімае галаву і працірае вочы.)</i></p>
<p> </p>
<center><i>Заслона. </i></center>
<p> </p>
<p> </p>
<p> </p>
<h3><a id="chapter6"></a>Абраз ІІ</h3>
<p>Сцэна — альтана з дрэваў, галіны каторых, пасплятаўшыся, твораць як бы цыркульны строп. Пасярэдзіне — увойсце, завешанае павучыннем, на якім — залаты павук. Відаць, што альтана апіраецца на чосаных з жоўтага дрэва арках, каторых слупы і цыркулі амаль не саўсім хаваюцца ў галлі і лісцях. Дрэвы — дзіўныя, хваіны і лісцяныя, але з яскравымі кветкамі. У глыбі альтаны, у левым кутку на трох прыступачках — як бы трон, высокі ўслон. Каля тыльнай і правай сцен — услоны, каторыя, як і трон,— з нейкага бліскучага крышталю. Наперадзе, з правага боку — сярэбраныя кросны з залатою асновай. У адным месцы левай сцяны — заросшы ўючыміся ружамі (незвычайна вялікімі) чатырохкутнік — як бы запон над нейкімі дзвярыма. Праз увесь абраз шчабечуць-заліваюцца птушкі.</p>
<p> </p>
<h4><a id="chapter7"></a>З’ява І</h4>
<p>Сяляначка прылягла на троне. Чатыры папрадухі — дзве ля тыльнай і дзве ля правай сцен — сядзяць на ўслонах і прадуць. Ткачыха сядзіць ля красён, аб нечым замысліўшыся.</p>
<p> </p>
<p>Сяляначка</p>
<p>Што вы, дзевухны мае,</p>
<p>Прыуціхлі, прыунылі?</p>
<p>Ні адна не запяе —</p>
<p>Хоць бы гаварылі</p>
<p>Аб чым-небудзь... Ўсё маўчаць,</p>
<p>Як ім слоў не стала.</p>
<p>Ах, каб я магла спяваць —</p>
<p>Я б вам заспявала!</p>
<p> </p>
<p>Адна з папрадух</p>
<p>Ой, паненачка, не грашыце людзям,</p>
<p>Гэта ж голас маеце чысты, салаўіны,</p>
<p>І як мы часамі промеж сябе судзім,</p>
<p>Дык спяваць вы голасна й хораша павінны.</p>
<p> </p>
<p>Сяляначка</p>
<p>Ах, не тое, ах, не тое!</p>
<p>Хіба ж можна пець ў няволі,</p>
<p>Калі туга сэрца кроіць?..</p>
<p> </p>
<p>Другая папрадуха</p>
<p>Эй, паненка, у гэткай холі</p>
<p>Грэх тужыць, ды сумаваці,</p>
<p>Ды красу сваю губіць...</p>
<p> </p>
<p>Сяляначка</p>
<p><i>(горача)</i></p>
<p>Не хачу я гэтак жыць!</p>
<p>Я расла ў мужыцкай хаце...</p>
<p>Тата... Мілыя браточкі...</p>
<p><i>(Плача.)</i></p>
<p>Мама-любка... гадавала...</p>
<p> </p>
<p>Ткачыха</p>
<p><i>(падыходзячы, пацяшае)</i></p>
<p>Пашкадуй, паненка, вочкі.</p>
<p> </p>
<p>Сяляначка</p>
<p><i>(з гневам)</i></p>
<p>Нашто буду шкадаваці? —</p>
<p>Каб мне імі здрайцу бачыць,</p>
<p>Што забраў мяне праз сілу?</p>
<p> </p>
<p>Ткачыха</p>
<p><i>(ласкава)</i></p>
<p>Дык не можна ж гэтак плакаць...</p>
<p> </p>
<p>Сяляначка</p>
<p><i>(устаючы, да Ткачыхі)</i></p>
<p>Ах, мне гэты свет пастылы!</p>
<p><i>(Абнімаючы Ткачыху.)</i></p>
<p>Заспявай ты, любанька, заспявай ты, міла,</p>
<p>Тую песню сумную, што я навучыла! —</p>
<p>Можа, гора ўкоіцца, пераціхне, згіне.</p>
<p>Ты, як я, няшчасная,— паслужы дзяўчыне.</p>
<p> </p>
<p>Ткачыха</p>
<p>Зараз, зараз, панначка мая ты гаротная,</p>
<p>Абы б твае думкі мінулі маркотныя.</p>
<p><i>(Паўза. Ткачыха спявае.)</i></p>
<p> </p>
<p>УМЕРКАВАНА</p>
<p>Ой, плакала горлічка у шчырым бары</p>
<p>па сваёй радзіначцы, па сваім двары.</p>
<p> </p>
<p>У роднага татачкі</p>
<p>Ў прыволлі жыла,</p>
<p>У роднай матуленькі</p>
<p>Пастушкай расла.</p>
<p>А браты, саколікі,</p>
<p>Мяне сцераглі,</p>
<p>Ласкавы, прыветлівы</p>
<p>Са мною былі.</p>
<p>Надумалась коршуну</p>
<p>Мяне пагубіць —</p>
<p>Надумаўся горлічку</p>
<p>Ў няволю ўсадзіць...</p>
<p><i>(Ткачыха спявае адразу</i></p>
<p><i>чатыры радкі, а потым усе паўтараюць</i></p>
<p><i>за ёй апошнія два радкі.)</i></p>
<p> </p>
<h4><a id="chapter8"></a>З’ява ІІ</h4>
<p>Пад канец песні, каторая наводзіць на дзяўчат задуму, у дзвярах з’яўляецца Хлопчык. З вялікім зацікаўленнем глядзіць на дзяўчат, і усё. Сяляначка, убачыўшы раптам яго, ад здзіўлення не можа нічога выгаварыць, хаця як бы памыкаецца нешта сказаць. Потым зрываецца з месца і радасна перабівае спявачак.</p>
<p> </p>
<p>Сяляначка</p>
<p>Дзяўчаткі! Дзяўчаткі! Госць!</p>
<p> </p>
<p>Папрадухі і Ткачыха</p>
<p><i>(убачыўшы Хлопчыка, здзівована, разам)</i></p>
<p>А-а! Ай! Хлопчык!.. Просты... Хлопчык...</p>
<p> </p>
<p>Сяляначка</p>
<p><i>(падбягае да Хлопчыка</i></p>
<p><i>і за руку ўводзіць яго ў альтану) </i></p>
<p>Хадзі, хадзі, наш госцік любы!</p>
<p>Хадзі, не бойся нас, дзяўчат!</p>
<p> </p>
<p>Хлопчык</p>
<p>А мама дзе?</p>
<p> </p>
<p>Ткачыха</p>
<p><i> (разам зразумеўшы пытанне)</i></p>
<p>Шукае згубу...</p>
<p> </p>
<p>Сяляначка</p>
<p>Чыя? Твая?</p>
<p> </p>
<p>Хлопчык</p>
<p>Але!..</p>
<p> </p>
<p>Сяляначка</p>
<p>Наўрад</p>
<p>Яна сюды зайсці б магла.</p>
<p>Не, не, дзіця, твая матуля</p>
<p>У нас ніколі не была! —</p>
<p>Але нічога! Лепш скажы нам,</p>
<p>Якім здарэннем ты забрыў,</p>
<p>Куды не ходзіць і звярына?</p>
<p> </p>
<p>Хлопчык</p>
<p>Я ж хіба вам не гаварыў,</p>
<p>Як мы сягоння зрана, мамачка і я,</p>
<p>У лес пайшлі абое назбіраць лам’я,</p>
<p>Бо мы небагата, мы бедна жывём,</p>
<p>Хаця сваё жыцце нягоршым завём.</p>
<p>Сушняк зараз мама пачала збіраць,</p>
<p>А я схацеў кветак для мамы нарваць.</p>
<p>Рвучы тыя кветкі, ад мамы адбіўся,</p>
<p>Хадзіў, хадзіў лесам, пакуль заблудзіўся.</p>
<p> </p>
<p>Ткачыха</p>
<p>Ай, вось няшчасце!</p>
<p> </p>
<p>Адна з папрадух</p>
<p>Аяй, аяй, бедны!</p>
<p> </p>
<p> </p>
<p>Другая папрадуха</p>
<p>Якая ж то матка, што спусціла з вока</p>
<p>І дала дзіцяці зайсці так далёка!</p>
<p> </p>
<p>Трэцяя папрадуха</p>
<p>Трэба ж гэтак: ў лесе дзіцятка пакінуць!</p>
<p>Маглі звяры з’есці, і так мог загінуць!</p>
<p> </p>
<p>Сяляначка</p>
<p>Ціха, сястрыцы! У добры ён час</p>
<p>Трапіў здарэннем к нам ў госці:</p>
<p>Знойдзе дарогу ён, выведзе й нас,</p>
<p>Вызваліць бедных...</p>
<p> </p>
<p>Адна з папрадух</p>
<p><i>(здзіўлена)</i></p>
<p>А вохці!</p>
<p>Як ён зробіць гэты цуд?</p>
<p>Як жа станецца яно?</p>
<p><i>(Хлопчык слухае здзівіўшыся.)</i></p>
<p> </p>
<p>Сяляначка</p>
<p>Той, хто нас сюды садзіў</p>
<p><i>(паказвае рукамі навакол)</i></p>
<p>Мне усё адкрыў даўно...</p>
<p><i>(Да Хлопчыка.)</i></p>
<p>Слухай, хлопча: нас адзін</p>
<p>Чараўнік дзяржыць ў няволі.</p>
<p>Ён заморскай ведзьмы сын,</p>
<p>Злы вядзьмар, і мы ніколі</p>
<p>З-пад яго замкоў ўцячы</p>
<p>Не здалелі б, каб не ты.</p>
<p>Але дзержыш ты ключы,</p>
<p>Ты, што любіш так цвяты.</p>
<p><i>(Падводзіць Хлопчыка да ружанай </i></p>
<p><i>заслоны, паказуючы рукой на заслону.) </i></p>
<p>Бачыш: ро*жы! — Гэта дзверы —</p>
<p>Сам вядзьмар іх змайстраваў,</p>
<p>А за гэтымі дзвярыма</p>
<p>Ён жалейку захаваў.</p>
<p>Як зайграць на тэй жалейцы —</p>
<p>Уцячэць адсюль вядзьмар</p>
<p>За тры моры-акіяны,</p>
<p>І не стане болей чар.</p>
<p>Але мы зачараваны,</p>
<p>Нам дзвярэй не адчыніць,</p>
<p>Толькі ты, неспадзяваны,</p>
<p>Можаш гэта учыніць</p>
<p>І сябе і нас уволіць...</p>
<p> </p>
<p>Хлопчык</p>
<p><i>(жвава, з бляскам у вачох)</i></p>
<p>Праўда? Як жа?</p>
<p> </p>
<p>Сяляначка</p>
<p>Сашчыкні</p>
<p>Адну ро*жу ты рукой</p>
<p>І убачыш, як заслона</p>
<p>Распадзецца прад табой.</p>
<p> </p>
<p>Ткачыха</p>
<p><i>(сумняваючыся, махае рукой)</i></p>
<p>Не адна з нас ро*жы рвала,</p>
<p>Дый нічога не відаць!</p>
<p> </p>
<p>Сяляначка</p>
<p>Бо пад чары ты папала</p>
<p><i>(паказваючы на Хлопчыка),</i></p>
<p>А ён здолее іх зняць!</p>
<p> </p>
<p>Хлопчык</p>
<p>Я спрабую.</p>
<p><i>(Падыходзіць да заслоны </i></p>
<p><i>і мяркуецца сарваць ружу. </i></p>
<p><i>Папрадухі, Ткачыха і Сяляначка </i></p>
<p><i>глядзяць на яго са страхам і надзеяй.</i></p>
<p><i>Хлопчык, адрываючы руку.)</i></p>
<p>Ой, пячэцца,</p>
<p>Маўляў, жыжка-крапіва...</p>
<p> </p>
<p>Сяляначка</p>
<p>Рві, нічога!</p>
<p> </p>
<p>Хлопчык</p>
<p>Кепска рвецца...</p>
<p> </p>
<p>Сяляначка</p>
<p>Асмяляйся! Рві... Раз...</p>
<p> </p>
<p>Хлопчык</p>
<p>Два!</p>
<p><i>(Моцна, адразу тузае </i></p>
<p><i>адну ружу і зрывае яе.</i></p>
<p><i>Заслона падае, і ў глыбі </i></p>
<p><i>тайніка відаць абітую </i></p>
<p><i>зялёным саф'янам шкатулу. </i></p>
<p><i>Хлопчык хапае ў рукі </i></p>
<p><i>шкатулу і вымае з яе </i></p>
<p><i>просценькую жалейку.</i></p>
<p><i>З трыумфам.)</i></p>
<p>Вось яна!</p>
<p> </p>
<p>Ткачыха і Папрадуха</p>
<p>Дудка! Дудка!</p>
<p> </p>
<p>Сяляначка</p>
<p>Я казала!</p>
<p><i>(Чуецца гук трубы. Усе, </i></p>
<p><i>апрача Сяляначкі, палохаюцца.)</i></p>
<p> </p>
<p>Папрадуха і Ткачыха</p>
<p>Ён! Ён! Пакарае ўсіх яшчэ!</p>
<p> </p>
<p>Сяляначка</p>
<p>Не, цяпер нам страху мала,</p>
<p>Сам ад нас ён уцячэ.</p>
<p><i>(Раптам надумаўшыся.)</i></p>
<p>Трэба ўдаць, як не бывала</p>
<p>Тут нічога і ні ў чым,</p>
<p>Каб яго душа не знала,</p>
<p>Што зрабіць мы хочам з ім.</p>
<p><i>(Да Ткачыхі і Папрадухі.)</i></p>
<p>Вы на мейсцы сядзьце чынам</p>
<p>І пачніце ўсе спяваць.</p>
<p><i>(Да Хлопчыка.)</i></p>
<p>А ты, хлопча, як я скіну<sup><a href="#footnote-1">52</a></sup></p>
<p>Рукой — зараз пачні йграць...</p>
<p><i>(Усе разыходзяцца і сядаюць, </i></p>
<p><i>як спачатку. Сяляначка хавае </i></p>
<p><i>Хлопчыка за сваім крэслам </i></p>
<p><i>і сама сядае, як у пачатку сцэны.)</i></p>
<p> </p>
<p>ВЕСЕЛА</p>
<p>Ой, ужо не рана, а не відна пана,</p>
<p>а не відна мосця, забавіўся штосьці.</p>
<p> </p>
<p>Усе</p>
<p><i>(спяваюць)</i></p>
<p> </p>
<h4><a id="chapter9"></a>З’ява ІІІ</h4>
<p>На парозе з’яўляецца Гаспадар-чараўнік у высокай футранай шапцы, з доўгай да кален сівой барадой, у чырвоным кантушы і зялёных саф’янавых ботах. Насустрач яму кідаецца Сяляначка і за абедзве рукі вядзе яго на сваё месца. Абнімае і цалуе яго, саджае на ўслон, але ўсё робячы так, каб ён не відзеў змены, якая зрабілася з заслонай. Знімае з яго шапку, потым угаворвае зняць боты і раптам, адставіўшы іх далей, засмяяўшыся, адскакуе ўбок і дае рукой знак Хлопчыку. Праз увесь гэты час дзяўчаты пяюць, а як толькі пачынае граць дудачка — сціхаюць.</p>
<p> </p>
<p>Спеў</p>
<p>А нашая паня хораша убрана,</p>
<p>ў вокны пазірае, пана выглядае.</p>
<p>Птаха прыляцела</p>
<p>З мора-акіяна,</p>
<p>Села на вароцех:</p>
<p>— Прынімайце пана!</p>
<p>Прыехаў, прыехаў,</p>
<p>Прывёз нам гарэхаў,</p>
<p>Для яснай малжонкі</p>
<p>Прывёз два пярсцёнкі...</p>
<p>Пачынае іграць дудачка, песня перарываецца, птушкі перастаюць спяваць. Чараўніка як бы нешта падкідае з месца: ён дзіка азіраецца наўкол і, убачыўшы тайнік раскрытым, бяссільна падае на месца — ад страху, але зараз жа падскакуе зноў і, не могучы нічога сказаць, уецца на месцы, як уюн, і крывіць усялякія грымасы,— такім спосабам паволі спускаецца з прыступак на памост, хапаючыся то за бакі, то за галаву, то за грудзі, то за бараду. Хлопчык выходзіць пры гэтым наперад і грае, ідучы за Чараўніком, каторы, як пабіты сабака, пасуваецца да дзвярэй. У вачах Чараўніка — часам страшны, бяссільны гнеў, часам шкода, часамі — страх. Падышоўшы да дзвярэй, ён, як маланка, кідаецца вон. За ім у лесе чуецца трэск ламаючыхся дрэваў, гром, моцны свіст.</p>
<p> </p>
<h4><a id="chapter10"></a>З’ява IV</h4>
<p>Тыя ж, без Чараўніка. У альтане робіцца шмат святлей; відаць, як сонечныя праменні, прабіваючыся праз лісце, іграюць светлымі плямкамі на сценах, тварах, падлозе: ружаная заслона сама паднімаецца і закрывае тайнік. На тварах усіх, апроч Сяляначкі і Хлопчыка, відаць вялізную радасць, змяшаную з такім жа здзіўленнем. Толькі Хлопчык не страціўся:<sup><a href="#footnote-2">53</a></sup> ён з цікавасцю разглядае просценькую жалейку. Сяляначка глядзіць угару, як бы дзякуючы некаму. Гэта сцэна як можна нядоўгая.</p>
<p> </p>
<p>Ткачыха і папрадухі</p>
<p><i>(падаючы на калені і, злажыўшы, </i></p>
<p><i>як бы молячыся, рукі, у адзін голас)</i></p>
<p> </p>
<p>Дзякуй табе, долечка, за гэтакі цуд,</p>
<p>Што мы не асталіся, не згінулі тут...</p>
<p> </p>
<p>Сяляначка</p>
<p><i>(з нецярплівасцю)</i></p>
<p> </p>
<p>Дурныя, вас не доля збавіла,</p>
<p>А хлопчык гэты. Гэта ён</p>
<p>Не шкадаваў сваіх маленькіх рук</p>
<p>Для нашага дабра — дык дзякуйце</p>
<p>Яму.</p>
<p> </p>
<p>Ткачыха і папрадухі</p>
<p><i>(саскочыўшы з каленяў, з крыкамі)</i></p>
<p> </p>
<p>А гэта праўда!</p>
<p>Праўда! Ён збавіў!</p>
<p><i>(Кідаюцца на свае месцы і зараз жа </i></p>
<p><i>варочаюцца бягом да Хлопчыка, </i></p>
<p><i>несучы ў руках падарункі.)</i></p>
<p> </p>
<p>Першая папрадуха</p>
<p>Вось клубок вазьмі ты ніцей залатых,</p>
<p>Я іх сама напрала. У якія б нетры ты</p>
<p>Ні трапіў — не бойся з ім. Кінь толькі —</p>
<p>Ён пакоціцца і выведзе дамоў.</p>
<p>Яго сама я прала, але ўцякаць баялася,</p>
<p>Бо Чараўнік усё роўна бы дагнаў.</p>
<p><i>(Аддае залаты клубок Хлопчыку.)</i></p>
<p> </p>
<p>Другая папрадуха</p>
<p>А гэта — пасак мой. Надзень яго,</p>
<p>І сілы у цябе аддасца утрая.</p>
<p><i>(Аддае пасак.)</i></p>
<p> </p>
<p>Трэцяя папрадуха</p>
<p>А ад мяне кудзельку вазьмі прадзіўную,</p>
<p>З якой яна расліны — я не ведаю,</p>
<p>Але як дзьмухнеш на яе, дык зараз самалёт</p>
<p>Перад табой рассцелецца, кілім.</p>
<p> </p>
<p>Чацвёртая папрадуха</p>
<p>Вазьмі зярняты гэтыя. Пасееш, і ўродзіцца З іх залаты табе лянок.</p>
<p> </p>
<p>Ткачыха</p>
<p>А я хачу табе аддзякаваць апраткай гэтаю —</p>
<p>Зімой у ёй не холадна, а ўлетку не пячэць.</p>
<p> </p>
<p>Сяляначка</p>
<p>А я табе, збавіцель наш, вось што прыгатавала:</p>
<p>Не мела чым дарыць, дык ад яго забрала —</p>
<p>Вось гэта боты-скараходы і шапка-цемязень,</p>
<p>Яны хоць для якой прыгоды у жыцці</p>
<p>Не шкодзяць.</p>
<p><i>(Падае.)</i></p>
<p>На, надзень.</p>
<p> </p>
<p>Хлопчык</p>
<p>Не-не, не буду, надзяваць я —</p>
<p>Бо ў іх ад вас я уцяку..</p>
<p>Але скажэце мне: багацця</p>
<p>Нашто мне столькі, мужыку?</p>
<p>Што з ім рабіціму?..</p>
<p> </p>
<p>Сяляначка</p>
<p>Для братняй</p>
<p>Яго карысці ужывай</p>
<p>І, як сягоння нам, хлапчына,</p>
<p>Ўсім шчыра ў горы памагай.</p>
<p><i>(Да ўсіх весела.)</i></p>
<p>Ну, а цяпер ідзём адгэтуль! —</p>
<p>Хай будзе птушкам гэты дом,</p>
<p>Ў якім не бачылі мы свету.</p>
<p>Ідзём!</p>
<p> </p>
<p>Хлопчык</p>
<p><i>(радасна)</i></p>
<p>Ідзём!</p>
<p> </p>
<p>Папрадухі</p>
<p><i>(таксама)</i></p>
<p>Ідзём!</p>
<p> </p>
<p>Ткачыха</p>
<p><i>(таксама)</i></p>
<p>Ідзём!</p>
<p>Усе варушацца з альтаны.</p>
<p> </p>
<center><i>Заслона.</i></center>
<p> </p>
<p> </p>
<p> </p>
<h3><a id="chapter11"></a>Абраз ІІ</h3>
<p>На сцэне ўсё, як у канцы першага абраза. Тыя самыя асобы ў тых самых пастацях, тыя ж дрэвы, травы, кветкі — усё, як у канцы першага абраза.</p>
<p> </p>
<p> </p>
<h4><a id="chapter12"></a>З’ява І</h4>
<p>Ружа</p>
<p><i>(адпушчае галінку, каторая зноў </i></p>
<p><i>выпростваецца)</i></p>
<p>Скончылася казка... Час пачацца жыццю!</p>
<p><i>(Пры гэтых словах прамень, </i></p>
<p><i>асвятляўшы Ружу і Хлопчыка, знікае, </i></p>
<p><i>кветкі збіраюцца зноў у кола каля іх.)</i></p>
<p>Зараз ён устане і памкне дамоў.</p>
<p>Ды і вы, сястрычкі, зараз пабяжыце,</p>
<p>Бо і слонца хутка скоціцца далоў.</p>
<p>Ці вы ўсе у зборы?</p>
<p> </p>
<p>Першы званочак</p>
<p>Не, аднэй нямаш.</p>
<p>Незапамінайка з вёскі не прыйшла.</p>
<p> </p>
<p>Ружа</p>
<p>Куды ж яна збегла?</p>
<p> </p>
<p>Трэці званочак</p>
<p>А у вёску тую, адкуль хлопчык наш,</p>
<p>Мы яе прасілі, каб матку прывяла.</p>
<p> </p>
<p>Ружа</p>
<p>А?.. Вось гэта добра. Так яно і трэба,</p>
<p>Незапамінайка пэўна справіцца з усім.</p>
<p>Ну, пачырванела на захадзе неба,</p>
<p>Досыць нам тут дляцца.</p>
<p><i>(Пытаецца ў першага, другога, </i></p>
<p><i>трэцяга і чацвёртага Званочкаў.)</i></p>
<p>А вы тут пры ім?</p>
<p> </p>
<p>Чацвёрты і іншыя званочкі</p>
<p>Мы адгэтуль самі...</p>
<p> </p>
<p>Ружа</p>
<p>Ах, я прызабыла!</p>
<p>Трэба скарб адзначыць той, што тут ляжыць.</p>
<p>Чым яго адзначыць, каб прыметна была?</p>
<p>А!.. Знайшла, знайшла я! — Грыб тут пасадзіць!</p>
<p><i>(Перасаджвае з другога месца на тое, </i></p>
<p><i>каля якога спіць Хлопчык, вялікі грыб.</i></p>
<p><i>Да тых, што застаюцца.)</i></p>
<p>А вы заспявайце яму калыханку,</p>
<p>Хай, пакуль да маткі, саладзей паспіць!</p>
<p><i>(Да ўсіх.)</i></p>
<p>Ну, пара, сястрыцы!</p>
<p><i>(Да тых, што астаюцца.)</i></p>
<p>Да другога ранку,</p>
<p><i>(Збіраецца ісці з іншымі кветкамі.)</i></p>
<p> </p>
<p>Званочкі</p>
<p><i>(каторыя астаюцца)</i></p>
<p>І табе, красуня, сон вясёлы сніць!</p>
<p> </p>
<p>Ружа і іншыя кветкі адыходзяць. Першы, другі, трэці і чацвёрты Званочкі становяцца на свае месцы за кустамі.</p>
<p> </p>
<p> </p>
<h4><a id="chapter13"></a>З’ява ІІ</h4>
<p>Хлопчык спіць, як раней. Званочкі толькі аднымі галоўкамі выглядаюць з-за кустоў. Ціхі-ціхі пачынаецца спеў калыханкі і паволі мацнее, але не да поўнага голасу. Падчас спеву змрок гусцее, і пад канец абраз асвячаецца месяцам.</p>
<p> </p>
<p>Незапамінайка</p>
<p><i>(ціхенька, на пальчыках, </i></p>
<p><i>выбягае на сцэну, на хвіліначку </i></p>
<p><i>схіляецца над Хлопчыкам </i></p>
<p><i>і таксама бяжыць </i></p>
<p><i>на сваё месца.</i></p>
<p><i>Спеў у часе гэтага </i></p>
<p><i>не перарываецца.)</i></p>
<p> </p>
<p><i>Спеў</i></p>
<p> </p>
<p>УМЕРКАВАНА. СПАКОЙНА</p>
<p> </p>
<p>Вечар цёмны настае, слонка ўсёй зямлі пяе:</p>
<p>я іду адпачываць, люлі, люлі дзеткі спаць</p>
<p>Бор заснуў і ціха спіць,</p>
<p>Месяц лісце серабрыць.</p>
<p>Ветрык-жэўжык шмыгануў,</p>
<p>Роску з лісцяў страсануў.</p>
<p>Трэба спаці, ветрык-свет,</p>
<p>Бор бурчыць яму услед.</p>
<p>Люлі, люлі — на палёх</p>
<p>Над ракой туман залёг...</p>
<p> </p>
<p>Некалькі разоў у часе песні ў лесе чуецца далёкі кліч: «Сынку! Сынку!» Перад апошнімі словамі песні ён чуецца саўсім блізка — тут жа, у кустох. Кветкі як бы ўздрыгваюць і перарываюць спеў. З-за кустоў выходзіць Матка.</p>
<p> </p>
<p>Матка</p>
<p><i>(шукаючы промеж кустоў, </i></p>
<p><i>слабым голасам)</i></p>
<p>Сынку! Сынку! Сынку!</p>
<p><i>(Выходзячы наперад.)</i></p>
<p>Мілае маё, каханае дзіцятка,</p>
<p>Дарагі ты мой званочак залаты,</p>
<p>Заблудзіўся, бедненькі, ў лесе, як ягнятка,</p>
<p>Адгукніся, маё роднае, дзе ты?..</p>
<p>Сыначку! Сыночак!</p>
<p><i>(Заўважыўшы Хлопчыка.)</i></p>
<p>А хто ж гэтта, скорчыўшыся, пад кустамі спіць?</p>
<p><i>(Прыглядаецца, </i></p>
<p><i>а пасля, пазнаўшы, кажа.)</i></p>
<p>Сыначку! Дзіцятка! Рыбка мой! Каточак!</p>
<p>Сыначку!</p>
<p><i>(Будзіць. Хлопчык абуджаецца; </i></p>
<p><i>соладка пацягуецца пасля сну і, </i></p>
<p><i>увідзеўшы Матку, успамінае, дзе ён, </i></p>
<p><i>і кідаецца ёй на шыю.)</i></p>
<p> </p>
<p>Хлопчык</p>
<p>Мамачка!</p>
<p><i>(Цалуе Матку.)</i></p>
<p> </p>
<p>Матка</p>
<p><i>(цалуючы Хлопчыка)</i></p>
<p>Сыночак! Месячык!</p>
<p> </p>
<p>Хлопчык</p>
<p>Як мяне знайшла ты?</p>
<p> </p>
<p>Матка</p>
<p>А ты як тут спаў?</p>
<p> </p>
<p>Хлопчык</p>
<p>Ох! Не мог я сцежкі адшукаць да хаты</p>
<p>І ужо не помню, як сюды папаў.</p>
<p><i>(Раптам.)</i></p>
<p>Ах, які я відзеў сон!</p>
<p>Каб ты, мама, знала!</p>
<p>Мне й цяпер здаецца ён...</p>
<p> </p>
<p>Матка</p>
<p>А я? Як шукала</p>
<p>Цябе, сынку... Каб ты знаў,</p>
<p>Як душа балела...</p>
<p>Страх мяне такі абняў,</p>
<p>Што ледзьве не млела.</p>
<p>Голас твой ў маіх вушах</p>
<p>Ўсё звінеў, як струнка:</p>
<p>«Мама, мама, памажы!</p>
<p>Мама! Дай ратунку!»</p>
<p> </p>
<p>Хлопчык</p>
<p>Мамачка бедная! Столькі трывогі</p>
<p>Ты праз дурнога мяне прыняла!</p>
<p><i>(Пацяшае Матку.)</i></p>
<p> </p>
<p>Матка</p>
<p>Не, мае дзеткі, не будзь к сабе строгі:</p>
<p>Я наўмысля цябе завяла</p>
<p>Ў гэтыя нетры...</p>
<p> </p>
<p>Хлопчык</p>
<p><i>(не верачы, з абурэннем)</i></p>
<p>Няпраўда?</p>
<p> </p>
<p>Матка</p>
<p><i>(прыцягуючы яго да сябе, з плачам)</i></p>
<p>Ой, каб гэтак!</p>
<p>Каб няпраўдаю было! —</p>
<p>Мяне б скруха так не брала,</p>
<p>Так бы сэрца не пякло!</p>
<p>Але праўда!.. Мусіць, знаеш,</p>
<p>Як прыходзіцца нам жыць:</p>
<p>Ані хлеба, ні да хлеба</p>
<p>І няма дзе зарабіць!..</p>
<p><i>(Плача.)</i></p>
<p> </p>
<p>Хлопчык</p>
<p>Не плач, мамачка-галубка,</p>
<p>Прамінець усё, як цень.</p>
<p>Голад, холад нас з табою</p>
<p>Не разлучаць ні на дзень.</p>
<p> </p>
<p>Матка</p>
<p>Веру, веру, маё шчасце,</p>
<p>Залаценькі хлопчык мой,</p>
<p>Што ні холад, ані голад</p>
<p>Не раздзеляць нас з табой!</p>
<p>А цяпер, маё каханне,</p>
<p>Час ужо ісці дамоў.</p>
<p>Ото ж радасці там будзе,</p>
<p>Што ты вернешся здароў!</p>
<p> </p>
<p>Хлопчык</p>
<p>Пойдзем, пойдзем!</p>
<p><i>(Убачыўшы грыб.)</i></p>
<p>Ай, што гэта?</p>
<p>Грыб вялізны які ўрос!</p>
<p> </p>
<p>Матка</p>
<p>Грыб?</p>
<p><i>(Нахіляецца над грыбам.)</i></p>
<p>Мусіць, усё лета</p>
<p>Быў тут.</p>
<p>Бачыш, мохам як зарос.</p>
<p><i>(Да Хлопчыка.)</i></p>
<p>І які з сябе вялізны!</p>
<p>Рві, дый пойдзем — пуць не бліжні,</p>
<p>А нам вёрст са тры адмераць!..</p>
<p> </p>
<p>Хлопчык</p>
<p><i>(радасна)</i></p>
<p>Вось і будзе чым вячэраць!</p>
<p><i>(Зрывае грыб, за якім паднімаецца </i></p>
<p><i>дзёран, і з-пад яго аббітая срэбнай </i></p>
<p><i>бляхай шкатула з медзянымі абручамі. </i></p>
<p><i>Хлопчык у радасці цягне Матку </i></p>
<p><i>за руку) </i></p>
<p>Мама, мама, падзівіся,</p>
<p>Тут куфэрак нейкі з бляхі,</p>
<p>Рэчы нейкія знайшліся!</p>
<p><i>(Вынімае шкатулу і паказуе Матцы.)</i></p>
<p> </p>
<p>Матка</p>
<p><i>(здзівована)</i></p>
<p>Ах!</p>
<p>І напраўду нехта тут</p>
<p>Нешта нейкае схаваў!</p>
<p>Дай адчынім,</p>
<p>ці не скарб</p>
<p>Пад табою тут ляжаў?</p>
<p><i>(Абое нахіляюцца і, }адчыніўшы </i></p>
<p><i>шкатулу, вымаюць з яе рэчы.)</i></p>
<p> </p>
<p>Хлопчык</p>
<p><i>(хапае з радасцю жалейку) </i></p>
<p>Жалейка! Тая!</p>
<p> </p>
<p>Матка</p>
<p>Боты...</p>
<p><i>(Вымае і ставіць іх на зямлю.) </i></p>
<p> </p>
<p>Хлопчык</p>
<p><i>(паднімае боты і, пазнаўшы, кажа) </i></p>
<p>Скараходы!</p>
<p> </p>
<p>Матка</p>
<p><i>(вымае)</i></p>
<p>Шапка...</p>
<p><i>(Кладзе на зямлю.)</i></p>
<p> </p>
<p>Хлопчык</p>
<p><i>(паднімае з радасным крыкам) </i></p>
<p>Цемязень!</p>
<p> </p>
<p>Матка</p>
<p><i>(вымае)</i></p>
<p>І вопратка багатая...</p>
<p> </p>
<p>Хлопчык</p>
<p> </p>
<p><i>(не ўстрымлюючы радасці)</i></p>
<p>Мама, любка,—</p>
<p>гэта ж сон,</p>
<p>Сон мой дзіўны!</p>
<p>Каб ты знала,</p>
<p>Што я тут надойчы сніў!</p>
<p>Тут навокал ўсё спявала,</p>
<p>Чараўнік тут страшны быў...</p>
<p>Яго я прагнаў ігрой</p>
<p>Вось на гэтай во жалейцы.</p>
<p> </p>
<p>Матка</p>
<p><i>(спыняючы)</i></p>
<p>Перад ноччу,</p>
<p>хлопчык мой,</p>
<p>Так не трэба гаварыць.</p>
<p>Яшчэ ў лесе,</p>
<p>можа быць,</p>
<p>Праз такія словы зблудзім...</p>
<p> </p>
<p>Хлопчык</p>
<p>Не,</p>
<p>блудзіць ужо не будзем.</p>
<p><i>(Паказуючы залаты клубок.)</i></p>
<p>Во ў клубку у гэтым сіла:</p>
<p>Ён дарогу,</p>
<p>дзе б ні была,</p>
<p>Сам пакажа,</p>
<p>толькі кінуць...</p>
<p><i>(Кідае клубок.)</i></p>
<p> </p>
<p>Матка</p>
<p><i>(хапаючы яго за руку, каб стрымаць) </i></p>
<p>Што ты робіш,</p>
<p>ніці згінуць...</p>
<p> </p>
<p>Хлопчык</p>
<p><i>(паказуючы другой рукой)</i></p>
<p>А глядзі, глядзі ж!</p>
<p> </p>
<p>Матка</p>
<p><i>(здзівована)</i></p>
<p>І праўда!</p>
<p>Клубок коціцца прасцютка...</p>
<p>Ды не трацьма ж ні мінуткі,</p>
<p>Пойдзем зараз!..</p>
<p><i>(Збіраючы рэчы, каб ісці.)</i></p>
<p> </p>
<p>Хлопчык</p>
<p><i>(скідае лапці і адзяе боты)</i></p>
<p>Вось я толькі скараходы</p>
<p>Замест лапцікаў адзену...</p>
<p> </p>
<p>Матка</p>
<p>Што ты, дзетачкі, надумаў</p>
<p>Тут у лесе рабіць змену?</p>
<p> </p>
<p>Хлопчык</p>
<p>Я хачу папрабаваць,</p>
<p>Як у іх хадзіці трэба</p>
<p>І як імі кіраваць...</p>
<p><i>(Устаўшы да Маткі.)</i></p>
<p>Ну, цяпер ідзём дамоўку!</p>
<p>Куфар, мамачка, бяры.</p>
<p> </p>
<p>Матка</p>
<p><i>(хоча надзець яму шапку) </i></p>
<p>Надзень шапку на галоўку!</p>
<p> </p>
<p>Хлопчык</p>
<p><i>(рукой не дае адзець)</i></p>
<p>Не, не трэба без пары!</p>
<p>Пойдзем!..</p>
<p><i>(Бярэць Матку за руку </i></p>
<p><i>і хоча ісці разам, </i></p>
<p><i>але зараз жа апераджае яе </i></p>
<p><i>і хаваецца ў лесе.)</i></p>
<p> </p>
<h4><a id="chapter14"></a>З’ява IV</h4>
<p> </p>
<p>Матка</p>
<p><i>(крычыць Хлопчыку ўслед)</i></p>
<p>Сынку!.. Сынку!..</p>
<p><i>(Ламаючы рукі.)</i></p>
<p>Божа мой! Зноў згубіла!..</p>
<p><i>(Крычыць у лесе.)</i></p>
<p>Сынку!.. Сынку!..</p>
<p><i>(У роспачы ламае пальцы </i></p>
<p><i>і аглядаецца навокал.</i></p>
<p><i>Чуецца голас Хлопчыка з лесу.)</i></p>
<p> </p>
<p>Хлопчык</p>
<p>Я тут, мама!</p>
<p><i>(І зараз жа ён выбягае сам</i></p>
<p><i>вялізнымі крокамі і, стаўшы з імпэту, </i></p>
<p><i>аж сеў у траву.)</i></p>
<p> </p>
<p> </p>
<h4><a id="chapter15"></a>З’ява V</h4>
<p> </p>
<p>Матка і Хлопчык</p>
<p><i>(з дакорам да Хлопчыка)</i></p>
<p>Ці ж так можна жартаваці?!</p>
<p>Гэтак матку абіждаці...</p>
<p>Ад каго ты навучыўся?</p>
<p> </p>
<p>Хлопчык</p>
<p><i>(жыва ўскочыўшы з травы </i></p>
<p><i>і лашчачыся да Маткі)</i></p>
<p>Не, матуля дарагая,</p>
<p>Гэта боты-скараходы</p>
<p>Ў гэтым разе вінаваты:</p>
<p>Як памчалі,</p>
<p>як памчалі,</p>
<p>Не замчалі чуць да хаты.</p>
<p> </p>
<p>Матка</p>
<p>Праўду кажаш?</p>
<p> </p>
<p>Хлопчык</p>
<p><i>(не адказуючы, сядае скідаць боты. </i></p>
<p><i>Гледзячы на яе ўгару)</i></p>
<p>Я іх скіну,</p>
<p>Панясу ўжо у руках...</p>
<p><i>(Устаўшы, трымае ў аднэй руцэ </i></p>
<p><i>боты, другой бярэ Матку за руку.) </i></p>
<p>Пойдзем, мама!</p>
<p> </p>
<p>Матка</p>
<p>Пойдзем, сыну!</p>
<p>Прамінуў ужо мой страх,</p>
<p>І трывога больш не мучыць:</p>
<p>Ўжо мы разам...</p>
<p> </p>
<p>Хлопчык</p>
<p><i>(жыва, у вялікай радасці)</i></p>
<p>Разам, разам!</p>
<p>І ніхто нас не разлучыць!</p>
<p><i>(Ідуць дамоў.)</i></p>
<p> </p>
<p> </p>
<h4><a id="chapter16"></a>З’ява VI</h4>
<p>Першы, другі, трэці і чацвёрты Званочкі і Незапамінайка паказуюць галоўкі з-за кустоў і, гледзячы на пайшоўшых Матку і Хлопчыка, ціха шэпчуць: «Пайшлі з лесу, пайшлі з лесу» і з гэтым шэптам зноў хаваюцца. Услед за гэтым пачынаецца нямы спеў калыханкі. У лесе робіцца цямней. Перад канцом з нямога спеву калыханкі крышачку мацней выдзяляюцца словы:</p>
<p> </p>
<p>Ходзіць месяц промеж зор,</p>
<p>Спіць, заснуў драмучы бор.</p>
<p>Тучкі мкнуцца у паўсне,</p>
<p>Часам ветрык шалясне...</p>
<p> </p>
<p>У часе спеву паволі апушчаецца заслона.</p>
<p> </p>
<center>Канец.</center>
<div class="endnote-block">
<div class="footnote"><p><sup><a id="footnote-1">52</a></sup> Скіну — дам знак <i>(паланізм)</i>.</p>
</div>
<div class="footnote"><p><sup><a id="footnote-2">53</a></sup> Не страціўся — не разгубіўся.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>