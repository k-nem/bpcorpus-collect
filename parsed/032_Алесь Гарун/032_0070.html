<div class="container">
<div class="book-utils">
<div id="qrcode"></div>
<a href="/Ales_Harun/Zhoda_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1907-1920 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Згода -->
<h2><a href="http://knihi.com/Ales_Harun/">Алесь Гарун</a></h2>
<h2>Згода</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Ваявалі поплеч брацця:</p>
<p>Баўтрамей з Гарвазым.</p>
<p>І ў магілу іх прыйшлося</p>
<p>Палажыці разам.</p>
<p>А дагэтуль жылі кепска,</p>
<p>Не як след, не ў згодзе,—</p>
<p>Аж гулялі прыгаворкі</p>
<p>Аб іх у народзе.</p>
<p>Як пачуюць было людзі</p>
<p>Лаянку ці спрэчку,—</p>
<p>«Як Баўтрук у нас з Гарвазым,</p>
<p>Кажуць, за авечку».</p>
<p>Як на торзе ці у шынку</p>
<p>Бойка завядзецца,—</p>
<p>«Як Баўтрук у нас з Гарвазым»,—</p>
<p>Не адзін смяецца.</p>
<p>Па судох сусед суседа</p>
<p>Кожны год цягае,—</p>
<p>«Як Гарвазы з Баўтрамеем»,—</p>
<p>Люд аб іх гукае.</p>
<p>Дарма пробашч<sup><a href="#footnote-1">37</a></sup>, спавядаўшы,</p>
<p>І не раз з амбоны</p>
<p>Выкараў ім: «Бог асудзе</p>
<p>Гнеў дурны, шалёны».</p>
<p>Дарма людзі па-суседску</p>
<p>Шмат разоў мірылі,—</p>
<p>Баўтрук з братам непапраўны:</p>
<p>Ворагамі былі.</p>
<p> </p>
<h3><a id="chapter2"></a>ІІ</h3>
<p> </p>
<p>А з дурніцаў пачалося,</p>
<p>Як часцей бывае:</p>
<p>Ад парток і камізэлькі</p>
<p>Іх вайна трывае.</p>
<p>Як па бацьку йшчэ сукцэсы<sup><a href="#footnote-2">38</a></sup>,</p>
<p>Спадчыну дзялілі,</p>
<p>Дык з тых злыдняў крыві колькі</p>
<p>У той час пралілі.</p>
<p>Падзяліўшыся жывёлай,</p>
<p>Збожжам і будынкам,</p>
<p>Падзяліліся па-боску</p>
<p>І усім руштынкам.</p>
<p>І адзежу як і следна</p>
<p>Бацькавую брацця</p>
<p>Падзялілі, потым згоду</p>
<p>Селі паліваці.</p>
<p>Падпілі, як следна ў свята,</p>
<p>А было ў нядзельку;</p>
<p>Баўтрамей на лаўцы ўбачыў</p>
<p>Порткі й камізэльку;</p>
<p>«Пачакай, браток! А гэта</p>
<p>Хіба ж мы дзялілі?»</p>
<p>«Не, Гарвазы».— «Якім чынам?</p>
<p>Як мы прапусцілі?»</p>
<p>«Э, пустое,— кажа брату</p>
<p>Баўтрамей знянацку,—</p>
<p>Хай вісіць, а часам ўздзену</p>
<p>На ўспамін аб бацьку».</p>
<p>«Захацела свіння мёду»,—</p>
<p>Падкалоў Гарвазы.</p>
<p>Баўтрамей, такое счуўшы,</p>
<p>Закіпеў адразу.</p>
<p>Не сцярпеў, ударыў брата,</p>
<p>Сапсаваў паперы,—</p>
<p>І раз’юшыліся брацця</p>
<p>Без канца, без меры...</p>
<p>Ледзьве людзі іх разнялі,</p>
<p>Развялі па хатам.</p>
<p>Ось з чаго пачалась звада</p>
<p>У Баўтрамея з братам.</p>
<p>У людзей усіх прыкладам</p>
<p>Няувагі былі.</p>
<p>А вось раптам як жа стала?</p>
<p>Чым іх памірылі?</p>
<p> </p>
<h3><a id="chapter3"></a>ІІІ</h3>
<p> </p>
<p>Памірыў іх бог ласкавы</p>
<p>Міласці абразам,</p>
<p>Як прыйшлося паміраці</p>
<p>Баўтруку з Гарвазым.</p>
<p>Як пайшлі у бой апошні,</p>
<p>Памалілісь богу,</p>
<p>Загаіўшы страх і болесць</p>
<p>І сваю трывогу.</p>
<p>Апыніўшыся у сэрцы</p>
<p>Віхравой атакі,</p>
<p>Што ён робіць, больш не ведаў</p>
<p>І не думаў ўсякі.</p>
<p>Коле, паліць наш Гарвазы,</p>
<p>Ціхамоўчкі б’ецца;</p>
<p>Перад ім, як прад адзінцам</p>
<p>Ў лесе, ўсё кладзецца.</p>
<p>Захапіўшы люфу<sup><a href="#footnote-3">39</a></sup> моцна,</p>
<p>Баўтрамей малоціць;</p>
<p>Расшчапіў, згубіў ён кольбу<sup><a href="#footnote-4">40</a></sup>,</p>
<p>А ўсё далі коціць.</p>
<p>Ажно чуе: енкнуў нехта.</p>
<p>Зірк ў той бок,— што ж гэта?</p>
<p>Там Гарвазы, як снапочак,</p>
<p>Аж на трох багнэтах<sup><a href="#footnote-5">41</a></sup>.</p>
<p>Зарычэў, як звер, і брату</p>
<p>На ўспамогу прэцца.</p>
<p>Скуль бярэцца тая жвавасць,</p>
<p>Сіла скуль бярэцца?</p>
<p>Даляцеў... І тая люфа</p>
<p>Шмат бы нарабіла,</p>
<p>Каб не куля каля сэрца</p>
<p>Грудзі апаліла...</p>
<p>Пахіснуўся, пусціў люфу,</p>
<p>Галаву павесіў</p>
<p>І зваліўся, як сасонка</p>
<p>Пад сякерай ў лесе.</p>
<div class="endnote-block">
<div class="footnote"><p><sup><a id="footnote-1">37</a></sup> Ксёндз.</p>
</div>
<div class="footnote"><p><sup><a id="footnote-2">38</a></sup> Спадчыну.</p>
</div>
<div class="footnote"><p><sup><a id="footnote-3">39</a></sup> Люфа — ствол (вінтоўкі, карабіна).</p>
</div>
<div class="footnote"><p><sup><a id="footnote-4">40</a></sup> Кольба — прыклад.</p>
</div>
<div class="footnote"><p><sup><a id="footnote-5">41</a></sup> Багнэт — штык.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>