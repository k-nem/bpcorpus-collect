<div class="container">
<div class="book-utils">
<div id="qrcode"></div>
<a href="/Ales_Harun/Zurau_i_lisica_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1910 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жураў і лісіца -->
<h2><a href="http://knihi.com/Ales_Harun/">Алесь Гарун</a></h2>
<h2>Жураў і лісіца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<center><i>Байка</i></center>
<p>Разумным добра быць. То праўда — не смяхом.</p>
<p>Усё каб ведаці, з усякім справіцца грахом,</p>
<p>То можна была б пажываць.</p>
<p>Але ж не трэба мудраваць,</p>
<p>Бо гэта добра, а не надт.</p>
<p>От знаю я таму прыклад.</p>
<p> </p>
<p>Прыйшлося неяк жураўлю</p>
<p>У лесе ў дол папасць звярыны.</p>
<p>Чаго зляцеў ён на зямлю,</p>
<p>Аб тым я ведаць не павінны.</p>
<p> </p>
<p>З такой бяды жураў крычаў,</p>
<p>Аб сценкі долу крыллем біўся,</p>
<p>А потым і сціхаць пачаў,</p>
<p>Бо надта бедны прытаміўся.</p>
<p> </p>
<p>Сядзіць і думае бядак,</p>
<p>За што напасць найшла такая?</p>
<p>Жураў бо быў разумны птак,—</p>
<p>Што будзе далей, ён чакае.</p>
<p> </p>
<p>Аж тут праз час які — глядзіць —</p>
<p>Галлё трашчыць над галавою:</p>
<p>Кума ліса к яму ляціць,—</p>
<p>Бяда страслась, відаць, і з ёю.</p>
<p> </p>
<p>«Здароў, кумок! А як жа ты</p>
<p>Папаў сюды? Чы проста з неба</p>
<p>Сюды зваліўся праз кусты?</p>
<p>Ці, можа, тут табе што трэба?»</p>
<p> </p>
<p>«Якога ліха тут шукаць?</p>
<p>Якой мне трэба тут напасці?</p>
<p>Упаў, прыйшлося паскакаць,—</p>
<p>От як наверх бы мне папасці?»</p>
<p> </p>
<p>«Ну, гэта што! От зараз я</p>
<p>Нараю што-нібудзь такое...</p>
<p>Эх, думак роіцца сям’я,</p>
<p>Як бы вяселле ў іх якое.</p>
<p> </p>
<p>От так зрабі... Чакай ты... не,</p>
<p>Здаецца, лепі будзе гэтак...</p>
<p>Эх, думак, думак у мяне,</p>
<p>Маўляў, у качкі дзікай дзетак».</p>
<p> </p>
<p>Пакуль яна гадала так,</p>
<p>Жураў надумаў, як спасціся,—</p>
<p>Хацеў бы ён аднэю як</p>
<p>Хаця бы думкай запасціся.</p>
<p> </p>
<p>Ліса ж вядзе саўсім не то,—</p>
<p>Мудруе, круціцца наўсякі:</p>
<p>«І гэтак добра бы, нішто,</p>
<p>А так найлепей — скажа ўсякі».</p>
<p> </p>
<p>От гэтак дзень у іх прайшоў,—</p>
<p>Ляцяць ў бядзе дзянькі без знаку.</p>
<p>Мыслівы з стрэльбай падышоў,—</p>
<p>Лісе у гэтым мала смаку.</p>
<p> </p>
<p>Сюды, туды яна глядзіць,</p>
<p>Рабіць жа што — сама не знае;</p>
<p>І ўсё адно сабе цвярдзіць,</p>
<p>Што думак надта многа мае.</p>
<p> </p>
<p>Жураў жа бачыць: кепска так,—</p>
<p>Зваліўся з ног, ляжыць без духу,</p>
<p>Не зварухнецца аніяк,</p>
<p>Каб а сабе не даці слуху.</p>
<p> </p>
<p>Галлё мыслівы разабраў,</p>
<p>Улез у дол і вось што бача:</p>
<p>Там нежывы ляжыць жураў,</p>
<p>Наўкол лісіца жвава скача.</p>
<p> </p>
<p>«От нечысць дзе, каб ты прапаў,</p>
<p>Што за праклятая звярына:</p>
<p>Не годзе то, што сам папаў,—</p>
<p>Душыць другіх яму павінна!»</p>
<p> </p>
<p>І, стрэльбу зняўшы з-за пляча,</p>
<p>Лісе у бок не доўга цэліў,—</p>
<p>Спусціў курок і згарача</p>
<p>На месцы тут яе застрэліў.</p>
<p> </p>
<p>А потым, ўзяўшы жураўля</p>
<p>За ногі, ўгору яго кінуў;</p>
<p>Пад тым ўскружылася зямля,</p>
<p>Як на лам’ё бакамі рынуў.</p>
<p> </p>
<p>Але праз момант ачуняў</p>
<p>І крыкнуў радасна і зычна,—</p>
<p>І, ўгору ўзняўшыся, жураў</p>
<p>Пайшоў лятаць, як лётаў звычна.</p>
<p> </p>
<p>Ну во і ўвесь тут мой прыклад,—</p>
<p>З яго марал такі усім:</p>
<p>Мудруйся, браце, а не надт,</p>
<p>Бо замудруешся саўсім.</p>
<p><i>1910 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>