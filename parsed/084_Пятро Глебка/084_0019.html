<div class="container">
<div class="book-utils">
<div id="qrcode"></div>
<a href="/Piatro_Hlebka/Pamiaci_UILenina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1926 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Памяці У.І.Леніна -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Памяці У.І.Леніна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Засвісталі вятры над далінай,</p>
<p>Засвісталі завеі ў палях;</p>
<p>Зажурылася ў лесе каліна,</p>
<p>Загубіўся завеяны шлях.</p>
<p> </p>
<p>Засвісталі вятры і пад вёскай,</p>
<p>Забялелі пад снегам сады.</p>
<p>Дзе ж дзяваўся вясенні твой росквіт,</p>
<p>Разняволены край малады?</p>
<p> </p>
<p>Спахмурнелі дзяўчыніны вочы,</p>
<p>Знікла радасць з абліччаў, як зніч.</p>
<p>Не сумуй, селянін і рабочы,—</p>
<p>Паміж вас і сягоння Ільіч!</p>
<p> </p>
<p>Засвісталі вятры над далінай,</p>
<p>Засвісталі ў палях і ў бары.</p>
<p>Навяваюць яны успаміны,</p>
<p>Расказаў іх дзядуля стары.</p>
<p> </p>
<p>* * *</p>
<p>Сядзіць стары. Лучына тлее.</p>
<p>Запалі вочы углыбінь,</p>
<p>А то засвецяць, як лілея,</p>
<p>Узняўшы ліст у ветравінь.</p>
<p> </p>
<p>Засвецяць раптам і патухнуць,</p>
<p>На грудзі звісне галава,</p>
<p>Спадзе валоссе белым пухам:</p>
<p>Жыццё завяла, як трава.</p>
<p> </p>
<p>Сядзіць стары. Лучына тлее.</p>
<p>Кругом унукаў чарада.</p>
<p>Зіма за вокнамі бялее,</p>
<p>Бялее ў дзеда барада.</p>
<p> </p>
<p>— Аб чым сказаць, мае вы кветкі</p>
<p>У гэты дзень, жалобны дзень?</p>
<p>Ішло жыццё маё з падлеткаў</p>
<p>Цераз калоду ды на пень.</p>
<p> </p>
<p>Аб чым сказаць у дзень жалобны,</p>
<p>Калі не стала Ільіча?</p>
<p>Я чалавек быў вельмі дробны.—</p>
<p>І дзед расказваць ім пачаў:</p>
<p> </p>
<p>— З маленства я, што хвоя ў полі</p>
<p>Стаяў на ветры, на зыры,</p>
<p>Затым і радасць сэрца поіць</p>
<p>Святлом сягонняшняй зары.</p>
<p> </p>
<p>Не меў зямлі сваёй ні гоняў,</p>
<p>Уладаром маім быў пан.</p>
<p>Як ліст, якога ветры гоняць,</p>
<p>Таптаў чужыншчыны дзірван.</p>
<p> </p>
<p>Ганяў плыты, быў у Сібіры...</p>
<p>Чыіх шляхоў я ні таптаў?</p>
<p>Чыіх пяскоў, калючых жвіраў,</p>
<p>Сваёй слязой ні паліваў?</p>
<p> </p>
<p>Так век нядолі чалавечай</p>
<p>Сланяўся я з кутка ў куток.</p>
<p>Ад родных рэк да рэчак нечых</p>
<p>Шукаў жыццёвых я заток.</p>
<p> </p>
<p>Ды што казаць мне? Вам вядома</p>
<p>Жыццё дзядулі з ранніх дзён,—</p>
<p>Нахмурыў дзед сівыя бровы,</p>
<p>І бліснуў у вачах агонь.</p>
<p> </p>
<p>— Пасля,— пачаў дзядуля далей,</p>
<p>Кастрычнік даў жыццю размах,</p>
<p>Заззялі новым светам далі,</p>
<p>Змяніўся мой жыццёвы шлях.</p>
<p> </p>
<p>Я зноў вярнуўся ў сваю вёску,</p>
<p>Над рэчкай высахла вярба,</p>
<p>Але ў жыцці пачаўся росквіт</p>
<p>І пачалася барацьба.</p>
<p> </p>
<p>А далей, помню, нейк на сходзе,</p>
<p>Не то зімой, не то ў вясну,</p>
<p>Я быў абраны пры народзе</p>
<p>На з’езд вялікі у Маскву.</p>
<p> </p>
<p>Памру я скора, мае кветкі:</p>
<p>Жыццё даўно сваё пачаў.</p>
<p>А вы, як змена, мае дзеткі,</p>
<p>Вядзіце справу Ільіча!</p>
<p> </p>
<p>Я помню, ён, вялікі Ленін,</p>
<p>Прыжмурыў вока, як трыбун,</p>
<p>І так сказаў: «У наступленне,</p>
<p>Пакуль не дойдзем да камун».</p>
<p> </p>
<p>Прайшлі гады. Мароз, як сёння,</p>
<p>Узорыў вокны дымных хат,</p>
<p>А я ўсё тыя словы помніў</p>
<p>І ўспомніў зноў іх акурат.</p>
<p> </p>
<p>Была зіма. Свісталі ветры,</p>
<p>І раптам весць: памёр Ільіч.</p>
<p>Маўчалі скованыя нетры,</p>
<p>Але жывы падняўся кліч:</p>
<p> </p>
<p>Даволі плачу, слёз даволі,</p>
<p>Абвешчан Ленінскі прызыў.</p>
<p>І трошкі зменшылася болю,</p>
<p>Хоць можа кожны галасіў.</p>
<p> </p>
<p>Я гэта ўспомніў, калі вецер</p>
<p>Ізноў наводзіць смутку цень,—</p>
<p>Сягоння Леніна дзень смерці,</p>
<p>Жалобны, дзеткі, сёння дзень.</p>
<p> </p>
<p>Памру я скора, мае кветкі:</p>
<p>Струціў жыццё стары мне час,—</p>
<p>А вы, як змена, мае дзеткі,</p>
<p>Дакончце справу Ільіча.</p>
<p> </p>
<p>Замоўк стары. Лучына тлее.</p>
<p>Кругом унукаў чарада.</p>
<p>Зіма за вокнамі бялее,</p>
<p>Бялее ў дзеда барада.</p>
<p> </p>
<p class="sign">1926 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>