<div class="container">
<div class="book-utils">
<div id="qrcode"></div>
<a href="/Piatro_Hlebka/Partyzany.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 07.03.1943 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1943 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Партызаны -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Партызаны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Перад захадам сонца</p>
<p>Ёсць хвіліна тугі...</p>
<p>Аднастайна бясконца</p>
<p>Шалясцяць сітнягі.</p>
<p> </p>
<p>На асеннія пожні.</p>
<p>Завяршаючы дзень,</p>
<p>Ападае апошні</p>
<p>Надвячоркавы цень.</p>
<p> </p>
<p>Потым лёгка па дрэвах,</p>
<p>Па шурпатай кары</p>
<p>Пройдуць справа налева</p>
<p>І замоўкнуць вятры.</p>
<p> </p>
<p>Жоўты ліст,</p>
<p>непрыкметна</p>
<p>Збіты імі з галін,</p>
<p>Доўга кружыць бязмэтна,</p>
<p>Ў цэлым свеце адзін.</p>
<p> </p>
<p>Апусціўшы ад стомы</p>
<p>Нізка рукі на дол,</p>
<p>Тужыць лес нерухомы</p>
<p>Над магіламі сёл.</p>
<p> </p>
<p>Моўчкі думае думу</p>
<p>Аб пакутлівых днях.</p>
<p>І ні шэпту, ні шуму —</p>
<p>Цішыня, цішня...</p>
<p> </p>
<p>Ды такая нямая,</p>
<p>Што, калі не прывык,</p>
<p>Ты пачуеш над краем</p>
<p>Сэрца кожнага крык.</p>
<p> </p>
<p>І здаецца, што грудзі</p>
<p>Здушыць чорны адчай,</p>
<p>І не ўздымуцца людзі,</p>
<p>І не ўстане мой край.</p>
<p> </p>
<p>Раптам вырвуцца крокі</p>
<p>З нежывой цішыні,</p>
<p>Быццам дзесьці далёка</p>
<p>Едзе хтось на кані.</p>
<p> </p>
<p>Клён нахіліцца к вязу,</p>
<p>Шэпнуць мовай галля</p>
<p>Штось другім... І адразу</p>
<p>Ажывае зямля.</p>
<p> </p>
<p>На лясныя паляны</p>
<p>З цёмных нетраў і нор</p>
<p>Устаюць партызаны</p>
<p>І выходзяць на збор.</p>
<p> </p>
<p>Ноч, густая, як сажа,</p>
<p>Зберажэ іх ад куль,</p>
<p>Не прадасць і не скажа,</p>
<p>Хто яны і адкуль.</p>
<p> </p>
<p>Толькі мы, ды радзіма,</p>
<p>Ды балотны гушчар</p>
<p>Помнім кожнага імя,</p>
<p>Знаем многіх у твар.</p>
<p> </p>
<p>Гэта — нашы суседзі:</p>
<p>З тым сумесна жылі,</p>
<p>З гэтым, помніцца, недзе</p>
<p>Нават чарку пілі...</p>
<p> </p>
<p>Мы б пагутарыць рады,</p>
<p>Ды цяпер не пара:</p>
<p>Камандзіру брыгады</p>
<p>Час, як кажуць, з двара.</p>
<p> </p>
<p>Дзед — таксама знаёмы,</p>
<p>Можа, нават радня —</p>
<p>Клапатліва, як дома,</p>
<p>Запрагае каня.</p>
<p> </p>
<p>Хлопцы з першае роты,</p>
<p>З кім дружыў я і рос,</p>
<p>Два ручных кулямёты</p>
<p>Ставяць дзеду на воз.</p>
<p> </p>
<p>Пажылыя мужчыны,</p>
<p>Угінаючы дол,</p>
<p>Носяць палкія міны,</p>
<p>Грузяць ярасны тол.</p>
<p> </p>
<p>Маладая кабета</p>
<p>Правярае курок.</p>
<p>А наводдаль падлетак,</p>
<p>Селавы пастушок,</p>
<p> </p>
<p>Пагарджаючы боязь,</p>
<p>Як бывалы салдат,</p>
<p>Затыкае за пояс</p>
<p>Пяць гарачых гранат.</p>
<p> </p>
<p>Я не ведаю — порах</p>
<p>Ці нянавісць у іх,</p>
<p>Гэта зведае вораг</p>
<p>На галовах сваіх.</p>
<p> </p>
<p>Помста добра паспела!</p>
<p>І, пачуўшы загад,</p>
<p>Рушыць дружна і смела</p>
<p>Партызанскі атрад.</p>
<p> </p>
<p>На якімсь кіламетры</p>
<p>Ад лясной глухаты</p>
<p>Узляцяць у паветра</p>
<p>Цягнікі і масты.</p>
<p> </p>
<p>Грымне ярасны выбух,</p>
<p>Як маланкавы гром,</p>
<p>Бразне ў кожную шыбу,</p>
<p>Страсяне кожны дом.</p>
<p> </p>
<p>Бляск паўнеба асвеціць,</p>
<p>І, прачнуўшыся ўраз,</p>
<p>Скажуць шэпатам дзеці:</p>
<p>— Гэта бацька за нас.</p>
<p> </p>
<p>Сцепануўшыся зябка,</p>
<p>Як таймуючы плач,</p>
<p>Перахрысціцца бабка:</p>
<p>— Дай ім, божа, удач!</p>
<p> </p>
<p>Маці выйдзе ў вароты,</p>
<p>Доўга будзе лавіць</p>
<p>Роўны стук кулямёта,</p>
<p>Шэлест роснай травы.</p>
<p> </p>
<p>После ў сінім сутонні,</p>
<p>На світальнай зары</p>
<p>Знікнуць людзі і коні</p>
<p>У лясным гушчары.</p>
<p> </p>
<p>Ноч, густая, як сажа,</p>
<p>Зберажэ іх ад куль,</p>
<p>Не прадасць і не скажа,</p>
<p>Хто яны і адкуль.</p>
<p> </p>
<p>Толькі мы, ды радзіма,</p>
<p>Ды балотны гушчар</p>
<p>Помнім кожнага імя,</p>
<p>Знаем многіх у твар.</p>
<p> </p>
<p class="sign">1942 г.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>