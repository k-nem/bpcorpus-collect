<div class="container">
<div class="book-utils">
<div id="qrcode"></div>
<a href="/Piatro_Hlebka/Arlanka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1930-1931 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1931 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Арлянка -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Арлянка</h2>
<div style="height: 3rem"></div>
<!-- TOC_BEGIN -->
<a href="#chapter1">Прысвячэнне</a><br/>
<a href="#chapter2">1</a><br/>
<a href="#chapter3">2</a><br/>
<a href="#chapter4">3</a><br/>
<a href="#chapter5">4</a><br/>
<a href="#chapter6">5</a><br/>
<a href="#chapter7">6</a><br/>
<a href="#chapter8">7</a><br/>
<a href="#chapter9">8</a><br/>
<a href="#chapter10">9</a><br/>
<a href="#chapter11">10</a><br/>
<a href="#chapter12">11</a><br/>
<a href="#chapter13">12</a><br/>
<a href="#chapter14">13</a><br/>
<a href="#chapter15">14</a><br/>
<a href="#chapter16">15</a><br/>
<a href="#chapter17">16</a><br/>
<a href="#chapter18">17</a><br/>
<a href="#chapter19">18</a><br/>
<a href="#chapter20">19</a><br/>
<a href="#chapter21">20</a><br/>
<a href="#chapter22">21</a><br/>
<a href="#chapter23">22</a><br/>
<a href="#chapter24">23</a><br/>
<a href="#chapter25">24</a><br/>
<a href="#chapter26">Эпілог</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Прысвячэнне</h3>
<p>...А бывае часіна,</p>
<p>што ноч навылёт</p>
<p>Прасвідруе цябе успамінамі:</p>
<p>Паўстаюць перад зрокам</p>
<p>мільёны галоў,</p>
<p>Што ў змаганні за волю</p>
<p>загінулі.</p>
<p> </p>
<p>Гэта нашае памяці струджаны след</p>
<p>Кліча іх са старонак гісторыі,—</p>
<p>І прыходзяць яны,</p>
<p>як жывыя,</p>
<p>у сне,</p>
<p>І тады урачыста гаворым ім:</p>
<p> </p>
<p>— Мы калісьці у шэрагах грозных ваяк</p>
<p>Прысягалі над вашымі трунамі</p>
<p>Збудаваць над сусветам высокі маяк,</p>
<p>Што завецца Вялікай Камунаю.</p>
<p> </p>
<p>Перад вамі сягоння запаляць агні</p>
<p>Усе нашы электрыкастанцыі:</p>
<p>Аглядайце краіну даўнейшых руін,</p>
<p>Дзе хадзілі ў дваццатым паўстанцамі!</p>
<p> </p>
<p>Між герояў,</p>
<p>што славяцца досціпам рук,</p>
<p>Вызначаем пачэснае месца ім:</p>
<p>Яны ўсе баранілі калісь Беларусь</p>
<p>Радавымі чырвонаармейцамі.</p>
<p> </p>
<p>Яны ўсе ваявалі за нашу вясну —</p>
<p>Гэта помняць жывыя</p>
<p>і ведаюць</p>
<p>І упарта,</p>
<p>сумленна</p>
<p>цагліны нясуць</p>
<p>У падмурак Камуны сусветнае.</p>
<p> </p>
<p>Маладыя паэты!</p>
<p>У цёмных лясах</p>
<p>Мы не біліся з ворагам шаблямі вострымі,</p>
<p>Дык падымем жа спеў,</p>
<p>панясём на прасцяг</p>
<p>Як вянок на магілы геройскія.</p>
<p> </p>
<p>Мы прысвецім найлепшую песню сваю</p>
<p>Тым,</p>
<p>што йшлі праз балоты палескія,</p>
<p>Што загінулі мужна ў вялікім баю</p>
<p>За Беларусь,</p>
<p>За Савецкую!</p>
<p> </p>
<p> </p>
<h3><a id="chapter2"></a>1</h3>
<p> </p>
<p>Б’е зямлю капытамі конь,</p>
<p>Выгінае шырокую шыю:</p>
<p>Чуе —</p>
<p>Мчыцца за ім эскадрон,</p>
<p>Чуе —</p>
<p>Коні храпуць чужыя.</p>
<p> </p>
<p>Гэта гоніцца блізкая смерць</p>
<p>Праз нізіны,</p>
<p>узгоркі</p>
<p>і гаці.</p>
<p>Узяліся пачуцці гарэць</p>
<p>Неадступным жаданнем змагацца...</p>
<p> </p>
<p>Не за славу крывіцкіх славян,</p>
<p>Не за ўласную долю</p>
<p>і лёс свой,</p>
<p>А за шчасце рабочых,</p>
<p>сялян,</p>
<p>Гарадоў занядбаных</p>
<p>і вёсак.</p>
<p> </p>
<p>І ласкава цяжкою рукой</p>
<p>Песціць коннік шырокую шыю:</p>
<p>— Быццам віхар,</p>
<p>Імчыся, мой конь,</p>
<p>Каб цябе не дагналі чужыя!</p>
<p> </p>
<p>Нам патрэбна хвіліна адна</p>
<p>На жыццё</p>
<p>і на ростань з палямі.</p>
<p>Калі возьмем яе — не дагнаць,</p>
<p>Не злавіць нас тады за лясамі.</p>
<p> </p>
<p>Дык імчыся жыццю наўздагон,</p>
<p>Недалёка ускраіна гаю!..</p>
<p> </p>
<p>Выгінаецца стомлены конь,</p>
<p>Да зямлі жыватом прылягае.</p>
<p> </p>
<p>Толькі сілы слабеюць штораз,</p>
<p>Штохвіліны цяжэй усё дыша.</p>
<p>Гэтак блізка жаданы папас,</p>
<p>Але смерць за папас яшчэ бліжай.</p>
<p> </p>
<p>Аглянуўся адважны яздок,—</p>
<p>Даганяе раз’ятраны вораг.</p>
<p>Павярнуў ён каня</p>
<p>і уздоўж</p>
<p>Выцяў з роспачы востраю шпорай.</p>
<p> </p>
<p>Ашалеў замардованы конь,</p>
<p>Зачапіўся за камень дарожны,</p>
<p>Спатыкнуўся,</p>
<p>узняўся,</p>
<p>ізноў</p>
<p>Паваліўся,</p>
<p>працяжна захропшы.</p>
<p> </p>
<p>Ухапіўся за стрэльбу ваяк,</p>
<p>Безнадзейна навокала глянуў:</p>
<p>Пакаціліся вочы каня</p>
<p>І расталі у белым тумане.</p>
<p> </p>
<p>А на змену з імглістасці тэй,</p>
<p>Як вясновыя нашы заранкі,</p>
<p>Загарэліся іскры вачэй</p>
<p>Маладой</p>
<p>і далёкай</p>
<p>каханкі.</p>
<p> </p>
<p>Навявала яна супакой,</p>
<p>Але вораг разбіў</p>
<p>і парушыў:</p>
<p>Абступілі хлапца навакол</p>
<p>І скруцілі вяроўкамі рукі.</p>
<p> </p>
<p> </p>
<h3><a id="chapter3"></a>2</h3>
<p>Здратаваным лугам,</p>
<p>Збітымі палямі</p>
<p>Праязджалі цугам</p>
<p>Белыя палякі.</p>
<p> </p>
<p>Праімчаўся лёскат</p>
<p>Пошчакам драўляным;</p>
<p>На пастой у вёску</p>
<p>Ехалі уланы.</p>
<p> </p>
<p>Зазвінелі шыбы,</p>
<p>Затрашчалі клямкі.</p>
<p>Вісне над сялібай</p>
<p>Апантаны лямант.</p>
<p> </p>
<p>— Уцякай,</p>
<p>дзяўчына,</p>
<p>Сплямяць твае грудзі! —</p>
<p>А яна ў кручыне</p>
<p>Заламала рукі.</p>
<p> </p>
<p>Правялі уланы</p>
<p>Скручанага вязня:</p>
<p>— Гэта ж любы Янак,</p>
<p>Дарагі мой, ясны!..</p>
<p> </p>
<p>Выправіла з гора</p>
<p>Да сваіх,</p>
<p>чырвоных...</p>
<p>Дзе ж ты быў учора?!</p>
<p>Дзе ж ты будзеш сёння?!</p>
<p> </p>
<p>На якім жа месцы</p>
<p>Смерць табе учыняць?!</p>
<p> </p>
<p>Плача каля весніц,</p>
<p>Журыцца дзяўчына.</p>
<p> </p>
<p>Афіцэр здалёку</p>
<p>Глянуў на аблічча,</p>
<p>Падміргнуўшы вокам,</p>
<p>Пад’язджае бліжай:</p>
<p> </p>
<p>— Пекная сялянка,</p>
<p>Кім ты занядбана?</p>
<p>Пацалуй,</p>
<p>смуглянка,</p>
<p>Русага улана!..</p>
<p> </p>
<p>Задрыжалі бровы,</p>
<p>Глянула наўкоса:</p>
<p>— Пацалуй...</p>
<p>як зловіш,</p>
<p>Болей не папросіш!</p>
<p> </p>
<p>Афіцэр ад злосці</p>
<p>Закусіў аж губу:</p>
<p>— Гэй,</p>
<p>гуляйце,</p>
<p>госці,</p>
<p>На чужую згубу!</p>
<p> </p>
<p>Покуль хлеба хопіць,</p>
<p>Будзем гаспадарыць...</p>
<p>Пачынайце,</p>
<p>хлопцы,</p>
<p>Покуль гром не ўдарыў!</p>
<p> </p>
<p>Зарыкалі нема</p>
<p>Пад нажом каровы.</p>
<p>Набухалі гневам</p>
<p>Цёмныя дубровы.</p>
<p> </p>
<p>Галасілі маткі,</p>
<p>Ажно лес галёкаў:</p>
<p>Рабаваў манаткі</p>
<p>Афіцэрскі лёкай.</p>
<p> </p>
<p>Лютыя жандары</p>
<p>Разрывалі сэрца.</p>
<p>— Трэба іх пажарам</p>
<p>Назаўсёды сцерці!</p>
<p> </p>
<p>Паразносіў чуткі</p>
<p>Вецер скоры,</p>
<p>лёгкі.</p>
<p>Аб’ядналі думкі</p>
<p>Блізкіх</p>
<p>і далёкіх.</p>
<p> </p>
<p>І як вечар дымны</p>
<p>Постаці заценіў,</p>
<p>Ціха ад будынкаў</p>
<p>Адышліся цені.</p>
<p> </p>
<p> </p>
<h3><a id="chapter4"></a>3</h3>
<p>Межамі,</p>
<p>полем,</p>
<p>дарогаю,</p>
<p>проста</p>
<p>Праз цаліну,</p>
<p>наўкасы,</p>
<p>уцалік</p>
<p>Крадзецца ціха</p>
<p>за постаццю</p>
<p>постаць —</p>
<p>Далей ад хаты,</p>
<p>ад роднай зямлі.</p>
<p> </p>
<p>Клічуць лясы,</p>
<p>непраходныя пушчы</p>
<p>Вабяць сваім</p>
<p>недаступным нутром:</p>
<p>Там</p>
<p>ані здзекаў,</p>
<p>ні панскай распусты,</p>
<p>Там толькі</p>
<p>смелы гартуецца крок.</p>
<p> </p>
<p>Там</p>
<p>запаляюцца крыўды настроі</p>
<p>Помстай праўдзівай,</p>
<p>што кліча да дзей</p>
<p>Лес партызанам —</p>
<p>надзейная зброя,</p>
<p>Пушча —</p>
<p>магутная іх цытадэль.</p>
<p>Межамі,</p>
<p>полем,</p>
<p>дарогаю,</p>
<p>проста</p>
<p>Праз цаліну,</p>
<p>уцалік,</p>
<p>наўкасы</p>
<p>Рушыць</p>
<p>змагацца</p>
<p>загнаная вёска,</p>
<p>Крадуцца цені</p>
<p>ад хат</p>
<p>у лясы.</p>
<p>Нікнуць</p>
<p>у мораку</p>
<p>постаці</p>
<p>хутка,</p>
<p>І...</p>
<p>на магілах,</p>
<p>дзе клёны шасцяць,</p>
<p>Хтось засвістаў...</p>
<p>На дарозе ціхутка</p>
<p>Стала</p>
<p>высокая постаць хлапца.</p>
<p>З цемені гумнаў</p>
<p>на вокліч вітальны</p>
<p>Выйшла дзяўчына руплівай хадой.</p>
<p>Вельмі кароткім</p>
<p>было іх спатканне:</p>
<p>Хлопец: — Чакаем цябе за гарой...</p>
<p>Бегма бяжы ты</p>
<p>да панскіх палацаў...</p>
<p>Ведаеш,</p>
<p>як прабірацца у сад?</p>
<p>Дзеўчына: — Добра!</p>
<p>Ідзіце збірацца...</p>
<p>Я не забаўлюся —</p>
<p>хутка назад...</p>
<p>Месяц</p>
<p>не выстранчыў</p>
<p>глянуць на змову —</p>
<p>Зніклі у мораку постаці зноў.</p>
<p>Крокі шасцелі</p>
<p>на травах шаўковых,</p>
<p>І засынала</p>
<p>маўклівая ноч.</p>
<p> </p>
<p> </p>
<h3><a id="chapter5"></a>4</h3>
<p>Вялізны сад у змроку стыне,</p>
<p>У цемры свіран панскі знік:</p>
<p>Плячмі прыпёрся ён да тыну,</p>
<p>А ганкам выйшаў на даржнік.</p>
<p> </p>
<p>За тынам —</p>
<p>поле...</p>
<p>Сохне жыта,</p>
<p>Чуваць, як стогнуць каласы:</p>
<p>Палетак панскі кроўю зліты</p>
<p>І каласы з крыві раслі.</p>
<p> </p>
<p>Чуваць яшчэ якіясь крокі —</p>
<p>Цікуе нехта панскі сад.</p>
<p>І вось...</p>
<p>рашуча,</p>
<p>полем крохкім,</p>
<p>Ідзе мяжою між аўса.</p>
<p> </p>
<p>Чаго блукае тут дзяўчына?</p>
<p>Украсці думае пасаг?</p>
<p>Стаіць парожнім панскі свіран,</p>
<p>Няма ні жыта,</p>
<p>ні аўса.</p>
<p> </p>
<p>Замест аруд сялянскай працы</p>
<p>Саміх сялян саджаюць тут,</p>
<p>Каб не пасмелі бунтавацца,</p>
<p>Каб закаваць мужыцкі дух.</p>
<p> </p>
<p>І першым вязнем стаў Азорыч —</p>
<p>Разведчык коннага палка.</p>
<p>Цяпер ён пільна сочыць зоры,</p>
<p>Каб лёгка смерці дачакаць.</p>
<p> </p>
<p>Як толькі першая зарніца</p>
<p>На залацісты выйдзе шлях,</p>
<p>Зазвоняць тройчы на званіцы</p>
<p>І навядуць яго страляць.</p>
<p> </p>
<p>«Што ж будзе там з яго сябрамі?..»</p>
<p>Азорыч</p>
<p>з роспачы нямой</p>
<p>Жалезныя згінае рамы</p>
<p>Нашчэнт скрываўленай рукой.</p>
<p> </p>
<p>А позірк дзесь блукае ў полі,</p>
<p>І раптам цёмныя кусты</p>
<p>Заварушыліся паволі</p>
<p>І клікнуў хтось...</p>
<p>— Касана?.. Ты?..</p>
<p> </p>
<p>— Маўчы!..</p>
<p>Застынь,</p>
<p>як нашы цені, —</p>
<p>Забразгаў нехта на двары...</p>
<p> </p>
<p>Нямая ціш на вокамгненне,</p>
<p>І голас зноў загаварыў:</p>
<p>— Здалося мне...</p>
<p>Няма нікога...</p>
<p>Заснуў на ганку вартавы...</p>
<p>Прыйшла я да цябе,</p>
<p>нябога,</p>
<p>Пачуць,</p>
<p>пакуль яшчэ жывы...</p>
<p> </p>
<p>Азорыч: — Слухай жа, Касана,</p>
<p>Дапамажы, галубка, мне...</p>
<p>Напэўна, прыйдуць заўтра рана</p>
<p>І павядуць на смерць мяне.</p>
<p> </p>
<p>Касана: — Ёсць на гэта людзі,</p>
<p>Ды зброі ў нас зусім няма,</p>
<p>А белякоў —</p>
<p>дзве сотні будзе,</p>
<p>На нашы сілы —</p>
<p>гэта шмат.</p>
<p>— Не для сябе прашу,</p>
<p>Касана:</p>
<p>Мяне чакаюць у палку...</p>
<p>Калі ім вестак не дастане</p>
<p>Ніхто да заўтра</p>
<p>ніадкуль —</p>
<p>Усе загінуць...</p>
<p>План удасца...</p>
<p>Рыхтуюць ворагі набег...</p>
<p>— Пра ўсё,</p>
<p>што ведаеш,</p>
<p>дазнацца</p>
<p>Мяне й паслалі да цябе.</p>
<p> </p>
<p>Мы ўсе жывём сягоння ў лесе,</p>
<p>Ёсць хлопцы конныя у нас...</p>
<p>Яшчэ не ўзыдзе нават месяц,</p>
<p>Яны дамчаць палку наказ.</p>
<p> </p>
<p>Азорыч: — Хай жа так імчацца,</p>
<p>Каб досвіткам на месцы стаць:</p>
<p>У Асначах —</p>
<p>за вёрст пятнаццаць —</p>
<p>Спыніўся наш палковы штаб.</p>
<p> </p>
<p>— Я пабягу...</p>
<p>— Бяжы, Касана,</p>
<p>І не варочайся назад,</p>
<p>Пакуль хоць цень</p>
<p>блукае пана</p>
<p>Каля сялянскіх</p>
<p>нізкіх хат! —</p>
<p> </p>
<p>Ісці кранулася дзяўчына</p>
<p>Хадой, шпарчэйшай ад вятроў,</p>
<p>Ды скалыхнуліся ля тына</p>
<p>I сталі цені насупроць.</p>
<p> </p>
<p>За плечы моцна нехта сціснуў,</p>
<p>Скруцілі рукі...</p>
<p>— Ай,</p>
<p>бяда! —</p>
<p>Нядобра стала...</p>
<p>Сэрцу цесна...</p>
<p>Няўжо ж дзяўчыне прападаць?!</p>
<p> </p>
<p> </p>
<h3><a id="chapter6"></a>5</h3>
<p>У палацах княжацкіх</p>
<p>Афіцэр гуляе,</p>
<p>У абдымках княжыцца</p>
<p>Панна маладая.</p>
<p> </p>
<p>Пад сухімі пальцамі</p>
<p>Плача піяніна,</p>
<p>І акорды вальсамі</p>
<p>Праплываюць міма,</p>
<p> </p>
<p>Міма задумёнасці</p>
<p>Маладога госця.</p>
<p>Вочы утрапёныя</p>
<p>Клічуць весялосцю.</p>
<p> </p>
<p>Галава туманіцца,</p>
<p>І...</p>
<p>заместа панны —</p>
<p>Паўстае настаўніцы</p>
<p>Вобраз злюбаваны.</p>
<p> </p>
<p>— Дзікая,</p>
<p>далёкая,</p>
<p>Чым цябе прывабіць?</p>
<p>Сцішанымі крокамі</p>
<p>Уваходзіць вахмістр:</p>
<p> </p>
<p>— Па загаду панскаму</p>
<p>Каля тыну саду</p>
<p>Два жаўнеры наскія</p>
<p>Ладзілі засаду.</p>
<p> </p>
<p>Імі там падлоўлена</p>
<p>Ў гутарцы з злачынцам</p>
<p>Вельмі ўжо цудоўная,</p>
<p>Пекная дзяўчына.</p>
<p> </p>
<p>Увайшла пад вартаю</p>
<p>З патайнога ганка</p>
<p>Смелая,</p>
<p>упартая,</p>
<p>Гордая смуглянка.</p>
<p> </p>
<p>Афіцэрык русенькі</p>
<p>Паглядае скоса,</p>
<p>Залатыя вусікі</p>
<p>Круцяцца да носа.</p>
<p> </p>
<p>Калі ставіў застаўкі,</p>
<p>Ён чакаў улову,</p>
<p>Але гэткай ластаўкі</p>
<p>Не чакаў,—</p>
<p>дам слова!</p>
<p> </p>
<p>Ён лічыў ціхоняю</p>
<p>Панну гувернантку</p>
<p>І цяпер з іроніяй</p>
<p>Запытаў смуглянку:</p>
<p> </p>
<p>— Як жа вы патрапілі?</p>
<p>Заблудзілі, пэўна?!</p>
<p>Вы мяне прывабілі,</p>
<p>Дзіўная паненка!</p>
<p> </p>
<p>— Досыць далікатнічаць</p>
<p>Пачынайце справу:</p>
<p>За работу катнюю</p>
<p>Вас адораць славай,—</p>
<p> </p>
<p>Рэзка і з пагардаю</p>
<p>Кінула Касана.</p>
<p>Афіцэру ж гвардыі —</p>
<p>Гэта як пашана.</p>
<p> </p>
<p>Нізка, з цырымоніяй</p>
<p>Ён схіліўся госці</p>
<p>З той жа ўсё іроніяй,</p>
<p>Лёгкай і без злосці:</p>
<p> </p>
<p>— Ах,</p>
<p>якую арыю</p>
<p>Спелі вусны вашы?!</p>
<p>Гэта —</p>
<p>не да твару вам,</p>
<p>Але я...</p>
<p>уважу...</p>
<p> </p>
<p>Папрашу прабачыць мне,</p>
<p>Панна Рузаміна,</p>
<p>Я павінен,</p>
<p>бачыце,</p>
<p>Дапытаць дзяўчыну.</p>
<p> </p>
<p>Пане вахмістр,</p>
<p>вышліце</p>
<p>Варту да пакояў!</p>
<p>І пакорна выйшлі ўсе</p>
<p>З белага пакоя.</p>
<p> </p>
<p> </p>
<h3><a id="chapter7"></a>6</h3>
<p>Як чыстае поле,</p>
<p>вялізны пакой,</p>
<p>Устаўлены мэбляю чынна...</p>
<p>Сышліся дзве сілы ад розных бакоў</p>
<p>Улан-афіцэр</p>
<p>і дзяўчына.</p>
<p> </p>
<p>Яна — маладая,</p>
<p>як наша вясна,</p>
<p>Маўкліва застыла ў чаканні.</p>
<p>Ён ходзіць нервова з кута да акна,</p>
<p>Шукае дакорных пытанняў.</p>
<p> </p>
<p>Спыніўся</p>
<p>і зірк на абліччы суняў:</p>
<p>— Вас клічуць,</p>
<p>здаецца,</p>
<p>Арлянкай?</p>
<p>Знаёмае вельмі мне ваша імя,</p>
<p>А. я...</p>
<p>не пазнаў вас... сялянка!</p>
<p> </p>
<p>Вы помніце, некалі?..</p>
<p>Шмат ужо год!</p>
<p>Тады вы жылі яшчэ ў Лядах</p>
<p>І...</p>
<p>на залёты хлапца аднаго</p>
<p>Расцілі нянавісць і здраду.</p>
<p> </p>
<p>Ні слова адказу.</p>
<p>Нервова ізноў</p>
<p>Улан свае вусы кусае,</p>
<p>І пеніцца бурна гарачая кроў,</p>
<p>І пеніцца кроў маладая.</p>
<p> </p>
<p>— Паслухайце,</p>
<p>жартам —</p>
<p>ні месца, ні час;</p>
<p> </p>
<p>Гісторыю вашу я знаю:</p>
<p>Што вы не сялянка —</p>
<p>відаць па вачах.</p>
<p>Дык вось,</p>
<p>я упарта пытаю:</p>
<p> </p>
<p>Чаго да злачынцы прыходзілі вы?..</p>
<p>Вас клікала толькі каханне,</p>
<p>Што йшлі на пагібель сваёй галавы,</p>
<p>Ішлі на такое спатканне?</p>
<p> </p>
<p>Касана: — Нашто гэта?..</p>
<p>Вам жа і так</p>
<p>Вядома жыццё маё надта...</p>
<p>Улан аж крычыць:</p>
<p>— Я павінен спытаць,</p>
<p>Хоць ведаю такжа багата!</p>
<p> </p>
<p>Мне дзіўна:</p>
<p>настаўніца,</p>
<p>гонар ідэй,</p>
<p>Яшчэ да таго і палячка,</p>
<p>Звязалася з бандаю дзікіх людзей,</p>
<p>Пайшла з мужыкамі басячыць...</p>
<p> </p>
<p>— Мне вашых натацый</p>
<p>не трэба зусім! —</p>
<p>Касана абліччам збялела,</p>
<p>Адно пад вачыма туманная сінь</p>
<p>Яшчэ ад пакут пацямнела.</p>
<p> </p>
<p>І тонкія рысы вастрэй</p>
<p>і танчэй,</p>
<p>Як з мармуру,</p>
<p>высеклі контур,</p>
<p>І вусны,</p>
<p>і полымя чорных вачэй</p>
<p>Халоднымі сталіся звонку.</p>
<p> </p>
<p>Разбіўся увесь афіцэрскі запал</p>
<p>Аб гэтую броню пагарды:</p>
<p>Прыйшлося улану ізноў адступаць,</p>
<p>Мяняць перабітыя карты,</p>
<p> </p>
<p>Бо тайну душы не маглі адшукаць</p>
<p>Ніякія просьбы-пагрозы,</p>
<p>У афіцэрскіх</p>
<p>парожніх руках</p>
<p>Застаўся адзін толькі козыр.</p>
<p> </p>
<p>Ён кінуў, падраўшы яго папалам:</p>
<p>— Вы гонар палячкі згубілі,</p>
<p>Бо вы Беларусь прадалі маскалям,</p>
<p>А Польшчу пры гэтым забылі.</p>
<p> </p>
<p>— Што знаеце вы пра маю Беларусь,—</p>
<p>Сказала з усмешкай Касана,—</p>
<p>Я гонар палячкі тады зберагу,</p>
<p>Як гонар працоўных дастану.</p>
<p> </p>
<p>Вышэй ад усякіх хвалёных ідэй:</p>
<p>Айчыны,</p>
<p>братэрства</p>
<p>і нацый,</p>
<p>Адзіны ёсць гонар сумленных</p>
<p>людзей —</p>
<p>То гонар мазольнае працы.</p>
<p> </p>
<p>Улан закіпеў:</p>
<p>— За варожы удзел,</p>
<p>Што супраць айчыны і волі,</p>
<p>Мы ўсіх</p>
<p>пагалоўна</p>
<p>вядзём пад расстрэл!..</p>
<p>Чакае і вас гэта доля.</p>
<p> </p>
<p>Шкада прыгажосці мне,</p>
<p>вашай красы,</p>
<p>Нявіннай шкада маладосці...</p>
<p>Я мог бы вам літасць яшчэ упрасіць,</p>
<p>Каб з ворага сталі вы госцяй.</p>
<p> </p>
<p>Пакіньце Азорыча!..</p>
<p>Думкі няхай</p>
<p>Не вернуцца больш да каханка,</p>
<p>Я шчыра</p>
<p>і моцна</p>
<p>вас буду кахаць...</p>
<p>Вы чуеце,</p>
<p>панна Арлянка?</p>
<p>Развейце варожасць,</p>
<p>упартасць</p>
<p>і гнеў —</p>
<p>Мы будзем шчаслівыя з вамі...</p>
<p>Касана: — Не смейце кранацца мяне —</p>
<p>Страляйце,</p>
<p>душыце рукамі!</p>
<p> </p>
<p>Улан усміхнуўся:</p>
<p>— Кранацца цябе?</p>
<p>Пабачым...</p>
<p>Падумаем...</p>
<p>Лёкай!</p>
<p>Паклічце мне вахмістра!..</p>
<p>Досыць цярпець</p>
<p>Сягоння ты будзеш далёка...</p>
<p> </p>
<p>Пан вахмістр!</p>
<p>Вазьміце надзейны канвой</p>
<p>Паедзеце зараз у Ляды.</p>
<p>За гэту дзяўчыну —</p>
<p>сваёй галавой</p>
<p>Адкажаце мне,</p>
<p>калі здрада...</p>
<p>Трымайце пад вартай</p>
<p>уночы і ўдзень,</p>
<p>Мы заўтра,</p>
<p>напэўна,</p>
<p>прыедзем...</p>
<p>Вы знаеце Ляды?</p>
<p>Маёнтак мой дзе?!</p>
<p>Вазьміце дзяўчыну!..</p>
<p>Ідзеце!</p>
<p>Спяшайцеся!</p>
<p>Коні —</p>
<p>пілі не пілі</p>
<p>Ганіце,</p>
<p>пакуль не прыстануць!</p>
<p> </p>
<p>Пан вахмістр</p>
<p>пакорную голаў схіліў</p>
<p>І вывеў з пакоя Касану.</p>
<p> </p>
<p> </p>
<h3><a id="chapter8"></a>7</h3>
<p>Затужылі,</p>
<p>зачакаліся</p>
<p>Маладыя</p>
<p>партызаны:</p>
<p>Не прыходзіць,</p>
<p>доўга бавіцца,</p>
<p>Дзесьці бавіцца</p>
<p>Касана.</p>
<p> </p>
<p>Маладзік</p>
<p>на дзень азорыўся,</p>
<p>Пабялелі</p>
<p>нават росы...</p>
<p>Вартавых сваіх,</p>
<p>дазоры ўсе</p>
<p>Правяраць</p>
<p>ідзе Шчароса.</p>
<p> </p>
<p>Чуе тупат</p>
<p>на дарозе ён —</p>
<p>Нехта мчыцца</p>
<p>апантана.</p>
<p>Кліча роту</p>
<p>сваю грозную</p>
<p>На засаду</p>
<p>атаман наш.</p>
<p> </p>
<p>Прыляглі</p>
<p>ў кустах стрывожаных</p>
<p>Маладыя</p>
<p>партызаны.</p>
<p>Думка думкаю</p>
<p>памножана:</p>
<p>— Доўга бавіцца</p>
<p>Касана.</p>
<p> </p>
<p>Мо за ёю</p>
<p>вораг гоніцца?..</p>
<p>Можа стала</p>
<p>паланянкай</p>
<p>І вядзе</p>
<p>чужую конніцу</p>
<p>Ненадзейная</p>
<p>паўстанка?</p>
<p> </p>
<p>Усё бліжай</p>
<p>тупат блізіцца,</p>
<p>І чакаюць</p>
<p>партызаны,</p>
<p>Да зямлі</p>
<p>прыпаўшы нізенька,</p>
<p>Невядомых</p>
<p>і нязваных.</p>
<p> </p>
<p> </p>
<h3><a id="chapter9"></a>8</h3>
<p>Імчыцца карэта</p>
<p>(запрэжана цугам),</p>
<p>Надзейна вартуюць</p>
<p>жаўнеры яе.</p>
<p>Пужаюцца коні,</p>
<p>і бразгаюць цуглі,</p>
<p>І хмура шуміць</p>
<p>знепакоены лес.</p>
<p> </p>
<p>Ён такжа вартуе</p>
<p>у зараслях цёмных</p>
<p>Жыццё партызанаў</p>
<p>і нечую смерць:</p>
<p>Заўсёды гатовы</p>
<p>з адвагай нястомнай</p>
<p>Няжданай пагібеллю</p>
<p>ворага стрэць.</p>
<p> </p>
<p>Надзейная варта —</p>
<p>лясы Беларусі:</p>
<p>Глядзі,</p>
<p>сцеражыся,</p>
<p>пільнуйся, жаўнер!</p>
<p>Пужаюцца коні,</p>
<p>храпуць яны,</p>
<p>трусяць.</p>
<p> </p>
<p>І раптам...</p>
<p>пярэдні улан анямеў.</p>
<p>Заляскалі стрэльбы</p>
<p>сухімі замкамі,</p>
<p>І коні ўзвіліся...</p>
<p>круты паварот...</p>
<p>І вахмістр пад хвою</p>
<p>зваліўся, як камень,</p>
<p>І вяжуць паўстанцы</p>
<p>усіх жаўняроў.</p>
<p>А сам атаман</p>
<p>адчыняе карэту:</p>
<p>— Хоць выйдзі, паночку,</p>
<p>на свет гэты глянь!..</p>
<p>У чорным адзенні</p>
<p>за лёкаем следам</p>
<p>Выходзіць...</p>
<p>Але...</p>
<p>і не князь,</p>
<p>і не пан.</p>
<p>Выходзіць,</p>
<p>смяецца</p>
<p>дзяўчына-сялянка:</p>
<p>— Зусім нечаканы</p>
<p>папаўся вам звер?!</p>
<p>— Ка-са-на?</p>
<p>— Касана?!</p>
<p>— Таварыш Арлянка?!</p>
<p>— Арлянка!..</p>
<p>— Арлянка!..</p>
<p>— Арлянка жыве!</p>
<p> </p>
<p> </p>
<h3><a id="chapter10"></a>9</h3>
<p>Гэтыя чуткі прынёс аканом:</p>
<p>— Збілі, забілі дарогай...</p>
<p>Заварушыўся ад іх увесь дом,</p>
<p>Грозна зайгралі трывогу.</p>
<p> </p>
<p>Сам афіцэр, як сабраліся ўсе,</p>
<p>Выйшаў да іх на дзядзінец:</p>
<p>— Хлопцы,</p>
<p>а хто галаву прынясе</p>
<p>Дзеўчыны той</p>
<p>і злачынца?</p>
<p> </p>
<p>Гайда сядлаць,</p>
<p>каб у момант былі</p>
<p>Ўсе,</p>
<p>як адзін,</p>
<p>вы гатовы!..</p>
<p>Не шкадаваць</p>
<p>ні мужычай крыві,</p>
<p>Ані</p>
<p>упартых галоваў!</p>
<p> </p>
<p> </p>
<h3><a id="chapter11"></a>10</h3>
<p>Гойсаюць конна паны па сяле,</p>
<p>Пылам закураны далі,</p>
<p>Гоняць сялян за нядоляй услед,</p>
<p>Хутка ў маёнтак сагналі.</p>
<p> </p>
<p>Выйшаў на ганак улан-афіцэр:</p>
<p>— Шапкі!!!</p>
<p>Паганае быдла!..</p>
<p>Хто з вас канвойных узяў на прыцэл?</p>
<p>Хто нам рыхтуе пагібель?</p>
<p> </p>
<p>Хто гэта смеў</p>
<p>за дзяўчыну</p>
<p>страляць</p>
<p>Польскіх уланаў-жаўнераў?</p>
<p>Моўчкі сяляне натоўпам стаяць...</p>
<p>— Бі бізунамі халеру!</p>
<p> </p>
<p>Свішчуць вужакамі ўздоўж бізуны,</p>
<p>Бракнуць крывавыя раны,</p>
<p>Стогны...</p>
<p>І словы,</p>
<p>як шэлест лясны:</p>
<p>— Гэта...</p>
<p>Шчароса...</p>
<p>Каханак...</p>
<p>Так шалясцелі,</p>
<p>як шэлест лясны,</p>
<p>Потым —</p>
<p>як роспачы рокат:</p>
<p>— Гэта Шчароса!..</p>
<p>Каханак!..</p>
<p>Яны</p>
<p>Дзесьці абое далёка.</p>
<p> </p>
<p>Афіцэр: — Хто маё войска</p>
<p>туды завядзе? —</p>
<p>Зноў галасы анямелі...</p>
<p>Афіцэр: — Бі,</p>
<p>покуль вочы пакінуць глядзець,</p>
<p>Покуль не скруціцца цела! —</p>
<p>Зноў засвісталі уздоўж бізуны,</p>
<p>Бракнуць крывавыя раны.</p>
<p>— Злітуйся, панку,</p>
<p>не ведаем мы!..</p>
<p>— Злітуйся!..</p>
<p>Злітуйся, пане!..</p>
<p>Афіцэр: — Як жа не ведаць, дзе вашы сыны?!</p>
<p>З дымам пушчу</p>
<p>і пажарам!</p>
<p>Хлопцы,</p>
<p>на змену бяры бізуны —</p>
<p>Моцнай павінна быць кара.</p>
<p>Крыкі</p>
<p>і стогны:</p>
<p>— Дзеці!..</p>
<p>— Сыны!..</p>
<p>Словы маўклівай гаворкі,</p>
<p>Як вецер узвеяны:</p>
<p>— Злітуйся!..</p>
<p>Знае Азорыч!..</p>
<p> </p>
<p>У вокамгненне яго прывялі,</p>
<p>Рукі завязаны моцна.</p>
<p>Афіцэр: — Ну,</p>
<p>выбірай:</p>
<p>ці кавалак зямлі,</p>
<p>Ці</p>
<p>вызваленне і сонца!</p>
<p> </p>
<p>Я і дзяўчыну дарую табе,</p>
<p>Толькі...</p>
<p>няхай не Шчаросу —</p>
<p>Скрыўдзіў ён роўна</p>
<p>мяне</p>
<p>і цябе...</p>
<p> </p>
<p>На,</p>
<p>закуры папяросу!</p>
<p>Азорыч: — Дзякуй,</p>
<p>паночку,</p>
<p>за ласку тваю,</p>
<p>Лішнія толькі старанні:</p>
<p>Я не купляю</p>
<p>і не прадаю,</p>
<p>А волю бяру у змаганні!</p>
<p> </p>
<p>Гневам няўтольным набрак афіцэр,</p>
<p>Выцяў з размаху навотлю,</p>
<p>Каплі крыві на бялёвай руцэ</p>
<p>Чорнаю плямай размоклі.</p>
<p> </p>
<p>Кліча ён лёкаяў верных сваіх:</p>
<p>— Трох расстраляць на змярканні,</p>
<p>Вёску —</p>
<p>цяпер жа усю падпаліць! —</p>
<p>Загаласілі сяляне.</p>
<p> </p>
<p>Сціснуўшы боль у маршчынах чала,</p>
<p>Кінуў Азорыч хістацца:</p>
<p>— Ты...</p>
<p>не губі!</p>
<p>Не палі ты сяла!</p>
<p>Я...</p>
<p>завяду да паўстанцаў.</p>
<p> </p>
<p>Вырваўся крык з чалавечых грудзей,</p>
<p>Нізка галовы нагнулі:</p>
<p>Добра й нядобра,</p>
<p>што ён павядзе,</p>
<p>Лёгка</p>
<p>і цяжка ўздыхнулі.</p>
<p> </p>
<p> </p>
<h3><a id="chapter12"></a>11</h3>
<p>Ночка настала,</p>
<p>а людзям не спіцца</p>
<p>(Ночка трывогі</p>
<p>не здолена сном):</p>
<p>Моляцца дома</p>
<p>і ў цёмных капліцах,</p>
<p>Просяць ратунку</p>
<p>і долі сыном.</p>
<p> </p>
<p>А за гарамі</p>
<p>нізінаю соннай</p>
<p>Шпарка імчыць</p>
<p>белапольскі атрад.</p>
<p>Едзе між імі</p>
<p>засмучаны коннік,</p>
<p>Моцна завязаны</p>
<p>рукі назад.</p>
<p> </p>
<p>Полі мінулі — паехалі лесам,</p>
<p>Кружыць дарогамі іх</p>
<p>праваднік.</p>
<p>Чорная ноч.</p>
<p>Незнаёмае месца.</p>
<p>Блішчуць,</p>
<p>як гнеў,</p>
<p>папярос аганькі.</p>
<p> </p>
<p>— Пане паручніку,—</p>
<p>просіць Азорыч,—</p>
<p>Можа дазволіце,</p>
<p>я закуру.</p>
<p> </p>
<p>Афіцэр: — Ты гэта мне</p>
<p>для чаго ўсё гаворыш,</p>
<p>Хочаш, каб знялі</p>
<p>вяровачкі з рук?! —</p>
<p> </p>
<p>Сцішыў каня,</p>
<p>паглядзеў падазрона:</p>
<p>— Не! —</p>
<p>А пасля,</p>
<p>пачакаўшы крыху:</p>
<p>— Доўга шчэ ехаць?</p>
<p>Мне збрыдала конна...</p>
<p>Азорыч: — Вёрст...</p>
<p>можа, восем,</p>
<p>сказаць не магу.</p>
<p> </p>
<p>Афіцэр: — Дужа далёка.</p>
<p>Нам трэба спяшацца.</p>
<p>Вахмістр,</p>
<p>скажыце,</p>
<p>развяжуць няхай,</p>
<p>Толькі —</p>
<p>ненадоўга, і...</p>
<p>прыглядацца!</p>
<p>Гэй там,</p>
<p>пярэдні,</p>
<p>шпарчэй паганяй!</p>
<p> </p>
<p>«Рукі развязаны.</p>
<p>Вырашыць трэба:</p>
<p>Заўтра загінуць</p>
<p>ці згінуць цяпер?!</p>
<p>Лепей сягоння:</p>
<p>ці шлях працярэбіш,</p>
<p>Ці</p>
<p>пасякуць на кавалкі цябе.</p>
<p>Покуль не позна —</p>
<p>падумай, Азорыч,</p>
<p>Досыць нацешыўся</p>
<p>хцівы улан!»</p>
<p>Думкі бунтуюцца.</p>
<p>Думкі гавораць.</p>
<p>Думкі наважылі</p>
<p>гібельны план.</p>
<p> </p>
<p>Азорыч: — Трэба налева,</p>
<p>хоць вузка занадта:</p>
<p>Мусім мы сцежкай</p>
<p>гару перацяць.—</p>
<p>Даў афіцэр</p>
<p>эскадрону каманду,</p>
<p>Сталі —</p>
<p>улан за уланам наўсцяж.</p>
<p>Дваццаць —</p>
<p>наперадзе,</p>
<p>Дваццаць —</p>
<p>назадзе,</p>
<p>І</p>
<p>пасярэдзіне іх —</p>
<p>праваднік.</p>
<p> </p>
<p>«Добра,</p>
<p>таварыш Азорыч,</p>
<p>уладзіў,</p>
<p>Толькі шпарчэй</p>
<p>эскадрон пагані».</p>
<p>Азорыч: — Пане паручніку,</p>
<p>я памыліўся:</p>
<p>Гэтае месца</p>
<p>цяпер пазнаю:</p>
<p>Будзе адгэтуль —</p>
<p>не восем,</p>
<p>а з лішнім,</p>
<p>Трэба даць волю</p>
<p>у безе каню.</p>
<p> </p>
<p>Афіцэр: — Гладкая сцежка?</p>
<p>Азорыч: — Гатунак сярэдні.</p>
<p>Афіцэр: — Можна паўзавад?</p>
<p>Азорыч: — А пэўна ж,</p>
<p>ільга...</p>
<p>Афіцэр: — Гэй,</p>
<p>паганяй там, наўзавад,</p>
<p>пярэдні,</p>
<p>Хопіць на трох</p>
<p>па-сабачы</p>
<p>кульгаць! —</p>
<p> </p>
<p>Шпарка імчацца</p>
<p>сцяжынкаю коні,</p>
<p>Лес над сцяжынкай</p>
<p>галлё скрыжаваў.</p>
<p>Вільгаццю вее</p>
<p>з нізін на адхоны —</p>
<p>Чуюцца блізкія</p>
<p>нетры</p>
<p>і твань.</p>
<p>Хутка ў цемры</p>
<p>парвецца дарога,</p>
<p>Строма спадзе</p>
<p>у балота з вышынь.</p>
<p>Кінь жа навотлю,</p>
<p>Азорыч,</p>
<p>трывогу,</p>
<p>Хай не турбуе</p>
<p>спакою душы.</p>
<p>Шпарка імчацца</p>
<p>паны на пагібель:</p>
<p>Дваццаць,</p>
<p>пятнаццаць,</p>
<p>адзін яшчэ крок</p>
<p>І...</p>
<p>паляцелі</p>
<p>уніз з перагібу:</p>
<p>Першы,</p>
<p>дзесяты,</p>
<p>дваццаты яздок.</p>
<p>Замітусіліся</p>
<p>заднія коні,</p>
<p>Нехта памчаўся налева</p>
<p>у лес,</p>
<p>Воддаль за ім</p>
<p>зашумела пагоня...</p>
<p>«Моцна,</p>
<p>Азорыч,</p>
<p>трымайся ў сядле!</p>
<p> </p>
<p>Вывезе конь,</p>
<p>покуль зоры запаляць,</p>
<p>Ноч замяце</p>
<p>за табою сляды;</p>
<p>Кожную сцежку</p>
<p>ты знаеш на памяць,</p>
<p>У цемені конь</p>
<p>не саб’е капыты.</p>
<p> </p>
<p>Хай сабе мчыцца</p>
<p>хоць сотня пагоняй,</p>
<p>Волі нікому цяпер</p>
<p>не давай:</p>
<p>Чуеш —</p>
<p>уланы</p>
<p>далёка ўжо звоняць,</p>
<p>Вось заміраюць,</p>
<p>зусім не чуваць».</p>
<p> </p>
<p> </p>
<h3><a id="chapter13"></a>12</h3>
<p>Над пушчаю, сцелецца цёмная ноч,</p>
<p>Ні хаты табе,</p>
<p>ні прыстанку.</p>
<p>Вартуюць лясы знепакоеным сном</p>
<p>Жыццё маладых партызанаў.</p>
<p> </p>
<p>Нікому не спіцца часінай такой,</p>
<p>Калі надыходзіць навала.</p>
<p>Трывога падолела сон і спакой,</p>
<p>Надзею на долю забрала.</p>
<p> </p>
<p>Хістаюцца цені семнаццаці душ,</p>
<p>Прысуду чакаюць над лёсам:</p>
<p>Наводдаль старшыя нараду</p>
<p>вядуць —</p>
<p>Азорыч,</p>
<p>Арлянка,</p>
<p>Шчароса.</p>
<p> </p>
<p>Арлянка: — Як добра, Азорыч,</p>
<p>што ты заглянуў:</p>
<p>Збіраюцца весткі да сходу.</p>
<p>Мы можам цяпер прапанову адну</p>
<p>Адкінуць зусім,</p>
<p>назаўсёды...</p>
<p> </p>
<p>Бо нельга вярнуцца у вёску</p>
<p>цяпер:</p>
<p>Нас прымуць уланы «гасцінна».</p>
<p>Адзінае выйсце —</p>
<p>праз Воўчы Капец</p>
<p>На Старасельскі гасцінец.</p>
<p> </p>
<p>Да раніцы зойдзем,</p>
<p>пры добрай хадзе...</p>
<p>Шчароса: — Якая ад гэтага радасць?</p>
<p>Там верная гібель чакае людзей,</p>
<p>Там смерць</p>
<p>і табе,</p>
<p>і атраду.</p>
<p> </p>
<p>Ты ж ведаеш добра:</p>
<p>бунтуецца полк,</p>
<p>Казацкія чула пагрозы?</p>
<p>А левае,</p>
<p>пэўна,</p>
<p>дагэтуль</p>
<p>крыло</p>
<p>Даўно адышло за Бярозу.</p>
<p> </p>
<p>Дык што мы там зробім,</p>
<p>з кіямі ў руках,</p>
<p>На невядомым нам месцы?!</p>
<p>Застацца патрэбна</p>
<p>і —</p>
<p>пачакаць!</p>
<p> </p>
<p>Арлянка: — А чым харчавацца?</p>
<p>Што есці?</p>
<p>Галодныя ўчора,</p>
<p>сягоння,</p>
<p>штодзень;</p>
<p>Цяпер,</p>
<p>калі ўцёк і Азорыч,</p>
<p>Аблава на нас безупынна ідзе</p>
<p>І скончыцца, мусіць, не скора.</p>
<p> </p>
<p>Як выспа вадою,</p>
<p>абкружаны мы,</p>
<p>Гайсаюць на полі уланы,</p>
<p>І, сілы сабраўшы,</p>
<p>прыедуць яны,</p>
<p>Усіх пераловяць дазвання.</p>
<p> </p>
<p>Што мелі тут гінуць,</p>
<p>дык лепей ісці</p>
<p>Загінуць на фронце змагання!</p>
<p>Азорыч,</p>
<p>ты нешта сягоння прыціх,</p>
<p>Якія твае меркаванні?</p>
<p>Азорыч: — Я добра не ўзяў усяго яшчэ у толк:</p>
<p>Не знаю</p>
<p>ні месца,</p>
<p>ні ладу...</p>
<p>Я сам</p>
<p>дык пайду,</p>
<p>безумоўна,</p>
<p>у полк,</p>
<p>А вам —</p>
<p>не магу даць парады.</p>
<p>Арлянка: — Я такжа,</p>
<p>Азорыч,</p>
<p>з табою пайду!</p>
<p>Шчароса: — Таварышы,</p>
<p>што за разлады?!</p>
<p>А хіба я супраць узгодненых дум?</p>
<p>Я з вамі</p>
<p>і з нашым атрадам!</p>
<p>Арлянка: — Шчароса,</p>
<p>а ліха ж тваёй галаве,</p>
<p>Збірацца загадвай атраду.</p>
<p>Ручаюся,</p>
<p>хлопцы,</p>
<p>паўстанне жыве,</p>
<p>А значыць —</p>
<p>і воля,</p>
<p>і радасць</p>
<p> </p>
<p> </p>
<h3><a id="chapter14"></a>13</h3>
<p>Лясы не шумелі —</p>
<p>стагналі лясы,</p>
<p>Зямлю разбівалі снарады;</p>
<p>Ад іх высцілаліся скрозь паясы,</p>
<p>Цвятлівілі сцежку атраду.</p>
<p> </p>
<p>Гарэлі заводы,</p>
<p>сялібы,</p>
<p>масты,</p>
<p>Лілося крывёю світанне,</p>
<p>І лямант нядолі</p>
<p>над краем застыў,</p>
<p>Разносіўся кліч да змагання.</p>
<p> </p>
<p>Ад спаленых вёсак,</p>
<p>разбураных хат,</p>
<p>Сціскаючы зубы у гневе,</p>
<p>Ішлі у лясы,</p>
<p>і Шчаросаў атрад</p>
<p>Памножыўся:</p>
<p>дваццаць на дзесяць.</p>
<p> </p>
<p>Праз цемру начэй,</p>
<p>па халоднай расе,</p>
<p>Сагрэтыя помстай шалёнай,</p>
<p>На ўсход і на ўсход</p>
<p>прабіваліся ўсе,</p>
<p>Ішлі як мага</p>
<p>да чырвоных.</p>
<p> </p>
<p>Плылі цераз рэчку,</p>
<p>паўзлі цераз шлях,</p>
<p>Згіналіся нізка,</p>
<p>дадолу...</p>
<p>Стагнала навокал</p>
<p>сырая зямля,</p>
<p>Абозныя ляскалі колы.</p>
<p> </p>
<p>Вазілі сяляне</p>
<p>праклятых паноў,</p>
<p>Худыя валіліся коні.</p>
<p>І доўга старэнькі</p>
<p>стаяў над канём,</p>
<p>А потым...</p>
<p>ішоў да чырвоных.</p>
<p> </p>
<p>Праз гаці,</p>
<p>балоты,</p>
<p>у чорную ноч</p>
<p>Галодныя,</p>
<p>босыя людзі,</p>
<p>Крывавячы</p>
<p>пальцы разбітыя</p>
<p>ног,</p>
<p>Ішлі бараніць рэвалюцыю.</p>
<p> </p>
<p>Ішлі чарадою,</p>
<p>як ходзяць звяры,</p>
<p>Міналі мястэчкі</p>
<p>і вёскі,</p>
<p>Паспешна ішлі,</p>
<p>каб да ранняй зары</p>
<p>Дайсці да чырвонага войска.</p>
<p> </p>
<p>І вось,</p>
<p>калі неба</p>
<p>ўзяло ружавець,</p>
<p>Убачылі воддаль палеткі,</p>
<p>І ўсе прытаіліся</p>
<p>моўчкі ў траве,</p>
<p>Паслалі траіх у разведку.</p>
<p> </p>
<p> </p>
<h3><a id="chapter15"></a>14</h3>
<p>— Браце?!</p>
<p>Азорыч!</p>
<p>Адкуль?</p>
<p>Ці не зваліўся ты з хмары?!</p>
<p>Дай жа паціснуць руку,</p>
<p>Любы мой,</p>
<p>дружа,</p>
<p>таварыш!</p>
<p> </p>
<p>Мы тут гадалі,</p>
<p>што ты</p>
<p>Пасябраваў з пяскамі:</p>
<p>Згінуў,</p>
<p>замёўшы сляды,</p>
<p>Як пад вадою</p>
<p>камень.</p>
<p> </p>
<p>Азорыч: — Смерць даганяла угрунь,</p>
<p>Але</p>
<p>дарэмна гайсала:</p>
<p>Вырваўся</p>
<p>з панскіх рук,</p>
<p>Нават</p>
<p>з вялікім пасагам.</p>
<p> </p>
<p>Новы паўстанеш атрад</p>
<p>Нашай каманды</p>
<p>просіць...</p>
<p>Будзьце знаёмы!</p>
<p>— Я рад...</p>
<p>Розін.</p>
<p>— Арлянка.</p>
<p>— Шчароса.</p>
<p> </p>
<p>— Мусіць,</p>
<p>нам чорт напісаў</p>
<p>Поспехі мераць асьмінай,—</p>
<p>Пажартаваў</p>
<p>камісар,</p>
<p>Вокам Шчаросу акінуў.</p>
<p>После,</p>
<p>нахмурыўшы лоб:</p>
<p>— Пойдзем</p>
<p>пагутарым,</p>
<p>хлопцы.</p>
<p> </p>
<p>Добра,</p>
<p>што сіл прыбыло:</p>
<p>Гэта не шкодзіць у бойцы.</p>
<p> </p>
<p>Розін наўкол паглядзеў,</p>
<p>Каб непатрэбнае вуха</p>
<p>Не падслухоўвала дзе,</p>
<p>Што не прызначана слухаць.</p>
<p> </p>
<p>Дзверы шчыльней зачыніў —</p>
<p>Марная ўсё ж асцярога:</p>
<p>Нечыя</p>
<p>вочы-агні</p>
<p>Тояцца</p>
<p>там,</p>
<p>за парогам.</p>
<p> </p>
<p>Нехта</p>
<p>да шчылін прыпаў,</p>
<p>Ловіць употай размову.</p>
<p>Б’ецца</p>
<p>у словах</p>
<p>запал,</p>
<p>І</p>
<p>разлятаюцца словы.</p>
<p>Розін: — Мы</p>
<p>адступілі знарок:</p>
<p>Заўтра,</p>
<p>чуць золак,</p>
<p>уранку</p>
<p>Штаб развінае</p>
<p>скрозь</p>
<p>Націск</p>
<p>на правым флангу.</p>
<p> </p>
<p>Гэта,</p>
<p>на левым крыле,</p>
<p>Полк наш адзін застаецца...</p>
<p>Вораг</p>
<p>праз нетры і лес,</p>
<p>Пэўна, сюды не памкнецца.</p>
<p> </p>
<p>Наша задача адна —</p>
<p>Цвеліць агнём супастата,</p>
<p>Сілы яго</p>
<p>раз’яднаць,</p>
<p>Страшачы боем гарматным.</p>
<p> </p>
<p>Пры адступленні</p>
<p>у пыл</p>
<p>Знішчыць парадак,</p>
<p>а значыць</p>
<p>Выбіцца ворагу ў тыл —</p>
<p>Наша другая задача.</p>
<p> </p>
<p>Каб</p>
<p>не папасці самім</p>
<p>Часам у гэтую ж пастку,—</p>
<p>Не дазваляць сумятні</p>
<p>Ў нашых уласных частках.</p>
<p> </p>
<p>Строгі</p>
<p>парадак</p>
<p>і лад,</p>
<p>Поўны</p>
<p>спакой,</p>
<p>дысцыпліна,—</p>
<p>Вось непарушны загад</p>
<p>Рэвалюцыйнай краіны.</p>
<p> </p>
<p>Ведаю —</p>
<p>смела у бой</p>
<p>Выйдуць</p>
<p>чырвонаармейцы;</p>
<p>Стануць</p>
<p>жывою сцяной,</p>
<p>Зрушыць —</p>
<p>не зрушыш</p>
<p>з месца.</p>
<p> </p>
<p>Толькі</p>
<p>адзін эскадрон</p>
<p>Пэўнасць маю</p>
<p>непакоіць.</p>
<p>Помніш,</p>
<p>Азорыч,</p>
<p>зарок</p>
<p>Дадзены быў перад боем?!</p>
<p> </p>
<p>Гэту прысягу</p>
<p>зламаў</p>
<p>Сам камандзір эскадрона...</p>
<p>Фактаў вялікіх</p>
<p>няма —</p>
<p>Ёсць,</p>
<p>як была,</p>
<p>падазронасць.</p>
<p> </p>
<p>Можа,</p>
<p>Азорыч,</p>
<p>табе —</p>
<p>Ты не давайся дзіву:</p>
<p>Бывае ў такой барацьбе —</p>
<p>Прыйдзецца стаць</p>
<p>камандзірам.</p>
<p> </p>
<p>Азорыч: — Я не магу згадаць</p>
<p>Ты адкажы мне</p>
<p>проста:</p>
<p>Хто ненадзейным</p>
<p>стаў —</p>
<p>Зябскі?</p>
<p>Кавалік?</p>
<p>Амбросаў?</p>
<p>— Рацкі!</p>
<p>— Няпраўда!</p>
<p>— Чакай,</p>
<p>Бразнулі, здэцца,</p>
<p>дзверы...</p>
<p> </p>
<p>Нехта ідзе...</p>
<p>— Не чуваць!</p>
<p>— Трэба усё ж</p>
<p>праверыць.</p>
<p> </p>
<p>Выскачыў Розін на двор —</p>
<p>Нехта</p>
<p>узмоцніў крокі,</p>
<p>Тоячы воблік ад зор,</p>
<p>Нехта прапаў у змроку.</p>
<p> </p>
<p> </p>
<h3><a id="chapter16"></a>15</h3>
<p>Неспакойныя думкі</p>
<p>турбуюць яго:</p>
<p>«Штосьці ў гэтым абліччы</p>
<p>знаёмае вельмі...»</p>
<p>І ён раптам успомніў:</p>
<p>шаснаццаты год.</p>
<p>Палавіна зімы</p>
<p>і вайна адступлення.</p>
<p> </p>
<p>На дарозе скавыш...</p>
<p>Коні ледзьве ідуць...</p>
<p>На пабыўку прыехаў ён</p>
<p>з юнкерскай школы.</p>
<p>Раніцою назаўтра</p>
<p>сустрэў у саду...</p>
<p>І цяпер ён успомніў</p>
<p>і рухі,</p>
<p>і голас.</p>
<p> </p>
<p>Гаварылі тады,</p>
<p>што з-пад Вільні яна;</p>
<p>Засталася ў малодшых сясцёр</p>
<p>гувернанткай.</p>
<p>Сцёртай памяці след</p>
<p>аднаўляе імя,</p>
<p>І яно выступае</p>
<p>як надпіс:</p>
<p>Арлянка.</p>
<p> </p>
<p>І пакутныя думкі</p>
<p>трывожаць яго:</p>
<p>«Яна можа пазнаць...</p>
<p>Што тады загадаю?!»</p>
<p>І праз цьмянасці шкла,</p>
<p>як праз цьмянасці год,</p>
<p>Ён у далеч дарог,</p>
<p>як у далеч вякоў,</p>
<p>паглядае.</p>
<p>Але й сёння чамусьці</p>
<p>няма пасланца,</p>
<p>Ужо морак начы</p>
<p>зараніца змяніла...</p>
<p>«Значыць,</p>
<p>Рацкі, прайграў?</p>
<p>Дык іграй да канца,</p>
<p>Набірайся вясёласці,</p>
<p>спрытнасці,</p>
<p>сілы!»</p>
<p> </p>
<p>Нечы выцяўся цень...</p>
<p>«Хто ж там гэтай парой?</p>
<p>Ён</p>
<p>не можа прыйсці!»</p>
<p>Рацкі выйшаў у сені,</p>
<p>І калі адказаў</p>
<p>на таемны пароль —</p>
<p>Увайшоў чалавек</p>
<p>у сялянскім адзенні.</p>
<p>Пасланец: — Генерал загадаў...</p>
<p> </p>
<p>Рацкі: — Я запомніў загад,</p>
<p>Але рушацца нашы</p>
<p>надзеі і планы:</p>
<p>Раніцою ізноў</p>
<p>далучыўся атрад,</p>
<p>І атрад не малы...</p>
<p>Пасланец: — Дык надзеі нізвання?!</p>
<p>Рацкі: — Калі будзе на карку</p>
<p>мая галава</p>
<p>Бо над ёю навалай</p>
<p>вісіць падазронасць,</p>
<p>Паспрабую яшчэ</p>
<p>на атрад нацкаваць</p>
<p>Гаваркіх малайцоў</p>
<p>з баявых эскадронаў.</p>
<p>Я даўно гадаваў</p>
<p>нездаволення флянс,</p>
<p>Бракавала яму</p>
<p>урадлівае глебы...</p>
<p>Перадайце у штаб,</p>
<p>што ўмацованы фланг</p>
<p>Вырашае наш лёс...</p>
<p>Больш нічога не трэба!</p>
<p> </p>
<p>Пасланец: — Генерал будзе шчыра...</p>
<p>Рацкі: — Скажыце ў адказ:</p>
<p>«Рацкі служыць аддана</p>
<p>пакутнай айчыне...»</p>
<p>Кампліментаў не трэба!</p>
<p>Канчаецца час —</p>
<p>Пакаціўся туман,</p>
<p>ноч становіцца сіняй.</p>
<p> </p>
<p>Вам —</p>
<p>пара на спачын,</p>
<p>мне —</p>
<p>да справы пара</p>
<p>Прабірайцеся скрозь</p>
<p>як мага</p>
<p>асцярожна:</p>
<p>Не хачу,</p>
<p>каб цяпер</p>
<p>абарвалася йгра,</p>
<p>Каб сягонняшні дзень</p>
<p>празвінеў</p>
<p>як апошні.</p>
<p>І нянавісць жахнулася</p>
<p>ў зрэнках вачэй,</p>
<p>Ён крануўся ісці,</p>
<p>пастаяў на парозе,</p>
<p>Узмахнуў галавой:</p>
<p>— Мы паглядзім яшчэ,</p>
<p>Хто прайграе цяпер,</p>
<p>а ці Рацкі,</p>
<p>ці Розін!</p>
<p> </p>
<p> </p>
<h3><a id="chapter17"></a>16</h3>
<p>Да руін зрабаваная вёска,</p>
<p>Зрабаваная,</p>
<p>як той жабрак,</p>
<p>Прытуліла чырвонае войска</p>
<p>Навіхнёным крылом двара.</p>
<p> </p>
<p>Хай прабачаць!..</p>
<p>Агонь пашалеў тут:</p>
<p>Абгарэлыя хаты —</p>
<p>скрозь...</p>
<p>І пашэнціла ж</p>
<p>сёлета лету</p>
<p>Быць гарачым,</p>
<p>як наша кроў!</p>
<p> </p>
<p>А вядома,</p>
<p>улан дзе пагойсаў,—</p>
<p>Застаюцца ашчапкі руін.</p>
<p>Вось тады</p>
<p>сваіх хлопцаў босых</p>
<p>Правялі мы да трох ручаін.</p>
<p> </p>
<p>І цяпер —</p>
<p>цішыня тут густая,</p>
<p>Хоць рукамі бяры, падымай.</p>
<p>А калі ж тое сонца ўстане,</p>
<p>Пазалоціць цьмяны небакрай!</p>
<p> </p>
<p>Ды якая нам,</p>
<p>зрэшты,</p>
<p>справа</p>
<p>Да такіх рамантычных акрас,</p>
<p>Калі сон</p>
<p>з пажарышчаў крывавых</p>
<p>Адлятаць пачынае якраз?</p>
<p> </p>
<p>Абуджаецца гоман</p>
<p>спачатку,</p>
<p>Пракідаецца потым</p>
<p>смех,</p>
<p>Цішыню</p>
<p>разарвалі на шматкі —</p>
<p>І цяпер нізашто не заснеш.</p>
<p> </p>
<p>Высыпаючы з жартамі з гумен,</p>
<p>(Для будзёнаўцаў смутак —</p>
<p>наўда),</p>
<p>Нехта песню,</p>
<p>як тонкую гуму,</p>
<p>Расцягнуў,</p>
<p>і канца не відаць.</p>
<p> </p>
<p>Недзе рыпнуў</p>
<p>хліплівы гармонік...</p>
<p>Конь сарваўся,</p>
<p>махнуў цераз плот,—</p>
<p>Ён пачуў,</p>
<p>што суседніх коней</p>
<p>Павялі да вады наўгалоп.</p>
<p> </p>
<p>Каля студні —</p>
<p>вясёлкаю пырскі,</p>
<p>Хлопцы мыюцца,</p>
<p>як на парад,</p>
<p>Барадатыя твары сібірцаў</p>
<p>Пазалотай на сонцы гараць.</p>
<p> </p>
<p>Падышоў знепакоены Рацкі,</p>
<p>Прывітаўся,</p>
<p>здзівіўся:</p>
<p>— Ого!</p>
<p>Нехта весела:</p>
<p>— Рады старацца!</p>
<p>— Невядома адно,</p>
<p>для каго. —</p>
<p>Гэта Рацкі заўважыў з усмешкай,</p>
<p>Патаемнай,</p>
<p>як цёмная ноч.</p>
<p>«Ах,</p>
<p>які ён сапраўды</p>
<p>пацешны —</p>
<p>Нешта выдумаў, мусіць, ізноў».</p>
<p>І абліччы</p>
<p>з затоеным смехам</p>
<p>Згуртаваліся</p>
<p>слухаць жарт:</p>
<p>— Ну,</p>
<p>гані,</p>
<p>калі выехаў ехаць,</p>
<p>Толькі смешнае</p>
<p>што-небудзь шпар!</p>
<p> </p>
<p>Рацкі: — Не такая цяпер</p>
<p>часіна,</p>
<p>Не да месца цяпер жартаваць:</p>
<p>Мы чужую</p>
<p>баронім краіну,</p>
<p>А хто нашу пайшоў ратаваць?!</p>
<p> </p>
<p>Страпянулася пругкае цела,</p>
<p>Нехта кінуў пагрозна:</p>
<p>— Чакай!</p>
<p>— Не разводзь агітацыі белай!</p>
<p>— Ці не быў ты калі ў Калчака?</p>
<p> </p>
<p>Азірнуўся ўстрывожаны Рацкі</p>
<p>I руку асцярожна падняў:</p>
<p>— Не кажу,</p>
<p>што не трэба змагацца,</p>
<p>Але ж хіба адным толькі нам?!</p>
<p> </p>
<p>Мы -</p>
<p>сібірцы,</p>
<p>Яны —</p>
<p>беларусы...</p>
<p> </p>
<p>Нашы дзеці ад голаду мруць!</p>
<p>Мы знішчаем</p>
<p>кайданы прымусу,</p>
<p>А яны...</p>
<p>прадаюць Беларусь!</p>
<p> </p>
<p>Вось</p>
<p>прыслалі паўстанцаў на помач,</p>
<p>Што і зброі не ўмеюць трымаць...</p>
<p>Уцякуць яны з фронту,</p>
<p>вядома,</p>
<p>Толькі пяты ўгары загрымяць.</p>
<p> </p>
<p>Камісар наш</p>
<p>злыгаўся з палячкай,</p>
<p>А ці ж з гэтага</p>
<p>будзе дабро?</p>
<p>Яна стане</p>
<p>усюды тут</p>
<p>шляцца</p>
<p>І разведае тайны наскрозь.</p>
<p> </p>
<p>Не пашэнціць тады нам</p>
<p>у бойцы,</p>
<p>Павядуць нас</p>
<p>на верную смерць.</p>
<p>Я не супраць змагання,</p>
<p>хлопцы,</p>
<p>Але гэтага —</p>
<p>нельга цярпець!</p>
<p> </p>
<p>Ірвануліся гнеўныя словы,</p>
<p>Пераблыталіся</p>
<p>галасы:</p>
<p>— Расстраляць трэба</p>
<p>гэтую сволач!</p>
<p>— На асінах</p>
<p>павесіць усіх!</p>
<p> </p>
<p>Нізкарослы,</p>
<p>з вяснушкамі кропель,</p>
<p>Хліпкім голасам</p>
<p>роспачна ныў:</p>
<p>— Ах,</p>
<p>таварышы!</p>
<p>Што ж яны робяць?!</p>
<p>Што ж яны,</p>
<p>сукіны</p>
<p>Робяць</p>
<p>сыны!</p>
<p>І прыбоем расло абурэнне,</p>
<p>Узнімалася,</p>
<p>падала ўніз,</p>
<p>І натоўп узрастаў вокамгненна,</p>
<p>Толькі Рацкі</p>
<p>даўно ужо знік.</p>
<p> </p>
<p> </p>
<h3><a id="chapter18"></a>17</h3>
<p>Непрыкметна,</p>
<p>як чорная пошасць,</p>
<p>Захапіўшы адзін эскадрон,</p>
<p>Распаўзаўся варожы пошапт</p>
<p>Цераз шчыліны</p>
<p>сцен і акон.</p>
<p> </p>
<p>Раніцой</p>
<p>на хлуслівыя чуткі</p>
<p>Яшчэ сыпаўся дружны пратэст,</p>
<p>Грозным быў</p>
<p>знітаванасцю гнуткі</p>
<p>Цвёрдых рук</p>
<p>успаветраны жэст.</p>
<p> </p>
<p>І калі</p>
<p>агітатар самотны</p>
<p>Нішкам пробаваў</p>
<p>агітаваць —</p>
<p>Абрывалі:</p>
<p>— Схавайся!</p>
<p>— Замоўкні!</p>
<p>— Без Гаўрылы</p>
<p>трашчыць галава!</p>
<p> </p>
<p>Так было раніцою.</p>
<p>А после,</p>
<p>Калі гора наверх усплыло,</p>
<p>Калі полудзень елі посны,</p>
<p>Калі хлеба ізноў не было,—</p>
<p> </p>
<p>Зашыпеўшы</p>
<p>прытоена-строга,</p>
<p>Зварухнуўся</p>
<p>прыдушаны звер,</p>
<p>Пракаціўся</p>
<p>абураны рокат,</p>
<p>Сталі роўныя сілы дзве.</p>
<p>Так было апаўдні.</p>
<p>А пад вечар,</p>
<p>Калі сыпаў</p>
<p>халодны дождж,</p>
<p>Калі сэрца</p>
<p>наскрозь праймаў вецер,</p>
<p>Паласуючы цела уздоўж,—</p>
<p>Узраслі сілы тых,</p>
<p>што не контат:</p>
<p>Расхінуўшы</p>
<p>сваё нутро,</p>
<p>Рэвалюцыю сціснула контра,—</p>
<p>І застыла пад пальцамі кроў.</p>
<p> </p>
<p>Непаладкі раслі вокамгненна,</p>
<p>І трывога,</p>
<p>як хмара,</p>
<p>ішла —</p>
<p>Эскадрон адказаўся</p>
<p>на змену</p>
<p>Вартавых да тачанак паслаць.</p>
<p> </p>
<p> </p>
<h3><a id="chapter19"></a>18</h3>
<p>Яшчэ раніцой палкавы камісар</p>
<p>Заўважыў пагрозу трывогі,</p>
<p>У штаб данясенне тады напісаў:</p>
<p>«Ці нельга прыслаць дапамогі?!</p>
<p> </p>
<p>Глухое зацішша —</p>
<p>адзнака навал —</p>
<p>Затоены пошапт</p>
<p>і спрэчкі...</p>
<p>На гэтым здагадку сваю заснаваў,</p>
<p>Што бура імкне узгарэцца.</p>
<p> </p>
<p>Я скутку упарта шукаў</p>
<p>і прывык:</p>
<p>Калі анядужае цела —</p>
<p>Уліць трэба</p>
<p>свежай,</p>
<p>здаровай крыві,</p>
<p>Каб знішчыць</p>
<p>заразы бацылу.</p>
<p> </p>
<p>Яна не самохаць,</p>
<p>вядома,</p>
<p>паўзе,</p>
<p>А вораг наўмысле разносіць,</p>
<p>Яна пранікае зусім пакрысе,</p>
<p>Малой, але сталаю дозай.</p>
<p> </p>
<p>Мы духам не палі.</p>
<p>не буду ілгаць,</p>
<p>Людзей ненадзейных —</p>
<p>не многа,</p>
<p>А ўсё ж,</p>
<p>калі толькі ў вас там ільга,</p>
<p>Прышліце хутчэй дапамогу».</p>
<p> </p>
<p>«Падмогі не будзе —</p>
<p>запяты ушчэнт.</p>
<p>Пад страхам суровае кары</p>
<p>Дзесятага</p>
<p>выйсці павінен на Мінск,</p>
<p>У тыл супастату ударыць.</p>
<p>Іначай —</p>
<p>рассыплецца пылам наш план,</p>
<p>Бо вораг праведаў сакрэты</p>
<p>І сілы грувасціць</p>
<p>на правы наш фланг —</p>
<p>Запомні і выканай гэта!»</p>
<p>Уважна загад прачытаў камісар,</p>
<p>Сакрэтную склікаў нараду;</p>
<p>Рашылі:</p>
<p>Праверыць усіх партызан</p>
<p>І скласці чатыры атрады;</p>
<p> </p>
<p>Раззброіць уночы другі эскадрон</p>
<p>І Рацкага разам з усімі —</p>
<p>Ад іх загарэўся паўстання агонь,</p>
<p>Дык нечага цацкацца з імі;</p>
<p>Палітапарату належыць хутчэй</p>
<p>Узмоцніць работу участкаў,</p>
<p>Каб зблізіць сапраўдных адданых людзей</p>
<p>У кожным раздзеле і часці.</p>
<p> </p>
<p>Не здзейсніўся толькі</p>
<p>задуманы план —</p>
<p>Скацілася вестка адхонам:</p>
<p>— Ізноў адказаліся</p>
<p>варту паслаць</p>
<p>Чатыры данскіх эскадроны.</p>
<p> </p>
<p>Прыціхлі,</p>
<p>замоўклі...</p>
<p>І Розін маўчыць...</p>
<p>Рванулася кроў дынамітам.</p>
<p>— Нам нельга чакаць</p>
<p>у трывозе начы</p>
<p>Спрабуем паклікаць</p>
<p>на мітынг!</p>
<p> </p>
<p>І вось,</p>
<p>калі сонца</p>
<p>за горы пайшло,</p>
<p>Зайгралі сігнал на трывогу;</p>
<p>Павольна збіраўся</p>
<p>раскіданы полк,—</p>
<p>Забыў</p>
<p>дысцыпліну</p>
<p>і строгасць.</p>
<p> </p>
<p> </p>
<h3><a id="chapter20"></a>19</h3>
<p>Глуха варушыцца ўзрушаны полк —</p>
<p>Гэта благая адзнака.</p>
<p>Вочы свідруюць утоптаны дол —</p>
<p>Чуюць памылку казакі.</p>
<p> </p>
<p>Вецер галовы хістае, як сад.</p>
<p>Стынуць пагрозна вінтоўкі.</p>
<p>Роўнай хадой падышоў камісар,</p>
<p>Моўчкі узлез на двухколку,</p>
<p>Глянуў навокала,</p>
<p>змяўшы натоўп</p>
<p>Зрокам халодным, як вецер:</p>
<p>— Ціха,</p>
<p>таварышы!</p>
<p> </p>
<p>Галасы: — Хопіць!</p>
<p>— Далоў!..</p>
<p>— Хто там крычыць</p>
<p>на ўзвейвецер?!</p>
<p> </p>
<p>Вочы зацеплілі гнеўны пагляд,</p>
<p>Крыкі згасаюць павольна.</p>
<p>Дыша натоўп,</p>
<p>і здаецца —</p>
<p>зямля</p>
<p>Цяжка ўздыхае нявольнай.</p>
<p> </p>
<p>Камісар: — Сёння з брыгады прыслалі загад</p>
<p>Выйсці дзесятага ў наступ.</p>
<p>З намі ідзе партызанскі атрад,</p>
<p>Пэўны заняўшы участак.</p>
<p>Той,</p>
<p>хто варожасць зацепліць імкне,</p>
<p>Творыць злачынную здраду...</p>
<p>Казак: — Стой!</p>
<p>На хвілінку.</p>
<p>Паслухай мяне...</p>
<p>Хіба ж мы супраць атрада?!</p>
<p> </p>
<p>Ты,</p>
<p>брат,</p>
<p>не блытай,</p>
<p>таварыш-камрад,</p>
<p>Добрых людзей</p>
<p>і шпіёнку...</p>
<p>Мы патрабуем —</p>
<p>яе</p>
<p>пакараць...</p>
<p>Жонка яна</p>
<p>ці не жонка!</p>
<p>Галасы: — Правільна!</p>
<p>— Здрады не можам цярпець!</p>
<p>— Знішчыць агідную постаць!</p>
<p>Камісар: — Гэтага вырашыць нельга цяпер —</p>
<p>Вы зразумееце после.</p>
<p> </p>
<p>Гуртам мы справу разгледзім усю,</p>
<p>І,</p>
<p>Калі сцвердзяцца словы,</p>
<p>Гэтай рукой падпішу я прысуд</p>
<p>Самы няшчадны й суровы.</p>
<p> </p>
<p>Хто ж паспрабуе цяпер бунтаваць,</p>
<p>Зараз на варту не стане —</p>
<p>Я загадаю вінтоўкі забраць</p>
<p>І надзяліць партызанаў.</p>
<p> </p>
<p>Крыкі: — Свісні тры разы,</p>
<p>пакуль аддамо!</p>
<p>— Спрытна,</p>
<p>прайдоха,</p>
<p>падлазіць!</p>
<p>Галасы: — Хлопцы,</p>
<p>стрымайцеся!</p>
<p>Крыкі: — Хопіць!</p>
<p>— Далоў!</p>
<p>— Торкні тачанку,</p>
<p>хай злазіць!</p>
<p>Чырвонаармеец: — Змоўкні!</p>
<p>Чаго там гвалтоўна налёг!</p>
<p>Бачыш,</p>
<p>які ён гарласты?!</p>
<p>А паспрабуйце паслаць у налёт —</p>
<p>Цягнецца,</p>
<p>як гумалястка.</p>
<p> </p>
<p>Голас прарэзаў вячорную сінь</p>
<p>Жорстка</p>
<p>і неспадзявана:</p>
<p>Раз! —</p>
<p>абарваліся ўсе галасы,</p>
<p>Смех дакрануўся мембраны.</p>
<p> </p>
<p>Розін адчуў перамогу нутром</p>
<p>І</p>
<p>пераняўшы настроі,</p>
<p>— Таварышы!</p>
<p>Мы разбяром</p>
<p>Справу пасля,</p>
<p>перад строем.</p>
<p> </p>
<p>Вырашым іншае —</p>
<p>рэчка і шлях</p>
<p>Кінуты без абароны...</p>
<p>Зараз жа трэба на варту паслаць</p>
<p>Два баявых эскадроны.</p>
<p> </p>
<p>Хто з вас ахвотнік —</p>
<p>наперад выходзь,</p>
<p>Стройся па двух ля паркана.</p>
<p>Хто ж не жадае ісці самахоць,</p>
<p>Хай пакідае змаганне.</p>
<p> </p>
<p>Заварушыліся,</p>
<p>Выгнуўся рад:</p>
<p>Дваццаць...</p>
<p>Сто шэсцьдзесят...</p>
<p>Трыста...</p>
<p>Розін паклікаў:</p>
<p>— Таварыш камбат!</p>
<p>Стань</p>
<p>І маланкаю выстрай!</p>
<p>Камбат: — Ёсць!</p>
<p>(Да каманды):</p>
<p>Раў-нуй-ся!</p>
<p>Зважай!</p>
<p>Стаць па чатыры!</p>
<p>Проста!</p>
<p>Наперад!</p>
<p>Быццам дакор,</p>
<p>зазвінелі ў вушах</p>
<p>Крокі рытмічным размерам.</p>
<p> </p>
<p>Нізка ў натоўпе</p>
<p>(на самы аж дол)</p>
<p>Цяжка схілілі галовы,</p>
<p>Быццам застылі ў задуме,</p>
<p>ніхто</p>
<p>Не прараніў</p>
<p>ані слова.</p>
<p> </p>
<p>Толькі пасля</p>
<p>нізкарослы такі</p>
<p>Бегаў,</p>
<p>наставіўшы локці:</p>
<p>— Што ж гэта выйшла,</p>
<p>скажыце,</p>
<p>браткі?</p>
<p>Што ж гэта робіцца,</p>
<p>хлопцы?!</p>
<p> </p>
<p> </p>
<h3><a id="chapter21"></a>20</h3>
<p>Калі неба</p>
<p>Узросціць красу,</p>
<p>А зямля</p>
<p>узгадуе расу,</p>
<p>Рассцілаецца белы</p>
<p>туман,</p>
<p>І шуміць гаварлівы</p>
<p>Дон.</p>
<p> </p>
<p>Калі ж хмарамі</p>
<p>неба гудзе,</p>
<p>Калі чорным</p>
<p>становіцца дзень -</p>
<p>Хвалі грозна</p>
<p>ракочуць-шумяць</p>
<p>Размываюць</p>
<p>пясчанае дно.</p>
<p> </p>
<p>Эх-х-х...</p>
<p>І прыгожая ж</p>
<p>Дон-рака,</p>
<p>Баламуціць яна</p>
<p>казака:</p>
<p>Абвівае вянкамі</p>
<p>кроз</p>
<p>Над ракою далёкай дом.</p>
<p> </p>
<p>Але помніць Чубаты</p>
<p>наказ</p>
<p>Ад рабоча-сялянскіх</p>
<p>мас:</p>
<p>Бараніць рэвалюцыю</p>
<p>скрозь,</p>
<p>Каб спакойна каціўся</p>
<p>Дон.</p>
<p>Яшчэ помніць Чубаты —</p>
<p>загад</p>
<p>Прачытаў эскадрону</p>
<p>камбат:</p>
<p>Вартаваць батарэйны</p>
<p>парк,</p>
<p>Як сваё дарагое</p>
<p>дзіцё.</p>
<p> </p>
<p>І не змусціць Чубатага</p>
<p>Дон,</p>
<p>Не агорне дакучлівы</p>
<p>сон,</p>
<p>Бо вайна за Саветы —</p>
<p>не жарт,</p>
<p>А змаганне на смерць</p>
<p>і жыццё.</p>
<p> </p>
<p>Адхінае Чубаты</p>
<p>башлык,</p>
<p>Да крыві напінае</p>
<p>слых:</p>
<p>— Недзе крокі,</p>
<p>здаецца,</p>
<p>растуць.</p>
<p>Ці не крадзецца толькі</p>
<p>хто?</p>
<p> </p>
<p>Пахіснуўся наводдаль</p>
<p>цень...</p>
<p>— Мусіць, варта на змену</p>
<p>ідзе.</p>
<p>Па жалезу жалезам —</p>
<p>стук.</p>
<p>Скаланулася сэрца...</p>
<p>— Стой!</p>
<p> </p>
<p>Перарэзаў дарогу</p>
<p>стрэл,</p>
<p>З каравульні бягуць</p>
<p>насустрач,</p>
<p>А Чубаты не можа,</p>
<p>аслаб,</p>
<p>Але тужыцца бегчы</p>
<p>шпарчэй.</p>
<p>І тады толькі</p>
<p>сцішыў крок,</p>
<p>Калі нашы чужых</p>
<p>(чатырох)</p>
<p>Павялі пад канвоем</p>
<p>у штаб.</p>
<p> </p>
<p> </p>
<h3><a id="chapter22"></a>21</h3>
<p>Чорныя сцены.</p>
<p>Чатыры акны.</p>
<p>Стол.</p>
<p>Звахтаваная лямпа.</p>
<p>Поўнач</p>
<p>і людзі —</p>
<p>сышліся яны</p>
<p>Ціха,</p>
<p>не бразнуўшы клямкай.</p>
<p> </p>
<p>Што ж іх злучыла такою парой?</p>
<p>Поўнач прыйшла на ўрачыстасць,</p>
<p>Людзі,—</p>
<p>каб выканаць цвёрды зарок</p>
<p>Бальшавікоў-камуністаў.</p>
<p> </p>
<p>Ім даручыла рэспубліка лёс</p>
<p>Гэтай маленькай нізіны,</p>
<p>Іхні</p>
<p>(у тыл супарату)</p>
<p>Налёт</p>
<p>Даць перамогу павінен.</p>
<p> </p>
<p>Людзі за гэта адказнасць нясуць</p>
<p>Перад рабочым класам,</p>
<p>Іх -</p>
<p>за прарывы —</p>
<p>Паклічуць на суд</p>
<p>Многамільённыя масы.</p>
<p> </p>
<p>І,</p>
<p>Занядбаўшы спакоем і сном,</p>
<p>Перамагаючы змору,</p>
<p>Думкі пытаюць упарта адно:</p>
<p>— Дзе ж той злачынца?!</p>
<p>— Каторы?!</p>
<p>Дзе ж тое выйсце</p>
<p>з варожых засад?</p>
<p>Будуць уважліва слухаць,</p>
<p>Стань жа</p>
<p>і пэўна скажы, камісар,</p>
<p>Каб разляцелася скруха.</p>
<p> </p>
<p>Вочы дапытліва сочаць даўно,—</p>
<p>Суджана ім памыліцца:</p>
<p>Розін паведаміць можа адно:</p>
<p>— Кара не знойдзе злачынца.</p>
<p> </p>
<p>Дадзены строгі загад —</p>
<p>затрымаць!</p>
<p>Марныя толькі старанні:</p>
<p>Ён</p>
<p>(гэта Рацкі,</p>
<p>сумнення няма)</p>
<p>Знік яшчэ з самага рання.</p>
<p> </p>
<p>Прыйдзецца іншага выйсця шукаць,</p>
<p>Новыя захады трэба.</p>
<p>Людзі змарыліся,</p>
<p>праўду сказаць,</p>
<p>Без адпачынку,</p>
<p>без хлеба.</p>
<p> </p>
<p>Нешта прыдумаць,</p>
<p>таварышы,</p>
<p>трэ —</p>
<p>Раніца родзіцца скора...</p>
<p>Першае слова</p>
<p>Арлянка бярэ,</p>
<p>Строга гаворыць,</p>
<p>з дакорам:</p>
<p> </p>
<p>— Вы абмінаеце ўсе</p>
<p>і знарок</p>
<p>Нездавальнення прычыну...</p>
<p>Можа, не верны быў</p>
<p>першы мой крот</p>
<p>Можа, не верны учынак.</p>
<p>Некалі,</p>
<p>позна</p>
<p>цяпер разважаць,—</p>
<p>Клічуць падзеі</p>
<p>да дзеі:</p>
<p>Скручаны вузел —</p>
<p>пара развязаць,</p>
<p>Покуль не згаслі надзеі.</p>
<p> </p>
<p>Нездавальненне,</p>
<p>пад ворагаў шэпт,</p>
<p>Смуты шукала прычыну,</p>
<p>Вораг</p>
<p>знаходзіў:</p>
<p>«Арлянка ілжэ,</p>
<p>продае вашу краіну!</p>
<p>Кіньце змагацца!</p>
<p>Вас клічуць дамоў</p>
<p>Вашы галодныя дзеці».</p>
<p>Гэтыя словы —</p>
<p>не ўпалі на дол,</p>
<p>Іх не развеяў і вецер.</p>
<p> </p>
<p>Іх —</p>
<p>падхапілі чужыя душой,</p>
<p>Імі —</p>
<p>другіх атруцілі,</p>
<p>І</p>
<p>пакаціўся</p>
<p>агідны душок,</p>
<p>Труячы новыя сілы.</p>
<p>Людзі паўсталі...</p>
<p>Іх строгі прысуд —</p>
<p>Хай непраўдзівы,</p>
<p>няверны —</p>
<p>Цешыць,</p>
<p>што ворагу кару нясуць</p>
<p>За</p>
<p>шпіянаж</p>
<p>і нявернасць.</p>
<p> </p>
<p>І непатрэбная гэтая смерць</p>
<p>Сіле паможа узняцца,—</p>
<p>Будзе лягчэй чалавеку цярпець...</p>
<p>Што ж тут чакаць</p>
<p>і хістацца?!</p>
<p> </p>
<p>Трэба для справы —</p>
<p>наш лозунг такі —</p>
<p>Думак няма пра ахвяры.</p>
<p>Ведаю,</p>
<p>страта,</p>
<p>як камень цяжкі,</p>
<p>Ляжа на плечы цяжарам.</p>
<p> </p>
<p>Плакаць не час</p>
<p>над уласным жыццём,</p>
<p>Над пачуццямі сваімі...</p>
<p>Знаеце добра,</p>
<p>што імя маё</p>
<p>Стала пагардлівым імем.</p>
<p> </p>
<p>Трэба мець мужнасць ваяк</p>
<p>паглядзець</p>
<p>Праўдзе ў адкрытыя вочы!</p>
<p>Я не спужаюся,</p>
<p>смела на смерць</p>
<p>Выйду за справу рабочых.</p>
<p> </p>
<p>Словы праўдзівасцю згорбілі</p>
<p>ўсіх,</p>
<p>Іх не разбіць</p>
<p>і не сходаць.</p>
<p>Вось,</p>
<p>абмінаючы дзеўчынін зірк,</p>
<p>Кажа Азорыч да сходу:</p>
<p> </p>
<p>— Правільна...</p>
<p>Верна...</p>
<p>Размяклі крыху.</p>
<p>Скруху</p>
<p>і жаласць</p>
<p>адкінем:</p>
<p>Гэтыя якасці</p>
<p>не зберагуць</p>
<p>Долю Савецкай краіны.</p>
<p>Трэба быць цвёрдым</p>
<p>і выйсця шукаць</p>
<p>Не ў абыходлівых словах...</p>
<p>Масы не кінуць на нас наракаць,</p>
<p>Покуль прысуд іх суровы</p>
<p>Дзеяй не стане...</p>
<p> </p>
<p>Няхай гэты суд</p>
<p>Мо непраўдзівы, няверны —</p>
<p>Я прапаную...</p>
<p>зацвердзіць прысуд,</p>
<p>Каб патушыць абурэнне.</p>
<p> </p>
<p>Іншага выйсця,</p>
<p>здаецца,</p>
<p>няма...</p>
<p>Ведаю,</p>
<p>цяжка,</p>
<p>балюча —</p>
<p>Кроўю прыходзіцца нам</p>
<p>падтрымаць</p>
<p>Роўны уздым рэвалюцыі...</p>
<p> </p>
<p>Розін: — Досыць!</p>
<p>Хлуслівыя пульсы крыві</p>
<p>Вышвырні к чортавай мацеры.</p>
<p>Нудна,</p>
<p>Азорыч,</p>
<p>калі бальшавік</p>
<p>Ные,</p>
<p>чытаючы пацеры.</p>
<p> </p>
<p>Ты прапануеш</p>
<p>зацвердзіць прысуд,</p>
<p>Каб супакоіць навалу,</p>
<p>Ты не падумаў,</p>
<p>куды занясуць</p>
<p>Гэтыя чорныя хвалі.</p>
<p> </p>
<p>Іншага выйсця,</p>
<p>гаворыш,</p>
<p>няма?</p>
<p>Словы няпраўдаю коляць:</p>
<p>Ёсць у нас выйсце —</p>
<p>стыхію стрымаць</p>
<p>І пакарыць нашай волі.</p>
<p> </p>
<p>Мы -</p>
<p>камуністы...</p>
<p>Услед у хвастах</p>
<p>Нам не прыстала цягнуцца,—</p>
<p>Партыя ставіла нас на пастах,</p>
<p>Як авангард рэвалюцыі.</p>
<p> </p>
<p>Значыць,</p>
<p>пакуль не зляглі далавах,</p>
<p>Мы -</p>
<p>стырнавыя развою,</p>
<p>Значыць,</p>
<p>падужаем сілу навал</p>
<p>І павядзём за сабою.</p>
<p> </p>
<p>Вораг нядарам</p>
<p>найлепшых людзей</p>
<p>Выкрасліць прагне з актыву,</p>
<p>Каб авалодаць хадою падзей,</p>
<p>Струшчыўшы моц калектыву.</p>
<p> </p>
<p>Марныя будуць</p>
<p>патугі яго —</p>
<p>Нашая сіла</p>
<p>не згасла:</p>
<p>Працы сыны</p>
<p>і на тых берагах</p>
<p>Чуюць праўдзівае гасла.</p>
<p> </p>
<p>Бачылі ж,</p>
<p>пэўна,</p>
<p>Калі</p>
<p>адна часць</p>
<p>Стала пад сцяг рэвалюцыі —</p>
<p>Сорам і боль</p>
<p>затаілі ў вачах,</p>
<p>Змучаных ворагам, людзі.</p>
<p> </p>
<p>Значыць,</p>
<p>нялёгка армейцам было</p>
<p>Кінуць сяброў і вінтоўку,</p>
<p>Значыць,</p>
<p>віны пачуццё</p>
<p>прыгняло,</p>
<p>Кпіны</p>
<p>і жарты</p>
<p>замоўклі.</p>
<p> </p>
<p>Думае</p>
<p>думу цяжкую</p>
<p>казак,</p>
<p>Скруха турбуе сібірцаў.</p>
<p>Мы і павінны</p>
<p>цяпер паказаць,</p>
<p>З кім</p>
<p>і за што</p>
<p>трэба біцца.</p>
<p>Справа пачата.</p>
<p>Асобы аддзел</p>
<p>Выкрые Рацкага банду.</p>
<p>Ваша задача —</p>
<p>развою падзей</p>
<p>Дапамагчы прапагандай.</p>
<p> </p>
<p>Трэба ударна</p>
<p>на ногі падняць</p>
<p>Сілы палітапарату,</p>
<p>Каб цераз ноч,</p>
<p>да чарговага дня,</p>
<p>З намі былі ўсе атрады!</p>
<p> </p>
<p>Годзе,</p>
<p>Азорыч,</p>
<p>пра суд варажыць</p>
<p>Шпар напярэймы армейцам.</p>
<p>Людзі зблудзіліся,</p>
<p>дапамажы</p>
<p>Вынайсці кожнаму месца.</p>
<p> </p>
<p>Нам за хвастом</p>
<p>не прыстала ісці,</p>
<p>Весці нам выпала масы.—</p>
<p>Розін замоўк.</p>
<p>Сцепанулася ціш:</p>
<p>— Пойдзем,</p>
<p>не трацячы часу.</p>
<p>І</p>
<p>калі выйшлі</p>
<p>і гоман жывы</p>
<p>Згас за гумном на папары,—</p>
<p>Бегма</p>
<p>да штаба</p>
<p>прыбег вартавы</p>
<p>І далажыў камісару:</p>
<p> </p>
<p>— Я з батарэйнага...</p>
<p>Там неспакой:</p>
<p>Злоўлен дазор супарата.</p>
<p>Мусіць,</p>
<p>— напэўна ж —</p>
<p>такою парой</p>
<p>Лезлі пашкодзіць гарматы.</p>
<p> </p>
<p>З іх, як здаецца,</p>
<p>адзін у нас быў,</p>
<p>Бачыў,</p>
<p>гадаецца,</p>
<p>дзесьці.</p>
<p>Што загадаеце з імі рабіць?</p>
<p>— Трэба сюды іх прывесці!</p>
<p> </p>
<p> </p>
<h3><a id="chapter23"></a>22</h3>
<p>Пакаціўся пагардлівы рокат...</p>
<p>А ці смех,</p>
<p>а ці скрып дзвярэй?</p>
<p>Сцепанулася ціш ля парога:</p>
<p>Гэта ворага —</p>
<p>вораг сустрэў.</p>
<p> </p>
<p>У густыя цянёвыя столкі</p>
<p>Ахінуў іх абліччы змрок,</p>
<p>Ды няма яшчэ цемры волкай,</p>
<p>Каб тушыла пажар</p>
<p>і кроў.</p>
<p> </p>
<p>І датла спапялела змрочнасць</p>
<p>Пад шалёным агнём вачэй,</p>
<p>Яны стрэліся,—</p>
<p>вочы у вочы,—</p>
<p>Загарэліся зрэнкі ярчэй.</p>
<p> </p>
<p>— Ці не Рацкі?!</p>
<p>З’явіўся?!</p>
<p>І грозна</p>
<p>Пальцы сціснуліся</p>
<p>ў кулакі,</p>
<p>Ірвануўся без памяці Розін,</p>
<p>Але нехта спыніў:</p>
<p>— Пакінь!</p>
<p> </p>
<p>Аслабелі,</p>
<p>абмяклі рукі.</p>
<p>— Сволач,</p>
<p>сволач!</p>
<p>Ізноўку ціш</p>
<p>Нарадзілася ў страшных муках</p>
<p>І нядоляю стала ў жыцці.</p>
<p> </p>
<p>Зварухнуў яе словам Розін,</p>
<p>Затаіўшы нянавісць</p>
<p>і гнеў,—</p>
<p>Голас проста,</p>
<p>спакойна</p>
<p>і грозна</p>
<p>Над злачынцам ізноў празвінеў:</p>
<p> </p>
<p>— Раскажы,</p>
<p>грамадзянін Рацкі,</p>
<p>Аб учынках</p>
<p>і дзеях</p>
<p>сваіх...</p>
<p>Будзеш марна,</p>
<p>кажу,</p>
<p>старацца,</p>
<p>Калі думаеш іх утаіць.</p>
<p> </p>
<p>Рацкі: — Я</p>
<p>не злодзей,</p>
<p>не краў нічога</p>
<p>Каб таіцца сваіх людзей.</p>
<p>У нас розныя,</p>
<p>праўда,</p>
<p>дарогі,</p>
<p>Але кожны —</p>
<p>да мэты ідзе.</p>
<p>Я не меней,</p>
<p>як вы,</p>
<p>хварэю</p>
<p>За краіну маю —</p>
<p>Беларусь.</p>
<p>І ўсё ж такі</p>
<p>не</p>
<p>разумею:</p>
<p>Ну навошта за нашу зару</p>
<p> </p>
<p>Праліваць сваю кроў —</p>
<p>расійцам,</p>
<p>Украінцам</p>
<p>ці шчэ каму?..</p>
<p> </p>
<p>Не прыйшлі ж яны самі прасіцца,</p>
<p>Каб надзелі на шыю хамут!</p>
<p> </p>
<p>Кожнай нацыі</p>
<p>дадзена воля,</p>
<p>Значыць,</p>
<p>сам барані свой край,</p>
<p>Калі хочаш, каб вораг не здолеў,</p>
<p>Але іншых —</p>
<p>не руш,</p>
<p>не чапай!..</p>
<p> </p>
<p>Прызнаюся,</p>
<p>такія гаворкі</p>
<p>Прашумелі нядаўна у нас,</p>
<p>Калі людзям жыццё агоркла...</p>
<p>Дык ці ж гэта</p>
<p>мая віна?</p>
<p> </p>
<p>Розін: — А скажы,</p>
<p>калі ласка,</p>
<p>шчыра,</p>
<p>Палажыўшы на сэрца руку,</p>
<p>У які вы збіраліся вырай?</p>
<p>Што за людзі з табой?</p>
<p>Адкуль?</p>
<p> </p>
<p>І чаго ж, у такую часіну,</p>
<p>Вы блудзілі ля нашых гармат?</p>
<p>Можа гэта таксама</p>
<p>нявінны,</p>
<p>На людскую пацеху,</p>
<p>жарт?!</p>
<p> </p>
<p>Рацкі: — Над палком навісала смута,</p>
<p>Каб прычынным у гэтым не быць —</p>
<p>Не было ў мяне іншага скутку,</p>
<p>Як пакінуць агонь барацьбы.</p>
<p> </p>
<p>Я не клікаў з сабою нікога,</p>
<p>Каб шукаць сваю долю дзе,</p>
<p>Прысягну,</p>
<p>што зусім выпадкова</p>
<p>Незнаёмых сустрэў людзей.</p>
<p> </p>
<p>Ноч зманлівая</p>
<p>збіла з дарогі...</p>
<p>Мы спакойна блукалі б да дня,</p>
<p>Каб не варта устрэсла трывогу.</p>
<p>Значыць,</p>
<p>зноў</p>
<p>не мая віна.</p>
<p> </p>
<p>Розін: — Ты пакінь прыкідацца нявінным,</p>
<p>Апраўданням сваім</p>
<p>не вер,</p>
<p>Праз каго,</p>
<p>адкажы,</p>
<p>жанчыну</p>
<p>Ні за што асудзілі на смерць?</p>
<p> </p>
<p>— Пачакай! —</p>
<p>прыпыніла Касана:</p>
<p>— Допыт Рацкага</p>
<p>скончаны?</p>
<p>Так?</p>
<p> </p>
<p>Хай адкажа цяпер,</p>
<p>падпанак,</p>
<p>Як патрапіў да нас у стан!</p>
<p> </p>
<p>Вы пазналі мяне,</p>
<p>паручнік?!</p>
<p>Гэта,</p>
<p>праўда,</p>
<p>было даўно,</p>
<p>Напярэдадні братніх заручын</p>
<p>Вы з Масквы прыязджалі дамоў.</p>
<p> </p>
<p>Можа помніце імя Арлянкі,</p>
<p>Калі памяці вецер не сцёр?</p>
<p>Я служыла тады...</p>
<p>гувернанткай,</p>
<p>Мне здаецца,</p>
<p>у вашых сясцёр.</p>
<p> </p>
<p>А пасля ўжо,</p>
<p>зусім нядаўна,</p>
<p>Я пабачыла вас з-за крат:</p>
<p>Вы гулялі ў маёнтку Слаўным,</p>
<p>Дзе тады пражываў</p>
<p>ваш брат.</p>
<p> </p>
<p>Адпраўлялі мяне...</p>
<p>у Ляды —</p>
<p>Мы яшчэ напаткаліся раз:</p>
<p>Вы на ганку стаялі з братам</p>
<p>І канвою давалі наказ.</p>
<p> </p>
<p>Я не ведала,</p>
<p>пане Пагоцкі,</p>
<p>Што вы Рацкага імя ўзялі,</p>
<p>Я не знала,</p>
<p>што вы не ў госці,</p>
<p>А шпіёнам ад брата прыйшлі.</p>
<p> </p>
<p>І удзельнік крывавых падзеяў,</p>
<p>Зрэнкі вышчарыўшы на зару,</p>
<p>Заяўляе,</p>
<p>што і ён хварэе</p>
<p>За краіну сваю —</p>
<p>Беларусь!</p>
<p> </p>
<p>Гэта ж самая брудная подласць,</p>
<p>Шчэ такое</p>
<p>і свет не знаў! —</p>
<p>Абарваўся надломаны голас,</p>
<p>Зазвінела струной цішыня.</p>
<p> </p>
<p>І тады</p>
<p>расчапіліся вусны,</p>
<p>Непрыемна</p>
<p>кранулі слых,</p>
<p>Як халодныя</p>
<p>слізкія вусьні,</p>
<p>Словы ціха</p>
<p>і мякка</p>
<p>паўзлі.</p>
<p> </p>
<p>Рацкі: — Прызнаюся,</p>
<p>не ўсё да драбніцы</p>
<p>Расказаў я нядаўна вам,</p>
<p>Але бачу,</p>
<p>што позна таіцца</p>
<p>І учынкі</p>
<p>свае</p>
<p>хаваць.</p>
<p> </p>
<p>Не памогуць</p>
<p>ні просьбы,</p>
<p>ні модлы,</p>
<p>Калі лёс асудзіў не жыць...</p>
<p>Вы мяне абазвалі подлым,</p>
<p>Бо я шчыра ідэі служыў.</p>
<p> </p>
<p>Абзывайце яшчэ ліхадзеем,</p>
<p>Але я вам</p>
<p>ізноў гавару,</p>
<p>Што я такжа,</p>
<p>як вы,</p>
<p>хварэю</p>
<p>За краіну маю —</p>
<p>Беларусь.</p>
<p> </p>
<p>Гэта ж тут</p>
<p>мая маці-радзіма,</p>
<p>Ціхі дом</p>
<p>і шырокі луг...</p>
<p>Дык якое ж,</p>
<p>скажыце,</p>
<p>дзіва,</p>
<p>Што я моцна айчыну люблю?!</p>
<p> </p>
<p>Толькі іншы ад вашага попыт</p>
<p>Я на гэту краіну прынёс:</p>
<p>Не кажу</p>
<p>пра культуру і побыт,</p>
<p>Пра аднолькава струджаны</p>
<p>лёс...</p>
<p> </p>
<p>Нават поле,</p>
<p>балотныя плошчы,</p>
<p>Нават лес,</p>
<p>і лугі,</p>
<p>і пяскі —</p>
<p>Беларусь далучаюць да Польшчы,</p>
<p>Засланіўшы шляхі да Масквы.</p>
<p> </p>
<p>Розін: — Што ж ты брэшаш,</p>
<p>што сэрцам хварэеш,</p>
<p>Што гадуеш да краю любоў:</p>
<p>Ты ж за ўласны маёнтак млееш,</p>
<p>Праліваеш чужую кроў!</p>
<p> </p>
<p>Не кранаюць цябе руіны</p>
<p>Гэтых бедных хацін</p>
<p>і дамоў...</p>
<p>Ты імкнуўся</p>
<p>на шыю краіне</p>
<p>Панскай Польшчы надзець ярмо.</p>
<p> </p>
<p>Мы ж паўсталі</p>
<p>з нізінаў сонных</p>
<p>Не тваё бараніць дабро:</p>
<p>За жыццё Беларусі працоўнай</p>
<p>Аддаём маладую кроў.</p>
<p> </p>
<p>Кінь жа пець</p>
<p>пра свае любошчы,</p>
<p>Не кляніся,</p>
<p>а дай адказ,</p>
<p>Чым памог</p>
<p>белапанскай Польшчы</p>
<p>У змаганні сваім супраць нас?</p>
<p> </p>
<p>Рацкі: — Не затоіш нянавісці ў жмені,</p>
<p>Калі ў сэрцы яна гарыць.</p>
<p>Прызнаюся адкрыта —</p>
<p>сумленна</p>
<p>Працаваў не на вашу карысць.</p>
<p> </p>
<p>Мне загад быў</p>
<p>ад контрразведкі</p>
<p>У чырвоны прабрацца стан,</p>
<p>І прыносіць дакладныя весткі,</p>
<p>І сакрэтныя планы дастаць.</p>
<p> </p>
<p>Цераз брата ішлі наказы,</p>
<p>Я выконваў старанна,</p>
<p>І вось...</p>
<p>Гэта дзеўка</p>
<p>за трэцім разам</p>
<p>Асачыла-такі</p>
<p>мой лёс.</p>
<p> </p>
<p>Яна стала на той дарозе,</p>
<p>Дзе жывыя сляды на пяску,</p>
<p>Нада мною павісла пагроза,</p>
<p>Быццам цела чыё на суку.</p>
<p> </p>
<p>Дзень трывожыў мяне наступны</p>
<p>(Ён тады наставаў кагадзе) —</p>
<p>Вобраз дзеўчыны злой</p>
<p>неадступна</p>
<p>Не даваў супакою нідзе.</p>
<p> </p>
<p>І гадалася ноччу цёмнай</p>
<p>Гэта імя</p>
<p>да белага дня,</p>
<p>І зусім нечакана</p>
<p>я ўспомніў,</p>
<p>Што арлянкай завецца гульня.</p>
<p> </p>
<p>Выйсце знойдзеным стала нарэшце,</p>
<p>І упартасць мая</p>
<p>узрасла:</p>
<p>Вы гуляеце, здэцца,</p>
<p>на рэшку?</p>
<p>Я ж пастаўлю ізноў на арла!</p>
<p> </p>
<p>Мне здавалася —</p>
<p>досыць прычыны,</p>
<p>Каб узняць нездаволенне мас;</p>
<p>Мне здавалася —</p>
<p>з гэтай дзяўчынай</p>
<p>Вы апошні прайграеце раз.</p>
<p> </p>
<p>Розін: — Памыліўся,— ха-ха! —</p>
<p>дабрадзею:</p>
<p>Не на рэшку ідзе гульня —</p>
<p>Наша сіла</p>
<p>і наша надзея —</p>
<p>Пяцікутная зорка...</p>
<p>Адна!</p>
<p> </p>
<p>Вам не ўдасца варожасць</p>
<p>узветрыць:</p>
<p>Беларус,</p>
<p>украінец,</p>
<p>грузін,</p>
<p>У працоўных — адзіная мэта,</p>
<p>У працоўных — і шлях адзін!</p>
<p> </p>
<p>Нас з маленства бяда гадавала;</p>
<p>Хай мы босыя,</p>
<p>голыя,</p>
<p>хай!</p>
<p>Ад раз’юшанай панскай навалы</p>
<p>Абаронім Савецкі край!</p>
<p> </p>
<p>Не сагнём пад ярмо ваша</p>
<p>карак,</p>
<p>Можа шмат каго</p>
<p>возьме смерць,</p>
<p>Толькі верым —</p>
<p>праўдзівая кара</p>
<p>Анікога і вас не міне.</p>
<p> </p>
<p>За руінамі хат,</p>
<p>пры гасцінцы,</p>
<p>Яна першага стрэне —</p>
<p>цябе!..</p>
<p>Адвядзіце туды злачынцаў,</p>
<p>Няхай дол нарыхтуюць сабе.</p>
<p> </p>
<p> </p>
<h3><a id="chapter24"></a>23</h3>
<p>Пакідалі маўкліва мітынг</p>
<p>Непакорныя бацьку сыны,</p>
<p>І трывогі глухой,</p>
<p>непазбытай</p>
<p>Наплывалі цяжкія сны.</p>
<p> </p>
<p>Людзі неслі</p>
<p>свой чорны сорам</p>
<p>Цераз шлях</p>
<p>каля трох арабін,</p>
<p>І тады іх</p>
<p>дагнаў Азорыч</p>
<p>І адразу маўклівасць разбіў:</p>
<p>— Хлопцы,</p>
<p>хлопцы!..</p>
<p>Чаго натварылі?! —</p>
<p>Нехта цяжка,</p>
<p>услых</p>
<p>уздыхнуў.</p>
<p>І туга разняла свае крылы,</p>
<p>Ахінула у смутак вясну.</p>
<p> </p>
<p>Зашчымелі балюча сэрцы,</p>
<p>Зубы сціснуўшы,</p>
<p>тоячы боль,</p>
<p>Выракалі чырвонаармейцы</p>
<p>Свой суровы прысуд над сабой:</p>
<p> </p>
<p>«Як мы смелі</p>
<p>пакінуць змаганне</p>
<p>І чужою краіну назваць,</p>
<p>Дзе мільёны</p>
<p>гараць паўстаннем,</p>
<p>Каб нядолю сваю зваяваць!»</p>
<p> </p>
<p>Воддаль гутарыў з некім Азорыч:</p>
<p>— Ты ідзеш на спачын,</p>
<p>у цяпло,</p>
<p>А таварыш —</p>
<p>калее ў дазоры</p>
<p>За краіну,</p>
<p>за гэта сяло...</p>
<p> </p>
<p>Ты смяяўся</p>
<p>і строіў жарты,</p>
<p>А чужынец разлад прынёс...</p>
<p>Як жа смеў ты</p>
<p>пакінуць варту,</p>
<p>Занядбаўшы рэспублікі лёс?!</p>
<p> </p>
<p>Гэта ж самая подлая здрада,</p>
<p>Калі вораг наточыць нажы —</p>
<p>Пашчапаць на кавалкі атрады</p>
<p>І вінтоўкі свае палажыць.</p>
<p> </p>
<p>І не выцерпеў</p>
<p>гэтае грозьбы</p>
<p>Пажылы</p>
<p>і высокі казак,</p>
<p>Прыпыніўся</p>
<p>і ціхаю просьбай</p>
<p>На дакоры усе</p>
<p>адказаў:</p>
<p> </p>
<p>— Не загоіць надлому скруха,</p>
<p>Калі хлопцаў,</p>
<p>братоў і сясцёр</p>
<p>Мы пакінулі ў час завірухі</p>
<p>Ваяваць</p>
<p>за працоўных жыццё.</p>
<p> </p>
<p>Не загладзіш віны</p>
<p>дакорам,</p>
<p>Дык цярпліва,</p>
<p>Азорыч,</p>
<p>маўчы!</p>
<p>Нам нялёгка,</p>
<p>пакутлівы сорам</p>
<p>І няўцішаны боль несучы.</p>
<p> </p>
<p>Ноч ішла</p>
<p>цераз лес</p>
<p>і нівы,</p>
<p>Вартавала санлівасць хат,</p>
<p>І знябытыя людзі</p>
<p>маўкліва</p>
<p>Абміналі шарэнгі прысад.</p>
<p> </p>
<p>Хаты стрэлі пагардліва такжа —</p>
<p>Не знайсці супакою нідзе!</p>
<p>Прыгняла невымоўная цяжкасць</p>
<p>Яшчэ ніжай маўклівых людзей.</p>
<p> </p>
<p>Гэтак цяжка</p>
<p>бывае аднойчы:</p>
<p>Калі ўсе адракуцца цябе</p>
<p>І глухія,</p>
<p>бяссонныя ночы</p>
<p>Трэба зносіць,</p>
<p>маўчаць</p>
<p>і цярпець.</p>
<p> </p>
<p>Узнімаўся халодны вятрыска,</p>
<p>Але цёпла было ля хат,</p>
<p>І да ранку сядзелі на прызбах</p>
<p>Таварыскія групы салдат.</p>
<p> </p>
<p>Каб забыцца на тую рознасць,</p>
<p>Што была як прычына смут,</p>
<p>І ласкава, і асцярожна</p>
<p>Дагаджалі адзін аднаму:</p>
<p> </p>
<p>— Хэ, дармо,</p>
<p>што Сібір гадавала,</p>
<p>Украіна твая</p>
<p>ці Каўказ —</p>
<p>Доля роўная нас страчала</p>
<p>І аднолькава песціла нас.</p>
<p> </p>
<p>А было вось...</p>
<p>такое здарэнне,</p>
<p>У нямецкую,</p>
<p>значыць,</p>
<p>вайну,</p>
<p>Адступалі,</p>
<p>кальнула ў калена</p>
<p>І —</p>
<p>нагой не магу зварухнуць.</p>
<p>«Браце,—</p>
<p>клічу,—</p>
<p>на дальняй чужыне</p>
<p>Не кідай аднаго мяне!..»</p>
<p> </p>
<p>Хоць бы вокам здалёку акінуў,</p>
<p>Хоць бы крок на хвіліну знямеў.</p>
<p> </p>
<p>«Сукін сын ты!</p>
<p>А я ж табе праўдай</p>
<p>Колькі год батраком служыў,</p>
<p>Ты ж мой хлеб запрацованы</p>
<p>краў быў,</p>
<p>Ты ж смактаў мае сілы з жыл!»</p>
<p> </p>
<p>Захлынулася жалем сэрца:</p>
<p>«Мая доля —</p>
<p>мяне не міне:</p>
<p>Мусіць, суджана мне</p>
<p>памерці</p>
<p>На далёкай,</p>
<p>чужой</p>
<p>старане».</p>
<p> </p>
<p>Можа й згінуў бы,</p>
<p>можа лепей</p>
<p>Жыў бы з песняю,</p>
<p>не смуткаваў,</p>
<p>Але шэнціла —</p>
<p>выручыў Лейба —</p>
<p>Мой вясковы сусед —</p>
<p>каваль...</p>
<p> </p>
<p>Ох і сіла ж была!</p>
<p>Навокал</p>
<p>Пра яго разышоўся слых.</p>
<p>Нёс тады ён мяне далёка,</p>
<p>Покуль вынес зусім да сваіх.</p>
<p> </p>
<p>От якія бываюць здарэнні!</p>
<p>Зноўку слова Азорыч узяў:</p>
<p>— І выпадкаў такіх —</p>
<p>не меней,</p>
<p>Як сто тысяч,</p>
<p>бывае штодня.</p>
<p> </p>
<p>Але нейк</p>
<p>забываюцца людзі...</p>
<p>Вось і мы —</p>
<p>узнялі гэты рух:</p>
<p>«За чужыну змагацца</p>
<p>не будзем!»</p>
<p>Ці ж чужына для нас Беларусь?</p>
<p> </p>
<p>Яна такжа працоўных краіна,</p>
<p>А ці ж мэта у нас не адна?!</p>
<p>Можа,</p>
<p>нават</p>
<p>і тая жанчына</p>
<p>Вінавата не болей за нас.</p>
<p> </p>
<p>Забарабаніла</p>
<p>крыллямі скруха,</p>
<p>І сумленне угрызлася зноў.</p>
<p>— Лепш адсеч было</p>
<p>гэтыя рукі,</p>
<p>Спапяліць непакорную кроў.</p>
<p> </p>
<p>Лепш сагнаць было</p>
<p>скуру ў столкі</p>
<p>Рамянём</p>
<p>на сваіх плячах,—</p>
<p>Як пакінуць-злажыць вінтоўкі</p>
<p>У такі неспакойны час.</p>
<p> </p>
<p>Разрывала сумленне сэрцы,</p>
<p>Зубы сціснуўшы,</p>
<p>тоячы боль,</p>
<p>Выракалі чырвонаармейцы</p>
<p>Свой суровы прысуд над сабой.</p>
<p> </p>
<p>Ноч ішла,</p>
<p>не прыносячы скутку,</p>
<p>Высцілаўся бялёвы туман.</p>
<p>Можа з ім</p>
<p>прыкаціліся чуткі?</p>
<p>Можа ён нас</p>
<p>уводзіць у зман?</p>
<p> </p>
<p>Але ж нехта жывы,</p>
<p>нізкарослы,</p>
<p>Разышоўся на ўсе галасы:</p>
<p>— Я ж казаў вам,</p>
<p>салдаты й матросы,</p>
<p>Што ваш Рацкі —</p>
<p>сабачы сын.</p>
<p> </p>
<p>От злавілі ж падлюгу на здрадзе:</p>
<p>Падыходзім мы гэта,</p>
<p>глядзім,</p>
<p>Ажно ён</p>
<p>батарэі крадзе...</p>
<p>Я за шкірку,</p>
<p>і хлопцам:</p>
<p>«Вядзі!»</p>
<p> </p>
<p>І героем хадзіў нізкарослы,</p>
<p>А ніхто не спыніў:</p>
<p>«Ілжэш!»</p>
<p>Бо з маной гэтай слоўнай бросні</p>
<p>Дакранулася праўда вушэй.</p>
<p> </p>
<p>З лушпавіння легенд несапраўдных</p>
<p>Адлучылася восем слоў:</p>
<p>«Рацкі —</p>
<p>злоўлены!</p>
<p>Рацкі —</p>
<p>здраднік!</p>
<p>На пагібель рэспубліку вёў».</p>
<p> </p>
<p>Накацілася чорная хмара,</p>
<p>Пацямнелі</p>
<p>і даль,</p>
<p>і ноч...</p>
<p>І Азорыча словы</p>
<p>пажарам</p>
<p>Ахапілі маўклівасць</p>
<p>ізноў:</p>
<p> </p>
<p>— Калі людзі</p>
<p>памылак</p>
<p>і здрады</p>
<p>Не паправяць адданасцю дзей,</p>
<p>Дык ніколі не будзе радасць</p>
<p>Гасцяваць у такіх людзей.</p>
<p> </p>
<p>Напяліся да болю нервы,</p>
<p>І жахнуўся над вуліцай крык:</p>
<p>— Дык калі ж нас адправяць</p>
<p>з рэзерваў</p>
<p>У агонь,</p>
<p>у магілу</p>
<p>пад крыж!</p>
<p> </p>
<p>Хоць куды!..</p>
<p>Абы змыць гэты сорам,</p>
<p>Ці загінуць у бойцы не ў час,</p>
<p>Каб ні людзі,</p>
<p>ні дзень,</p>
<p>ні зоры</p>
<p>Не глядзелі з дакорам на нас.</p>
<p> </p>
<p>І Азорыч адзіным жаданнем</p>
<p>Зноў зацепліў</p>
<p>пачуцці ваяк:</p>
<p>Віхрам рынуцца заўтра ў змаганне,</p>
<p>Каб і скруху,</p>
<p>і сум</p>
<p>пахаваць,</p>
<p> </p>
<p>Каб крывёю</p>
<p>ганебную пляму</p>
<p>Змыць у слаўных,</p>
<p>адважных</p>
<p>баях...</p>
<p>Ноч праходзіла,</p>
<p>гасячы лямант,</p>
<p>Рассыпаючы зоры ў палях.</p>
<p> </p>
<p> </p>
<h3><a id="chapter25"></a>24</h3>
<p>Ліпень.</p>
<p>Пагожы,</p>
<p>як радасць,</p>
<p>дзень,</p>
<p>Сонца купае</p>
<p>купавы;</p>
<p>Лес на пагорках</p>
<p>памаладзеў,</p>
<p>П’яна запахлі травы.</p>
<p> </p>
<p>Нават руіны папаленых хат,</p>
<p>Тоячы боль</p>
<p>і раны,</p>
<p>Голлем зялёных</p>
<p>кляновых шат,</p>
<p>Як на ўрачыстасць,</p>
<p>убраны.</p>
<p> </p>
<p>Пераклікаюцца скрозь галасы —</p>
<p>Словам гамонкі,</p>
<p>акордамі песні;</p>
<p>Звонка шасцяць,</p>
<p>шалясцяць каласы,</p>
<p>Туліцца радасць да весніц.</p>
<p> </p>
<p>Добра такою часінай</p>
<p>ісці</p>
<p>Поруч,</p>
<p>у ногу з сябрамі.</p>
<p>Пляц учарашніх гамонак</p>
<p>прыціх,</p>
<p>Змоўк,</p>
<p>утаптаны нагамі.</p>
<p> </p>
<p>Спрытна ў шарэнгі пастроіўся полк,</p>
<p>Зліты адзіным настроем...</p>
<p>Зірк страпянуўся,</p>
<p>і вочы —</p>
<p>у дол.</p>
<p>Стаў камісар перад строем:</p>
<p> </p>
<p>— Добрае раніцы!</p>
<p>(Так маладзёж</p>
<p>Часта вітае маленства).</p>
<p>Доўга</p>
<p>і моўчкі</p>
<p>ён тупаў</p>
<p>уздоўж</p>
<p>Роўных,</p>
<p>як струны,</p>
<p>шарэнгаў.</p>
<p> </p>
<p>Бліснулі іскры ў ягоных вачах,</p>
<p>Сэрцы зацепліўшы</p>
<p>скрухаю новай,</p>
<p>Ён прыпыніўся,</p>
<p>і вось ён</p>
<p>пачаў</p>
<p>Словам ласкавым</p>
<p>прамову:</p>
<p> </p>
<p>— Што ж вы,</p>
<p>таварышы,</p>
<p>хмурыя ўсе?</p>
<p>Досыць журыцца!</p>
<p>Сушыце набоі!</p>
<p>Хто нам палёгку</p>
<p>адкуль прынясе?</p>
<p>Трэба здабыць яе...</p>
<p>сілаю!</p>
<p>З бою!</p>
<p> </p>
<p>Гляньце навокала,</p>
<p>колькі тугі,</p>
<p>Слёз неадплачаных —</p>
<p>цэлае мора.</p>
<p>Нашыя хаты,</p>
<p>палеткі,</p>
<p>лугі</p>
<p>Нішчыць пажарамі вораг.</p>
<p> </p>
<p>Што ж мы зрабілі,</p>
<p>каб скінуць ярмо?</p>
<p>Смерць</p>
<p>прысудзілі жанчыне?</p>
<p>Гэта заслона</p>
<p>з нявінным кляймом</p>
<p>Крыла варожасць учынкаў.</p>
<p> </p>
<p>І,</p>
<p>калі брудную шырму падняць —</p>
<p>Выступіць Рацкі героем...</p>
<p>Што яму трэба?</p>
<p>Адно! —</p>
<p>Раз’яднаць,</p>
<p>Дужасць на часткі пакроіць.</p>
<p> </p>
<p>Ён не для жартаў</p>
<p>хацеў распаліць</p>
<p>Нацыянальныя спрэчкі.</p>
<p>Хтосьці на гэту прынаду прыліп,</p>
<p>Варту пакінуў ля рэчкі;</p>
<p> </p>
<p>Хтосьці паверыў,</p>
<p>вінтоўку аддаў,</p>
<p>Слова зламаў сваё нехта,</p>
<p>І чужаніцай далёкай назваў</p>
<p>Ён</p>
<p>Беларусь Саветаў.</p>
<p> </p>
<p>Мы —</p>
<p>гэта працы сусветнай сыны,</p>
<p>Наша краіна —</p>
<p>усюды</p>
<p>Там,</p>
<p>дзе гараць рэвалюцый агні,</p>
<p>Там,</p>
<p>дзе працоўныя людзі.</p>
<p> </p>
<p>Сёння мы кінем змагацца,</p>
<p>дамоў</p>
<p>Пойдзем да мамы,</p>
<p>да таты,</p>
<p>Заўтра паганая банда паноў</p>
<p>Выгане з роднае хаты.</p>
<p> </p>
<p>Хутка ільга заваёвы аддаць,</p>
<p>Толькі ўжо вораг —</p>
<p>не верне!</p>
<p>Кроўю рабочых,</p>
<p>сялян</p>
<p>і салдат</p>
<p>Бралі іх...</p>
<p> </p>
<p>Галасы: — Правільна!</p>
<p>— Верна!</p>
<p>Камісар: — Хто не жадае ісці самахоць,</p>
<p>Хай пакідае змаганне,</p>
<p>Хто бунтаваўся —</p>
<p>наперад выходзь!</p>
<p>— Хто бунтаваўся? —</p>
<p>Пытанне.</p>
<p>З вуснаў</p>
<p>у вусны</p>
<p>яно паплыло,</p>
<p>Толькі не стрэла адказу,</p>
<p>Быццам нічога зусім не было,</p>
<p>Проста:</p>
<p>«Жадаюць абразіць».</p>
<p> </p>
<p>Камісар: — Зноў гавару вам,</p>
<p>хай зброю аддасць</p>
<p>Той,</p>
<p>хто змагацца не хоча,</p>
<p>Той,</p>
<p>хто за цёплы закутак</p>
<p>прадасць</p>
<p>Справу і долю рабочых.</p>
<p> </p>
<p>Гул скалыхнуў амярцвелую ціш:</p>
<p>— Зброі ніколі не кінем!..</p>
<p>— Будзем рэспубліку</p>
<p>ўсе бараніць,</p>
<p>Нашу,</p>
<p>працоўных,</p>
<p>краіну!</p>
<p> </p>
<p>— Пойдзем адважна у бой,</p>
<p>як адзін,</p>
<p>Мы не спужаемся смерці!</p>
<p>Таварыш начальнік,</p>
<p>бяры</p>
<p>і вядзі,</p>
<p>Не дакарай нашы сэрцы!</p>
<p> </p>
<p>Камісар: — Хлопцы,</p>
<p>рэспубліка будзе вітаць</p>
<p>Шчырую вашу адданасць.</p>
<p>Помніце,</p>
<p>сёння ўначы наступаць,</p>
<p>Трэба нам быць зрыхтаваным.</p>
<p> </p>
<p>Галасы: — Будзем,</p>
<p>таварыш!</p>
<p>— Даёш,</p>
<p>камісар!</p>
<p>І на спатканне і ростань</p>
<p>Хопіць на панскія плечы пісаг —</p>
<p>Шаблі навостраны востра.</p>
<p> </p>
<p>Камісар: — Веру,</p>
<p>што моцна вінтоўкі свае</p>
<p>Будзем трымаць у змаганні.</p>
<p>Хай рэвалюцыя</p>
<p>скрозь жыве!</p>
<p>Панскае прэч панаванне!</p>
<p> </p>
<p>Галасы: — Знішчым нядолі</p>
<p>адвечны уціск,</p>
<p>Волю ў змаганні здабудзем!</p>
<p> </p>
<p>Камісар: — Дзякую,</p>
<p>хлопцы,</p>
<p>за дружнасць усіх!</p>
<p>Полк: — Служым!</p>
<p>Працоўнаму!</p>
<p>Люду!</p>
<p> </p>
<p> </p>
<h3><a id="chapter26"></a>Эпілог</h3>
<p>Па дарогах,</p>
<p>разбітых ушчэнт,</p>
<p>Па руінах брукованых вуліц</p>
<p>Увайшлі</p>
<p>у савецкі Мінск</p>
<p>Калмыкі</p>
<p>і кітайскія кулі.</p>
<p> </p>
<p>І лезгіны з Каўказскай гары,</p>
<p>Украінцы,</p>
<p>татары,</p>
<p>тунгусы —</p>
<p>Гэта ўсё —</p>
<p>за жыццё змагары</p>
<p>І за волю маёй Беларусі.</p>
<p> </p>
<p>Ночы,</p>
<p>голад</p>
<p>і холад тайгі,</p>
<p>Балаты,</p>
<p>і лясы,</p>
<p>і пустыні,</p>
<p>Неадступная змора тугі —</p>
<p>Перад імі усё адступіла.</p>
<p> </p>
<p>Бо вяла іх упартасць адна,</p>
<p>Скасаваўшы граніцы ўсіх нацый,—</p>
<p>Рэвалюцыі сцягі ўзняць,</p>
<p>Каб не ведаць прыгону у працы.</p>
<p> </p>
<p>Перайшлі яны тысячы вёрст</p>
<p>Без абутку,</p>
<p>адзення</p>
<p>і зброі,</p>
<p>Але кожны у сэрцы данёс</p>
<p>Маладога змагання настроі.</p>
<p> </p>
<p>Ад сібірскіх лясоў</p>
<p>ды балот</p>
<p>І выжар непраходных</p>
<p>Палесся</p>
<p>Правялі яны слаўны паход</p>
<p>З баявою вясёлаю песняй.</p>
<p> </p>
<p>Не за славу крывіцкіх славян,</p>
<p>Не за ўласную долю</p>
<p>і лёс свой,</p>
<p>А за волю рабочых,</p>
<p>сялян,</p>
<p>Гарадоў занядбаных</p>
<p>і вёсак.</p>
<p> </p>
<p>З найдалёкіх</p>
<p>і блізкіх краёў,</p>
<p>Ад канца</p>
<p>да пачатку</p>
<p>свету</p>
<p>Пралівалі працоўныя кроў,</p>
<p>Каб жыла</p>
<p>Беларусь</p>
<p>Саветаў!</p>
<p> </p>
<p class="sign">1930—1931 гг.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>