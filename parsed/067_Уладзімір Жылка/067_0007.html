<div class="container">
<div class="book-utils">
<div id="qrcode"></div>
<a href="/Uladzimir_Zylka/Darma,_sto_znacny_rany.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1922 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Дарма, што значны раны..." -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>"Дарма, што значны раны..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дарма, што значны раны</p>
<p>Праз небагаты ўбор</p>
<p>І тужны, праз туманы,</p>
<p>Відаць вачэй дакор,—</p>
<p>Яе аблічча светла,</p>
<p>Узорны — тканы пас,</p>
<p>І летуценні ветлы</p>
<p>Аб недалёкі час.</p>
<p>Між пушч яе сяліба,</p>
<p>Дзе хіліцца асець,</p>
<p>І там, дзе цьмяна скіба,</p>
<p>Прыходзіць песні пець;</p>
<p>І там, дзе над балотам</p>
<p>Кудлачыцца туман,</p>
<p>К густым рачным чаротам</p>
<p>Мільгае лёгкі стан;</p>
<p>І дзе над даўнім сумна</p>
<p>У неба крыж ўстае,</p>
<p>Падгледзеў я задумнай,</p>
<p>Маркотнаю Яе.</p>
<p>Аддана, кім — не знаю,</p>
<p>Душа ў яе палон,</p>
<p>Але няма адчаю</p>
<p>Ў марудным бегу дзён.</p>
<p>Надзеюся і веру</p>
<p>Патайнаму сляду,—</p>
<p>Нясе ў самотнасць шэру</p>
<p>Яна маю звязду.</p>
<p>Малюся Ёй, упарты,</p>
<p>Палону тайна рад:</p>
<p>— Хай, верны, буду варты</p>
<p>Тваіх жабрачых лат.</p>
<p>— Дазволь з Табою разам</p>
<p>Спаткаць нядзельны час,</p>
<p>Каб новай песні сказам</p>
<p>Хваліці твой абраз!</p>
<p>1922</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>