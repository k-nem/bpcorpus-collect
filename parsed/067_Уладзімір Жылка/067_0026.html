<div class="container">
<div class="book-utils">
<div id="qrcode"></div>
<a href="/Uladzimir_Zylka/Nas_los,_by_kat_z_rukoj_zabojnaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Наш лёс, бы кат з рукой забойнай..." -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>"Наш лёс, бы кат з рукой забойнай..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Наш лёс, бы кат з рукой забойнай.</p>
<p>Бязлітасней рука каго?</p>
<p>Ды ўмее вой адзін спакойна,</p>
<p>Без роспачы прыняць яго.</p>
<p>І ўмее вой цвердакаменна</p>
<p>Ўстаяць перад навалай злой</p>
<p>І, ўсё губляючы нязменна,</p>
<p>Данесці абавязак свой.</p>
<p>Губляць жа болей немагчыма</p>
<p>І зносіць болей немага:</p>
<p>Народ, Свабода і Радзіма,—</p>
<p>На ўсё прыйшла адна чарга.</p>
<p>Найдаражэйшае, святое,—</p>
<p>Ўсё, чым натхнялася душа,</p>
<p>Чужою збэшчана рукою,</p>
<p>Сваволяй скута палаша?</p>
<p>Але пад лобам хмурым гэтым,</p>
<p>У гэтай думнай галаве</p>
<p>Імкненне да апошняй мэты</p>
<p>Непераможнае жыве.</p>
<p>Непераможнай волі шалам,</p>
<p>Перамагаючы і лёс,</p>
<p>Звініць душа з былым запалам,</p>
<p>Звініць без сумніву і слёз.</p>
<p>І покі пруткі шчэ цягніцы,</p>
<p>І покі ў жылах точыць кроў,—</p>
<p>Ніхто не ўбачыць голаў ніцай,</p>
<p>Пакорлівых не ўчуе слоў.</p>
<p>І покі сэрца поўна гневам</p>
<p>І гнеў драпежней крумкача,—</p>
<p>Вітаю бой ваяцкім спевам</p>
<p>І звонам вострага мяча.</p>
<p>Калі ж нараз ад меткай раны</p>
<p>Звалюся, сходзячы крывёй,</p>
<p>І вораг, перамогай п’яны,</p>
<p>Накпіць нягожа нада мной,—</p>
<p>Я і тады здалею горда</p>
<p>Стрымаць гадзін апошніх золь,</p>
<p>Мая нянавісць і пагарда</p>
<p>Не ўдасць, не здрадзіць люты боль.</p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>