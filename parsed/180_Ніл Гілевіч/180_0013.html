<div class="container">
<div class="book-utils">
<div id="qrcode"></div>
<a href="/Nil_Hilevic/Zamiraje,_scichaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ніл Гілевіч -->
<!-- HEADER_FIELD CreationYear: 1966 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1966? -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1966? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Замірае, сціхае...» -->
<h2><a href="http://knihi.com/Nil_Hilevic/">Ніл Гілевіч</a></h2>
<h2>«Замірае, сціхае...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Замірае,</p>
<p>Сціхае</p>
<p>Мая залатая дуброва,</p>
<p>Асыпае,</p>
<p>Скідае на дол</p>
<p>Свой задумлівы ўбор.</p>
<p>Не звініць і не льецца</p>
<p>Раздольна-вячыстая мова,</p>
<p>Толькі шорхат сухі пад нагамі,</p>
<p>Як скарга-дакор.</p>
<p> </p>
<p>А нядаўна ж яшчэ -</p>
<p>На пачатку нядоўгага лета -</p>
<p>Што рабілася тут,</p>
<p>Што за дзіўнае свята было!</p>
<p>Як усё бушавала,</p>
<p>Буяла лістотай і цветам!</p>
<p>Як усё гаманіла,</p>
<p>Спявала,</p>
<p>Гукала,</p>
<p>Гуло!</p>
<p> </p>
<p>Колькі радасці чулася</p>
<p>Ў кожным разбуджаным гуку!</p>
<p>Колькі сілы ўкладалася</p>
<p>Ў сокат,</p>
<p>І строкат,</p>
<p>І свіст!</p>
<p>Кожны парастак прагнуў</p>
<p>Узвысіцца дрэвам магутным,</p>
<p>Кожны лісцік хацеў</p>
<p>Разрасціся ў агромністы ліст.</p>
<p> </p>
<p>Дзе ж падзелася ўсё,</p>
<p>Што заместа вячыстага слова -</p>
<p>Толькі шорхат сухі пад нагамі,</p>
<p>Як скарга-дакор?..</p>
<p>Замірае,</p>
<p>Сціхае</p>
<p>Мая залатая дуброва,</p>
<p>Асыпае,</p>
<p>Скідае на дол</p>
<p>Свой задумлівы ўбор.</p>
<p> </p>
<p><i>1966</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>