<div class="container">
<div class="book-utils">
<div id="qrcode"></div>
<a href="/Nil_Hilevic/Zabiaspiecym_mamie_zdarouje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ніл Гілевіч -->
<!-- HEADER_FIELD CreationYear: 1978 -->
<!-- HEADER_FIELD Edition: Гілевіч Н. Начлег на буслянцы: П'есы.— Мн.: Маст. літ., 1980.— 176 с. -->
<!-- HEADER_FIELD FirstPublicationYear: 1980 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1980 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Забяспечым маме здароўе -->
<h2><a href="http://knihi.com/Nil_Hilevic/">Ніл Гілевіч</a></h2>
<h2>Забяспечым маме здароўе</h2>
<div style="height: 3rem"></div>
<!-- TOC_BEGIN -->
<a href="#chapter1">ЭПІЛОГ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p><b>ДЗЕЙНЫЯ АСОБЫ:</b></p>
<p><b>Курашчуп Міхась Антонавіч</b> — выкладчык  гуманітарнага факультэта, гадоў 35.</p>
<p><b>Карчэўская Соня</b> — абітурыентка гэтага ж факультэта, не больш 20 гадоў.</p>
<p><b>Сакратарка</b> прыёмнай камісіі інстытута, гадоў пад 50.</p>
<p> </p>
<p>Дзея адбываецца ў кватэры Курашчупа. У гасціны пакой заходзяць <b>Соня</b> і за ёй <b>гаспадар.</b> Соня — у сціплым цёмным гарнітуры, з невялікай, на доўгім рэмені, сумкай пры боку. Курашчуп — у дарагім джэмперы, пад гальштукам, з папкай у руцэ. Соня нясмела спынілася каля дзвярэй. Курашчуп кідае папку на тахту і запрашае  Соню сесці.</p>
<p><b>Курашчуп. </b>Смялей, смялей! Праходзьце і сядайце, як дома. <i>(Паказвае рукой на тахту.)</i> Вось тут, калі ласка! Тут зручней будзе.</p>
<p><b>Соня. </b>Дзякую, я пастаю тут,  пакуль вы... знойдзеце кніжку.</p>
<p><b>Курашчуп.</b> Э, не! На што ж гэта будзе падобна! Такая госця і будзе стаяць у парозе. Прашу, прашу! <i>(Бярэ далікатна за локаць і вядзе да тахты. Соня садзіцца, сумку кладзе побач.)</i> Ну, вось, цяпер ведайце, што вы — мая дарагая госця! Я падкрэсліваю —  дарагая госця! Незвычайная!</p>
<p><b>Соня</b> <i>(бянтэжыцца, круціць галавой).</i> Не, Міхась Антонавіч, гэта няпраўда... Я — самая звычайная. Я — яшчэ ніхто, нават прафесіі не маю. І  нічога не ведаю... Я слухала вас там, на эстрадзе, і думала... <i>(запнулася і змоўкла).</i></p>
<p><b>Курашчуп</b> <i>(зацікаўлена, ласкава).</i> Гаварыце, гаварыце, не бойцеся. Што б вы там ні падумалі — мне будзе прыемна. Гаварыце!</p>
<p><b>Соня.</b> Я думала: якія разумныя людзі ёсць на свеце! Як яны многа ведаюць і як умеюць расказваць! Вы так гаварылі, Міхась Антонавіч, так гаварылі, што я сядзела, як зачараваная... Асабліва —  пра космас, пра лятаючыя талеркі, пра жыхароў іншых планет і пра іх візіты на зямлю... Якія шчасліўцы тыя, што могуць вас слухаць часта!..</p>
<p><b>Курашчуп</b> <i>(садзіцца на тахце, досыць блізка да Соні).</i> Але вы майце на ўвазе: я ніколі не выступаў з такім натхненнем, як сёння. І  ведаеце чаму? <i>(Глядзіць запытальна. Соня паціскае плячыма.) </i>Не здагадваецеся?</p>
<p><b>Соня</b> <i>(апускае вочы).</i> Не ведаю...</p>
<p><b>Курашчуп.</b> Ды толькі таму, што сярод прысутных сядзелі вы! <i>(Соня здзіўлена падымае галаву.) </i>Так, так, так, Сонечка, не здзіўляйцеся. Як убачыў вас на першым радзе — так і азарыла мяне!  Ну, думаю, вось гэтай чароўнай прыгажуні я і прысвячу сёння сваю лекцыю.</p>
<p><b>Соня</b> <i>(трохі разгублена, сарамліва).</i> Міхась Антонавіч, не жартуйце так... Я нічым не заслужыла вашай увагі. Я нават і на лекцыю трапіла выпадкова. Здала ў прыёмную камісію дакументы, выйшла на вуліцу, пакрочыла і — неяк непрыкметна апынулася ў парку. Чую: на эстрадзе аб’яўляюць, што зараз будзе вельмі цікавая лекцыя. Я і прымасцілася на пярэднім радзе...</p>
<p><b>Курашчуп.</b> Сам бог вас паслаў мне, Сонечка! Але што ж гэта мы так сядзім, як быццам у мяне няма чым пачаставаць такую дарагую госцю? Зараз я штось арганізую — адну хвіліначку, калі ласка, адну хвіліначку! <i>(Падхапіўся і падцягвае да тахты газетны столік.)</i></p>
<p><b>Соня</b> <i>(таксама спрытна паднялася).</i> Ды нічога не трэба, Міхась Антонавіч! Я толькі зайшла, каб... Вы сказалі, што падпішаце мне сваю навуковую кнігу. А так бы я ніколі не адважылася... Ну, не трэба, вельмі прашу  вас — не трэба...</p>
<p><b>Курашчуп</b> <i>(наўмысна насуплена).</i> Што? Каб такая госця асудзіла мяне за негасціннасць? Э, не! А кнігу я падпішу! <i>(Здымае з паліцы тоненькую брашурку.)</i> Кніга — вось, паглядзіце тым часам, а я — на адной назе на кухню. Толькі вы сядзьце, сядзьце, калі ласка! <i>(Амаль сілай усаджвае Соню на ранейшае месца і выходзіць на кухню. Соня разглядае брашуру. Неўзабаве Курашчуп паяўляецца з падносам, на якім</i> — <i>арыгінальная бутэлька каньяку, два кілішкі і цукеркі ў цукерачніцы.)</i> Так, вось цяпер мы і пагаворым канкрэтна пра вашы справы. <i>(Ставіць паднос на столік.)</i> Але спачатку — па адным кілішку за знаёмства. <i>(Садзіцца побач і налівае ў кілішкі каньяк.)</i> Прашу!</p>
<p><b>Соня.</b> Навошта ўсё гэта, Міхась Антонавіч?.. Ведаеце, мне проста сорамна, што вы, такі чалавек, і траціце час...</p>
<p><b>Курашчуп</b> <i>(перабівае).</i> Ніякага «сорамна»! Чуйцеся са мною зусім проста, як быццам мы даўнія і блізкія сябры! Прашу! За нашу сустрэчу і знаёмства!</p>
<p>Курашчуп куляе да дна. Соня адно прыгубіла і паставіла.</p>
<p>Э, не! Толькі чыста! А то што ж гэта за знаёмства будзе? Толькі чыста, Сонейка!</p>
<p><b>Соня.</b> Не магу я, Міхась Антонавіч... Ды мне і да экзаменаў рыхтавацца трэба. Я дужа хвалююся. Калі і гэты раз...</p>
<p><b>Курашчуп</b> <i>(перабівае).</i> Да экзаменаў? Лічы, што ты ўжо студэнтка. <i>(Шматзначна глядзіць на Соню.)</i></p>
<p><b>Соня.</b> Не, Міхась Антонавіч, я, відаць, і сёлета правалюся. Мусіць, я ўжо такая нешчаслівая нарадзілася...</p>
<p><b>Курашчуп.</b> Ты ж чула, што я сказаў? <i>(Выразна.)</i> Лічы, што ты ўжо паступіла. Ты ўжо студэнтка. Разумееш?</p>
<p><b>Соня.</b> Як гэта?</p>
<p><b>Курашчуп.</b> А так! <i>(Зачаравана ўсміхаецца ёй.) </i>Сумняваешся? У такім разе прашу выслухаць усю неабходную  інфармацыю. Але спачатку — абавязкова выпі да дна гэты боскі напітак! Іначай — ніякай размовы! Так, так! Прашу, прашу! Што такое для маладой здаровай дзяўчыны кілішак каньяку? Як сабаку муха! Пардон — слова не тое выскачыла. Давай! Разам, калі адна баішся. <i>(Налівае свой кілішак, чокаецца з Соняй і куляе ў рот. Соня адпівае да палавіны.)</i> Ага! Ну, так ужо лепш. А цяпер — кусай цукерачкі і слухай. Справа ў тым, Сонейка, што без дапамогі, самастойна, табе з такім атэстатам усё адно не паступіць. Разумееш?</p>
<p><b>Соня.</b> Але я вельмі шмат рыхтавалася!.. Вы лічыце мяне такой няздатнай?</p>
<p><b>Курашчуп.</b> Дзівачка! Што тваё рыхтаванне і што твая  здатнасць, калі конкурс — трынаццаць чалавек! Трынаццаць чалавек на адно месца! Тут і медалісты пасыпяцца, як тыя блохі з сабакі, а не то што!.. Пардон за параўнанне, знаеш, я часам люблю такое трапнае слоўца ўставіць... Але ты — паступіш. Ты — ужо студэнтка, зразумела?  Гэта кажу табе я — Міхась Антонавіч! Не забывай, што я сам — выкладчык факультэта, на які ты падала дакументы. Апрача таго — дэкан факультэта мой блізкі сябра. Калі ўжо бог цябе паслаў да мяне  ў госці, то з удзячнасці богу я цябе  ў крыўду не  дам! Будзеш студэнткай!</p>
<p><b>Соня</b> <i>(уздыхнуўшы, соладка марачы).</i> Ой, якая б я была шчаслівая! Міхась Антонавіч! Вы нават не ўяўляеце, як я хачу паступіць да вас вучыцца!.. А як бы ўзрадавалася мама! Гэта ж я ўжо трэці раз паступаю. Трэці раз запар!</p>
<p><b>Курашчуп.</b> А вось за гэта — за тваё шчасце — мы і яшчэ па кілішачку асушым. <i>(Налівае.)</i> І  каб мама была рада! А як жа! Мама абавязкова будзе рада! Прашу! За тваё шчасце і за маміну радасць. Ну! Дзербалызнем, Сонейка!</p>
<p><b>Соня</b> <i>(з мальбой у голасе).</i> Толькі я капялютачку, я не магу столькі...</p>
<p><b>Курашчуп</b> <i>(прытворна пагрозліва).</i> Со-ней-ка! Гэта ж грэшна — не выпіць кілішак за радасць мамы! Мама ж твая спадзяецца, што ты гэты раз паступіш!</p>
<p><b>Соня</b> <i>(шчыра, даверліва).</i> Ведаеце, мама так перажывае,  што  аж захварэла. Яна ў мяне наогул нездараўчаная, слабая ад прыроды. Сардэчніца. А цяпер так хвалюецца за мяне, што зусім злягла. Кажа: калі Соня не паступіць — не перажыву. Гэта яна так маёй цётцы сказала, а я ненаўмысна пачула. Бацькі няма ў нас — з мамай удваіх жывём.</p>
<p><b>Курашчуп</b> <i>(зноў падымае кілішак, пафасна). </i>Дык забяспечым маме здароўе! Цяпер ужо гэта залежыць толькі ад нас з табою. Разумееш? Што трэба маме, каб быць здаровай? Радасць ёй трэба! Радасць за дзіця сваё. Гарантуем ёй радасць і забяспечым здароўе! Ды што здароўе! Мы ёй жыццё прадоўжым! Так, так, маё мілае Сонейка! Прашу: за тое, каб мы прадоўжылі маме жыццё. <i>(Скандуе.)</i> За маміна даўгалецце! Ура! <i>(Выпівае. За ім услед адпівае глыток і Соня.)</i> Малайчына! Во — ажно шчочкі паружавелі! Табе, канешне, гаварылі хлопцы, якая ты прыгожая?</p>
<p><b>Соня</b> <i>(сарамліва ўсміхаючыся).</i> Я не прыгожая, Міхась Антонавіч. Так, на тры з мінусам, можа, і пацягну...</p>
<p><b>Курашчуп</b> <i>(прытворна сярдзіта пярэчыць). </i>О-лё-лё-лё-лё! На тры з мінусам! На ўсіх пяць і нават з вялікім плюсам! Гэта кажу я — Міхась Антонавіч! А што сляпцы не бачаць тваёй прыгажосці —  тым горш для іх. Ах ты, мой жаўраначак звонкагалосы! Дай жа ты мне сваю шчочку! <i>(Падсоўваецца да Соні і цмокае ў шчаку.)</i></p>
<p><b>Соня</b> <i>(засаромелася, ціха).</i> Дзякую, Міхась Антонавіч...</p>
<p><b>Курашчуп</b> <i>(здзіўлена).</i> За што?</p>
<p><b>Соня.</b> За тое, што вы такі добры... Вы такі вучоны чалавек і раптам... Мне проста не верыцца. ..</p>
<p><b>Курашчуп</b> <i>(какетліва).</i> Ну, тут ужо я не вінаваты. Перад такім цудам прыроды, як ты, і найвялікшы карыфей навук здаўся б!.. <i>(З напушчанай </i> <i>журбой і шчырасцю.)</i> Эх, Сонейка! Калі б ты ведала, як доўга і страшна я сумаваў па табе! Як мне цябе не хапала!</p>
<p><b>Соня</b> (<i>насцярожылася, не адразу).</i> Мяне?.. <i>(Курашчуп працінае яе вачыма і ківае галавой.) </i>Міхась Антонавіч, але ж вы мяне ніколі раней не бачылі.</p>
<p><b>Курашчуп.</b> Не бачыў? Я цябе бачыў тысячу разоў кожны дзень і столькі ж кожную ноч, маё ўяўленне абмалявала цябе дакладна такой, як ты ёсць. Нават гэтая мілая радзімачка каля носіка мярэшчылася мне і свяціла ў мае цёмныя пакутныя ночы, як ясная зорка! Дай жа я пацалую гэтую зорачку лёсу майго! <i>(Спрытна падсоўваецца, абдымае Соню і цалуе</i> — <i>спачатку ў радзімку на шчацэ, а потым</i> — <i>моцна ў губы.)</i></p>
<p><b>Соня</b> <i>(калі Курашчуп адпусціў, закрывае на хвіліну твар далонямі, не падымаючы вачэй).</i> Нашто вы так, Міхась Антонавіч... Не трэба так... <i>(Падымаецца з тахты.)</i> Прабачце мне, я пайду... <i>(Спрабуе выйсці з-за століка, Курашчуп хапае за руку.)</i></p>
<p><b>Курашчуп.</b> Ды ты што? Сонейка? Хіба жанчына павінна крыўдзіцца на мужчыну за ўвагу і пяшчоту? Тым больш калі яны ад шчырага сэрца? Сядзь, калі ласка, сядзь! <i>(Соня садзіцца, нейкі час уважліва глядзіць на Курашчупа, потым апускае вочы долу.)</i> Ты ўжо не малая, не школьніца... Дык пара больш цвяроза глядзець на рэчы. Ды і пра маму помніць. Пакідаць маму хворай — мы з табою не маем ніякага права! <i>(Спахапіўшыся.)</i> Ага, я ж не падпісаў табе кніжку! Ты ўжо і забылася? Падай яе сюды, калі ласка. <i>(Соня падае брашурку. Курашчуп разгортвае яе і піша.)</i> Вось так: што на сэрцы — тое і ў аўтографе. <i>(Чытае надпіс.)</i></p>
<p> </p>
<div class="POETRY">
<p>Табе, чароўнай госці,</p>
<p>Пішу ўсім сэрцам я:</p>
<p>Ты — сімвал прыгажосці,</p>
<p>Багіня ты мая!</p>
</div>
<div class="CLEAR"></div>
<p> </p>
<p>Прашу! <i>(Падае брашурку Соні).</i></p>
<p><b>Соня</b> <i>(беручы брашурку).</i> Дзякую, Міхась Антонавіч. .. Толькі я ніякая не багіня. Я — звычайная, Міхась Антонавіч, зусім звычайная. У школе нават на медаль не выцягнула... <i>(Кладзе брашурку ў </i> <i>сумачку.)</i></p>
<p><b>Курашчуп.</b> Ой-лё-лё-лё! Зноў ты сваё вядзеш! Звычайная!.. Калі б ты была звычайная — я не прысвяціў бы табе столькі вершаў. Ты ведаеш, колькі я напісаў пра цябе вершаў? Цэлы сшытак! Агульны! На сто лістоў! Сто лістоў маіх начных пакут і бяссонніц, мар і летуценняў маёй душы і сэрца!</p>
<p><b>Соня</b> <i>(глядзіць устрывожана, разгублена).</i> Пра мяне... вершы?</p>
<p><b>Курашчуп.</b> Пра цябе,  Сонейка! Цэлы сшытак!</p>
<p><b>Соня.</b> Дык вы яшчэ і... паэт?</p>
<p><b>Курашчуп.</b> Як табе сказаць?.. У друку я сваіх вершаў не змяшчаю і зборнікаў не выдаю. Мае вершы — асобага зместу і прызначэння. Я апублікую іх, абнародую на ўвесь свет толькі тады, калі на гэта дасць дазвол абранніца майго сэрца. І  абнародую з прысвячэннем ёй, зразумела. Каб усе ведалі, каму я абавязаны гэтай кнігай, хто маё сапраўднае натхненне!</p>
<p><b>Соня</b> <i>(заінтрыгаваная, нясмела).</i> Прачытайце, калі ласка, што-небудзь...</p>
<p><b>Курашчуп.</b> З  вялікай прыемнасцю. Я столькі чакаў гэтай шчаслівай хвіліны, калі ты будзеш слухаць запаветную песню маёй душы. <i>(Устае, прымае позу акцёра і ненатуральна-надрыўным голасам дэкламуе.)</i></p>
<p> </p>
<div class="POETRY">
<p>Твой гнуткі стан, тваё аблічча,</p>
<p>Спакусных вуснаў зорны цвет —</p>
<p>Няйначай космас вабіць, кліча</p>
<p>І  засланяе мне сусвет.</p>
<p>Тваёй красой, нібы каметай,</p>
<p>Я любаваўся б дзень і ноч.</p>
<p>Зляці ж ка мне ў талерцы з неба</p>
<p>І  дай нырнуць мне ў бездань воч!</p>
<p>Насмерць нырнуць!..</p>
</div>
<div class="CLEAR"></div>
<p> </p>
<p><i>(Садзіцца на тахту.)</i> Ну, як? Што ты скажаш?</p>
<p><b>Соня</b> <i>(паціскае плячыма, усміхаецца).</i> Здаецца, хораша...</p>
<p><b>Курашчуп.</b> Ты звярні ўвагу на гэты апошні абарваны радок: «Насмерць нырнуць!..» Нырнуць — і  ўсё! Верш абрываецца. Паўрадка — і шматкроп’е. Але  адчуваеш, якая сіла пачуцця за гэтым?..</p>
<p><b>Соня.</b> Гэта — як у вершы Някрасава памяці Дабралюбава: і там канчаецца абарваным радком... Настаўніца, помню, тлумачыла, для чаго гэта...</p>
<p><b>Курашчуп</b> <i>(скісліўшыся).</i> Э-э, там зусім другое! Там няма належнай кандэнсацыі асацыяцый і рэальных рэліквій рэчаіснасці. Эмацыянальнай субстанцыі там не адпавядае эквівалентнасць формы. Увогуле, хачу табе сказаць, што пісаніну продкаў-дзядоў пераацэньваць не трэба! Архаіка! Не забывай, што мы жывём у век лятаючых талерак! Але не пра гэта сказ. Мяне цікавіць: ці дазволіць мне абранніца майго сэрца выдаць гэтыя вершы асобнай кнігай з прысвячэннем ёй?</p>
<p><b>Соня</b> <i>(нейкі час глядзіць Курашчупу ў вочы, апускае галаву).</i> Не жартуйце так, Міхась Антонавіч... Вы жартуеце, а я... не знаю, як і адказваць на такія жарты. .. Дазвольце мне пайсці, Міхась Антонавіч. Пара мне. А то магу на аўтобус спазніцца...</p>
<p><b>Курашчуп.</b> А ты не едзь сёння дадому наогул. Начуй тут. Я пайду да сябра перасплю, каб ты не саромелася, а ты заставайся тут гаспадыняю. І  наогул, пакуль будуць ісці экзамены, ты можаш жыць тут. <i>(Украдліва-саладжава.)</i> А я буду памагаць рыхтавацца табе.</p>
<p><b>Соня</b> <i>(амаль з пакутай на твары).</i> Нашто вы такое гаворыце, Міхась Антонавіч! Прабачце, я проста не разумею... вы такое мне прапаноўваеце... Ой, я, відаць, упілася, як у нейкім сне ўсё роўна...</p>
<p><b>Курашчуп.</b> Наадварот! Гэта таму, што ты зусім мала выпіла. <i>(Налівае ў кілішкі каньяк.)</i> Каб сон развеяўся — прашу! <i>(Працягвае Соні кілішак.)</i></p>
<p><b>Соня</b> <i>(спалохана адхіснулася).</i> Што вы! Міхась Антонавіч! Я і так ап’янела. Не магу я больш.</p>
<p><b>Курашчуп.</b> Як гэта не магу? Ты адмаўляешся са мною выпіць гэтую смакату? А хто ж забяспечыць маме здароўе? Га? Хто прадоўжыць маме жыццё, калі не мы з табою?</p>
<p><b>Соня.</b> Міхась Антонавіч, злітуйцеся, я сапраўды не магу болей. У мяне і так кружыцца галава, гэта вельмі моцны напітак...</p>
<p><b>Курашчуп.</b> Напітак — саміх багоў! Французскі! Самы дарагі з усіх, што ў нас бывае. Хаваў спецыяльна  для гэтага дня — ведаў, што ён прыйдзе, гэты шчаслівы дзень, і з ім прыйдзеш у мой дом — ты. Прашу — за маміна здароўе і даўгалецце! Хоць колькі можаш — калі не да донца! <i>(Соня бярэ кілішак і крыху адпівае. Курашчуп кульнуў </i> <i>у рот, як у халяву.)</i> Ну, а зараз я пастаўлю музыку. Ты Элвіса Прэслі паважаеш, не?</p>
<p><b>Соня.</b> Не ведаю... можа, я не чула такога?</p>
<p><b>Курашчуп.</b> Гэта быў кароль рок-эн-рола. На жаль, задраў капыты нечакана.</p>
<p>Ля дзвярэй на тумбе звоніць тэлефон. Курашчуп ідзе і бярэ трубку.</p>
<p>Алё!.. Ды не, кватэра! <i>(Хацеў пакласці трубку, але зірнуў на Соню </i> <i>і загаварыў прытворна-заклапочана.)</i> Ах, гэта вы, Васіль Паўлавіч? Даруйце, не адразу пазнаў. Так, так... Вядома. Вельмі прашу прабачыць, але зараз я не магу. Я разумею, што справа — важная, дзяржаўная, але я цяпер заняты справай яшчэ больш важнай і таксама дзяржаўнай. <i>(Падміргвае Соні</i> — <i>вось, маўляў, як я адбіваюся.)</i></p>
<p>Соня <i>(устае, адыходзіць да акна. Сама сабе). </i>З-за  мяне адмаўляецца ад нейкай дзяржаўнай справы... Ой, мамачка, што гэта за дзень сёння! І  што са мною робіцца? Здаецца, я пачынаю траціць памяць...</p>
<p><b>Курашчуп.</b> Я вас зразумеў, Васіль Паўлавіч. Але прыйсці не магу. Усяго вам добрага. Да пабачэння! <i>(Кладзе трубку, падыходзіць да Соні.) </i>Чула? Хацелі сапсаваць мне такое свята. Я, можа, гэтага свята дзесяць гадоў чакаў, і калі яно нарэшце прыйшло ў мой дом — яны  гатовы яго тут жа азмрочыць і зліквідаваць. Не ўдасца!</p>
<p><b>Соня.</b> Міхась Антонавіч, прабачце, але, можа, вам сапраўды лепш пайсці... Мне вельмі няёмка... Выходзіць, што гэта я адрываю вас ад дзяржаўнай справы...</p>
<p><b>Курашчуп.</b> Ну, не! І  не падумаю! Скажы, маё мілае Сонейка: мае права Міхась Антонавіч на асабістую радасць? Ці не мае? Ці яму толькі дзяржаўныя справы рашаць? М-м? Я ж таксама жывы чалавек. Ці не праўда?</p>
<p><b>Соня</b> <i>(ківае згодна галавой).</i> Вядома... Толькі мне няёмка, што...</p>
<p><b>Курашчуп</b> (<i>перабівае).</i> А для цябе ў маім доме не павінна быць ніякай няёмкасці! Ніякай няёмкасці! Пускаем музыку і будзем святкаваць маё вялікае свята! <i>(Уключае радыёлу. Чуецца вясёлая, у зухаватым рытме музыка.)</i> Прашу!</p>
<p>Бярэ Соню за руку, выводзіць на сярэдзіну пакоя, і яны пачынаюць танцаваць модны сучасны танец. Ён  — асабліва заядла і з прэтэнзіяй на экстра-клас. Яна — напачатку зусім сарамліва і сціпла, але, паддаючыся музыцы і маладому азарту, паступова таксама віхляецца ўсё больш смела. У той самы момант, як выключылася пласцінка, Курашчуп хапае Соню ў абдымкі, моцна, як клешч, упіваецца ў яе губы, доўга цалуе і валачэ на руках да тахты. Зразумеўшы яго намер, Соня з усіх сіл супраціўляецца, упіраецца нагамі, выгінаецца, спрабуючы вызваліцца. Нарэшце ёй гэта ўдаецца, і першае, што яна робіць — пляскае яму з сілай па мордзе. Курашчуп на момант аслупянеў. Такога пратэсту ён зусім не чакаў. Спалохалася, апомніўшыся, і Соня.</p>
<p><b>Соня</b> <i>(адступіўшы крокі два назад, задыханая). </i>Я ж вас прасіла!..</p>
<p><b>Курашчуп</b> <i>(паціраючы шчаку).</i> Ты... гэта што?</p>
<p><b>Соня</b> <i>(ва ўзрушэнні).</i> Я ж вас прасіла: не трэба!.. Не трэба гэтак!..</p>
<p><b>Курашчуп</b> <i>(з падаўленым гневам).</i> Ты — што? Наіўная дзяўчынка? Ці, можа, Тацяна Ларына? Ужо «другому отдана и буду век ему верна»? Так?</p>
<p><b>Соня</b> <i>(ківае галавой).</i> Так... Я хацела сказаць вам адразу і — не рашылася. У мяне ёсць... я дружу з адным... Я... не магу так, як вам трэба... Не магу! Зразумейце ж вы гэта! <i>(Паварочваецца да тахты, хапае сумку і кідаецца да дзвярэй.)</i></p>
<p><b>Курашчуп.</b> Мінутку! <i>(Даганяе Соню, хапае груба за плячо, заступае дарогу.)</i> Мінутку! <i>(Соня спынілася.)</i> А як жа будзе з паступленнем на наш факультэт? І  з маміным здароўем? <i>(Здзекліва.) </i>У такім разе з выздараўленнем мамачкі давядзецца пачакаць. Няскора яна ў цябе паправіцца, сардэчная, няскора!</p>
<p><b>Соня</b> <i>(зразумела, на што намякае Курашчуп, на твары ў яе адбілася пагарда і непрыязнь).</i> Вы хацелі памагчы мне за такую цану? Каб я... заплаціла сваім сумленнем і годнасцю?.. Шчыра дзякую. Не трэба клопатаў. Я... сама паступлю. Я добра падрыхтавалася.</p>
<p><b>Курашчуп</b> <i>(непрыемна, іранічна хехекае).</i> Падрыхтавалася! Во, святая прастата, га! <i>(З </i> <i>нядобрай ухмылкай,</i> <i> уедліва.)</i> Не паступіш. Гэта кажу табе я, Міхась Антонавіч! <i>(Амаль па складах.) </i>Не паступіш! Сто разоў будзеш здаваць і не паступіш! Да другога сашэсця Хрыста! Зразумела?</p>
<p><b>Соня</b> <i>(не адразу).</i> Не зразумела. Чаму вы так упэўнены, што я не паступлю?</p>
<p><b>Курашчуп</b> <i>(усё з той жа ўхмылкай, у самы твар Соні).</i> Таму, Сонечка, што пра гэта паклапачуся я. Я зраблю ўсё, каб ты не паступіла. М-гы! Хоць на пяць з плюсам будзеш ведаць — не пройдзеш. У прыёмнай камісіі, Сонечка, мае блізкія сябры, і яны зробяць табе маленькі чык-чырык. Харакірчыкі. М-гы. Цяпер зразумела?</p>
<p><b>Соня</b> <i>(пацямнеўшы тварам).</i> За што?</p>
<p><b>Курашчуп</b> <i>(усё тым жа тонам).</i> За тое, Сонечка, што ты не разумная. Табе сёння выпала шчасце —  атрымаць гарантыю на паступленне і забяспечыць мамусі здароўе. Але ў цябе няма розуму ацаніць гэта. А можа, ты пагарачылася? Га? Тады забудзем пра дробны інцыдэнт, хадзем да стала і прадоўжым размову. <i>(Хоча ўзяць Соню за руку, але яна рэзка адводзіць руку за спіну.)</i></p>
<p><b>Соня</b> <i>(з цяжкасцю перамагаючы агіду і абурэнне).</i> Не пагарачылася... Скажыце, калі ласка, на факультэце многа такіх, як вы?</p>
<p><b>Курашчуп.</b> Якіх, Сонечка?</p>
<p><b>Соня</b> <i>(горача, з нянавісцю).</i> Такіх амаральных і разбэшчаных тыпаў, такіх цынічных і агідных пашлякоў, такіх мярзотных і подлых нахабнікаў, што хабар за паступленне бяруць дзявочай чэсцю і годнасцю! Многа вас такіх сярод выкладчыкаў?</p>
<p><b>Курашчуп</b> <i>(мяняючыся з твару, адкінуўшы грымасу далікатнасці).</i> Зеляпуха! Хто табе  даў права? Ты з кім размаўляеш і дзе знаходзішся?</p>
<p><b>Соня.</b> Вы далі права! Дык вось: калі нават вы адзін такі на факультэце — я не хачу ў вас вучыцца і не стану да вас паступаць! А тым больш калі і вашы сябры такія. І  забярыце назад вашу навуковую кніжку — я сто гадоў яе чытаць не буду! <i>(Вымае з сумкі брашурку і шпурляе яе на падлогу.)</i> А яшчэ... калі будзеце ўспамінаць гэту хвіліну —  ведайце, што мне вельмі хацелася плюнуць у вашы нахабныя, блудныя вочы! <i>(Абходзіць </i> <i>Курашчупа і цвёрдым крокам ідзе да дзвярэй.)</i></p>
<p><b>Курашчуп</b> <i>(наўздагон Соні).</i> Прэч! Прэч, дурніца! Бач, цаца мне якая знайшлася! Я табе плюну! Я табе так плюну, што й не вытрышся! <i>(Соня ўжо гэтага не чуе</i> — <i>яна выйшла. Курашчуп з прыкрасцю сплёўвае, падымае з падлогі сваю брашурку, абдзьмухвае і расхінае на тытульным лісце. Сам сабе.)</i> Добра, што не напісаў яе імя і прозвішча і не сапсаваў тым самым экземпляр. Можна будзе якой другой падсунуць, больш пакладзістай. Ад такога подпісу ўжо не адна млела і яшчэ не адна разамлее. <i>(Запіхае брашурку між кніг на паліцы. Ідзе да століка.)</i> Гы, авечка бязрогая, думала, што я сапраўды французскім каньяком яе частую. <i>(Бярэ бутэльку ў рукі.)</i> У гэтай бутэльцы ўжо неаднойчы пабываў і малдаўскі, і грузінскі, і армянскі — і ні разу вышэй трохзорачнага. <i>(Задаволена хехекае.)</i> Гэта бутэлечка яшчэ мне паслужыць. <i>(Бярэ кілішак, з якога піла Соня, і рэшткі каньяку вылівае назад у бутэльку.)</i> Вось так, дабро прападаць не павінна. Пакуль вернецца жонка з адпачынку — яшчэ спатрэбіцца. <i>(Паглядзеў на святло, ці многа ў бутэльцы, і пайшоў з падносам на кухню.)</i></p>
<p><i>Заслона.</i></p>
<p> </p>
<h3><a id="chapter1"></a>ЭПІЛОГ</h3>
<p>Пакой прыёмнай камісіі інстытута. За сталом — <b>сакратарка.</b> Заходзіць <b>Соня.</b></p>
<p><b>Соня. </b>Добры дзень.</p>
<p><b>Сакратарка. </b>Дзень добры. <i>(Не адразу.)</i> Слухаю  вас.</p>
<p><b>Соня. </b>Я прыйшла забраць свае дакументы.</p>
<p><b>Сакратарка. </b>Ваша прозвішча?</p>
<p><b>Соня. </b>Карчэўская, Соф’я Адамаўна.</p>
<p><b>Сакратарка. </b>Даўно падавалі?</p>
<p><b>Соня. </b>Два тыдні назад. Самая першая ў гэтым годзе.</p>
<p><b>Сакратарка. </b>Самая першая? Значыць, не вагаліся ў выбары, абдумалі добра, загадзя.</p>
<p><b>Соня. </b>Быў час абдумаць. У трэці раз ужо збіралася...</p>
<p><b>Сакратарка. </b>Трэці раз? То ж вы моцна хацелі ў нас вучыцца?</p>
<p><b>Соня. </b>Не ведала, дык і хацела.</p>
<p><b>Сакратарка. </b>Чаго — не ведала?</p>
<p><b>Соня. </b>Не ведала, што ў вас такія выкладчыкі працуюць.</p>
<p><b>Сакратарка </b><i>(уважліва паглядзеўшы на Соню). </i>Прысядзьце, калі ласка. <i>(Соня садзіцца на крэсла.)</i> Зараз разбяромся. <i>(Ідзе да шафы, знаходзіць папку з дакументамі Карчэўскай і вяртаецца да стала. Садзіцца, разгортвае, пераглядае.)</i> Атэстат у вас добры, сярэдні бал — чатыры з палавінай... Характарыстыка з месца працы вельмі пахвальная... Бацькі няма, толькі мама... <i>(Падымае вочы на Соню.)</i> Дык чым вам не падабаюцца нашы выкладчыкі? І  адкуль вы іх ведаеце, калі яшчэ не вучыліся ў нас?</p>
<p><b>Соня. </b>Ведаю... <i>(Ківае на папку.)</i> Можна забраць?</p>
<p><b>Сакратарка. </b>Я прашу прабачэння, але... Вы зрабілі такую сур’ёзную заяву, такую назвалі прычыну, чаму забіраеце дакументы, што... давядзецца вам пагаварыць з нашым начальствам: з дэканам ці з яго намеснікам.</p>
<p><b>Соня </b><i>(узбуджана).</i> Навошта? Я не хачу ні з кім гаварыць! Я паеду паступаць у іншы горад. У Ленінград паеду.</p>
<p><b>Сакратарка. </b>Ваша справа, вядома, куды вам паступаць вучыцца. Але скажыце: якіх нашых выкладчыкаў вы мелі на ўвазе, калі рабілі такую  заяву? Скажыце мне, і, можа, не давядзецца гаварыць  з начальствам.</p>
<p><b>Соня </b><i>(рэзка, громка).</i> Вашага Курашчупа, Міхася Антонавіча, мела на ўвазе! Ён сапраўды курашчуп, а не выкладчык!</p>
<p><b>Сакратарка </b><i>(з палёгкай усміхнуўшыся).</i> Так бы адразу і сказалі — Курашчупа. А то — выкладчыкі, выкладчыкі... Курашчупа ў нас ужо няма, больш ён тут не працуе.</p>
<p><b>Соня. </b>Не працуе?</p>
<p><b>Сакратарка. </b>Так, не працуе. Тыдзень назад на апошнім вучоным савеце ён не прайшоў па конкурсу — праваліўся з вялікім трэскам.</p>
<p><b>Соня. </b>А сябры? Хіба сябры яго не падтрымалі?</p>
<p><b>Сакратарка. </b>Якія сябры? На нашым факультэце сяброў у яго быць не можа. Проста некаторыя не ведалі, што гэта за птушка, але калі даведаліся... А ўвогуле ён трапіў быў да нас па непаразуменню. Ну, вось, і пайшоў туды, адкуль прыйшоў. <i>(Усміхаючыся.)</i> Дык пакінем дакументы ў папачцы?</p>
<p><b>Соня </b><i>(шчасліва ўздыхнуўшы).</i> Пакінем... У такім разе — пакінем... Буду паступаць да вас.</p>
<p><b>Сакратарка. </b>Паступайце. Буду рада ўбачыць вас восенню сярод студэнтаў. <i>(Кладзе папку з дакументамі ў шафу, вяртаецца да стала і бачыць, што Соня сядзіць, аб нечым задумалася, не развітваецца.)</i> У вас яшчэ якое-небудзь пытанне ёсць?</p>
<p><b>Соня. </b>Прабачце, вы сказалі, што ён пайшоў туды ж, адкуль прыйшоў. А адкуль ён прыйшоў да вас, адкуль ён узяўся гэтакі?</p>
<p><b>Сакратарка. </b>Ды гэта я так, да слова. Прымаўка такая ёсць: паганаму прыблуду-валацугу кажуць: а ідзі ж ты, чалавеча, дзе ты дагэтуль быў! А адкуль быў прыцёгся да нас Курашчуп і адкуль наогул такія бяруцца, я гэтага не ведаю. <i>(Паўза. Усміхнулася.)</i> Паступайце, вучыцеся, можа, знойдзеце адказ самі.</p>
<p><b>Соня </b><i>(падняўшыся).</i> Знайду. Абавязкова знайду! Іначай — для чаго ж вучыцца? Для чаго ж іначай вучыцца?</p>
<p><b>Сакратарка. </b>Толькі жыць вам будзе цяжкавата, галубка. Гэта я ўжо бачу. І  маме вашай нялёгка будзе.</p>
<p><b>Соня</b> <i>(усміхнуўшыся).</i>  А-а, забяспечым маме здароўе?.. Нічога. Мама мяне разумее. Не бойцеся... Да пабачэння! <i>(Выходзіць.)</i></p>
<p><b>Сакратарка.</b> Да пабачэння! <i>(Гледзячы ўслед Соні, здзіўлена круціць галавою. Застаўшыся адна.)</i> Ты бач, якая! А іначай, кажа, навошта тады і вучыцца?.. Навошта тады і вучыцца, кажа... Слаўная ўсё-такі моладзь ідзе нам на змену. Слаўная!</p>
<p><i>Заслона.</i></p>
<p>1978</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>