<div class="container">
<div class="book-utils">
<div id="qrcode"></div>
<a href="/Nil_Hilevic/Kamien_z_mahily_prodkau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ніл Гілевіч -->
<!-- HEADER_FIELD CreationYear: 1978 -->
<!-- HEADER_FIELD Edition: Гілевіч Н. Начлег на буслянцы: П'есы.— Мн.: Маст. літ., 1980.— 176 с. -->
<!-- HEADER_FIELD FirstPublicationYear: 1979 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1980 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Камень з магілы продкаў -->
<h2><a href="http://knihi.com/Nil_Hilevic/">Ніл Гілевіч</a></h2>
<h2>Камень з магілы продкаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p><b>ДЗЕЙНЫЯ АСОБЫ:</b></p>
<p><b>Цішкевіч Вячаслаў Антонавіч</b> — прафесар,  75 гадоў.</p>
<p><b>Вера</b> — яго ўнучка, гадоў 16.</p>
<p><b>Тарлецкі Банадысь Сымонавіч</b> — рабочы  саўгаса, гадоў 50.</p>
<p><b>Франуся</b> — яго жонка, гадоў 40 з хвосцікам.</p>
<p><b>Косцік</b> — сын Тарлецкіх, 17 гадоў.</p>
<p><b>Коля, Міша</b> — аднакласнікі Косціка Тарлецкага.</p>
<p> </p>
<p>Двор Тарлецкага. Па ўсіх прыкметах — гаспадара руплівага і заможнага. На заднім плане — фасад дабрэннага новага дома пад шыферам. Ад дома — выступам на сцэну — зашклёная веранда з адчыненымі дзвярыма. Гэта — уваход у дом. Перад парогам — вялікі пляскаты цёмна-шэры камень, пакладзены, каб было зручна ступаць на парог.</p>
<p><b>Гаспадар</b> з малатком у руцэ рамантуе штыкетнік.</p>
<p>З  веснічак, што вядуць на вуліцу, на падворак заходзіць <b>Косцік</b> з нечым нагружанай капронавай торбай.</p>
<p><b>Тарлецкі </b><i>(павярнуўшыся да сына).</i> Ты адкуль, сын?</p>
<p><b>Косцік </b><i>(прыпыніўшыся).</i> З  магазіна. Па хлеб хадзіў, мама казала купіць свежага.</p>
<p><b>Тарлецкі. </b>«Беламору» мне прыхапіць не дагадаўся?</p>
<p><b>Косцік. </b>Не-а. Дый ці ёсць ён там? Нешта не бачыў.</p>
<p><b>Тарлецкі. </b>Ёсць... Можа, на прылавак забыліся выкласці.</p>
<p><b>Косцік. </b>То пасля абеду схаджу зноў, вазьму.</p>
<p>Падыходзіць да веранды і, не ступаючы на камень, скача адразу на парог, прычым бачна, што робіць так наўмысна — як бы камень толькі што пафарбаваны і на яго нельга ступаць.</p>
<p><b>Тарлецкі </b><i>(услед Косціку).</i> Пачакай! <i>(Косцік запыніўся на парозе і азірнуўся.)</i> Ідзі сюды!</p>
<p><b>Косцік. </b>Чаго?</p>
<p><b>Тарлецкі </b><i>(патрабавальна).</i> Ідзі сюды зараз жа!</p>
<p>Косцік зноў пераскоквае цераз камень і падыходзіць да бацькі.</p>
<p><b>Косцік </b><i>(устрывожана).</i> Чаго?</p>
<p><b>Тарлецкі. </b>Колькі яшчэ ты будзеш прыдурвацца?</p>
<p><b>Косцік. </b>Што?</p>
<p><b>Тарлецкі </b><i>(злосна).</i> Колькі яшчэ будзеш скакаць, як казёл цераз загарадзь?</p>
<p><b>Косцік </b><i>(спакойна).</i> Я ж табе сказаў, тата...</p>
<p><b>Тарлецкі </b><i>(зрываючыся).</i> Што ты мне сказаў?! Што?!</p>
<p><b>Косцік </b><i>(нясмела).</i> Што... на гэты камень я ступаць не буду. Ён з магілы.</p>
<p><b>Тарлецкі </b><i>(крычыць).</i> З  якой магілы? Я ўзяў яго на магіле? Ён быў у кустах каля самага поля і чорт ведае колькі ўжо часу там валяўся! Дык пры чым жа тут магіла, ёлупень ты смалены!</p>
<p><b>Косцік </b><i>(стараючыся быць мужным).</i> Не крычы, тата, і не лайся дарэмна. Ты ж ведаеш, што камень усё-такі з магілы. У кусты яго зацягнулі з магілы. І  ты нават ведаеш — з чыёй, мы пра гэта гаварылі, калі я прачытаў надпіс.</p>
<p><b>Тарлецкі</b> <i>(яшчэ больш </i> <i>злуючыся).</i> Што ты прачытаў? Ерунду сабачую ты прачытаў, а не надпіс! Мне няма ніякай справы, дзе быў сто гадоў назад нейкі камень. Ці мала дзе які валяецца камень, дык я павінен думаць, што, можа, ён некалі, пры цару Гароху, быў на нечай магіле?</p>
<p><b>Косцік.</b> Чаму на нечай? Гэта камень з магілы Цішкевіча — таго самага, пра якога я чытаў у часопісе. Там пісалася, што Іпаліт Цішкевіч быў выдатны вучоны, што ён паходзіў з нашага мястэчка і тут, на нашых могілках, пахаваны.</p>
<p><b>Тарлецкі.</b> Ерунду сабачую ты мне гародзіш! Я гаварыў з дырэктарам школы, ён жа вас па гісторыі вучыць. Я спецыяльна, наўмысна спытаўся, ці быў такі вучоны з нашага Зарэчча. Не чуў ён такога вучонага! Паны-крывасмокі пад гэткім прозвішчам жылі тут некалі, яшчэ да рэвалюцыі. Вось што мне сказаў твой дырэктар! Не стала паноў — не стала і памяці пра іх. Таму і камяні з магіл пасцягвалі і самі магілы з зямлёй зраўняліся. А ты мне — вучоны!</p>
<p><b>Косцік.</b> Я чытаў пра гэта ў часопісе, у артыкуле прафесара. Прафесар жа хлусіць не будзе...</p>
<p><b>Тарлецкі.</b> А дырэктар твой, значыць, хлусіць?</p>
<p><b>Косцік.</b> Іван Архіпавіч, відаць, не чытаў таго артыкула. Да таго ж — ён чалавек прыезджы, здалёку, мясцовай гісторыяй не займаўся...</p>
<p><b>Тарлецкі.</b> Дык жа і ніхто з тутэйшых не чуў такога вучонага! Калі б на могілках была магіла вялікага вучонага, дык ты ведаеш, як бы яна была дагледжана? Які б на ёй стаяў помнік? За дзесяць тысяч манумент стаяў бы! Ад дзяржавы! Вунь — як партызанам у Калінаўцы. А гэта — ужо і ад самой магілы следу не засталося. І  правільна, што не засталося!  Нечага шанаваць памяць паноў-душагубаў!</p>
<p><b>Косцік.</b> Пры чым тут паны-душагубы?</p>
<p><b>Тарлецкі.</b> А-а, пры чым тут паны? От пажыў бы пад імі, паспытаў бы іх хлеба — тады ты іначай гаварыў бы!</p>
<p><b>Косцік</b> <i>(усміхнуўшыся).</i>  Між іншым, тата, ты таксама не жыў пад панамі.</p>
<p><b>Тарлецкі.</b> Я не жыў, але ведаю! А ты і ведаць не хочаш. Табе ўжо шкада іх памяці! Пад ногі іх памяць, і толькі! І  ганарыся, што маеш гэта права —  выціраць ногі аб колішнюю панскую пыху! За дзядоў і прадзедаў сваіх паганарыся, што адпакутавалі за нас з табою!</p>
<p><b>Косцік.</b> Тата, я — пра адно, а ты — пра зусім другое. Я — пра памяць выдатнага вучонага, а ты — пра паноў-душагубаў.</p>
<p><b>Тарлецкі.</b> Дык жа Цішкевічы тут былі панамі! Спытай  любога старога чалавека, хто яшчэ помніць! Вунь Ганна Муляровых, яшчэ малая, служанкай была ў іх!</p>
<p><b>Косцік.</b> У артыкуле напісана, што Цішкевічы былі дробнымі фальваркоўцамі. Да вялікіх паноў яны не належалі. Але гэта нават не мае значэння — дробныя  ці буйныя. Важна, што Іпаліт Цішкевіч быў вучоны, які мае заслугі перад навукай і культурай.</p>
<p><b>Тарлецкі</b> <i>(нанова ўзрываючыся).</i> Дык жа не было, сукін ты кот, такога вучонага! Не было, сказана табе!</p>
<p><b>Косцік.</b> Быў — раз напісана. І  таптацца па пліце з яго магілы — некультурна і амаральна... Так, так, тата. Прабач, што я вымушаны гаварыць гэтак...</p>
<p><b>Тарлецкі.</b> Ага-а!.. <i>(Наліваючыся гневам.</i> <i>)</i> Значыцца, ты — культурны і маральны, а я — бескультурны і амаральны... Ага-а!.. На маім хлебе вырасшы, ты стаў гэтак вышэй нада мною. Ну, то мы зараз з табой зраўняемся! <i>(Кінуў, адвярнуўшыся, пад плот, вобзем, малаток і новую штыкеціну і разлютавана рынуўся да сына.)</i></p>
<p><b>Косцік</b> <i>(спалохана).</i> Тата, ды пачакай ты, чаго ты...</p>
<p>Тарлецкі хапае Косціка за пояс, прыпадымае на руках, нясе да ганка і спрабуе яго паставіць нагамі на камень.</p>
<p><b>Тарлецкі</b> <i>(у лютым гневе).</i> Станавіся, бо задушу сваімі рукамі, гад печаны!</p>
<p><b>Косцік </b><i>(падкурчыўшы ногі, каб не даставаць імі да каменя).</i> Тата, пусці! Пусці, тата, не рабі глупства!</p>
<p>На парозе веранды з абвязанай даёнкай у руках паяўляецца <b>Франуся.</b></p>
<p><b>Франуся </b><i>(спалохана).</i> Банадысь! Здурнеў ты!.. Косцік! За што гэта вы?</p>
<p><b>Тарлецкі </b><i>(усё яшчэ трымаючы сына).</i> Станавіся, кажу табе! Станавіся і тупай  чаравікамі! Шаруй і выцірай ногі, мярзотнік, бо ў хату іначай ты ў мяне не зойдзеш! Раз такі культурны, дык  ногі выцірай перад парогам!..</p>
<p><b>Франуся. </b>Пусці дзіця, Банадысь! Звар’яцеў, дальбог! Апомніся!</p>
<p>Косцік тузануўся і вырваўся з аслабелых рук бацькі.</p>
<p><b>Тарлецкі </b><i>(да жонкі).</i> А-а, заступніца падаспела якраз! Ну, нічога! Я яшчэ яму дакажу, хто з нас культурны! Калі бэсціць роднага бацьку — гэта культура, дык не трэба мне яна такая!</p>
<p>Косцік адышоўся да плота, павесіў торбу з хлебам, адвярнуўся, абапёрся грудзьмі на штыкетнік. Падобна, што ён моўчкі плача.</p>
<p><b>Франуся </b><i>(да мужа).</i> Чаго ты разлютаваўся гэтак? Хоць бы людзей пасаромеўся. Гэта ж з вуліцы чутна...</p>
<p><b>Тарлецкі </b><i>(цяжка дыхаючы, дастае папяросы і закурвае).</i>  Ён мяне культуры будзе вучыць!.. Сапля непадцёртая! <i>(Накіроўваецца да веснічак на вуліцу.)</i></p>
<p><b>Франуся </b><i>(услед мужу).</i> Ты куды, Банадысь? Палуднаваць жа будзем. Вось толькі схаджу падаю карову.</p>
<p><b>Тарлецкі </b><i>(павярнуўшыся).</i> Туды, дзе менш культурная публіка! Палуднуй са сваім анёлкам, якому ты патураеш!.. <i>(Выходзіць.)</i></p>
<p><b>Франуся </b><i>(голасна).</i> Банадысь, здурнеў ты! <i>(Памкнулася да веснічак, але спынілася. Паставіла вядро каля ног, успляснула рукамі, пакрыўджана.)</i> Ну, што ж гэта робіцца? Што ж гэта робіцца ў нашай хаце! І ўсё  з-за гэтага праклятага каменя! <i>(Да сына.)</i> Косцік! Дзіцятка! <i>(Падыходзіць да яго бліжэй.)</i> Хай бы ты ўжо змірыўся нарэшце? Ды ліха з ім, з гэтым каменем! Ты ж гэтак бацьку да інфаркту давядзеш. Сыночак! Прашу цябе: змірыся! Чуеш, Косцік?</p>
<p><b>Косцік</b> <i>(павярнуўшыся нарэшце да маці, круціць галавой).</i> Не, мама... На гэты камень я ступаць не буду. Ён з магілы нашага вучонага...</p>
<p><b>Франуся.</b> Дык а як жа будзе, сынок? Бацьку ж мы не пераканаем з табой! Ты ж ведаеш яго натуру. <i>(Плача.)</i> Ты і сам такі ж упарты ўдаўся. Абое вы гэткія, толькі здзекавацца з мяне.</p>
<p><b>Косцік.</b> Калі не пераканаем, дык зробім самі, без яго.</p>
<p><b>Франуся</b> <i>(сцепануўшыся).</i> Што ты зробіш?</p>
<p><b>Косцік.</b> Камень гэты... адсюль прыбяром, а пакладзём іншы. Я ўжо гэта даўно наважыў, толькі яшчэ не знайшоў прыдатнага каменя на ўзамен.</p>
<p><b>Франуся</b> <i>(устрывожана).</i> Сынок, без яго згоды ты гэтага не рабі! І  так бацька на цябе крыўдзіцца. Надоечы зноў казаў мне: «Ці ж я гэта для сябе стараўся — адляскаць такі дом, як лялечку? Для свайго ж дзіцяці стараўся, каб яму добра было. Я і транзістар яму, і веласіпед, і акардыён, а скора і на машыну чарга падыдзе... А яму нейкі дапатопны камень стаў даражэй за роднага бацьку!..» Чуць не плакаў ад крыўды.</p>
<p><b>Косцік.</b> Мама! Ды не праўда ж гэта! Нічога не даражэй!.. А проста — нельга так! Гэты камень — гістарычная каштоўнасць, ён ляжаў на магіле выдатнага вучонага. Цяпер так многа пішуць пра захаванне помнікаў гісторыі і культуры, нават цэлае таварыства для гэтага ўтварылі. А мы выціраем ногі аб помнік. Ты ж і сама тады сварылася на тату, крычала, што гэта грэх і што няможна так!</p>
<p><b>Франуся.</b> Крычала, а як жа! І  нават плакала: што людзі скажуць, як убачаць. Але ж ён не паслухаў. Нарабіў насечак на мармуры, каб гэны надпіс відаць не быў і каб не слізгацца, бо надта гладкі, і кажа: «Глупства ўсе твае забабоны! Камень з магілы звярнулі і адкінулі ў кусты.  І  калі б я не ўзяў яго, дык узяў бы нехта іншы». Навошта, кажа, каб прападаў такі цудоўны матэрыял. Паглядзі, кажа, як ён хораша тут лёг, каля ганка, як усё роўна па заказу зроблены: і шырокі, і роўненькі, і такі прыгожы... Яно і праўда, як паглядзела я — дык надта хораша. Можа, думаю, і не грэх, калі ён ужо ў кустах валяўся, калі ўжо і ад той магілы нават знаку няма... Хто ж яго ведае, дзіцятка, калі цяпер такое жыццё пайшло, што ні з чым не лічыцца. Усё, што некалі людзі лічылі святым і аберагалі, цяпер бурыцца і знішчаецца. Ніякага граху ніхто цяпер  не баіцца.</p>
<p><b>Косцік. </b>Гэта вельмі кепска, мама, калі знішчаецца тое, што створана чалавечымі рукамі для ўпрыгожання жыцця на зямлі. Мы гэта нарэшце зразумелі — вось таму і таварыства арганізавалі, і пішуць пра гэта многа.</p>
<p><b>Франуся.</b> Ай, дзіцятка маё дарагое, я ўжо дык і не веру, што нешта перайначыцца, што людзі будуць шанаваць даўнейшае, і наогул — будуць хоць трохі нейкага граху баяцца ці хоць саромецца. Ты кажаш — пішуць і заступаюцца, а вунь арган у старым касцёле разабралі, парэзалі ўсе трубы і павезлі. Куды і навошта? Такую дарагую рэч зглумілі! Такая, бывала, музыка грала! Арганісты гэны дык горкімі слязьмі плакаў, як разбіралі...</p>
<p><b>Косцік.</b> За арган нашаму культурнаму начальству папала. У рэспубліканскай газеце фельетон быў.</p>
<p><b>Франуся. </b>Можа, і папала. Але што з гэтага? Аргана ж назад не прывезлі, недзе пусцілі на глум, збяёдавалі. А арганісты казаў, я сама чула, можна было б у тым храме зрабіць музычную школу і вучыць дзяцей арганнай музыцы. Ты ж таксама хадзіў некалі слухаць, яшчэ зусім малы, дашкольнікам. І  ўсё пытаўся, як гэта на іх граюць, на такіх доўгіх трубах...</p>
<p><b>Косцік. </b>Уся бяда, мама, у тым, што многія не адрозніваюць, дзе рэлігія, а дзе — культура і мастацтва, дзе забабоны, а дзе — гістарычная памяць народа. І  той арган і гэты камень пайшлі на глум па адной і той жа прычыне. І  дарэмна тата злуецца. Ён  лічыць мяне ўсё яшчэ малым дзіцем і думае, што я нічога не разумею.</p>
<p><b>Франуся. </b>Можа б, ты прайшоўся, глянуў, дзе ён дзеўся — бацька? Ды перапрасіў бы хоць як-небудзь?</p>
<p><b>Косцік. </b>Трохі пасля, няхай супакоіцца... А перапрашаць... я не ведаю — за што?</p>
<p><b>Франуся. </b>Ой, сынок, сынок... Разумны ты ў нас і не па гадах дарослы, а вось з бацькам паладзіць не ўмееш... Пайду я падаю Недзяленьку, ды палуднаваць будзем. А ты прайдзіся ўсё-такі, пашукай яго...</p>
<p><b>Косцік. </b>Зараз прайдуся...</p>
<p><b>Франуся</b> забірае даёнку і ідзе за хату. Косцік падымае малаток і штыкеціну, на лаўцы бярэ цвікі ў скрыначцы і робіць тое, што не скончыў бацька: уважліва прымярае штыкеціну і прыбівае на месцы паламанай.</p>
<p>Праз веснічкі ў двор заходзяць <b>Міша</b>, за ім <b>Цішкевіч,</b> тады <b>Вера</b> і апошнім — <b>Коля.</b></p>
<p><b>Міша. </b>Эй, майстар-ламайстар, канчай работу! Да вас госці шаноўныя! <i>(Падміргвае Косціку.)</i></p>
<p><b>Цішкевіч </b><i>(Косціку).</i> Добры дзень, малады чалавек!</p>
<p><b>Косцік </b><i>(трохі разгублена).</i> Добры дзень...</p>
<p><b>Цішкевіч. </b>Сынок гаспадара будзеце?</p>
<p><b>Косцік </b><i>(ківае галавой).</i> Так...</p>
<p><b>Цішкевіч. </b>Дазвольце назвацца: прафесар Цішкевіч, Вячаслаў Антонавіч. <i>(Прыўзнімае над галавой лёгкі летні капялюш.)</i> А гэта <i>(паказвае на Веру)</i> — Вера, таксама Цішкевіч, мая ўнучка. <i>(Вера чуць кіўнула галавой Косціку.)</i> А вы, значыць, Тарлецкі... <i>(Чакае, каб Косцік назваў далей сваё імя.)</i></p>
<p><b>Косцік </b><i>(ён зусім ашаломлены прозвішчам Цішкевіч, на твары ў яго разгубленасць і страх).</i> Банадысь Сымонавіч...</p>
<p><i>Міша і Коля голасна рагатнулі.</i></p>
<p><b>Міша. </b>Ужо за бацьку выдаеш сябе!</p>
<p><b>Косцік </b><i>(схамянуўся, зачырванеўся).</i> Прабачце... Я — Кастусь. Мне здалося, вы пра тату пытаеце...</p>
<p><b>Цішкевіч. </b>Так, нам вельмі патрэбна пабачыць вашага бацьку.  Ён  дома?</p>
<p><b>Косцік. </b>Не, зараз яго няма, але... можа, ён скора прыйдзе...</p>
<p><b>Цішкевіч. </b>Справа вось у чым, малады чалавек. Нас запэўнілі, што толькі ваш бацька можа дапамагчы нам у той невясёлай сітуацыі, у якой мы апынуліся. Мы прыехалі з Далёкага Усхода. Там я нарадзіўся і пражыў жыццё, там — мае дзеці і ўнукі. Але карэнне наша тут, адсюль быў некалі высланы за рэвалюцыйную дзейнасць мой бацька, тут засталіся магілы многіх пакаленняў нашага роду. У тым ліку і майго дзеда Іпаліта  Іванавіча Цішкевіча, вядомага ў свой час вучонага, які так горача дбаў і клапаціўся пра развіццё асветы і культуры ў гэтым краі. <i>(Запнуўся і перавёў дыханне.)</i></p>
<p><b>Косцік</b> <i>(нягучна).</i> Я ведаю...</p>
<p><b>Цішкевіч.</b> Што вы ведаеце?</p>
<p><b>Косцік.</b> Што Іпаліт Цішкевіч быў адгэтуль родам. Я чытаў пра гэта ў часопісе.</p>
<p><b>Цішкевіч.</b> Ах, вось як? Гэта вельмі пахвальна, малады чалавек. Вельмі пахвальна, што вы ведаеце. <i>(Да Мішы і Колі.)</i> А вы — таксама ведаеце?</p>
<p><b>Міша</b> <i>(упэўнена).</i> Чулі, вядома!</p>
<p><b>Коля</b> <i>(кіўнуўшы на Косціка).</i> Косцік расказваў, ад яго ведаем.</p>
<p><b>Цішкевіч.</b> Ага, значыць, чулі і ведаеце.  Вельмі рад за вас, маладыя людзі. Дык а як жа здарылася, што магіла Іпаліта Іванавіча ў такім запушчаным стане? Фактычна — магілы няма! <i>(Пачынае хвалявацца.)</i> Нават камень — надмагільны мармуровы камень — сцягнулі, і немаведама дзе ён!</p>
<p><b>Вера</b> <i>(узяўшы Цішкевіча пад руку).</i> Дзядусік, табе няможна так хвалявацца, ты мне абяцаў, што будзеш гаварыць спакойна.</p>
<p><b>Цішкевіч</b> <i>(гладзячы руку ўнучкі).</i> Я — спакойна, спакойна... <i>(Да Косціка.)</i> Прыехаўшы, мы пайшлі адразу на могілкі. Я лёгка знайшоў месца, дзе была магіла: пад ралатай сасною. Апошні раз я бачыў яе ў сорак чацвёртым, калі тут праходзіў наш полк... Дык вось нам сказалі, што пра камень трэба спытацца ў вашага бацькі. Там, на могілках, нам сказалі.</p>
<p><b>Косцік</b> <i>(апусціўшы сумна вочы).</i> Я таксама... ведаю, дзе ён, той камень...</p>
<p><b>Цішкевіч.</b> Ён хоць не знішчаны? Цэлы?</p>
<p><b>Косцік. </b>Цэлы, але... папсаваны.</p>
<p><b>Цішкевіч </b><i>(здымае капялюш, дастае хусцінку, выцірае твар).</i> Шкляначку вады халоднай не маглі б вынесці?</p>
<p><b>Косцік. </b>Зараз... пачакайце хвілінку...</p>
<p>Ідзе да хаты, перад ганкам азіраецца і з жахам бачыць, што Цішкевіч і Вера памалу ступаюць за ім — бліжэй да веранды. Ён  пераскоквае камень і знікае ў хаце. Цішкевіч з Верай падыходзяць амаль да самага ганка, і тут прафесар раптам спыняе позірк на камені і пазнае яго.</p>
<p><b>Цішкевіч </b><i>(рашуча ступіўшы крок наперад).</i> Верачка! Вось ён дзе — камень!.. Камень з магілы нашага дзеда Іпаліта Іванавіча! Яны паклалі яго пад ногі!.. О-о, людзі! <i>(Кідае на зямлю капялюш і трасе над галавой рукамі.)</i> Якое святатацтва! <i>(Падае перад каменем на калені, трасе сівой галавою.)</i> Так наглуміцца... над светлай памяццю чалавека...</p>
<p><b>Вера </b><i>(моцна ўсхваляваная, таксама апускаецца на калені побач з дзедам).</i> Дзядусік, міленькі, устань! Табе няможна так хвалявацца! Дзядусенька!</p>
<p><b>Цішкевіч </b><i>(дастае хусцінку і змятае ёю з каменя пыл).</i> Паглядзі, Верачка, вось яшчэ і прозвішча прачытаць можна... Наша прозвішча.</p>
<p><b>Косцік</b> выходзіць тым часам з конаўкай вады. Бачыць усё, што адбываецца, і замірае на парозе. Затым, асцярожна саскочыўшы з парога, падыходзіць да Мішы і Колі, якія стаяць тут жа, аслупянелыя.</p>
<p><b>Косцік </b><i>(з крыўдай у голасе).</i> Гаварыў жа я тату...</p>
<p><b>Коля </b><i>(шэптам).</i> Дай вады старому... І  растлумач як-небудзь...</p>
<p><b>Косцік </b><i>(нясмела ступае крок да Цішкевіча). </i>Вячаслаў Антонавіч, вось вада, калі ласка...</p>
<p>Цішкевіч яго нібы не чуе. Ён стаіць на каленях і гаротна ківае галавой,  як над магілай. Вера падхопліваецца з вачыма, поўнымі слёз, і, сціснуўшы кулачкі, павярнулася да Косціка.</p>
<p><b>Вера </b><i>(крычыць у вялікім гневе).</i> Што вы зрабілі, дзікуны? Вы кінулі пад ногі памяць чалавека, якім павінны ганарыцца! Вы невукі і варвары, і я ненавіджу вас! <i>(Да Цішкевіча.</i> <i>)</i> Хадзем адсюль, дзядуська! Паедзем у раён і там пра ўсё даложым начальству. А не — дык і ў вобласць паедзем! За гэтае варварства яны паплоцяцца! Хадземце, дзядуська!</p>
<p>З  дапамогай Веры  Цішкевіч падымаецца з зямлі.</p>
<p><b>Косцік</b> <i>(Цішкевічу і Веры).</i> Паслухайце, калі ласка, я вам усё растлумачу...</p>
<p><b>Цішкевіч</b> <i>(рэзка).</i> Не трэба! Вы ўжо ўсё сказалі, малады чалавек! <i>(Паказвае рукой на камень.)</i> Больш вам дабавіць няма чаго!.. Хадзем, унучачка!.. Дзе мой капялюш... <i>(Азіраецца </i> <i>наўкола.)</i></p>
<p><b>Косцік</b> <i>(разгублена працягвае конаўку).</i> Вады, калі ласка, вы прасілі...</p>
<p><b>Цішкевіч</b> <i>(з пагардай).</i> І  вады, прабачце, з вашых рук я не вазьму.</p>
<p>Коля падымае, абдзьмухвае і падае Цішкевічу капялюш.</p>
<p><b>Коля</b> <i>(хвалюючыся).</i> Вы... на Косціка дарэмна. Ён не вінаваты! Паверце мне...</p>
<p><b>Цішкевіч</b> <i>(надзеў капялюш, рашуча рушыў з двара, раптам павярнуўся і ступіў крокі тры назад).</i> І  запомніце, што я вам скажу, маладыя людзі, будучыя гаспадары жыцця і гэтай зямлі... «Калі мы стрэлім у мінулае з рэвальвера — будучыня стрэліць у нас з гарматы». Гэта напісаў паэт, і ў гэтых словах вялікая праўда. Запомніце гэта і моцна падумайце! <i>(Павярнуўся і пайшоў.)</i></p>
<p><b>Косцік</b> <i>(кідае вобзем конаўку і крычыць услед). </i>Стойце! <i>(У імгненне вока даганяе Цішкевіча і заступае яму дарогу. Тут жа і Вера.)</i> Паслухайце! <i>(На ўвесь голас, зрываючыся, душачыся ад крыўды і гневу.)</i> Я вас прашу, паслухайце! Я пайду працаваць! Я зараблю грошы і пастаўлю новы помнік! За тысячу рублёў помнік — з мармуру і граніту! Праз год будзе новы помнік! Я клянуся вам! І  я ні разу не ступіў нагой на гэты камень! Ні аднаго разу! .. <i>(Бледны, глядзіць у вочы Цішкевічу, цяжка дыхае.)</i></p>
<p><b>Цішкевіч</b> <i>(мяняецца з твару, пагляд яго мякчэе, цяплее, на вусны ўзбягае ледзь прыкметная ўсмешка. Да Веры).</i> Ты чуеш, унучка? Гэты голас мне падабаецца. <i>(Пераводзіць позірк на Косціка.) </i>Гэтаму голасу не паверыць цяжка. <i>(У роздуме.) </i>Та-ак, пачынаю разумець. Значыць, усё гэта зрабілася без вашай згоды?</p>
<p><b>Косцік.</b> З  маёй просьбай не палічыліся.</p>
<p><b>Коля.</b> Я ж вам гаварыў: Косцік не вінаваты.</p>
<p><b>Міша.</b> Косця ў нас хлопец — во! Перадавік кругом!</p>
<p><b>Вера.</b> Дык а дзе ж былі вы, яго сябры? Чаму вы яго не падтрымалі? Як вы дапусцілі такое?</p>
<p><b>Міша.</b> Вы не ведаеце яго бацькі! З  ім у дыспут лепш не ўступаць! І  вы нічога б яму не даказалі.</p>
<p><b>Вера.</b> Я не даказала б? Калі б я не даказала праўду — я перастала б сябе паважаць! Проста вы ўсе тут вартыя жалю капітулянты! Вы і не спрабавалі сур’ёзна змагацца!</p>
<p><b>Цішкевіч.</b> Верачка, не засмучай маладых людзей. Не ўсе адразу мудрасці да чалавека даходзяць. <i>(Да Косціка.)</i> Прабачце, дзе тая конаўка з вадою? Я ўсё-такі папіў бы вадзіцы...</p>
<p><b>Косцік</b> <i>(да Мішы).</i> Міша, прынясі, калі ласка, там на верандзе ўбачыш, на ўслончыку. А яшчэ лепш — выцягні свежай са студні... Конаўку спаласні добра...</p>
<p>Міша падымае конаўку і ідзе за хату да студні.</p>
<p><b>Цішкевіч.</b> Та-ак, значыць, з бацькам фактычна ў вас разлад... Нялёгкая сітуацыя. І  ўсё ж — не дрэйфіце, таварыш Кастусь. У рэшце рэшт ён вас зразумее і прызнае сваю неправату. Абавязкова! Ну, а наконт помніка — не гарачыцеся. Гэта пытанне трэба абмазгаваць. Для гэтага я і прыехаў сюды. Так, так, я прыехаў не толькі затым, каб у апошні раз пакланіцца родным магілам. Але і для таго, каб дамовіцца з мясцовымі ўладамі наконт помніка Іпаліту Іванавічу Цішкевічу. У мяне ёсць зберажэнні, частку якіх я наважыў ахвяраваць на збудаванне помніка.</p>
<p><b>Косцік</b> <i>(хвалюючыся).</i> Вячаслаў Антонавіч, прабачце, на помнік я зараблю грошы сам. Зразумейце мяне і не пазбаўляйце мяне гэтага права!..</p>
<p><b>Коля </b><i>(горача).</i> І  мы з Мішам паможам! А можа, і ўсім нашым класам — лета папрацуем, заробім, і будзе на помнік. Косцік, ідэя, га?</p>
<p><b>Косцік.</b> У кожным разе — за сродкі вы не турбуйцеся...</p>
<p><b>Цішкевіч. </b>Добра, дарагія мае, пра гэта мы яшчэ дамовімся. Я вітаю вашу ідэю, але, можа, вы і мяне ў пай прымеце, каб і мне крыўдна не было? І  вось Веры — яна ж усё-такі Цішкевіч. А зараз мы сходзім у сельсавет — у першую інстанцыю, і пагаворым там. А затым да раённай улады з’ездзім, папросім, каб і там падтрымалі... Усё гэта трэба не толькі і не столькі мне з Верачкай. Гэта трэба перш за ўсё нам, нашаму народу. Народ павінен ведаць імёны сваіх лепшых дачок і сыноў. Абавязкова павінен ведаць! «Дзе не шануюць мёртвых — там не любяць жывых!» І  гэта таксама сказаў паэт, і ў гэтых словах таксама вялікая і страшная праўда. Запомніце іх, мае маладыя сябры! І  зразумейце, што нездарма ж урад і партыя праяўляюць столькі клопату аб увекавечанні памяці герояў і наогул слаўных людзей Бацькаўшчыны!..</p>
<p><b>Міша</b> вяртаецца з поўным вядром вады, чэрпае конаўку і падае яе Цішкевічу.</p>
<p><b>Міша. </b>Калі ласка — бальзаму з роднай вам зямлі!</p>
<p><b>Цішкевіч </b><i>(бярэ конаўку).</i> Дзякую. <i>(Доўга, са смакам, п’е.)</i> Цудоўная вадзіца! Сапраўды — бальзам. <i>(Да Веры.)</i> Ты не хочаш, Верачка? Пасмакуй — шкадаваць не будзеш.</p>
<p><b>Вера.</b> З  прыемнасцю.</p>
<p><b>Коля </b><i>(амаль вырываючы конаўку ў Цішкевіча). </i>Дазвольце! <i>(Зачэрпвае ваду і падае Веры.)</i> Калі ласка!</p>
<p>Міша глядзіць на Колю іранічна-насмешліва.</p>
<p><b>Вера.</b> Дзякую. <i>(Бярэ конаўку і п'е.</i> <i>)</i></p>
<p><b>Коля. </b>На добрае здароўе! <i>(Калі Вера трохі адпіла і перавяла дух.)</i> Падабаецца вам?</p>
<p><b>Вера.</b> Ага. Вельмі смачная. А сцюдзёная — аж зубы ломіць.</p>
<p><b>Коля.</b> У нас тут кругом такая. У кожнай студні.</p>
<p><b>Міша</b> <i>(іранічна).</i> Малайчына, што пастараўся прынесці.</p>
<p><b>Коля</b> <i>(засаромлена).</i> Усе бачылі, хто прынёс...</p>
<p><b>Вера</b> <i>(падаючы конаўку Колю).</i> Дзякую яшчэ раз.</p>
<p><b>Коля.</b> Няма за што.</p>
<p><b>Цішкевіч.</b> Ну, што ж, мы пайшлі. <i>(Да Косціка.)</i> Сельсавет ад вас далёка?</p>
<p><b>Косцік.</b> Не, зусім недалёка. Тут, хат праз дзесяць...</p>
<p><b>Коля</b> <i>(паспешліва).</i> Мы правядзём вас! Нам якраз па дарозе.</p>
<p><b>Косцік</b> <i>(няголасна).</i> Коля, ты застанься, калі ласка. Няхай Міша адзін пройдзе пакажа.</p>
<p><b>Коля.</b> Дык я тут жа і вярнуся!</p>
<p><b>Міша</b> <i>(да Колі).</i> Слухай і выконвай заданне камсорга класа! Што гэта за дысцыплінка, таварыш? <i>(Хітра міргае Косціку.)</i></p>
<p><b>Цішкевіч</b> <i>(падае Косціку руку).</i> Да пабачэння! Рад быў пазнаёміцца — і з вамі і з вашымі сябрамі. Думаю, да нашага ад’езду мы яшчэ пабачымся. <i>(Падае руку Колю.)</i> Да пабачэння!</p>
<p><b>Косцік.</b> Да пабачэння.</p>
<p><b>Коля.</b> Да пабачэння.</p>
<p><b>Вера</b> <i>(кіўнуўшы злёгку галавой).</i> Да пабачэння.</p>
<p><b>Косцік.</b> Да пабачэння.</p>
<p><b>Коля.</b> Да пабачэння.</p>
<p><b>Міша</b> <i>(скорчыўшы сябрам міну).</i> Да пабачэння, дарагія сябры, не памінайце ліхам!</p>
<p><b>Цішкевіч, Вера</b> і <b>Міша</b> выходзяць. Косцік і Коля праводзяць іх паглядам.</p>
<p><b>Коля.</b> Ты знаеш, я думаў, яна цябе ўдарыць!</p>
<p><b>Косцік</b> <i>(як бы не пачуўшы, што сказаў сябра). </i>Хадзі! Нам трэба хуценька зрабіць адну работу. <i>(Цягне Колю за сабою. Каля ганка запыніўся.) </i>Пачакай тут — я зараз. <i>(Пакідае Колю і знікае за хатай.)</i></p>
<p><b>Коля</b> <i>(застаўшыся адзін, нагінаецца і разглядае камень, марудна чытае надпіс).</i> Памёр у тысяча восемсот... а далей не разабраць... нібыта восем ці тры?.. Відаць, восем... Ціш-кевіч... Гэта хутчэй здагадацца можна,  чым прачытаць. <i>(Выпрастаўся </i> <i>і адвёў позірк убок. Задуменна.)</i> Цішкевіч... Вера Цішкевіч. Цікава, а як па  бацьку?</p>
<p>Паяўляецца <b>Косцік.</b> Ён  коціць перад  сабой невялікую каламажку на двух колах, з якой тырчаць два жалезныя ламы і рыдлёўка.</p>
<p><b>Косцік.</b> Коля, бяры лом і за работу!</p>
<p><b>Коля.</b> Што ты надумаў?</p>
<p><b>Косцік.</b> Гэты камень трэба ўзадраць, пагрузіць на каламажку і завезці туды, на могілкі. Давай! Тата яго капітальна цэментам  умураваў, дык трэба ламамі адбіць. Бо так не ўздзяром.</p>
<p><b>Коля.</b> Слухай, ён жа ўвесь падзёўбаны, папсаваны...</p>
<p><b>Косцік.</b> Хоць і падзёўбаны — ён павінен ляжаць там. Пакуль зробім сапраўдны прыгожы помнік. Давай!</p>
<p>Абое бяруць ламы і пачынаюць біць наўкола каменя.</p>
<p><b>Коля.</b> А я ўжо думаў, яна цябе ўдарыць. Ты бачыў, як у яе гарэлі вочы і дрыжалі кулачкі?</p>
<p><b>Косцік</b> <i>(абыякава).</i> Бачыў.</p>
<p><b>Коля.</b> Агонь-дзяўчына! Ты знаеш, у нашым класе —  няма такой. І  ва ўсёй школе — няма. Ну і характар!</p>
<p><b>Косцік</b> <i>(спрабуючы падважыць ломам камень). </i>Не ўсім жа быць цямцямі-лямцямі.</p>
<p><b>Коля</b> <i>(перастаўшы біць ломам).</i> А пасля, як піла ваду, дык ужо зусім была нязлосная. Зусім нязлосная. Праўда?</p>
<p><b>Косцік.</b> Я не прыглядаўся. Ты што — ужо з таго боку адбіў?</p>
<p><b>Коля</b> <i>(зноў пачаў дзёўбаць ломам).</i> Не яшчэ, зараз... <i>(Памаўчаўшы.)</i> Як ты думаеш, у якім яна класе? Па-мойму, дык таксама дзевяты кончыла?</p>
<p><b>Косцік.</b> Паспрабуй падважыць з таго боку. <i>(Коля падважвае.)</i> Зараз будзем грузіць, яшчэ вось тут трошку, пад самым парогам.</p>
<p><b>Коля.</b> Напэўна, дзевяты! Каб дзесяць — дык бы яна не паехала ў такую далёкую дарогу, а рыхтавалася б да ўступных экзаменаў. Праўда?</p>
<p><b>Косцік. </b>А можа, яна з медалём кончыла. Чаго ёй баяцца?</p>
<p><b>Коля. </b>Напэўна, з медалём. Канешне, з медалём! Што ты! Тут і сумнявацца не трэба. Унучка прафесара. І  наогул.</p>
<p><b>Косцік. </b>Давай паспрабуем адцягнуць яго трохі ад ганка. Я вазьму за гэты край, ты — за той. Давай!</p>
<p>Бяруцца з абодвух бакоў за камень і цягнуць. Камень падаўся наперад, высунуўся з-пад парога.</p>
<p>Парадак! Цяпер пагрузім у каламажку — і гатова.</p>
<p><b>Коля. </b>Цікава, ці стала б яна з намі перапісвацца... з нашым класам? Як ты думаеш?</p>
<p><b>Косцік. </b>Перапісвацца з дзікунамі і варварамі? Пакуль што — мы для яе дзікуны і варвары. І  ўжо ва ўсякім разе — нікчэмныя капітулянты. <i>(Падкаціў каламажку, нахіліў кузаў да самага каменя і падпёр ломам.)</i> Давай! Толькі б край ускласці, а тады ён пасунецца.</p>
<p>Уздымаюць і кладуць край каменя на борт кузава. Затым патроху пасоўваюць, і нарэшце камень у каламажцы.</p>
<p><b>Коля. </b>Нешта доўга Мішы няма. Няўжо ён пайшоў з імі ў кабінет да старшыні?</p>
<p><b>Косцік. </b>Так, пастаўлю на месца ламы і рыдлёўку і павязём. Не, рыдлёўку возьмем з сабою, можа, там спатрэбіцца. <i>(Бярэ ламы і нясе іх за хату.)</i></p>
<p><b>Коля </b><i>(услед).</i> Я выгляну на вуліцу — зірну, можа, Міша ідзе. <i>(Подбегам кінуўся да веснічак і там сутыкнуўся з Тарлецкім. Трохі сумеўшыся.) </i>Дзядзька, а Мішу там не бачылі?</p>
<p><b>Тарлецкі</b> <i>(прыкметна, што ён на добрым падпітку. Спыніўся і ўставіўся ў Колю).</i> Там, дзе я быў, ніякага Мішы не было. Ідзі шукай свайго Мішу сам!</p>
<p><b>Коля</b> шмыгнуў за спіну Тарлецкага і знік. Тарлецкі цяжкім няўпэўненым крокам ідзе да ганка. Убачыўшы каламажку з каменем — аслупянеў. У гэты ж момант з-за хаты выходзіць <b>К о с ц і к.</b></p>
<p>Ага-а! Значыцца, ужо руйнуеш? Ага-а! Бацька будаваў, а сын — руйнуе! Сыну, значыцца, не трэба!.. Ага-а!.. Ну, дык жа тады не будзе і па-твойму! Тады і я руйнаваць буду! <i>(Крычыць.</i> <i>)</i> На дробныя друзачкі к чортавай матары растаўку! <i>(Бягом кідаецца за хату.)</i></p>
<p>На падворку зноў паяўляецца <b>Коля</b> і нясмела набліжаецца да Косціка, які стаіць каля каламажкі.</p>
<p><b>Коля. </b>Што... бацька... за гэты камень?</p>
<p><b>Косцік. </b>Ён  недзе выпіў, мабыць, у магазіне.</p>
<p>З-за  хаты выбягае <b>Тарлецкі</b> з ломам у руцэ.</p>
<p><b>Тарлецкі </b><i>(страшны ад гневу).</i> Калі бацькава праца — нуль і бацькава слова — нуль, дык і ты для мяне нуль таксама! <i>(Кідаецца да каламажкі і ўзмахвае ломам, каб ударыць па камені.)</i></p>
<p><b>Косцік </b><i>(толькі цяпер да яго дайшоў сэнс бацькавай пагрозы.</i> <i> Ён </i> <i>кідаецца да бацькі з крыкам). </i>Тата! Што ты робіш, тата!</p>
<p><b>Тарлецкі </b><i>(павярнуўшыся да сына, у дзікай лютасці).</i> Адыдзі — бо ўкладу на месцы, гад печаны!</p>
<p>Косцік, не зважаючы на бацькаў гнеў, хапае і вырывае ў яго з рук лом. Тарлецкі штурхае яго абедзвюма рукамі ў грудзі, і Косцік з ломам падае. Тарлецкі хапаецца за аглобелькі каламажкі і спрабуе выкуліць з яе камень. Убачыўшы гэта, Коля кінуўся да яго і схапіў за руку.</p>
<p><b>Коля. </b>Дзядзька! Стойце! Ваш Косцік не вінаваты!</p>
<p><b>Тарлецкі </b><i>(адштурхвае яго).</i> Прэч, малакасос!</p>
<p>Тым часам падхапіўся Косцік, падскочыў да бацькі і вырваў аглобелькі з рук. Тарлецкі на момант разгубіўся: сын упершыню дазволіў сабе такое. Стаў перад бацькам твар у твар і спакойна сказаў.</p>
<p><b>Косцік. </b>Бі, тата. Можаш нават забіць. Але глупства гэта зрабіць табе я не дам. Гэты камень будзе там, дзе ён павінен быць. І не дом я руйную, а ганьбу нашага дома. Я люблю наш дом і не хачу, каб на ім была чорная пляма!</p>
<p><b>Тарлецкі </b><i>(апусціў рукі, абвяў).</i> Ага-а!.. Значыцца, любіш... Любіш, значыцца?..<b> </b><i>(Голас задрыжаў, твар скрывіўся.)</i> А мяне ты любіш? Га? А мяне ты за што не любіш? Га? <i>(Заплакаў </i> <i>і схіліў галаву на грудзі.)</i> За што ты мяне не любіш, гад печаны?</p>
<p><b>Косцік.</b> Няпраўда, тата. Я люблю цябе. Хадзі пасядзі на лаўцы. <i>(Бярэ бацьку пад руку, вядзе да лаўкі і ўсаджвае.)</i> І  супакойся, тата. Не трэба.</p>
<p>На падворак літаральна улятае праз веснічкі <b>Міша.</b> Не заўважаючы, у якім стане Тарлецкі, радасна крычыць.</p>
<p><b>Міша.</b> Ну, хлопцы — поўны кантакт! Дарма ты, Колечка, стараўся паіць яе вадзічкай! Вось яе адрас <i>(паказвае паперку),</i> а заўтра ў нас спатканне ў райцэнтры!</p>
<p><b>Коля.</b> Ціха ты! Раскудахтаўся, як...</p>
<p><b>Міша</b> <i>(убачыў Тарлецкага, падышоў да Косціка, паўшэптам).</i> Што з бацькам?</p>
<p><b>Косцік</b> <i>(ціха).</i> Пасля пра гэта... <i>(Міргае Мішу і Колю і ідзе да каламажкі. Хлопцы за ім.)</i> Без лішніх слоў — бярыце і вязіце. Ты, Коля, ведаеш куды. Праз гумно і там аселіцай... Я прыйду туды да вас пазней. А хочаце — дык пачакайце каля ручая... Дамовіліся?</p>
<p><b>Міша</b> <i>(няголасна).</i> Усё ясна, таварыш камісар. Будзе выканана дакладна. <i>(Казырнуў. Да Колі.) </i>Ану!</p>
<p><b>Міша </b>і <b>Коля </b>ўзялі за аглоблі каламажку і пацягнулі за хату. Косцік вынес з веранды дзяркач, замёў ім каля ганка. Затым пайшоў і стаў каля бацькі. Паклаў яму руку на плячо.</p>
<p><b>Косцік</b> <i>(усміхнуўся, ласкава).</i> Ну, весялей, Банадысь Сымонавіч!  А то зараз мама прыйдзе — убачыць — сорамна нам будзе з табою.</p>
<p><b>Тарлецкі</b> <i>(не гледзячы на Косціка).</i> Куды яны яго павезлі?</p>
<p><b>Косцік.</b> На могілкі. Пакладуць, дзе ён і быў некалі.</p>
<p><b>Тарлецкі.</b> Ён  жа ўвесь падзёўбаны! Што ж яго гэткі класці?</p>
<p><b>Косцік.</b> Часова няхай паляжыць. А потым будзем ставіць помнік. Мы ўжо дамовіліся. Дарэчы, ты ведаеш, хто сюды дзеля гэтага прыехаў?</p>
<p><b>Тарлецкі</b> <i>(павярнуўся тварам да сына).</i> Хто?</p>
<p><b>Косцік.</b> Прафесар Цішкевіч, унук таго вучонага Іпаліта Цішкевіча. Ён зараз недзе ў сельсавеце, да старшыні пайшоў.</p>
<p><b>Тарлецкі.</b> Разыгрываеш мяне, п’янага?</p>
<p><b>Косцік.</b> Чэснае камсамольскае! Прыехаў, кажа, пакланіцца перад смерцю магілам продкаў і дамовіцца з мясцовымі ўладамі наконт помніка дзеду. Сам ужо стары-стары, сівабароды, але яшчэ рухавы. З  унучкай прыехаў.</p>
<p><b>Тарлецкі.</b> У белым капелюшы? Высокі?</p>
<p><b>Косцік.</b> Ага.</p>
<p><b>Тарлецкі.</b> Дык я іх бачыў! З  акна магазіна. Яшчэ падумаў: хто б гэта мог быць такі?</p>
<p><b>Косцік.</b> Вось бачыш, тата, а ты казаў: не было такога вучонага і нікога не цікавіць яго магіла. Быў! Толькі мы, на жаль, кепска ведаем, што ў нас было і чым ганарыцца мы можам.</p>
<p><b>Тарлецкі</b> <i>(падхапіўся).</i> Сын!.. Ты, адным словам, малайчына! Як дарэчы ты прыбраў гэты камень адсюль! Гэта ж, чаго добрага, яны пачалі б шукаць яго, пытацца ў людзей, і ім бы падказалі, дзе ён! І  яны маглі б прыйсці сюды і ўбачыць!</p>
<p><b>Косцік.</b> Яны яго бачылі, тата.</p>
<p><b>Тарлецкі.</b> Як — бачылі?</p>
<p><b>Косцік.</b> Яны былі тут, у нас на падворку.</p>
<p><b>Тарлецкі.</b> І  пайшлі ў сельсавет скардзіцца?</p>
<p><b>Косцік.</b> Не. Я пагаварыў з імі, растлумачыў, і наконт помніка мы дамовіліся, так што скардзіцца яны не будуць. Не будуць, не бойся.</p>
<p>У Тарлецкага зноў задрыжалі губы, ён  зашморгаў носам і паклаў абедзве рукі на плечы сына.</p>
<p><b>Тарлецкі.</b> Даруй мне, сынок, і грэх мой нялюдскі, і глупствы. Я ўсё лічыў, што ты яшчэ хлапчук, дзіця, а ты — во які ў мяне дарослы і разумны!..</p>
<p>З-за  хаты выходзіць з абвязанай даёнкай Франуся. Убачыла, як абняліся бацька з сынам.</p>
<p><b>Франуся. </b>Ах, мае вы любчыкі! Мае вы дарагія-мілыя! А я ж ужо без душы ішла дадому —  дзе вы і што вы? Ці памірыліся ж хаця? А вы ўжо во якія харошыя!</p>
<p><b>Тарлецкі</b> <i>(выцершы кулаком вочы, падымае ўгору ўказальны палец).</i> А ты думала! Го-го, мы з сынам!..</p>
<p>Косцік стаіць і шчасліва ўсміхаецца.</p>
<p><i>Заслона.</i></p>
<p>1978</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>