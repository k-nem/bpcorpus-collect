<div class="container">
<div class="book-utils">
<div id="qrcode"></div>
<a href="/Maksim_Bahdanovic/Letapisiec.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Багдановіч -->
<!-- HEADER_FIELD CreationYear: 1912 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: K2005 -->
<!-- HEADER_FIELD PublicationYear: 1913? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Летапісец -->
<!-- HEADER_FIELD Uploaded: 2011-08-10T18:06:00Z -->
<h2><a href="http://knihi.com/Maksim_Bahdanovic/">Максім Багдановіч</a></h2>
<h2>Летапісец</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Душой стаміўшыся ў жыцьцёвых цяжкіх бурах,</p>
<p>Свой век канчаю я ў манастырскіх мурах</p>
<p>І пільна летапіс другі ўжо год пішу:</p>
<p>Старанна літары малыя вываджу</p>
<p>І сьпісваю усё ад слова і да слова</p>
<p>З даўнейшых граматак пра долю Магілёва.</p>
<p>І добрыя яго, і кепскія дзяла</p>
<p>Апавядаю тут. Так рупная пчала</p>
<p>Умее ў соты мёд зыбраць і з горкіх кветак,</p>
<p>І бачанаму мной – я годны веры сьведак.</p>
<p>Хай тыя ведаюць, што зьявяцца па нас,</p>
<p>Ўсю праўду пра жыцьцё у наш і пройшлы час,</p>
<p>Пра войтаў, лаўнікоў, і райцаў, і паспольства,</p>
<p>Пра розных каралёў і бітвы, і пасольсва,</p>
<p>Што тут чынілася у даўнія гады,</p>
<p>Што думалі, чаго жадалі мы тады,</p>
<p>За што змагаліся, як баранілі веру, –</p>
<p>Хай зьведаюць усё патомкі праз паперу!</p>
<p>Яно забудзецца, умрэ, з вадой сплыве, –</p>
<p>І вось у спомінах устане, ажыве,</p>
<p>Калі знайдуць маё няхітрае пісаньне</p>
<p>Пра гэтае жыцьцё, надзеі, справаваньне...</p>
<p>Так мора – ў Гданску я чуваў – прымчыць вадой</p>
<p>Бутэльку к берагу, аблітую смалой,</p>
<p>Ўсю ў дробных ракаўках і ў ціне. Не замала</p>
<p>Яна была ў вадзе і шмат чаго спаткала.</p>
<p>Рыбалкі вылавяць бутэльку, разаб’юць</p>
<p>I, як трапляецца, быць можа ў ёй знайдуць</p>
<p>Ліста. За звычаю марскога гэтак весьці</p>
<p>Нам, патапаючы, шлюць людзі. Ў моры дзесьці</p>
<p>Загінулі яны, і, можа, сотні год</p>
<p>З тых часаў працяклі, і згінуў іх народ,</p>
<p>І ўсё зьмянілася, і ўжо пра іх забылі.</p>
<p>Вы, літары, цяпер нанова ўсё збудзілі!</p>
<p>І людзі зьведаюць аб прадзедах сваіх,</p>
<p>Аб горы, радасьцях і аб прыгодах іх,</p>
<p>Каму маліліся, чаго яны шукалі,</p>
<p>Дзе на глыбокім дне іх крыюць мора хвалі.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>