<div class="container">
<div class="book-utils">
<div id="qrcode"></div>
<a href="/Maksim_Bahdanovic/Miazy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Багдановіч -->
<!-- HEADER_FIELD CreationYear: 1914 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1915 -->
<!-- HEADER_FIELD Pravapis: K2005 -->
<!-- HEADER_FIELD PublicationYear: 1927? -->
<!-- HEADER_FIELD SectionAuthor: Вершы -->
<!-- HEADER_FIELD Source: http://rv-blr.com/vershu/view/377 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мяжы -->
<!-- HEADER_FIELD Uploaded: 2011-08-10T18:04:00Z -->
<h2><a href="http://knihi.com/Maksim_Bahdanovic/">Максім Багдановіч</a></h2>
<h2>Мяжы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кінь вокам на увесь абшар зямлі:</p>
<p>Вось хату шчыльна абышлі</p>
<p>Парканы з гострымі цьвікамі,</p>
<p>Пасыпаныя бітым шклом,</p>
<p>Глядзі – ў прасторах за сялом</p>
<p>Мяжамі</p>
<p>Падзелены на нівах каласы,</p>
<p>Ідуць канаўкі празь лясы,</p>
<p>I стопудовыя гранічныя каменьні</p>
<p>Сярод лугоў бяскрайных заляглі.</p>
<p>Шнуры штыкоў па ўсёй зямлі</p>
<p>Гараць, як дзікае хаценьне,</p>
<p>На гасударстваў рубяжы.</p>
<p>Глядзі: паўсюль мяжы.</p>
<p> </p>
<p>Нязьмерны вольныя прасторы</p>
<p>Сьвятой зямлі, – а чалавек</p>
<p>Мяжы, ірвы, тыны рабіў за векам век,</p>
<p>Хаваўся ў іх, як ліс у норы,</p>
<p>I жыў пужліва сам – адзін,</p>
<p>Дрыжачы, як лісьцё асін;</p>
<p>Зласьлівы, бессардэчны, хцівы,</p>
<p>Такі здрадлівы,</p>
<p>Для ўсіх чужы, зусім чужы.</p>
<p>Вакол яго – платы, мяжы.</p>
<p>Пабач, што робіцца за гэтымі платамі!</p>
<p>Ў надмернай працы гіне тут</p>
<p>Галодны і абдзёрты люд,</p>
<p>Каторы моцнымі рукамі</p>
<p>Стварыў усе багатствы на зямлі:</p>
<p>Правёў ён скібы на ральлі,</p>
<p>Ён рэйкі пралажыў чыгунак,</p>
<p>Заводаў коміны падняў у выш нябёс,</p>
<p>А сам даўно сьляпы ад сьлёз</p>
<p>I ўжо забыўся аб ратунак.</p>
<p>Глядзі: па ўсёй зямлі сьвятой</p>
<p>Шырокай хваляй залатой</p>
<p>Бяз краю блішча збожжа мора,</p>
<p>Цьвітуць лугі, шумяць лясы...</p>
<p>Так многа ёсьць паўсюль багацтва і красы,</p>
<p>А людзі нішчацца у голадзе, у зморы</p>
<p>Ад беднаты, ад цемнаты,</p>
<p>Бо скрозь – мяжы, бо скрозь – платы.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: http://rv-blr.com/vershu/view/377<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>