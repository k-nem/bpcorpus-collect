<div class="container">
<div class="book-utils">
<div id="qrcode"></div>
<a href="/Maksim_Bahdanovic/Muska-zielanuska_j_Kamaryk-nasaty_tvaryk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Багдановіч -->
<!-- HEADER_FIELD CreationYear: 1914 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1915 -->
<!-- HEADER_FIELD Pravapis: K2005 -->
<!-- HEADER_FIELD PublicationYear: 1927? -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мушка-зелянушка й Камарык-насаты тварык -->
<h2><a href="http://knihi.com/Maksim_Bahdanovic/">Максім Багдановіч</a></h2>
<h2>Мушка-зелянушка й Камарык-насаты тварык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Блізка рэчкі Самацечкі камары таўкуцца,</p>
<p>І «таўкачыкі» сьпяваюць, і у скокі тнуцца;</p>
<p>«Гэй, гоп, таўкачыкі,</p>
<p>Гэй, гоп, асінавы,</p>
<p>Ды работы Максімавы...»</p>
<p>А Максім ляжыць на траўцы, сонна пазірае,</p>
<p>Камарок за камарочкам да яго шыбае,</p>
<p>І пясьняр з усіх найлепшы ўжо зьвініць ля вуха,</p>
<p>Як камарыка няўмысьне загубіла муха.</p>
<p> </p>
<center>I</center>
<p>Захісталася сасонка баравая,</p>
<p>Затужыла дзяўчынанька маладая,</p>
<p>Жартаўлівая пяюшка-сакатушка,</p>
<p>А на імя — дык мушка-зелянушка:</p>
<p>— «Ой, чаму-ж ды ня судзілася мне долі,</p>
<p>Што мяне і ня сваталі ніколі.</p>
<p>А пасагу прабагатага я маю:</p>
<p>Куст шыпшыны ад краю і да краю,</p>
<p>Шчэлка ў яблыні — ад ветру каб хавацца,</p>
<p>Ліст альховы — на ночку накрывацца,</p>
<p>Ды да краю поўны мёдам кацялішча</p>
<p>З жалудовай вялізнай шалупішчы,</p>
<p>Калі гэты мёд у місачку кладзецца,</p>
<p>Ажно сьліна ў роце набярэцца».</p>
<p>Як пачуў тыя жаласьці камарык,</p>
<p>Паскрабаў і насочак ён і тварык:</p>
<p>— «А чаму-ж бы мне ды зь ёй не пажаніцца?</p>
<p>Пэўна, пойдзе, каб болей ня журыцца.</p>
<p>Хоць насаценькі я, шэры, хударлявы,</p>
<p>Дык у скоках за тое-ж я рухавы...»</p>
<p>І хапіўся камарочак прыбірацца,</p>
<p>Каб ля мушкі-пяюшкі увіхацца.</p>
<p> </p>
<center>II</center>
<p>Прыляцела мушка да хаты, —</p>
<p>Аж у яе камарык насаты.</p>
<p>Сватоўе-хрушчы усьсядаюць,</p>
<p>З бацькам-маткай штось размаўляюць:</p>
<p>«Мы — стралцы, шукаем куніцу,</p>
<p>Ня куніцу, але дзявіцу».</p>
<p>Гаманілі болей гадзіны</p>
<p>Ды гавораць так да дзяўчыны:</p>
<p>— «Ці да смаку наш госьць багаты?»</p>
<p>— «Папытайце ў мамы і таты».</p>
<p>Тут гарэлкай усё змацавалі,</p>
<p>А пасьля і заручын даждалі.</p>
<p>Браў камар ад мушкі-дзяўчыны</p>
<p>Дарагі ручнік з павучыны,</p>
<p>Што яна на траўцы сьцяліла</p>
<p>І на ясным сонцы бяліла.</p>
<p>У нядзелю будзе вясельле,</p>
<p>Захадзіў камар, як з пахмельля, —</p>
<p>І пяе і скача паціху,</p>
<p>Ды як сыпне ураз «шырсьцяніху»:</p>
<p>— «Шырсьцяніха, шырсьцяніха мая,</p>
<p>Пакахала камара-гультая,</p>
<p>А камар не зважае на яе,</p>
<p>Толькі лётае ды песьні пяе».</p>
<p> </p>
<center>III</center>
<p>Загудзела, расшумелася дуброва:</p>
<p>Аб вясельлі у дуброве прайшло слова,</p>
<p>Як вянок на муху свацейкі надзелі,</p>
<p>Ўсе навокала аж вочы праглядзелі.</p>
<p>А калі бацьком журылася дзяўчына,</p>
<p>Аж заплакала жаноцкая радзіма:</p>
<p>— «Ускланяюся татачку і матачцы,</p>
<p>Калі ўжо апрыкрала ім у хатачцы.</p>
<p>І чаму-ж вы мяне гадавалі,</p>
<p>Ды ў чужую сямейку аддалі?»</p>
<p>У каравайніцы сьлімачак запрасілі,</p>
<p>І яны дзяжу напродзіў замясілі.</p>
<p>Авадзень быў камаровым старшым дружкам,</p>
<p>Рассыпаўся дробным макам перад мушкай.</p>
<p>Матылькі — баяры, пчолачкі — баяркі,</p>
<p>Спрытны, шпаркі, асабліва як да чаркі.</p>
<p>А найстаршая баярачка — чмяліха</p>
<p>Так сьпявала, аж баяр пабрала ліха:</p>
<p>— «Ой, багаты баяры, багаты,</p>
<p>Ды забыліся ўзяць грашаняты.</p>
<p>Хоць няшмат грашанят яны маюць,</p>
<p>Дык затое свой гонар трымаюць:</p>
<p>Хто капейку дае — грыўняй ліча яе,</p>
<p>А хто грыўню паклаў — што рубля дараваў».</p>
<p>А як сыпнулі-урэзалі музыкі,</p>
<p>Дык узьняўся разам гоман там вялікі.</p>
<p>Чмель пузаты на басолі гучна грае,</p>
<p>А на йскрыпцы ёмка пчолка падцінае.</p>
<p>І знайшлося мушанётка дробна-мала,</p>
<p>Што званіла ткі някепска у цымбалы.</p>
<p>Лоўка конікі у скоках выціналі,</p>
<p>У гару стрыбалі, звонка падпявалі:</p>
<p>— Камары скакаць</p>
<p>Выракаюцца:</p>
<p>Ногі доўгія —</p>
<p>Паламаюцца. —</p>
<p>Гэтак скачуць — хто патроху, хто памногу.</p>
<p>Нейкі конік адтаптаў чмялісе ногу.</p>
<p>Госьці спорна п'юць-ядуць ды размаўляюць,</p>
<p>А музыкі граюць, дыхту заўдаваюць.</p>
<p>Умела муха на вясельле запрашаці,</p>
<p>Дык над тое лепш умела частаваці.</p>
<p>Усяго стаяла досыць для гасьціны:</p>
<p>Навет мёд быў і чмяліны і пчаліны</p>
<p>Хрушч вялізны так гарэлкі насмактаўся,</p>
<p>Што зваліўся ды ў куточку адсыпаўся.</p>
<p>Восы ў шатах чорных з жоўтымі стрычкамі,</p>
<p>Проста елі мушку злоснымі вачамі.</p>
<p>А яна ля мужа сьціпленька сядзела</p>
<p>І зялёненькай спаднічкай зігацела.</p>
<p>Мурашоўна нізка зьвесіла галоўку,</p>
<p>Бо занадта зацягнулася ў шнуроўку.</p>
<p>Ды як скрыкнула, як ахнула раптоўна:</p>
<p>У кроплі дожджыка танула мурашоўна.</p>
<p>Усё сьцямнела, кроплі шпарка заскакалі,</p>
<p>У дупло, дзе жыла мушка, пападалі.</p>
<p>Пахаваліся ўсе госьці у куточкі:</p>
<p>Так спынілася вясельле сярод ночкі,</p>
<p>А назаўтра усе, як толькі ўсталі зраньня,</p>
<p>Дык пайшлі да камара на баляваньне.</p>
<p>І былі яшчэ нарэшце перазовы,</p>
<p>Каб ня стала аб радзіме кепскай мовы.</p>
<p> </p>
<center>IV</center>
<p>Абляцелі красачкі</p>
<p>Не ў пару,</p>
<p>Невясёла шэраму</p>
<p>Камару.</p>
<p>Як пачаў ён параю</p>
<p>З мушкай жыць,</p>
<p>Давялося беднаму</p>
<p>Патужыць.</p>
<p>Ня умее мушачка</p>
<p>Працаваць,</p>
<p>Толькі ўмее з хлопцамі</p>
<p>Жартаваць;</p>
<p>Ані выткаць кросенкі,</p>
<p>Ані шыць,</p>
<p>Ані стравы хораша</p>
<p>Наварыць.</p>
<p>Паштурхаў камарычак</p>
<p>Галаву:</p>
<p>Як я з гэткай жонкаю</p>
<p>Пражыву?</p>
<p>Дзе я вочы, брацікі,</p>
<p>Меў свае,</p>
<p>Як сабе за жонкаю</p>
<p>Браў яе?</p>
<p>Паляцеў ён плакацца</p>
<p>У лясок.</p>
<p>Сеў на дуб зялёненькі,</p>
<p>Пад лісток.</p>
<p>Пахінуў галовачку,</p>
<p>Уздыхнуў</p>
<p>Песьню сумна, жудасна</p>
<p>Зацягнуў.</p>
<p>— Выйду ў поле ды разважу тое гора,</p>
<p>Гэй, гаротнае, маркотнае!</p>
<p>Ты шырока, маё полейка,</p>
<p>Ад кусточка да кусточка разьлягаешся,</p>
<p>Ты глыбока, сэрца, краешся.</p>
<p>Дзе цяпер я сьмерць сваю спаткаю:</p>
<p>Ці у моры, ці у рэчцы, ці ў ставочку,</p>
<p>Што капытам пры дарозе быў прабіты</p>
<p>І да краю буйным дожджыкам наліты?»</p>
<p> </p>
<center>V</center>
<p>— Ды і што-ж там за шум учыніўся?</p>
<p>— А камарык там з дубу зваліўся.</p>
<p>Грымнуў ён на зямлю з высакосьці</p>
<p>І пабіў — паламаў сабе косьці.</p>
<p>Цесьлі дошкі з дубоў пілавалі,</p>
<p>Габлявалі, труну змайстравалі.</p>
<p>Ўсю чырвонай кітайкай аббілі,</p>
<p>Стужкай чорнай з краёў адтачылі.</p>
<p>Гэй, кладуць камара ў дамавіну,</p>
<p>Заклікаюць сяброў і радзіму.</p>
<p>Камары над труной затрубілі,</p>
<p>Сьветлячкі лепш за зорак сьвяцілі.</p>
<p>— «Вы паціху, музыкі, зайграйце,</p>
<p>Майго сэрца у край не ўражайце!» —</p>
<p>Горка мушка-ўдава галасіла,</p>
<p>Борздай сьмерці у Бога прасіла:</p>
<p>— «Мой мужочак, мой камарочак,</p>
<p>Ты падай мне з труны галасочак.</p>
<p>Ах, ніхто над табой не заплача,</p>
<p>Толькі хмарачка дробнымі дажджамі,</p>
<p>Толькі мушачка горкімі сьлязамі». —</p>
<p>Палажылі дамоўку на мары,</p>
<p>Панясьлі праз лугі ды папары.</p>
<p>Ля дарогі магілу капалі</p>
<p>І у ёй камара пахавалі,</p>
<p>У сырую зямельку злажылі,</p>
<p>Зьверху насып вялікі зрабілі.</p>
<p>Людзі добрыя шляхамі мінаюць,</p>
<p>Шапкі нізка здымаюць, пытаюць:</p>
<p>— «Ня іначай, вяльможны вандроўнік, —</p>
<p>Генэрал, ці маёр, ці палкоўнік?» —</p>
<p>— «Не, ляжыць тут камар — камарочак,</p>
<p>У каторага з локаць насочак».</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>