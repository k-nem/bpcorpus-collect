<div class="container">
<div class="book-utils">
<div id="qrcode"></div>
<a href="/Jan_Barsceuski/Zaroslaje_voziera.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ян Баршчэўскі -->
<!-- HEADER_FIELD CreationYear: 1842 -->
<!-- HEADER_FIELD Edition: Ян Баршчэўскі. Выбраныя творы. Менск, МФ «Беларускі кнігазбор», 1998. -->
<!-- HEADER_FIELD FirstPublicationYear: 1843 -->
<!-- HEADER_FIELD LangOrig: pol -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Балады -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Зарослае возера -->
<!-- HEADER_FIELD Title2: Балада з народных паданняў -->
<!-- HEADER_FIELD Translation: Уладзімір Мархель -->
<h2><a href="http://knihi.com/Jan_Barsceuski/">Ян Баршчэўскі</a></h2>
<h2>Зарослае возера</h2>
<h2 class="title2">Балада з народных паданняў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Поўняць на захад ад Неўля прастору</p>
<p>Вобразы дзікай прыроды:</p>
<p>Лесам, як ценем, укрытыя горы</p>
<p>І ў берагах цёмных воды.</p>
<p> </p>
<p>Зелень травы скрозь ды чырвань тут моху</p>
<p>Роўна даліну заслалі;</p>
<p>Ёсць пасяродку яе вады троху,</p>
<p>Што як люстэрка з аддалі.</p>
<p> </p>
<p>Возерам колісь была роўнядзь тая,</p>
<p>Лодкі рыбацкія мела;</p>
<p>Ветрам узнятая хваля крутая</p>
<p>Ля берагоў тых шумела.</p>
<p> </p>
<p>Час (ён спаўняе заўжды прызначэнне)</p>
<p>Хвалі пазбавіў свабоды;</p>
<p>Зверху раскінуў з траў дзікіх скляпенне,</p>
<p>Сціснуўшы возера воды.</p>
<p> </p>
<p>Возера-вязня схавала цямніца,</p>
<p>Толькі ў малое вакенца</p>
<p>Месяца твар час ад часу глядзіцца,</p>
<p>Промень ад зоркі праб'ецца.</p>
<p> </p>
<p>Ціша магільная там ужо будзе,</p>
<p>Толькі ў вячэрнім тумане</p>
<p>Чутны крык качак, пра возера ж людзі</p>
<p>Гэткае помняць паданне:</p>
<p> </p>
<p>Снег ішоў, зорка згасала пры зорцы,</p>
<p>Вецер і цемра густая,</p>
<p>Возера ўнізе, вёска на горцы,</p>
<p>Люд у карчме ўжо гуляе.</p>
<p> </p>
<p>Шум за сталом, кожны куфаль трымае,</p>
<p>Хто каго хоча частуе;</p>
<p>Тут у дуду дзьме музыка, іграе,</p>
<p>Моладзь ахвотна танцуе.</p>
<p> </p>
<p>Дзед, які з палкаю ледзь ставіў крокі,</p>
<p>Быццам набыў спрыт юначы,</p>
<p>Сціснуў дзяўчыну, пасля рукі ў бокі</p>
<p>І казака ў гурце скача.</p>
<p> </p>
<p>Смех у натоўпе і плясканне ў ладкі,</p>
<p>Весела ўсюды народу;</p>
<p>Раптам рыбак, снег атросшы з апраткі,</p>
<p>Стаў і гаворыць ля ўходу:</p>
<p> </p>
<p>«Брацця, спачніце ад скокаў хвіль колькі,</p>
<p>Рыбы на ловах замнога,</p>
<p>Скача з-пад лёду, і ў невадзе столькі,</p>
<p>Што трэба будзе падмога».</p>
<p> </p>
<p>Тут як зароў хтось: «Ой, страта якая!» -</p>
<p>Потым на печы заахаў;</p>
<p>Раптам пачвара на двор вылятае,</p>
<p>Людзям падкінуўшы страхаў.</p>
<p> </p>
<p>Кожны на дзверы глядзіць у спалоху,</p>
<p>Танцаў аціхла стыхія,</p>
<p>Хрысцяцца разам адныя патроху,</p>
<p>Пацеры шэпчуць другія.</p>
<p> </p>
<p>Люд уцякае, ў карчме парадзела,</p>
<p>Больш тут не цешыць нічога;</p>
<p>Толькі стуль моладзь спяшаецца смела</p>
<p>Да рыбакоў на падмогу.</p>
<p> </p>
<p>Вось цягнуць невад, з вады ўжо дасталі,</p>
<p>Разгортваюць невад шырока;</p>
<p>З дзіркаю быў ён: як быццам парвалі,</p>
<p>Рыбы ж нідзе ані вока.</p>
<p> </p>
<p>Гэта жарт чортаў, і думка ўзнікае:</p>
<p>Як толькі ранак засвеціць,</p>
<p>Возера ксёндз, можа, хай пасвянцае,</p>
<p>Потым закінуць зноў сеці.</p>
<p> </p>
<p>Злы дух падслухаў нараду й размовы,</p>
<p>Што будуць клікаць плябана,</p>
<p>Выдумаў жарт яшчэ гэтакі новы,</p>
<p>Што толькі ў духу шайтана.</p>
<p> </p>
<p>Цёмная ноч апусцілася нізка,</p>
<p>Зоркі знікаюць у хвалі;</p>
<p>Дом на гары каля возера блізка,</p>
<p>Шчэ ў ім агні не стухалі.</p>
<p> </p>
<p>Моўчкі сядзіць там рыбак ва ўтрапенні,</p>
<p>Жонка і дзеці ўжо спалі;</p>
<p>Думку спыніў ён на дзіўным здарэнні,</p>
<p>Стратах, што іх напаткалі.</p>
<p> </p>
<p>Бура бушуе, лес крышыць уночы,</p>
<p>Віхры нясуцца па свеце;</p>
<p>Вые сабака, ў ката гараць вочы,</p>
<p>Як ліхтары ў цемры свецяць.</p>
<p> </p>
<p>Дух недалёка - рыбак знервавана</p>
<p>Пот на ілбе выцірае;</p>
<p>Жонку хацеў разбудзіць нечакана -</p>
<p>Хтосьці ў акно зазірае:</p>
<p> </p>
<p>«З просьбай, сусед, да цябе я прыходжу,</p>
<p>Дай мне вазок дзяцей везці;</p>
<p>Хутка вярну, за дабро ўзнагароджу,</p>
<p>Як толькі ранак засвеціць».</p>
<p> </p>
<p>«Цёмна, і вецер, бы мора, іграе,</p>
<p>Што ж, як патрэба такая!» -</p>
<p>«Бура нічога, ды час не трывае,</p>
<p>Мэта мяне падганяе».</p>
<p> </p>
<p>Глянуў рыбак, насцярожыў ён вуха,</p>
<p>З віхрам сусед нестрыманы</p>
<p>Хутка прапаў, і адна завіруха</p>
<p>Снежныя ўзносіць туманы.</p>
<p> </p>
<p>Бура аціхла, замоўклі віхуры,</p>
<p>Ветры кудысь пазнікалі,</p>
<p>Вынырнуў месячык ясны з-за хмуры,</p>
<p>Зоркі на небе заззялі.</p>
<p> </p>
<p>Думку рыбак не адводзіць ад дзіва,</p>
<p>Ды ўжо агонь дагарае;</p>
<p>Спаць ён улёгся, і зноўку пудліва</p>
<p>Думка снавалася тая.</p>
<p> </p>
<p>Хатнія ўсталі, агонь ужо свеціць,</p>
<p>Працу сабе ўсе займелі;</p>
<p>Хто ўе вяроўкі, а хто пляце сеці,</p>
<p>Ўстаў і рыбак тут з пасцелі.</p>
<p> </p>
<p>Ранак на ўсходзе гарэць пачынае,</p>
<p>Іней апаў на бор сонны;</p>
<p>Просьбу суседа рыбак узнаўляе,</p>
<p>Згадвае клопат ягоны.</p>
<p> </p>
<p>З хаты выходзіць, і здзіў нечуваны</p>
<p>Зноў яго стрэў ля дварышча;</p>
<p>Бачыць вазок свой, ён лёдам скаваны,</p>
<p>А на вазку - шчупачышча.</p>
<p> </p>
<p>Жонка і хатнія выйшлі ўжо з дому,</p>
<p>Што тут, ніхто з іх не знае,</p>
<p>Ён жа нічога не кажа нікому,</p>
<p>Быццам штось мысляй чытае.</p>
<p> </p>
<p>І заспяшаўся на возера, сцяты,</p>
<p>Сець там была ўжо гатова;</p>
<p>Між рыбакамі пра дух той пракляты</p>
<p>Ціха вялася размова.</p>
<p> </p>
<p>Зблізку й здалёку збягаюцца людзі,</p>
<p>Той тому кажа, што знае,</p>
<p>Кожны цікавіцца, што гэта будзе,</p>
<p>Ксёндз на санях пад'язджае.</p>
<p> </p>
<p>Богу старанна пачаўшы маліцца,</p>
<p>Службу святую там справіў;</p>
<p>Высвянціў невад і тую вадзіцу,</p>
<p>Працу на добрасць уславіў.</p>
<p> </p>
<p>Кожны, свае далучаючы сілы,</p>
<p>Разам працуе з народам;</p>
<p>Невад, свае распраўляючы крылы,</p>
<p>Пространь займае пад лёдам.</p>
<p> </p>
<p>Сетка па лёдзе ужо слізгацела,</p>
<p>Воды бурлілі глыбока,</p>
<p>Невад дасталі, і ў невадзе цэлым</p>
<p>Рыбы не бачаць ні вока.</p>
<p> </p>
<p>Сталі над сеткаю ўсе ў задуменні:</p>
<p>Нечага тут перайначыць;</p>
<p>Хтосьці азваўся ў людскім зграмаджэнні:</p>
<p>«Вам я скажу, што ўсё значыць.</p>
<p> </p>
<p>Сёння, на сходзе ўжо ночы глухое,</p>
<p>Рыбу здабыўшы з-пад лёду,</p>
<p>Чорт перавёз яе ў месца другое -</p>
<p>Вось яго доказ народу».</p>
<p> </p>
<p>Кажа ён, як чорт вазка расстараўся,</p>
<p>З віхрам ляцеў, з непагодай,</p>
<p>Як да яго праз вакно ён звяртаўся,</p>
<p>Сані вярнуў з нагародай.</p>
<p> </p>
<p>Слухалі людзі аповед жахлівы,</p>
<p>Сцятыя цяжкай жальбою,</p>
<p>І разышліся па хатах маўкліва,</p>
<p>Невад забраўшы з сабою.</p>
<p> </p>
<p>Тая мясціна нібы ўчаравана,</p>
<p>Кожны яе абмінае;</p>
<p>Тая вада, што даўно нечапана,</p>
<p>Мохам, травой зарастае.</p>
<p> </p>
<p>Выкляты дух, дзе ні ступіш у дзеі,</p>
<p>Там адны беды, руіны;</p>
<p>Дзе былі замкі, там водзяцца змеі,</p>
<p>Там апусцелі краіны.</p>
<p> </p>
<p><i>[1842]</i></p>
<p> </p>
</div>
<div class="CLEAR"></div>
<p> </p>
<p><b>Каментары</b></p>
<p> </p>
<p>Упершыню на польскай мове ў альманаху «Niezabudka» (T.IV. 1843).</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Uladzimir_Marchiel/">Уладзімір Мархель</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>