<div class="container">
<div class="book-utils">
<div id="qrcode"></div>
<a href="/Karus_Kahaniec/Sciaty_kamien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD CreationYear: 1907 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сцяты камень -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Сцяты камень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Засвітала раніца</p>
<p>После веснавое ночы.</p>
<p>Князь дулебаў, сам Кумар,</p>
<p>Працірае сосну вочы.</p>
<p>І, пакінуўшы кажух,</p>
<p>Ў поле выйшаў падзівіцца,</p>
<p>Свежым ветрам веснавым</p>
<p>Сосну крыху асвяжыцца.</p>
<p>Разам стаў</p>
<p>І знак даў,—</p>
<p>Баярына клікнуў:</p>
<p>— Хадзі сам,</p>
<p>Глянь во там! —</p>
<p>І на тор падмігнуў:</p>
<p>— Пазнай, вою дазнаны,</p>
<p>Хто тут след вось той пакінуў,</p>
<p>Дзе ён сам, той чужанін?</p>
<p>Дакуль з’ехаў, дзе ён згінуў?</p>
<p>Неспакоен гэтым я:</p>
<p>Ці не вораг нас цікуе,</p>
<p>Ды знячэўку хіба нас,</p>
<p>Наляцеўшы, збіць мяркуе?..</p>
<p>Прайшоў ветах,</p>
<p>Маладзік,</p>
<p>Повен месяц засвяціў.</p>
<p>Ясна, цёпла;</p>
<p>Вецярок</p>
<p>Ў полі пылам закурыў.</p>
<p>Страх дулебаў ціхіх зняў,</p>
<p>Бо шчэ ўбачылі здалёку,</p>
<p>Што падняў бой люты Гуд,</p>
<p>Сам наперад з агнём ў воку.</p>
<p>Добра сэрца меў Кумар:</p>
<p>Смерць ад люду каб звярнуці,</p>
<p>Выйшаў к Гуду сам адзін,</p>
<p>Штобы Гуда супыніці.</p>
<p>Бой прыняў Сам-насам</p>
<p>З Гудам дый на грудзе:</p>
<p>Ў мечы тнуць,</p>
<p>Іскры б’юць.</p>
<p>Чый той верх там будзе?</p>
<p>Ой, заўзяты бой вядуць,</p>
<p>Князям рукі ўжо памлелі,</p>
<p>Сабе спуску не даюць,</p>
<p>Хоць з труду саўсім счарнелі.</p>
<p>Славы траціць Гуд не хоча,</p>
<p>З нічым да хаты ад’язджаць;</p>
<p>За другіх Кумар баіцца,</p>
<p>Каб іх ў палон не аддаць.</p>
<p>Чуць жывуць,</p>
<p>А ўсё тнуць:</p>
<p>Той махнуў, той шахнуў;</p>
<p>Гуд сабраў Усю моц</p>
<p>І мячом узмахнуў.</p>
<p>Кумарова галава</p>
<p>На зямлю пакацілася,</p>
<p>Ды праява дзіўная</p>
<p>Над імі прылучылася:</p>
<p>З заўзятасці абодвы</p>
<p>Зысці з месца не маглі,—</p>
<p>Пазастылі бо князі</p>
<p>Як першы, так другі.</p>
<p>І Кумар</p>
<p>Ды і Гуд</p>
<p>Разам скамянелі.</p>
<p>Многа лет,</p>
<p>Знае свет,</p>
<p>З тых пор праляцелі.</p>
<p>Ольса-рэка, як тады,</p>
<p>І цяпер там працякае</p>
<p>Ды ў Бярозу, у раку,</p>
<p>Сіву ваду заганяе;</p>
<p>Кучаравы лес стары</p>
<p>Звесіў галаву і ціха</p>
<p>Малітву шэпча за іх,</p>
<p>Як дзед... а нам друго ліха.</p>
<p> </p>
<p>1907 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>