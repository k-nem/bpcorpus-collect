<div class="container">
<div class="book-utils">
<div id="qrcode"></div>
<a href="/Michas_Carot/Bosyja_na_vohniscy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1921 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1921? -->
<!-- HEADER_FIELD SectionAuthor: Паэмы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Босыя на вогнішчы -->
<h2><a href="http://knihi.com/Michas_Carot/">Міхась Чарот</a></h2>
<h2>Босыя на вогнішчы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p><b>1</b></p>
<p> </p>
<p>Вайна і пажар...</p>
<p>На вогнішчы людзі</p>
<p>Жывуць босымі.</p>
<p>- Няўжо ж гэтак і будзе?</p>
<p>Свой уласны дар</p>
<p>У чужых просім мы?</p>
<p>Працуй - на пана,</p>
<p>Працуй - на падпанка.</p>
<p>Жыць стала пагана.</p>
<p>А тут яшчэ з самага ранку</p>
<p>Усякі чорт лезе ў балота.</p>
<p>Ну і ёсць жа людзям ахвота?</p>
<p>Крыжам бы іх - каля плота,</p>
<p>Ды - трах!</p>
<p>Які тут страх?!</p>
<p>А ты маўчыш,</p>
<p>Цягнучы сам цяжкі крыж.</p>
<p>Крыжамі ўставілі поле,</p>
<p>Пад крыжамі - магілы.</p>
<p>Шлях класці да Волі</p>
<p>У людзей няма сілы.</p>
<p>- Эх, жыві як папала...</p>
<p>А для жыцця мала</p>
<p>Аднаго толькі хлеба.</p>
<p>Пагуляць бы, душу адвясці!..</p>
<p>Эх!.. пусці!!!</p>
<p>На ўсходзе зардзелася неба:</p>
<p>Нібы золата, падаюць косы...</p>
<p>На зямлі... агнявыя палосы, -</p>
<p>Дзень новы, новыя ночы,</p>
<p>Век новы: агню, дыму, попелу...</p>
<p>Будзе шмат каму горача,</p>
<p>Нам толькі цёпла,</p>
<p>Дармо што мы босыя!</p>
<p> </p>
<p><b>2</b></p>
<p> </p>
<p>- Пажар на Усходзе!</p>
<p>Таварышы, ур-р-ра!</p>
<p>- Што вы, шалёныя, годзе!</p>
<p>Што вам не шкода дабра?</p>
<p>Усё, што збіралі вякамі,</p>
<p>Сёння марнее ў агні...</p>
<p>- Маўчы! Мы цябе кулакамі,</p>
<p>Чуеш?! Ні-ні!</p>
<p>Цэрквы, палацы, харомы -</p>
<p>Памяць мінулага - з дымам!</p>
<p>Што не запалім мы - зломім!</p>
<p>Знізу наверх ўсё падымем!</p>
<p>Страшна вам? страшна?</p>
<p>Пажару агонь ломіць вочы?</p>
<p>Затое нам відна уночы...</p>
<p>Не ліце крыві - не пагасне.</p>
<p>Маліцеся, грэшныя, небу,</p>
<p>Рукі ўгору узняўшы,</p>
<p>Вас не паслухаюць хмары.</p>
<p>Таварышы!</p>
<p>Што нам трэба?</p>
<p>- Пажа-ары!</p>
<p> </p>
<p><b>3</b></p>
<p> </p>
<p>І пылае мур струхнелы,</p>
<p>Іскры скачуць па страсе.</p>
<p>Раптам вецер, вецер смелы,</p>
<p>Крыж чырвоны нам нясе.</p>
<p> </p>
<p>- Адным крыжам будзе болей, -</p>
<p>Шэпча змучаны народ...</p>
<p>На крыжы чытаюць «Воля».</p>
<p>- Братцы! Гляньце на Усход!</p>
<p> </p>
<p>То ж агонь, агонь збавення</p>
<p>Нам нясе Чырвоны Крыж.</p>
<p>- Братцы, песню вызвалення!</p>
<p>Люд гаротны, што маўчыш?</p>
<p> </p>
<p>Паняслася песня волі</p>
<p>Між лясоў густых, балот...</p>
<p>І аб лепшай вольнай долі</p>
<p>Стаў ля рэчкі пець чарот.</p>
<p> </p>
<p><b>4</b></p>
<p> </p>
<p>Крыжы... курганы на балоце...</p>
<p>Заросшыя дзёрнам магілы -</p>
<p>Ўсё ў вогненнай зноў пазалоце:</p>
<p>Бушуюць дзве страшныя сілы -</p>
<p> </p>
<p>Змагаюцца праца з багаццем:</p>
<p>Свет новы жыццё утварае.</p>
<p>Зышліся дзве моцныя раці,</p>
<p>І праўда няпраўду змагае.</p>
<p> </p>
<p>Глядзяць, пацяшаюцца людзі,</p>
<p>Зюзюкаюць бабы паціху:</p>
<p>- Цяпер мо і нам добра будзе?</p>
<p>Забудзем бяду ўсю і ліха!</p>
<p> </p>
<p>Баіцца наш пан-непаседа,</p>
<p>Нябось яго кончыцца песня!</p>
<p>- Не будзем больш мець дармаеда,</p>
<p>Да працы сам пойдзе, аж трэсне!</p>
<p> </p>
<p><b>5</b></p>
<p> </p>
<p>- Стойце, хлопцы! будзь на месцы!</p>
<p>Не кідайце на бяду...</p>
<p>- А казаў паганы ў Брэсце,</p>
<p>Што вайною не пайду...</p>
<p> </p>
<p>А цяпер - глядзі!.. Ну, дзіва?!</p>
<p>Пачакайце... як жа нас?</p>
<p>- К вам мы прыйдзем, прыйдзем жыва,</p>
<p>А цяпер мы: раз! - два!! - раз!!!</p>
<p> </p>
<p>Пры запаленых будынках</p>
<p>Чуем плач мы беднаты...</p>
<p>- Дзе ж цяпер шукаць прыпынку?</p>
<p>Ці даваць мо ла-та-ты?</p>
<p> </p>
<p>Пан з падпанкамі рагоча,</p>
<p>Гладзіць тоўсты свой жывот</p>
<p>І пад нос сабе бармоча:</p>
<p>- Йдзе Хвядот, але не тот!..</p>
<p> </p>
<p><b>6</b></p>
<p> </p>
<p>Над палямі Белай Русі</p>
<p>Стогне віхар-бура...</p>
<p>- Зноў прыйшлі дзянькі прымусу, -</p>
<p>Шэпча люд пануры.</p>
<p> </p>
<p>Арол чорны ўецца ў высі,</p>
<p>Крыллямі махае.</p>
<p>Над пахілымі крыжамі</p>
<p>Песню напявае;</p>
<p> </p>
<p>Чуе пах сваёй ахвяры,</p>
<p>Когці распраўляе,</p>
<p>Ўніз спусціцца - там пажары,</p>
<p>Дымам павявае.</p>
<p> </p>
<p>І змагацца стаў угоры</p>
<p>З бураю мяцежнай...</p>
<p>Рэжа крыллямі узоры</p>
<p>Ў небе чорна-снежным.</p>
<p> </p>
<p><b>7</b></p>
<p> </p>
<p>А на зямлі - даждаліся раю:</p>
<p>Старыя лады і манеры,</p>
<p>Ў пагонах ідуць афіцэры...</p>
<p>- Упакой раба Мікалая...</p>
<p>- Аляксея на многія лета...</p>
<p>Босыя кажуць:</p>
<p>- Што гэта?</p>
<p>З кукардай, акуляры на нос,</p>
<p>Чыноўнік па скверы гуляе...</p>
<p>У кішэні няма папярос, -</p>
<p>Мусіць, шмат зарабляе?</p>
<p>На Захараўскай вуліцы</p>
<p>Дзень як уздзене чорны халат,</p>
<p>Толькі песня чуваць блудніцы:</p>
<p>- Палюбі ты хоць трошкі, камрад!</p>
<p>А босыя ходзяць па попелу,</p>
<p>На Ўсход пазіраюць з надзеяй:</p>
<p>- Покуль што нам яшчэ цёпла,</p>
<p>Але мы вам ўспомнім,</p>
<p>Зладзеі!..</p>
<p> </p>
<p><b>8</b></p>
<p> </p>
<p>Бура страшная вырвала пер'я</p>
<p>Арлу чорнаму ў высі...</p>
<p>- Зямля! ах, зямля, цяпер я</p>
<p>Ўніз паляту - сцеражыся!..</p>
<p>І рэха адклікнулася: «Ах!..»</p>
<p>Буржуі крычаць: «Які страх!</p>
<p>Вось цяпер нам будзе скок...»</p>
<p>Дружна, роўна, крок у крок:</p>
<p>Ідуць чырвоныя палкі,</p>
<p>І чуваць напеў стары:</p>
<p>- Эх, сякі-такі,</p>
<p>Чорт вас пабяры!..</p>
<p>Босыя спаткалі іх:</p>
<p>Гоман, жарты, крык...</p>
<p>- Туды бег, назад прыехаў,</p>
<p>Бач ты, бальшавік!</p>
<p> </p>
<p><b>9</b></p>
<p> </p>
<p>Босым дарогу!</p>
<p>Поп, памаліўшыся богу,</p>
<p>З цэрквы ідзе па завулку:</p>
<p>- «О времена ныне...»</p>
<p>А ў разбітай вітрыне</p>
<p>Спекулянт шукае булку.</p>
<p>Чыноўнік казённай палаты</p>
<p>Скінуў парадны сурдут...</p>
<p>Бурчыць пад нос: «Праклятыя!</p>
<p>Зноў яны тут!»</p>
<p>Паны за граніцу</p>
<p>Давай бог ногі...</p>
<p>Гром... навальніца...</p>
<p>Б-о-с-ы-м д-а-р-о-г-у!..</p>
<p>Паўцякалі? Ну, так што ж!</p>
<p>На вогнішчы, басанож,</p>
<p>Пагуляем... Эх, глядзі!</p>
<p>Бедната ўся, выхадзі!</p>
<p>Ўчора там - а сёння тут...</p>
<p>Буржуазіі капут!</p>
<p>Зноў гуляем на балоце!</p>
<p>Ў войска, братцы, - па ахвоце...</p>
<p>Ухапіўшы сваю частку,</p>
<p>Расчынілі людзі пастку:</p>
<p>- Вой, вой, вой!</p>
<p>Будзе бой!..</p>
<p> </p>
<p><b>10</b></p>
<p> </p>
<p>Чырвоным завешаны вуліцы,</p>
<p>Вокны, балконы і плот,</p>
<p>Белы дом толькі журыцца:</p>
<p>Не йдуць туды на сход...</p>
<p>Чытаюць адны пацеры, -</p>
<p>У бога пытаюць, як быць?..</p>
<p>А босыя на сабранні</p>
<p>Пасылаюць к... мацеры...</p>
<p>Пану даволі служыць -</p>
<p>Вось наша заданне!</p>
<p>- А як жа?</p>
<p>Кім будзем звацца?</p>
<p>Як жа будзе вось гэта ды тое?</p>
<p>- Давайце ўсе разам змагацца,</p>
<p>Пакуль не знішчым старое!..</p>
<p>Замоўклі яны - ні слова.</p>
<p>Чакаюць другога адказу...</p>
<p>Толькі шэпчуць, стуліўшы галовы:</p>
<p>- Паслаў бог бальшавіцкую заразу.</p>
<p>Зноў мы безгалосыя,</p>
<p>І цярпі, як сабака шалёны:</p>
<p>Ўласць усю забралі босыя,</p>
<p>А іх тут - мільёны!</p>
<p> </p>
<p><b>11</b></p>
<p> </p>
<p>Не ціхне бура. Стогне лес...</p>
<p>На ўсе лады віхура свішча!..</p>
<p>Лясун стары к русалкам злез</p>
<p>Спраўляць над возерам ігрышча.</p>
<p> </p>
<p>Чырвоны колер ціхіх хваль...</p>
<p>У іх відаць адбітак неба,</p>
<p>І з тых краёў, дзе смерць і баль,</p>
<p>Руччы крывавыя шле глеба.</p>
<p> </p>
<p>Русалкі скачуць з лесуном.</p>
<p>Музыка грае - «бух ды бразь!».</p>
<p>І вось, хто спаў адвечным сном, -</p>
<p>Усплыў над возерам - «сам князь!».</p>
<p> </p>
<p>Не далі спаць. Вайна, агонь</p>
<p>Руйнуе ўсю яго краіну.</p>
<p>Пад ім стаяць не хоча конь.</p>
<p>І кліча князь сваю дружыну...</p>
<p> </p>
<p>Русалак рогат... Ночы ціш...</p>
<p>Пужаюць князя над вадою...</p>
<p>Адказ чуваць: «Чаго крычыш?</p>
<p>Твая дружына там, з табою».</p>
<p> </p>
<p>- А дзе паслухны мой народ?</p>
<p>Ён за мяне у бойцы ляжа!..</p>
<p>І чуе шум крывавых вод:</p>
<p>- Цяпер ён сам сабою княжыць!</p>
<p> </p>
<p>І злосна князь рвануў каня,</p>
<p>Падняў уверх пярэдні ногі, -</p>
<p>На ўсход зірнуў, дзе золак дня,</p>
<p>Дзе кроўю змочаны дарогі...</p>
<p> </p>
<p>Вось чуе раптам - «бух ды бразь!»</p>
<p>У саму поўнач ціхай ночы...</p>
<p>І зноў паплыў на дно наш князь,</p>
<p>Закрыўшы шлемам твар і вочы.</p>
<p> </p>
<p>Блакітна-белы князя цень</p>
<p>Заслаў ўсё возера туманам,</p>
<p>І ходзяць хвалі ноч і дзень,</p>
<p>Шумяць і вечарам і рана.</p>
<p> </p>
<p>Лясун, русалкі там рагочуць,</p>
<p>К сабе ўсіх маняць, кажуць: «Глянь!»</p>
<p>Ў вадзе чырвонай шмат хто хоча</p>
<p>Уночы бачыць князя здань.</p>
<p> </p>
<p><b>12</b></p>
<p> </p>
<p>На вогнішчы стала пячы.</p>
<p>На вуліцы вецер... бура...</p>
<p>- Трэба ўцячы,</p>
<p>Каб была цэлая скура.</p>
<p>- А мы, босыя, адступаем...</p>
<p>Не дадзім ахвотаю</p>
<p>Новай зямлі!</p>
<p>Таварышы, страляем!</p>
<p>Ротаю!..</p>
<p>               Плі!..</p>
<p>Разлягаецца грук.</p>
<p>Чорны жук</p>
<p>І павук</p>
<p>Сядзяць у падвале, слухаюць,</p>
<p>Баяцца выткнуць жывот,</p>
<p>Дзеці сабачыя!</p>
<p>Босыя патыліцы чухаюць,</p>
<p>Пазіраюць праз плот,</p>
<p>У кулак плачуць:</p>
<p>- Бач, нашы паўцякалі,</p>
<p>Куды дзявацца нам?</p>
<p>Зноў служыць панам</p>
<p>Мы прычакалі?..</p>
<p>Людзей мала на вуліцы.</p>
<p>Ноч прыйшла, горад - пустка,</p>
<p>Толькі новы крык чуецца:</p>
<p>«Пшэ-пу-устка!!!»</p>
<p> </p>
<p><b>13</b></p>
<p> </p>
<p>Застагналі вёскі і сёлы...</p>
<p>Брычка стаіць ля святлічкі.</p>
<p>А народ схаваўся ў касцёлы:</p>
<p>Моліцца, чытае кантычкі...</p>
<p>«Бэндзь, люд спанялы...»</p>
<p>На шапку «ожал бялы», -</p>
<p>Блішчаць гузікі, -</p>
<p>Чыноўнік зноў на скверы</p>
<p>Лушчыць гарбузікі,</p>
<p>Думае, якой ён веры?</p>
<p>- Ах, халеры!</p>
<p>Каб дастаць работу,</p>
<p>Пытаюць, хто ты?</p>
<p>А босым - холадна...</p>
<p>Абутым - голадна...</p>
<p>Жыць не ахвота.</p>
<p> </p>
<p><b>14</b></p>
<p> </p>
<p>Над балотамі дыміцца -</p>
<p>Згас агонь.</p>
<p>А па вогнішчы імчыцца</p>
<p>Белы конь.</p>
<p>Скача ўлева, скача ўправа -</p>
<p>Не стрымаць.</p>
<p>Захацеў улан на славу</p>
<p>Пагуляць.</p>
<p>Расступіся, свет, дарога -</p>
<p>Аднаму!</p>
<p>«За айчызну і за бога».</p>
<p>Што яму?!</p>
<p>Яго сіла, яго права,</p>
<p>Ёсць бізун...</p>
<p>Скача ўлева, скача ўправа</p>
<p>Конь-скакун.</p>
<p>Гэй, ляці, але дзяржыся,</p>
<p>Злы яздок,</p>
<p>Без пары не праваліся</p>
<p>У масток.</p>
<p>На вадзе ляжыць мост новы,</p>
<p>На агні.</p>
<p>Не праедзеш ты дубровы -</p>
<p>Пагані?!</p>
<p>Усхадзіўся лес шумлівы, -</p>
<p>Вые воўк.</p>
<p>Конь спаткнуўся палахлівы.</p>
<p>Стой, яздок!</p>
<p>На балоце і на полі</p>
<p>Зноў агні.</p>
<p>Не гуляць табе тут болей -</p>
<p>Павярні!</p>
<p> </p>
<p><b>15</b></p>
<p> </p>
<p>Вёскі і гарады</p>
<p>Дымам спавіты</p>
<p>   Днём.</p>
<p>Ўночы глянеш куды -</p>
<p>Неба абліта</p>
<p>   Агнём.</p>
<p>Слёзы... кроў на траве...</p>
<p>Як у магіле</p>
<p>   Спіш.</p>
<p>- Бач, чырвоны плыве</p>
<p>Па небасхілу</p>
<p>   Крыж.</p>
<p>Цёпла, і груганы</p>
<p>Ўсе на чужыне...</p>
<p>   Эх!</p>
<p>Чуеш гоман? Яны!</p>
<p>Леташні гіне</p>
<p>   Снег.</p>
<p>Нам не шкода: бяры</p>
<p>Стужы зімовай</p>
<p>   Цень.</p>
<p>Крыж! Ты стань на гары:</p>
<p>Радзі нам новы</p>
<p>   Дзень!</p>
<p> </p>
<p><b>16</b></p>
<p> </p>
<p>На вогнішчы басанож,</p>
<p>У руках вінтоўка, нож...</p>
<p> </p>
<p>Здабываць галодным славу:</p>
<p>«Даёш Варшаву?!»</p>
<p> </p>
<p>- Нам не трэба гарады:</p>
<p>Волі сцяг нясём туды,</p>
<p> </p>
<p>Іскры гонім мы пажару.</p>
<p>Смялей ударым!</p>
<p> </p>
<p>«Нам дарогу - уцякай!»</p>
<p>Чуваць крыкі: а-я-яй!..</p>
<p> </p>
<p>Бач, улан астатні едзе:</p>
<p>«Ах, цо то бэндзе?..»</p>
<p> </p>
<p>А чырвоныя ідуць,</p>
<p>Песні волі зноў пяюць,</p>
<p> </p>
<p>Адусюль бягуць к ім людзі:</p>
<p>- Нам цёпла будзе!</p>
<p> </p>
<p><b>17</b></p>
<p> </p>
<p>Замоўклі песні грознай сілы...</p>
<p>Адкуль прыйшлі? хто яны?</p>
<p>Што рвуць няволі кайданы</p>
<p>І сыплюць свежыя магілы?..</p>
<p> </p>
<p>Яны - байцы вялікай раці.</p>
<p>Іх хата там, дзе ёсць прастор.</p>
<p>Няволя, крыўда - вось іх маці!</p>
<p>Ідуць яны да сонца й зор.</p>
<p> </p>
<p>За імі йдзе, хто голы, босы,</p>
<p>Ў пакуце жыў хто цэлы век...</p>
<p>Дарогу чорны снег заносіць -</p>
<p>Загінуць можа чалавек.</p>
<p> </p>
<p>- Загінуць? Што ж! На той магіле,</p>
<p>Якая зможа прыгарнуць,</p>
<p>Вясною ранняй урадлівай</p>
<p>Прыгожа кветкі зацвітуць.</p>
<p> </p>
<p>Прывабіць колер іх чырвоны</p>
<p>Схіліць калені над пяском</p>
<p>Таго, хто шле цяпер праклёны</p>
<p>І вострыць меч на нас тайком.</p>
<p> </p>
<p>- Браты, за намі! Кінь маленне,</p>
<p>Хто праўдай жыць не даў зарок...</p>
<p>Смялей!.. Нас будуць біць каменнем.</p>
<p>Мы - нашых вольных дней Прарок.</p>
<p> </p>
<p><b>18</b></p>
<p> </p>
<p>Босыя ходзяць па вуліцы.</p>
<p>Тыдзень не елі стравы...</p>
<p>- Жыць будзем - нічога!</p>
<p>Буржуй за вугал туліцца,</p>
<p>Шэпча: «Дрэнныя іх справы...</p>
<p>Дзякуй богу!»</p>
<p>Хмары, дзе заход,</p>
<p>Падняліся...</p>
<p>- Што? зноў непагода?</p>
<p>- Вецер! - крычыць народ.</p>
<p>- Вецер, уздыміся!..</p>
<p>Вецер адказвае: «Згода!»</p>
<p>Хто слабы - дзяржыся.</p>
<p>...Хто рэжа,</p>
<p>Таму не балюча.</p>
<p>Балюча - каго рэжуць.</p>
<p>- Цяжка жыць ваюючы.</p>
<p>Зрабілі межы...</p>
<p>А вецер свішча, гудзе...</p>
<p>Сціхнуць не хоча.</p>
<p>- Гэй, хто там ідзе?</p>
<p>Сцягам белым махае?</p>
<p>Рагоча?!</p>
<p>Вецер, плюнь яму ў вочы!</p>
<p>- Пачакаю!..</p>
<p> </p>
<p><b>19</b></p>
<p> </p>
<p>Мы - дзеці краіны,</p>
<p>Дзе бура бушуе...</p>
<p>Мы на прадвечных руінах</p>
<p>Працы палац пабудуем,</p>
<p>Не любяць нас - босых,</p>
<p>Хто век быў абуты...</p>
<p>На нас узіраецца скоса,</p>
<p>Хто, як і мы, быў закуты...</p>
<p>І вы, хто гімны пеў гаротным,</p>
<p>Хто ў цемру слаў жыцця праменні, -</p>
<p>Ў руках трымаеце каменні</p>
<p>І нас пабілі бы ахвотна.</p>
<p>А можа, Чырвань Сонца Волі</p>
<p>Вам асляпіла раптам вочы...</p>
<p>А помніце, як вы кляліся</p>
<p>Братам, сялянам і рабочым,</p>
<p>Што вы не здрадзіце - ніколі?!</p>
<p>Пявун не прапяяў тры краты,</p>
<p>Вы - адракліся...</p>
<p>С у п а с т а т ы!!!</p>
<p>Без вас раць наша узрастае,</p>
<p>Рады шчыльнеюць, крэпне дух!</p>
<p>Вы чуйце! Песня не сціхае:</p>
<p>«Паўстань, хто з голаду век пух!..»</p>
<p> </p>
<p><b>20</b></p>
<p> </p>
<p>Бягуць яны... Іх рукі, ногі</p>
<p>Ў крыві... пякуцца на агні...</p>
<p>Куды бягуць яны дарогай,</p>
<p>Дзе страшна ехаць на кані?</p>
<p>Яны баяцца спатыкнуцца, -</p>
<p>Не ўсякі будзе верны конь...</p>
<p>Хутчэй каня яны нясуцца</p>
<p>З агню ў агонь і праз агонь...</p>
<p>Пакуты крыж чырвоным крыжам</p>
<p>Яны наважылі змагчы...</p>
<p>Што шаг - пабеда бліжай, бліжай,</p>
<p>Іграйце песню, трубачы!</p>
<p>Тру-ру-ру, тра-та-та!</p>
<p>Гэй, за намі, бедната!</p>
<p>На дарозе макрата...</p>
<p>Тру-ру-ру, тра-та-та!</p>
<p>Тухне вогнішча ў крыві, -</p>
<p>Песню іграйце: «дзін-дзі-ві!»</p>
<p>Каго зловіш - разарві,</p>
<p>Хто не наш - таго даві...</p>
<p>Босы хто - за намі ўслед,</p>
<p>Хто убогі, хто раздзет...</p>
<p>Гэй, за намі - ў новы свет!..</p>
<p>Цёпла там, і там прастор,</p>
<p>Небасхіл там повен зор...</p>
<p>Сонца тчэ жыцця узор!..</p>
<p>Там спачынеш, бедната...</p>
<p>Тру-ру-ру, тра-та-та!</p>
<p>Бягуць яны... Іх ловяць вочы</p>
<p>Золатасонечны прамень,</p>
<p>Які і родзіць з цемры ночы</p>
<p>Вялікай будучыні дзень...</p>
<p>Што шаг - пабеда бліжай, бліжай...</p>
<p>Штандар чырвоны на плячы...</p>
<p>Чым крыж цягнуць - лепш спаць пад</p>
<p>                                                     крыжам...</p>
<p>Іграйце песню, трубачы!!!</p>
<p> </p>
<p><i>1921</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>