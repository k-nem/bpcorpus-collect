<div class="container">
<div class="book-utils">
<div id="qrcode"></div>
<a href="/Michas_Carot/Pasla_bury_Skaz_staroha_dziaduli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1923 -->
<!-- HEADER_FIELD Edition: Чарот М. Збор твораў у 2 т. Т.2. Апавяданні, п'есы. - Мінск: Маст.літ., 1958. - 202 с. -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1958 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Пасля буры... (Сказ старога дзядулі) -->
<h2><a href="http://knihi.com/Michas_Carot/">Міхась Чарот</a></h2>
<h2>Пасля буры... (Сказ старога дзядулі)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Схлупіліся хмары ў паветры...</p>
<p>Стала душна...</p>
<p>Вось-вось, думаем, пачнецца бура... Гэтак і сталася...</p>
<p>За тры дні да адступу палякаў амаль уся наша вёска са ўсёю жывёлаю перабралася ў лес, на палянку балота, і там дажывала апошнія дні польскага панавання...</p>
<p>У вёсцы асталіся толькі старыя ды малыя дзеці, якія раз-пораз насілі весткі, а таксама і яду тым, хто пахаваўся...</p>
<p>Па вуліцах гайсалі на конях польскія афіцэры... Жаўнеры шарылі па хлявах і хатах, лавілі курэй, малых парасят, тут жа, на дварэ або на вуліцы, раскладалі вогнішча і варылі нарабаваную жывёлу...</p>
<p>Раптам перапалох...</p>
<p>На дарозе каля суседняй вёскі, вёрст за пяць, афіцэр убачыў цэлую грамаду людзей, якія, несучыся на конях, паднялі чорную хмару пылу...</p>
<p>— Бальшавікі! Бальшавікі! — закрычаў ён нечалавечым голасам, і ўсе жаўнеры, як адзін, хапіліся за стрэльбы...</p>
<p>Пачалася страляніна... Жаўнеры стралялі, хто куды папала, не ведаючы, дзе і з якога боку падыходзяць бальшавікі...</p>
<p>Гэта нас толькі радавала. Стралянінаю нас не напужаеш... Праз нашу вёску не раз ужо за часы гэтай калатніны ляталі кулі ды бомбы...</p>
<p>А вось што ідуць нашы — гэта зусім добра... Я ўскочыў у сваю хату...</p>
<p>— Баба! а, баба! — загукаў я на жонку: — Пячы бліны... госці ідуць...</p>
<p>— Ці ж можа быць? А божа літасцівы, дай жа ім сілы і адвагі, каб хутчэй гэтую погань пагналі ад нас!..</p>
<p>Але хутка ўсё заціхла, і пранесліся чуткі, што гэта не бальшавікі былі, а хлопцы на начлег ехалі ці з коньмі ў лес ад паноў уцякалі...</p>
<p>А назаўтра а гадзіне дзесятай раніцы і сапраўды пачалі паны даваць лататы, бо бальшавікі наступалі з усіх бакоў... А тут яшчэ нашы хлопцы нямаведама скуль падаставалі стрэльбы і давай жарыць панам: хто з лесу, хто з жыта, а хто і ў адкрытую...</p>
<p>Наўкола, як можна было акінуць вокам, відаць быў толькі дым ды агонь...</p>
<p>Гэта гарэлі вёскі і масты, падпаленыя панамі, каб, напэўна, затрымаць наступ Чырвонай Арміі.</p>
<p>Пазіраем мы з-за вуглоў на вуліцу, ажно — на табе ліха!.. У польскай вопратцы бягуць па вуліцы нашы хлопцы... Мы ўсе ўголас...</p>
<p>— Ды што вы, пашалелі,— гукаем ім,— прадаліся... На свайго брата пайшлі...</p>
<p>— Не бойцеся,— крычаць яны рагочучы,— гэта мы панам даём па пятах...</p>
<p>— Гэта паўстанцы,— чуліся галасы.</p>
<p>Мы смялей пачалі вылязаць адусюль.</p>
<p>Страляніна, гоман і грукатня пачалі аддаляцца...</p>
<p>Прайшло паўгадзіны поўнага зацішша...</p>
<p>— Урр-ра! — пранесліся ў канцы вёскі галасы...</p>
<p>Мы ўсе на вуліцы...</p>
<p>— Нашы! Нашы!..</p>
<p>Загарэлыя, запыленыя, але бадзёрыя і вясёлыя, як адзін, праходзілі чырвонаармейцы...</p>
<p>Апошняе пачалі мы выносіць, каб падмацаваць сілы нашых збавіцеляў... Выносім сала, хлеб, страву... Не бяруць чырвонаармейцы.</p>
<p>— Нам забаронена дарма браць — плаціць павінны...</p>
<p>Мы проста прасілі іх, каб яны хоць трохі пажывіліся чым-колечы.</p>
<p>— Зусім інакшымі сталі,— кажу я сваёй бабе, якая напякла міску бліноў і выйшла частаваць гасцей,— памятаеш, апошні раз як былі перад польскім панаваннем і сілком калі-нікалі бралі... А цяпер...</p>
<p>Было ўжо поўдня.</p>
<p>Цэлы абоз нашых уцекачоў цягнуўся ў вёску з лесу... Гналі кароў, авец, свіней...</p>
<p>Вечарам чырвонаармейцы склікалі мітынг.</p>
<p>Толькі позняя ноч улажыла ўсіх спаць...</p>
<p>Адно вартаўнікі хадзілі па вуліцы ды бесперастанна трашчалі трашчоткамі... Па канцах жа вёскі стаялі каравульныя чырвонаармейцы.</p>
<p> </p>
<p> </p>
<p>* * *</p>
<p>Вось і жывём мы цяпер па-новаму ды па-вольнаму.</p>
<p>Успомніш мінулае — проста не верыцца. Нібы то сон, а не праўда была. Хто толькі не павандраваў па нашай зямліцы, хто крыві не пасмактаў нашай...</p>
<p>Чаго не прыйшлося перанесці і маёй старой спіне...</p>
<p>Закрыеш вочы ды зірнеш у мінулае, перанясешся на некалькі гадоў назад... Уся жыццёвая бура, як на далоні...</p>
<p>І што першым заўсёды кідаецца ў вочы — гэта шапка з чырвонаю звяздою... Каб не гэта шапка, здаецца, так бы і віселі вечныя хмары над нашымі загонамі, так бы і жылі мы ў духаце, якая не сёння, дык заўтра атруціла б усё паветра...</p>
<p>Часам і цяжка бывае... Няма таго, няма сяго. Але чуеш сябе гэтак вольна і бадзёра, што каб пад маё старое цела ды хто падставіў новыя, здаровыя ногі, сам бы ўзяў стрэльбу, адзеў бы шапку з чырвонаю звяздою, ды туды, на захад, дзе гэтак густа сабраліся хмары... Хочацца, каб там гэта бура пранеслася...</p>
<p>Мне думаецца, што хутка і там з’явіцца гэта чароўная шапка з чырвонаю звяздою. Нешта хмурна заўсёды ў тым баку, куды кожны дзень сонца заплывае...</p>
<p>Мне вось, часам, здаецца, калі я думкамі аблятаю ўвесь свет, што нават сонца, вось гэта самае, што ў нас гарыць і свеціць, як толькі туды, на тыя абшары спаўзае, зараз жа перастае блішчаць... Не можа яно там сеяць свае залатыя праменні...</p>
<p>А без сонечнага цяпла і свету няма жыцця...</p>
<p> </p>
<p>* * *</p>
<p>Яго старыя прышчураныя вочы з-пад сівых густых броваў пазіралі ўдаль на захад... Здавалася, што ён хоча рынуцца туды, адзеўшы на сваю белую галаву шапку з чырвонаю звяздою...</p>
<p>Успаміны буры, здавалася, маладзілі яго на шмат гадоў і ўздымалі ў ім дух нейкага несвядомага пратэсту...</p>
<p>На твары гэтага старэнькага дзеда з’явілася ніколі не бачаная мною ўсмешка...</p>
<p>— Крылляў! Крылляў яму! — хацелася мне закрычаць моцным голасам...</p>
<p>Я быў нібы зачарованы і не мог свайго погляду адарваць ад гэтага старога целам, але маладога духам героя-дзядулі...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>