<div class="container">
<div class="book-utils">
<div id="qrcode"></div>
<a href="/Janka_Kupala/Sprasonnia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 10.09.1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Спрасоння -->
<h2><a href="http://knihi.com/Janka_Kupala/">Янка Купала</a></h2>
<h2>Спрасоння</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>...Не! досыць, досыць! трудна далей</p>
<p>Цярпець, ціхія слёзы ліць!</p>
<p>Нічога мне, ой не, не далі,</p>
<p>А ўзялі ўсё, чым мог бы жыць.</p>
<p> </p>
<p>Нявольнік, кланяцца век трэба</p>
<p>Людзям; век з потам кроў цячэ,</p>
<p>Няма патолі і ад неба:</p>
<p>То студзе, то спекай пячэ.</p>
<p> </p>
<p>Пярун у хатку б’е крывую,</p>
<p>Пасевы нішчыць суш і град,</p>
<p>Авечку воўк задраў старую,</p>
<p>Скрыпіць нямазан панарад.</p>
<p> </p>
<p>Худзее жонка ў слёзах, працы,</p>
<p>Трасе дзюравым каптаном...</p>
<p>Гэй, ты, што песцішся ў палацы,</p>
<p>Меў ж літасць над маім жыццём?!</p>
<p> </p>
<p>Я сам... мне ногі гное лапаць,</p>
<p>Аборы ўелісь да крыві...</p>
<p>О, кроў! калі ж ты кінеш капаць?</p>
<p>О, доля, раны зажыві!</p>
<p> </p>
<p>Грызецца зрэбная кашуля,</p>
<p>З сярмяжкай трудна пагадзіць,—</p>
<p>Зімой ад сцюжы не атуле,</p>
<p>А ўлетку горача хадзіць.</p>
<p> </p>
<p>Аблазяць спрэўшыя ад поту</p>
<p>Пад шапкай дрэннай валасы,</p>
<p>Нажыў удушша і ламоту</p>
<p>Ад тапара, сахі й касы.</p>
<p> </p>
<p>На ўгры пабіў мазоль мне рукі,</p>
<p>Век цэлы пыл за акрыццё...</p>
<p>О, колькі гора, колькі мукі</p>
<p>Нясеш, паганае жыццё!</p>
<p> </p>
<p>Ніхто й пацех мне не гавора</p>
<p>За долю горкую маю,</p>
<p>Нясецца толькі рэха з бору,</p>
<p>Як песню скрозь слёзы пяю.</p>
<p> </p>
<p>Гэй, растлумач, выроддзе ўражжа,</p>
<p>Трутні, зладзеі пчольных прац!</p>
<p>Чаму, дзе труд крывавы ляжа,</p>
<p>Цвіце загон, стаіць палац?</p>
<p> </p>
<p>Чаму я сею, а другія</p>
<p>З сяўбы маёй збіраюць плён?</p>
<p>...О, досыць, досыць! сэрца ные,</p>
<p>Грыміць пагудкі новай звон.</p>
<p> </p>
<p>Чакаў і днём, чакаў і ночай,</p>
<p>І ўжо абрыдала чакаць,</p>
<p>Ўстаю, іду, куды йдуць вочы,</p>
<p>За крыўды плату адшукаць.</p>
<p> </p>
<p>10 верасня 1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>