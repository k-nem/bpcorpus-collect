<div class="container">
<div class="book-utils">
<div id="qrcode"></div>
<a href="/Janka_Kupala/Kali_casam_tabie_serca_nyje,_balic.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1919] -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Калі часам табе сэрца ные, баліць..." -->
<h2><a href="http://knihi.com/Janka_Kupala/">Янка Купала</a></h2>
<h2>"Калі часам табе сэрца ные, баліць..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Калі часам табе сэрца ные, баліць</p>
<p>І захочаш свой боль прад кім выліць ў жальбе,</p>
<p>Дык вось, брат малады, я тут раду падам,</p>
<p>Да каго бы ў той час ды звярнуцца табе...</p>
<p> </p>
<p>Сярод поля — ці дзе там — над быстрай ракой</p>
<p>Сабе камень вялікі халодны знайдзі</p>
<p>І гарачай сваёй маладой галавой</p>
<p>З сэрцам змучаным ты да яго прыпадзі.</p>
<p> </p>
<p>І усё ты яму шчыра, смела кажы,</p>
<p>Падзяліся усім сваім болем-жудой,</p>
<p>Ўсю балесць свайго сэрца прад ім ты злажы</p>
<p>І пры гэтым скрапі брыльянцістай слязой.</p>
<p> </p>
<p>Ад гарачай слязы камень стане цяплець,</p>
<p>Ў лучах сонца адсвецяцца слёзы твае;</p>
<p>Пад іх водбліск ў душы ураз стане святлець,</p>
<p>Уся сумнасць жуды адхлыне ад яе.</p>
<p> </p>
<p>І адыдзеш ты з лёгкай, спакойнай душой...</p>
<p>Смела!.. Камень не высмее болю твайго...</p>
<p>А ўспануе нядоля ізноў над табой —</p>
<p>Да наверніка смела вярніся свайго.</p>
<p> </p>
<p>Да людзей?.. О, ніколі не йдзі да людзей,</p>
<p>Бо не змогуць яны тваіх слёз зразумець;</p>
<p>Ад халодных каменняў іх сэрцы цвярдзей,—</p>
<p>Ні слязой, ні жальбой іх табе не сагрэць!</p>
<p> </p>
<p>[1919]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>