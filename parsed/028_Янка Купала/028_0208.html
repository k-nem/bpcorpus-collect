<div class="container">
<div class="book-utils">
<div id="qrcode"></div>
<a href="/Janka_Kupala/Hutarka_ab_kiepskaj_haspadyni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гутарка аб кепскай гаспадыні -->
<h2><a href="http://knihi.com/Janka_Kupala/">Янка Купала</a></h2>
<h2>Гутарка аб кепскай гаспадыні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З кепскай гаспадыняй</p>
<p>Кепска жыць, вядома,—</p>
<p>Ані з ёю ў людзі,</p>
<p>Ані з ёю дома.</p>
<p> </p>
<p>Не жыццё, а мука,</p>
<p>Хоць скачы ты жабай,</p>
<p>Калі ды не ўдасца</p>
<p>Табе твая баба.</p>
<p> </p>
<p>Чалавек спакойны</p>
<p>Я па сваім складу,</p>
<p>Але ж не стрываеш,</p>
<p>Як няма дзе ладу.</p>
<p> </p>
<p>Нават пабажуся,</p>
<p>Што ў ніякім чыне</p>
<p>Не крану і пальцам</p>
<p>Добрай гаспадыні.</p>
<p> </p>
<p>Але ўжо аб кепскай</p>
<p>Аніяк не змоўчу,</p>
<p>Хоць мо і дастану —</p>
<p>Ў вочы ці за вочы.</p>
<p> </p>
<p>Вось яна у хаце,</p>
<p>Гаспадыня наша,</p>
<p>Выглядам, хадзьбою</p>
<p>Нават пеўня страша.</p>
<p> </p>
<p>Як зірнуць, здаецца,</p>
<p>Не брыдкая з твару,—</p>
<p>І той стан, як трэба,</p>
<p>І ў грудзях шмат жару.</p>
<p> </p>
<p>Але як там далей</p>
<p>Так і гэтак глянеш,—</p>
<p>Нікне ўся павабнасць,</p>
<p>Любіць перастанеш.</p>
<p> </p>
<p>Вось пачнем мы знізу,</p>
<p>Па сваёй прастоце,—</p>
<p>Ногі за калена</p>
<p>У гразі, ў балоце.</p>
<p> </p>
<p>А калі абута,</p>
<p>Каб не секлі блохі,</p>
<p>З лытак без падвязак</p>
<p>З’ехалі панчохі.</p>
<p> </p>
<p>Перад у спадніцы</p>
<p>Ўвесь зафлюндран з долу,</p>
<p>Цыцалямі ззаду</p>
<p>Цягнуцца брынзолы.</p>
<p> </p>
<p>Чуць ліпіць на целе</p>
<p>З вузлоў паясніца,</p>
<p>Ажно кожнай хвілі</p>
<p>Валіцца спадніца.</p>
<p> </p>
<p>А кафтан надзене —</p>
<p>Плямы ад заціркі,</p>
<p>Дзіркі ў кожным локці</p>
<p>І на грудзях дзіркі.</p>
<p> </p>
<p>Гэтак і кашулю</p>
<p>Бачыш ты адкрыта,</p>
<p>І яна ўся ў дзірках</p>
<p>Ды дзён сто не мыта.</p>
<p> </p>
<p>Валасы страхою,</p>
<p>Ў валасах, як маку...</p>
<p>Век, знаць, не часаны,</p>
<p>Косаў ані знаку.</p>
<p> </p>
<p>Глянь цяпер у хату</p>
<p>Гэтай гаспадыні,</p>
<p>Хто жыве — не ўцяміш —</p>
<p>Ці людзі, ці свінні.</p>
<p> </p>
<p>Па кутках і столі</p>
<p>Павуціння густа,</p>
<p>Гразі на падлозе —</p>
<p>Ў паўаршына луста.</p>
<p> </p>
<p>Збіта, як стог сена,</p>
<p>Ў качарэжнік смецце,—</p>
<p>Вон не выкідана,</p>
<p>Мабыць, з тагалецця.</p>
<p> </p>
<p>Пад нагамі венік,</p>
<p>Чапяла ў запеччы,</p>
<p>За парогам вілкі,</p>
<p>А ўсё недарэчы.</p>
<p> </p>
<p>Кіснуць не памыты</p>
<p>Ў лыжачніку лыжкі,</p>
<p>Дзе папала — ў нелад</p>
<p>Саганы і міскі.</p>
<p> </p>
<p>На стале абрус той,</p>
<p>Як у бот ануча,</p>
<p>Не пасцель на ложку,</p>
<p>А так — рызаў куча.</p>
<p> </p>
<p>А пад ложкам важна</p>
<p>Хлеў цялё зрабіла,</p>
<p>Парасяты тут жа,—</p>
<p>Проста глянуць міла.</p>
<p> </p>
<p>Пад сталом скавыча,</p>
<p>Як бы чаго плакаў,</p>
<p>З апараным бокам</p>
<p>Галодны сабака.</p>
<p> </p>
<p>З перабітым задам</p>
<p>Кот начынне ліжа,</p>
<p>Побач з ім і певень</p>
<p>Хлеб у дзюбу ніжа.</p>
<p> </p>
<p>Дзеці пустапасам</p>
<p>Лазяць сабе самі,</p>
<p>Па вушы ў балоце,</p>
<p>З голымі пупамі.</p>
<p> </p>
<p>Пад паўдня устала</p>
<p>Гэта гаспадыня,</p>
<p>Працірае вочы,</p>
<p>А сон і не гіне.</p>
<p> </p>
<p>Засланку адклала,</p>
<p>Пашчапала смолку,</p>
<p>Дроваў за чалеснік</p>
<p>Кінула без толку.</p>
<p> </p>
<p>Неяк падпаліла</p>
<p>Ў печы гэтак дровы,</p>
<p>Аж паплыў на хату</p>
<p>Пах смалы яловай.</p>
<p> </p>
<p>Гаршкі паўстаўляла</p>
<p>І так варыць, варыць;</p>
<p>Каб хаця ўдалося,—</p>
<p>Ціха, сонна марыць.</p>
<p> </p>
<p>Але, як заўсёды,</p>
<p>Не судзіла доля:</p>
<p>Як чэмер — капуста,</p>
<p>Зацірка — без солі.</p>
<p> </p>
<p>Прыцягнула дзежку</p>
<p>З рошчынай на лаву,—</p>
<p>Ўкісла ці не ўкісла —</p>
<p>Не яе тут справа.</p>
<p> </p>
<p>Рук не закасаўшы,</p>
<p>Нават не памыўшы,</p>
<p>Месіць цеста, месіць,</p>
<p>А пот лье, як з мышы.</p>
<p> </p>
<p>Потым гэта цеста</p>
<p>З вялікай бядою</p>
<p>Пасадзіла ў печку —</p>
<p>Сядзі на здароўе!</p>
<p> </p>
<p>У каго закалец</p>
<p>Усяго на палец,</p>
<p>Па яе ж законе —</p>
<p>На ўсе дзве далоні.</p>
<p> </p>
<p>А пайшла карову</p>
<p>Падаіць да хлева,</p>
<p>Вымя не памыла,</p>
<p>Доіць права-лева.</p>
<p> </p>
<p>Цягне цыцку, цягне,</p>
<p>Малако цурыцца —</p>
<p>Болей за даёнку</p>
<p>Або на спадніцу.</p>
<p> </p>
<p>Потым сабе села</p>
<p>З прасніцай на зэдлі,—</p>
<p>Што пацягне нітку —</p>
<p>Рвецца ад кудзелі.</p>
<p> </p>
<p>Так і гэтак тыцне</p>
<p>Ды кляне уголас,</p>
<p>Нітка ж то як палец,</p>
<p>То цяней за волас.</p>
<p> </p>
<p>Спрала, насукала</p>
<p>Пачынак за тыдзень,</p>
<p>Дый той змарнаваўся:</p>
<p>Зблытаў, мабыць, злыдзень.</p>
<p> </p>
<p>Але ж нейк за зімку</p>
<p>Са сцяну напрала —</p>
<p>Кужаль ды на зрэб’е</p>
<p>Перамеркавала.</p>
<p> </p>
<p>Удалося з часам</p>
<p>І паставіць кросны;</p>
<p>З пядзю за дзень вытча,</p>
<p>А болей дык млосна.</p>
<p> </p>
<p>Выткаўшы, бяліла,</p>
<p>Але так — на сціркі,</p>
<p>Пашто бяліць надта,</p>
<p>І так будуць дзіркі.</p>
<p> </p>
<p>Ну, а пойдзе ў грады,—</p>
<p>Поліць, як з пахмелля:</p>
<p>Вырве бурак, моркву,</p>
<p>А пакіне зелле.</p>
<p> </p>
<p>У жніво таксама</p>
<p>Ўсё йдзе не па мыслі,</p>
<p>Як бы падстаўляе</p>
<p>Хто нагу сумысле.</p>
<p> </p>
<p>Чуць сярпом ківае,</p>
<p>Праклінае гоні,</p>
<p>Вышай за калена</p>
<p>Вырасла іржонне.</p>
<p> </p>
<p>А сноп калі звяжа —</p>
<p>Як пабэрсаў нехта:</p>
<p>Ніяк не згадаеш,</p>
<p>Дзе камель, дзе верх той.</p>
<p> </p>
<p>Гэтак яна ў працы,</p>
<p>Гэтак яна ў хаце,</p>
<p>З языком затое</p>
<p>Не раўня нам, браце.</p>
<p> </p>
<p>Ой, на гэту справу</p>
<p>Не гультай, не зломак,</p>
<p>І прыйсці да слова</p>
<p>Век не дасць нікому.</p>
<p> </p>
<p>А як створыць плёткі,—</p>
<p>Ўсіх пасварыць зводна:</p>
<p>З роднай жонкай — мужа,</p>
<p>Брата — з сястрой роднай.</p>
<p>................................................</p>
<p>Гэткіх гаспадыняў</p>
<p>Няма ў Беларусі,</p>
<p>Дык даруйце, цёткі,</p>
<p>Што крыху пахлусіў.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>