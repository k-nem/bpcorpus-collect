<div class="container">
<div class="book-utils">
<div id="qrcode"></div>
<a href="/Janka_Kupala/Ab_muzyckaj_doli_skrypka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1907-1912] -->
<!-- HEADER_FIELD FilenameSuffix: skrypka -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Notice: Дайце скрыпку мне маю... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Аб мужыцкай долі -->
<h2><a href="http://knihi.com/Janka_Kupala/">Янка Купала</a></h2>
<h2>Аб мужыцкай долі</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Дайце скрыпку мне маю.</p>
<p>Дайце мне мой смык!</p>
<p>Я зайграю, запяю,</p>
<p>Як жыве мужык.</p>
<p>Глянь: вялікае сяло —</p>
<p>Ветрам хоць развей,</p>
<p>Завяло ж там, завяло</p>
<p>Бяздолле людзей!</p>
<p>Бачыш, быццам чалавек,</p>
<p>Векам малады:</p>
<p>Слёзы лезуць з-пад павек,</p>
<p>Гнецца ад бяды.</p>
<p>Сіла згублена ў палях,</p>
<p>Сышла ні за грош,</p>
<p>Дыхавіца у грудзях,</p>
<p>У каленях дрож.</p>
<p>Колькі слава і рука</p>
<p>За жыццё цярпіць!</p>
<p>Адно доля бедака</p>
<p>Сном вячыстым спіць.</p>
<p>За ўсю працу, за ўвесь труд,</p>
<p>Звярнуцца к каму?</p>
<p>Камень голы там і тут</p>
<p>Платаю яму.</p>
<p>Летам выаздабе ў пот</p>
<p>Мачыху-зямлю,—</p>
<p>Увосень схопіць недарод</p>
<p>За работу ўсю.</p>
<p>Зімой — холадам з сям’ёй</p>
<p>Воўкам завядзе,</p>
<p>На паліцу зуб вясной</p>
<p>З голаду кладзе.</p>
<p>Так ідзе за годам год,</p>
<p>І не паглядзіш —</p>
<p>Ачапіў Мікіту звод,</p>
<p>Лёг пад белы крыж.</p>
<p> </p>
<h3><a id="chapter2"></a>2</h3>
<p>Кепска жыці! дый што зробіш?</p>
<p>Цярпець мусіш як-нібудзь,</p>
<p>Грош заробіш, два праробіш,</p>
<p>Кроў, пот, слёзы век цякуць.</p>
<p> </p>
<p>Няма ботаў — лапці носіш,</p>
<p>Абы толькі стала лык;</p>
<p>Штось украдзеш, штось заробіш,</p>
<p>Вось і сыт я, гад, мужык.</p>
<p> </p>
<p>Ў тры пагібелі гну спіну</p>
<p>Перад тым, хто ссе мой пот;</p>
<p>Скажаш праўду — як скаціну,</p>
<p>Цябе злаюць на ўвесь род.</p>
<p> </p>
<p>Цэлы век без перарыву</p>
<p>Гараваў, ракой пот цёк,</p>
<p>І вось — дайцеся ўсе дзіву —</p>
<p>Я ад беднасці не ўцёк.</p>
<p> </p>
<p>Голы, босы хадзіў дзіцем,—</p>
<p>Цяпер стар, і ўсё ж не ўскрос:</p>
<p>Паглядзіце, пасудзіце —</p>
<p>Я таксама гол і бос.</p>
<p> </p>
<p>Скора з чэрвямі сам-насам</p>
<p>Смерць папрэ жыць бедака,</p>
<p>Вы ж ці глянулі хто часам</p>
<p>На магілу мужыка?</p>
<p> </p>
<p>Варта глянуць: крыж яловы</p>
<p>Пахіліўся, мохам зрос;</p>
<p>Насып, знаць, калісь дзярновы,</p>
<p>Дажджавы ручай разнёс.</p>
<p> </p>
<p>Замест ружаў, геаргіняў —</p>
<p>Крапіва, лаза, палын,</p>
<p>А пад імі ў дамавіне</p>
<p>Ляжу я — нядолі сын.</p>
<p> </p>
<p>Спачываю, пазабыты</p>
<p>І чужымі, і сваймі...</p>
<p>О, цяпер адзет і сыты!</p>
<p>Жыў з зямлі і спі ў зямлі.</p>
<p> </p>
<p>Над мной восенню слатлівай</p>
<p>Ды зімоваю парой</p>
<p>Гудзіць вецер жаласліва</p>
<p>Песняй гораснай такой.</p>
<p> </p>
<p>Вецер свішча, вецер стогне,</p>
<p>Жальбы шле ў выцці дзіком,—</p>
<p>Можа, сэрца чыё дрогне</p>
<p>І ўздыхне над мужыком.</p>
<p> </p>
<p> </p>
<h3><a id="chapter3"></a>3</h3>
<p>Сагнуўшы плечы ў крук,</p>
<p>Араў зямлю Паўлюк,</p>
<p>Як чорны вол варочаў,</p>
<p>А з дня ў дзень, з году ў год</p>
<p>За плот шоў ўвесь прыплод,</p>
<p>Сам днём блудзіў, як ночай.</p>
<p> </p>
<p>Так выйшла ўся моц з жыл,—</p>
<p>Араць не стала сіл,</p>
<p>Настаў канец дакукі...</p>
<p>З касою смерць прыйшла,</p>
<p>З сабой весць прынясла:</p>
<p>Пара складаці рукі!</p>
<p> </p>
<p>Ўзяў шлюб з зямлёй Паўлюк,</p>
<p>Не гне ўжо плечы ў крук,</p>
<p>Быллём не чэзне болей.</p>
<p>Памёр і не спазнаў,</p>
<p>Што на чужых араў</p>
<p>Ўвесь век чужое поле.</p>
<p> </p>
<h3><a id="chapter4"></a>4</h3>
<p>За сахой, бараной,</p>
<p>За сярпом і касой</p>
<p>З дня на дзень, з году ў год</p>
<p>Слёзы, пот лье народ,</p>
<p>А за гэта за ўсё</p>
<p>Што ж здабыў за жыццё?</p>
<p> </p>
<p>Гэй, го-го! Гэй, го-го!</p>
<p>Мы жывём і пяём,</p>
<p>Хлеб наш людзі ядуць,</p>
<p>Мы ж мякіну жуём!..</p>
<p> </p>
<p>З тапаром і пілой</p>
<p>Маразянай зімой</p>
<p>З дня на дзень, з году ў год</p>
<p>Шуркі ставіць народ,</p>
<p>А за гэта за ўсё</p>
<p>Што ж здабыў за жыццё?</p>
<p> </p>
<p>Гэй, го-го! Гэй, го-го!</p>
<p>Мы жывём і пяём,</p>
<p>Аграваем другіх,</p>
<p>Самі холад клянём!..</p>
<p> </p>
<p>На палац, на пакой</p>
<p>На спіне на худой</p>
<p>З дня на дзень, з году ў год</p>
<p>Бэлькі носіць народ,</p>
<p>А за гэта за ўсё</p>
<p>Што здабыў за жыццё?</p>
<p> </p>
<p>Гэй, го-го! Гэй, го-го!</p>
<p>Мы жывём і пяём,</p>
<p>Дамы ставім людзям,</p>
<p>Самі мром пад вуглом!..</p>
<p> </p>
<p> </p>
<h3><a id="chapter5"></a>5</h3>
<p>Як выйду за хату</p>
<p>На траву-лагі,</p>
<p>А што ж касіць буду,</p>
<p>Божа дарагі?</p>
<p> </p>
<p>Ой, лю-лі, лю-лі,</p>
<p>Што ж буду касіць?..</p>
<p> </p>
<p>Туды-сюды, сям-там —</p>
<p>Смех казаці людзям:</p>
<p>Сівец, аер, куп’ё —</p>
<p>Вось і ўсё, вось і ўсё!</p>
<p> </p>
<p>*</p>
<p>Як выйду за хату,</p>
<p>Дзе дабро — шнурок,</p>
<p>А што буду жаць я,</p>
<p>Збіраць, везці ў ток?</p>
<p> </p>
<p>Ой, лю-лі, лю-лі,</p>
<p>Што ж буду збіраць?</p>
<p> </p>
<p>Туды-сюды, сям-там —</p>
<p>Смех казаці людзям:</p>
<p>Мятлу, гірсу, званец,—</p>
<p>Вось і ўсё, і канец!</p>
<p> </p>
<p> </p>
<p>*</p>
<p>Як выйду за хату,—</p>
<p>Бор шуміць, пяе...</p>
<p>А што ж буду сеч я,</p>
<p>Дзе хвойкі мае?</p>
<p> </p>
<p>Ой, лю-лі, лю-лі,</p>
<p>Дзе дровы, бярно?</p>
<p> </p>
<p>Туды-сюды, сям-там —</p>
<p>Смех казаці людзям:</p>
<p>Лаза, корчык, гніллё,—</p>
<p>Вось і ўсё, вось і ўсё!</p>
<p> </p>
<p> </p>
<p>*</p>
<p>Як выйду за хату,—</p>
<p>Дарога ідзе,</p>
<p>А куды ж, кудою</p>
<p>Мяне павядзе?</p>
<p> </p>
<p>Ой, лю-лі, лю-лі,</p>
<p>Куды ж завядзе?</p>
<p> </p>
<p>Туды-сюды, сям-там —</p>
<p>Смех казаці людзям:</p>
<p>У астрог, у карчму,—</p>
<p>Вось і ўсё усяму!..</p>
<p> </p>
<p> </p>
<h3><a id="chapter6"></a>6</h3>
<p>Эх, дзяцюк, хама ўнук,</p>
<p>Сын бяды і працы,</p>
<p>Чаго прэш, як сляпы,</p>
<p>Ў панскія палацы?</p>
<p> </p>
<p>Ці там сват, ці камрад,</p>
<p>Ці брат, ці сястрычка?</p>
<p>Ці цябе вабіць там</p>
<p>Панна-белалічка?</p>
<p> </p>
<p>Ці табе па арбе,</p>
<p>Трудах, потам злітых,</p>
<p>Весялей, шчаслівей</p>
<p>Між паноў, між сытых?</p>
<p> </p>
<p>А мо дзе на куце</p>
<p>Разам там саджаюць</p>
<p>І віном дарагім</p>
<p>Частуюць, прымаюць?..</p>
<p> </p>
<p>Эх, Арцём! не твой дом —</p>
<p>Панскія парогі,</p>
<p>Не твае там дружкі,</p>
<p>Мой ты браце ўбогі.</p>
<p> </p>
<p>Бач, стаіш і дрыжыш</p>
<p>З шапкаю ў парозе —</p>
<p>Вось якраз, як зімой</p>
<p>З дрэвам на марозе.</p>
<p> </p>
<p>А во, глянь, лепей стань,</p>
<p>Кланяйся здалёку:</p>
<p>К табе аж пад парог</p>
<p>Нясе чарку лёкай.</p>
<p> </p>
<p>Трэба піць, закусіць</p>
<p>Недаежай панскай,</p>
<p>У руку цмакануць</p>
<p>За прывет, за ласку.</p>
<p> </p>
<p>А вунь, дзе панна йдзе,—</p>
<p>Якія, ах, шаты!</p>
<p>Што глядзіш? — у яе</p>
<p>Ёсць паніч багаты.</p>
<p> </p>
<p>Як там ёсць, ты ўсё ж госць,</p>
<p>Думай і аб хаце...</p>
<p>Вось, сабак дворных дзе</p>
<p>Не спаткай, мой браце.</p>
<p> </p>
<p>Ну, пайшоў ты дамоў</p>
<p>Нязваны, нясланы,</p>
<p>Са слязой пад брывой,</p>
<p>Нясыты, няп’яны.</p>
<p> </p>
<p>Знаць, не так, небарак,</p>
<p>Думаў разгасціцца:</p>
<p>За сталом з багачом</p>
<p>Піці, весяліцца.</p>
<p> </p>
<p>Што ж рабіць? трэба жыць...</p>
<p>Слухай долі-маткі</p>
<p>І панам не хлюсці,</p>
<p>Пільнуй сваёй хаткі.</p>
<p> </p>
<p>Цемнаце, беднаце</p>
<p>Палац не стаўляўся:</p>
<p>Не такі ў ім народ,</p>
<p>Каб на рэчы знаўся.</p>
<p> </p>
<p>Вер, не вер, як не мер,</p>
<p>Мой гаротны браце,—</p>
<p>Дзе радзіўся, дзе ўзрос,—</p>
<p>Трэба і ўміраці.</p>
<p> </p>
<h3><a id="chapter7"></a>7</h3>
<p>Сажань шырынёю</p>
<p>Надзельны шнурок...</p>
<p>Пустыня, без гною,</p>
<p>Каменне, пясок...</p>
<p> </p>
<p>Пад снегам адпрэла</p>
<p>Жытцо за зіму;</p>
<p>Прыхваціла, з’ела</p>
<p>Спека ярыну.</p>
<p> </p>
<p>Бульба — як арэхі,</p>
<p>Як цвек — бурачок...</p>
<p>— Вось скарбы, пацехі '</p>
<p>Твае, мужычок!</p>
<p> </p>
<p>Багаты будзь з нівы,</p>
<p>Ўвесь чынш заплаці;</p>
<p>Будзь весел, шчаслівы,</p>
<p>Не пі, не крадзі!</p>
<p> </p>
<p>Жый згодна з усімі</p>
<p>І Бога хвалі,</p>
<p>Не крычы з другімі:</p>
<p>«Свабоды! Зямлі!»</p>
<p> </p>
<p> </p>
<h3><a id="chapter8"></a>8</h3>
<p>Нашто хлеб, нашто багацце,</p>
<p>Калі нам мякіны хваце?</p>
<p>Нашто боты, чаравікі,</p>
<p>Калі ёсць лаза і лыкі?</p>
<p>Нашто век зямлі хацеці?</p>
<p>Памром — сажань будзем меці!</p>
<p>Нашто новыя нам хаты?</p>
<p>Казна, двор і так багаты.</p>
<p>Нашто свет навукі шчаснай,</p>
<p>Калі слёзы свецяць ясна?</p>
<p>Нашто лек на гора болькі,</p>
<p>Калі маем манаполькі?</p>
<p>Нашто знаці ўсяго многа?</p>
<p>І так трапім да астрога!..</p>
<p> </p>
<p>[1907-1912]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>