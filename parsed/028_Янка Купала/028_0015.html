<div class="container">
<div class="book-utils">
<div id="qrcode"></div>
<a href="/Janka_Kupala/Za_sto_Oj,_maje_vy_piesni_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 31.12.1908 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1909 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: За што ("Ой, мае вы песні...") -->
<h2><a href="http://knihi.com/Janka_Kupala/">Янка Купала</a></h2>
<h2>За што ("Ой, мае вы песні...")</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p>Ой, мае вы песні,</p>
<p>Песні-весялушкі!</p>
<p>Будзьце мне слухмяны</p>
<p>Вы, мае пяюшкі.</p>
<p> </p>
<p>Ці я сам у полі,</p>
<p>Ці я дзе з людзямі:</p>
<p>Цяжка мне, нялёгка,</p>
<p>Калі я не з вамі.</p>
<p> </p>
<p>Мусіць, я памёр бы,</p>
<p>Каб мне вас не стала;</p>
<p>Мусіць, паваліўся б,</p>
<p>Як бярно-павала.</p>
<p> </p>
<p>Дык жа будзем жыці</p>
<p>Разам днём ці ночай,</p>
<p>Пакуль сэрца б’ецца,</p>
<p>Пакуль плачуць вочы!</p>
<p> </p>
<p>Гаварыце, думкі,</p>
<p>Пакуль сонца ходзе,</p>
<p>Аб маёй старонцы,</p>
<p>Аб маім народзе.</p>
<p> </p>
<p>Хай нясецца жальба</p>
<p>Там, гэй, на прыволле</p>
<p>Аб той нашай крыўдзе,</p>
<p>Аб той горкай долі!</p>
<p> </p>
<p>Можа, хто пачуе</p>
<p>Розгалас прастачы,</p>
<p>Ўстане і прагляне,</p>
<p>Ўсю няпраўду ўбача.</p>
<p> </p>
<p> </p>
<h3><a id="chapter2"></a>ІІ</h3>
<p>У адным куточку</p>
<p>Беларусі нашай</p>
<p>Пры узгорку лесу,</p>
<p>Пры лагчынцы пашы,</p>
<p> </p>
<p>Між кустоў, спрадлетаў</p>
<p>На пустым дзірване,</p>
<p>Пасяліўся Юрка,</p>
<p>Дзягель па празванню.</p>
<p> </p>
<p>Туга йдзе спачатку</p>
<p>На такім загоне:</p>
<p>Ані тых будынкаў,</p>
<p>Ні ўзараных гоняў.</p>
<p> </p>
<p>І наш Дзягель часта</p>
<p>Са сваёй сям’ёю</p>
<p>Зліўся, як за грошы,</p>
<p>Потам ды слязою.</p>
<p> </p>
<p>Год за годам сходзіць.</p>
<p>Бачаць гаспадары:</p>
<p>Юрка арэ, сее,</p>
<p>Цярэбіць гушчары;</p>
<p> </p>
<p>Чынш двару заплаціць</p>
<p>Талакой, грашыма</p>
<p>жыве так, як бы</p>
<p>Ў Бога за плячыма.</p>
<p> </p>
<p>Зацвілі загоны</p>
<p>Усялякім збожжам;</p>
<p>Як палацам, хатай</p>
<p>Пахваліцца можа.</p>
<p> </p>
<p>Эй, бо што мужыцка</p>
<p>Праца не падоле?</p>
<p>Дзірваны ў сад зменіць,</p>
<p>А горы — на поле!</p>
<p> </p>
<h3><a id="chapter3"></a>III</h3>
<p>Сорак год так Дзягель</p>
<p>Жыў не ў кепскім стане,</p>
<p>Пакуль пан стары жыў</p>
<p>І старая пані.</p>
<p> </p>
<p>Але, як той кажа,</p>
<p>Ўсё у нас не вечна:</p>
<p>Годзе Юрку жыці</p>
<p>З хлебам ды бяспечна!</p>
<p> </p>
<p>Новы пан прыехаў</p>
<p>І змяніў парадкі:</p>
<p>Прыказалі Юрку</p>
<p>Выбірацца з хаткі.</p>
<p> </p>
<p>А ці ж лёгка гэта?</p>
<p>Дый хто з вас не знае,</p>
<p>Як наш брат к зямельцы</p>
<p>Быццам прырастае.</p>
<p> </p>
<p>З дзеда і на ўнука</p>
<p>Гэта пераходзіць,</p>
<p>Хаця тое поле</p>
<p>Родзіць ці не родзіць.</p>
<p> </p>
<p>Бедны Юрка, бедны!</p>
<p>Звяў, як бы націна.</p>
<p>Шкода столькі працы,</p>
<p>Страшна цяганіна!</p>
<p> </p>
<p>І пайшоў ён рады</p>
<p>Па судах шукаці;</p>
<p>І прапаў спакой з ёй,</p>
<p>Прапала багацце.</p>
<p> </p>
<h3><a id="chapter4"></a>IV</h3>
<p>Год, другі праходзіць,</p>
<p>Суд ідзе па судзе;</p>
<p>Юрка ўсё бяднее,</p>
<p>Багацеюць людзі.</p>
<p> </p>
<p>Дзе той спрыт падзеўся,</p>
<p>Дзе тое здароўе?</p>
<p>Ў хаце непарадкі,</p>
<p>Проста безгалоўе.</p>
<p> </p>
<p>Тут жа суд апошні</p>
<p>І пастанаўленне:</p>
<p>Заплаціць расходы —</p>
<p>І на высяленне!</p>
<p> </p>
<p>А было ўжо лета</p>
<p>На зямлі шырокай;</p>
<p>Сёмуха мінула,</p>
<p>Пётра недалёка;</p>
<p> </p>
<p>Дабрыцо красуе,</p>
<p>Траўка зелянее.</p>
<p>Юрка кіне вокам —</p>
<p>Так і абамлее:</p>
<p> </p>
<p>Уся яго работа</p>
<p>Каля маткі-нівы</p>
<p>Пойдзе, як у процьму,</p>
<p>Марна, нешчасліва.</p>
<p> </p>
<p>Дарма ён і к пану,</p>
<p>І к усякім членам —</p>
<p>Б’е паклон нізенькі</p>
<p>І гэтым, і гэным.</p>
<p> </p>
<p>Станавы прыехаў</p>
<p>Выкідаць астаткі</p>
<p>З яго роднай ніўкі,</p>
<p>З яго роднай хаткі...</p>
<p> </p>
<h3><a id="chapter5"></a>V</h3>
<p>Спета Юркі песня,</p>
<p>Ўсё пайшло па свеце.</p>
<p>Жонка у пясочку,</p>
<p>Людзям служаць дзеці.</p>
<p> </p>
<p>Сам ужо да працы</p>
<p>Стар і слабаваты,</p>
<p>З торбамі папхнуўся</p>
<p>Ад хаты да хаты.</p>
<p> </p>
<p>Пусткаю зірнула</p>
<p>У яго прыселлі:</p>
<p>Ні плужок, ні збожжа</p>
<p>Вока не вяселяць.</p>
<p> </p>
<p>Зноў зрастаюць гоні</p>
<p>Лазіною дзікай,</p>
<p>Зайцаў там ды соваў</p>
<p>Толькі чутны клікі.</p>
<p> </p>
<p>Так звярцелась прахам</p>
<p>Доля чалавека,</p>
<p>Так усё ідзе ў нас</p>
<p>Ад века да века.</p>
<p> </p>
<p>Можа, хто не верыць</p>
<p>Гэтай песні слёзаў?</p>
<p>Дык паслухай толькі</p>
<p>Гоману бярозаў;</p>
<p> </p>
<p>Што крыжы гавораць</p>
<p>Пры пуціне кажнай,</p>
<p>Ды званы на вежы,</p>
<p>Што гудзяць так важна;</p>
<p> </p>
<p>А яны раскажуць</p>
<p>Аб маёй старонцы,</p>
<p>На якую глянуць</p>
<p>Страшна нават сонцу...</p>
<p> </p>
<p>1908</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>