<div class="container">
<div class="book-utils">
<div id="qrcode"></div>
<a href="/Janka_Kupala/Nad_rakoj_Aresaj_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: май 1933 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1933 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Над ракой Арэсай -->
<h2><a href="http://knihi.com/Janka_Kupala/">Янка Купала</a></h2>
<h2>Над ракой Арэсай</h2>
<div style="height: 3rem"></div>
<!-- TOC_BEGIN -->
<a href="#chapter1">Замест уступу</a><br/>
<a href="#chapter2">Аб мінулым</a><br/>
<a href="#chapter3">Зашумела, загуло...</a><br/>
  <a href="#chapter4">1</a><br/>
  <a href="#chapter5">ІІ</a><br/>
<a href="#chapter6">Камуна</a><br/>
  <a href="#chapter7">1</a><br/>
  <a href="#chapter8">ІІ</a><br/>
  <a href="#chapter9">ІІІ</a><br/>
  <a href="#chapter10">IV</a><br/>
  <a href="#chapter11">V</a><br/>
  <a href="#chapter12">IV</a><br/>
  <a href="#chapter13">VII</a><br/>
<a href="#chapter14">Саўгас</a><br/>
  <a href="#chapter15">І</a><br/>
  <a href="#chapter16">ІІ</a><br/>
<a href="#chapter17">Замест заключэння</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>Замест уступу</h3>
<p>Шмат злажылі казак,</p>
<p>І легенд, і песень</p>
<p>Людзі пра балота,</p>
<p>Пра сваё Палессе.</p>
<p> </p>
<p>А не чуў я песні</p>
<p>Пра жыццё камуны,</p>
<p>Слаўных камунараў,</p>
<p>З сваёй справы думных.</p>
<p> </p>
<p>Як яны аддана</p>
<p>У глухое далі</p>
<p>Для ўсяго Саюза</p>
<p>Славы прыбаўлялі.</p>
<p> </p>
<p>А не чуў я песні</p>
<p>І праўдзівых сказаў,</p>
<p>Што і камунаркі</p>
<p>Йшлі змагацца разам.</p>
<p> </p>
<p>Як на топкім полі</p>
<p>Ў грамадзе рабочай</p>
<p>Сіл не шкадавалі</p>
<p>І красы дзявочай.</p>
<p> </p>
<p>А не чуў я песні</p>
<p>Пра герояў працы,</p>
<p>Змусілі што багну</p>
<p>Сабе пакарацца.</p>
<p> </p>
<p>Як, супроць ідучы</p>
<p>Цяжкасцей трывожных,</p>
<p>Выйшлі на шлях роўны,</p>
<p>Выйшлі пераможна.</p>
<p> </p>
<p>І не чуў, не чуў я</p>
<p>Новых гулкіх песень,</p>
<p>Што пяе сягоння</p>
<p>Новае Палессе.</p>
<p> </p>
<p> </p>
<h3><a id="chapter2"></a>Аб мінулым</h3>
<p>Крумкач глюгу звесіў</p>
<p>Над згніўшай калодай...</p>
<p>Прысніла Палессе</p>
<p>Мінулыя годы.</p>
<p> </p>
<p>Былі тут калісьці</p>
<p>Багнішчы-балоты,</p>
<p>Ў дрыгве прэла лісце,</p>
<p>Асокі, чароты...</p>
<p> </p>
<p>Ідзе чалавек там,—</p>
<p>Засмокча смугою,</p>
<p>Са стогнам і крэктам</p>
<p>Загіне з душою.</p>
<p> </p>
<p>Звер блукае дзікі</p>
<p>Ў пагоды, ў імжакі,</p>
<p>Гусей дзікіх клікі,</p>
<p>Гадзюкі, вужакі...</p>
<p> </p>
<p>Мядзведзь смокча лапу</p>
<p>Ў бярлозе санліва,</p>
<p>Лось высунуў храпу —</p>
<p>Шукае спажывы.</p>
<p> </p>
<p>Дзік ходзіць з дзічыхай,</p>
<p>За ім — табун воўчы.</p>
<p>Ўсялякае ліха —</p>
<p>Ў дзень белы і ўночы.</p>
<p> </p>
<p>Там-сям човен вузкі,</p>
<p>Нібы дамавіна,</p>
<p>Прасунецца ў грузкіх</p>
<p>Катлінах-багнінах.</p>
<p> </p>
<p>Адно з вясной яснай</p>
<p>Палессе ускрэсне,</p>
<p>Спаткае няшчасна</p>
<p>Вясну і прадвесне.</p>
<p> </p>
<p>Свой спеў салавейка</p>
<p>Ў галлі адшчабеча,</p>
<p>Аб шчасці жалейка</p>
<p>Гаротна ад’енча.</p>
<p> </p>
<p>Скукуе зязюля</p>
<p>Адвечнае ку-ку,</p>
<p>Паліча бабуля,</p>
<p>Ці шмат яшчэ мукаў.</p>
<p> </p>
<p>А там зноў магілай</p>
<p>Палессе замоўкла,</p>
<p>Зноў спіць яго сіла</p>
<p>Пад багнай пажоўклай.</p>
<p> </p>
<p>А людзі? а людзі? —</p>
<p>Іх мала-нямала,—</p>
<p>Упаўшыя грудзі,</p>
<p>Бяда ўслед навалай.</p>
<p> </p>
<p>Між топкіх багнішчаў,</p>
<p>На выдмах пясчаных,</p>
<p>Як на папялішчы,</p>
<p>Рад хат, бы курганаў.</p>
<p> </p>
<p>Жывуць людзі ў хатах,</p>
<p>Плятуць сабе лапці,</p>
<p>Каб з торбай у латах</p>
<p>Пайсці жабраваці.</p>
<p> </p>
<p>Пад шум бесканечны</p>
<p>Бярозаў і соснаў</p>
<p>Сахой недарэчнай</p>
<p>Аруць пясок млосна.</p>
<p> </p>
<p>Іх розум балота</p>
<p>Трымае палонна,—</p>
<p>Красуе цямнота,</p>
<p>Растуць забабоны.</p>
<p> </p>
<p>Легенды і казкі</p>
<p>Прыгонных законаў</p>
<p>Паўзуць мохам вязкім,</p>
<p>Багуннем зялёным.</p>
<p> </p>
<p>Праз леты і зімы</p>
<p>Паданне йшло ў векі:</p>
<p>— Палешукі мы,</p>
<p>А не чалавекі!</p>
<p> </p>
<p> </p>
<h3><a id="chapter3"></a>Зашумела, загуло...</h3>
<p> </p>
<h4><a id="chapter4"></a>1</h4>
<p>Зашумела, загуло,</p>
<p>Бы землетрасенне,</p>
<p>На палескае сяло</p>
<p>Найшло утрапенне.</p>
<p> </p>
<p>Люду хмара наплыла,</p>
<p>Покліч птушы ўзвіўся,</p>
<p>Небам сіняя імгла...</p>
<p>Скуль яны ўзяліся?</p>
<p> </p>
<p>Украінцаў тут гурма</p>
<p>Й старобінцаў нашых</p>
<p>Набрыло, як на кірмаш,</p>
<p>На багнаву пашу.</p>
<p> </p>
<p>Безлік хлопцаў-звадыяк,</p>
<p>Дзядзькаў барадатых,—</p>
<p>Пілы вострыя ў руках,</p>
<p>Тапары, лапаты.</p>
<p> </p>
<p>Што-та будзе тут цяпер?</p>
<p>«Нічога не будзе!» —</p>
<p>Хітра думалі ў чацвер</p>
<p>Палескія людзі.</p>
<p> </p>
<p>А ў нядзелю, чуць зара,</p>
<p>Сякеры запелі,</p>
<p>Ад лапат балот кара</p>
<p>Рвецца ў топкім целе.</p>
<p> </p>
<p>Шум і гоман навакол,</p>
<p>Як на тым ігрышчы,</p>
<p>А лапаты рэжуць дол,</p>
<p>А сякера свішча.</p>
<p> </p>
<p>Рыюць людзі топкі торф</p>
<p>У вадзе па пахі,</p>
<p>А у жылах бурліць кроў,—</p>
<p>Багна ім не ў страхі!</p>
<p> </p>
<p>Яны знаюць, што ўжо так</p>
<p>Не быць, як калісьці,</p>
<p>Што пакінуць яны знак</p>
<p>Вялікай карысці.</p>
<p> </p>
<p>За канавай — як струна —</p>
<p>Новая канава,—</p>
<p>Ўсе падобны, як адна,</p>
<p>І злева, і справа.</p>
<p> </p>
<p>Спанаваў звярыну страх,</p>
<p>Ад людзей страх гоніць —</p>
<p>Па тарфянні, па карчах,</p>
<p>За гонямі гоні...</p>
<p> </p>
<p>На гектары абнялі</p>
<p>Канавамі нетры,</p>
<p>Далей мераць пачалі</p>
<p>Ўжо на кіламетры.</p>
<p> </p>
<p>Магістралі<sup><a href="#footnote-1">1</a></sup> прад табой —</p>
<p>Не змерыць і вокам,—</p>
<p>Тарфянішча прад сяўбой</p>
<p>Блізкай, недалёкай.</p>
<p> </p>
<p>Магістралі, дрэнажы<sup><a href="#footnote-2">2</a></sup></p>
<p>Шляхі ў багне значаць...</p>
<p>Ой, дарэмна варажыў</p>
<p>Паляшук няўдачу!</p>
<p> </p>
<p>Недабачыў паляшук</p>
<p>З хаты безаконнай</p>
<p>Дзён надходзячых без мук,</p>
<p>Без трудоў прыгонных.</p>
<p> </p>
<p>Раскаваў балота з пут,</p>
<p>З дрыгвы непраходнай</p>
<p>Гераічны вольны люд</p>
<p>Працаю свабоднай.</p>
<p> </p>
<h4><a id="chapter5"></a>ІІ</h4>
<p>І ляжаць канавы,</p>
<p>Тыя магістралі,</p>
<p>Па іх воды рэчкай</p>
<p>Усё далей, далей...</p>
<p> </p>
<p>Бягуць да Арэсы</p>
<p>Сярод яшчэ пустак,—</p>
<p>Цаліной балота</p>
<p>Залягае густа.</p>
<p> </p>
<p>Магістралі складна</p>
<p>Шлях працерабілі,—</p>
<p>А йшчэ шмат работы</p>
<p>Чалавечай сіле,</p>
<p> </p>
<p>Каб зрабіць прыгоднай</p>
<p>Глебу ў самым дзеле,</p>
<p>Каб на полі роўным</p>
<p>Трактары запелі,</p>
<p> </p>
<p>Каб высокі, буйны</p>
<p>На тарфянні чыстым</p>
<p>Зашумеў чаротам</p>
<p>Колас залацісты.</p>
<p> </p>
<p>Чакае Палессе</p>
<p>Людзей смелых, жвавых,</p>
<p>Каб прыйшлі і дружна</p>
<p>Ўзяліся за справу.</p>
<p> </p>
<p>Рук яно чакае</p>
<p>Новых, гаспадарных,</p>
<p>Спаборнікаў стойкіх,</p>
<p>Брыгадаў ударных.</p>
<p> </p>
<p>Яны хутка прыйдуць,</p>
<p>Вогнішчы разложаць,</p>
<p>Да канца балота</p>
<p>З багны адварожаць.</p>
<p> </p>
<p>Бо йдуць чуткі сільна</p>
<p>Па цэлай краіне,</p>
<p>Што адкрыты скарбы</p>
<p>Ў балотнай пустыні.</p>
<p> </p>
<p> </p>
<h3><a id="chapter6"></a>Камуна</h3>
<p> </p>
<h4><a id="chapter7"></a>1</h4>
<p>Вясной з’явілася іх сем</p>
<p>Свет новы будаваць,</p>
<p>А восенню прыйшло яшчэ</p>
<p>Іх семдзесят і пяць.</p>
<p> </p>
<p>З Самарскае дывізіі</p>
<p>Было найбольш за ўсіх —</p>
<p>Балотных здольных піянераў,</p>
<p>Ахвочых, маладых.</p>
<p> </p>
<p>Прыйшлі і фрунзеўцы варочаць</p>
<p>Супольна цаліну,</p>
<p>На дрэмлючых спрадвеку землях</p>
<p>Заводзіць навіну.</p>
<p> </p>
<p>Таксама і з Чангарскай</p>
<p>Дывізіі ўдалой</p>
<p>Сюды з’явілася іх восем</p>
<p>Наступнаю вясной.</p>
<p> </p>
<p>Жаданне ладзіць новы лад</p>
<p>Сюды ўсіх прывяло,</p>
<p>Надзея, вера ў лепшы час —</p>
<p>Багацце іх было.</p>
<p> </p>
<p>Не страшны смелым ім былі</p>
<p>Спякота, халады,</p>
<p>Асенняя слата, імжа,</p>
<p>Снягі, марозы, льды.</p>
<p> </p>
<p>А Забалоццем той бугор</p>
<p>Зваў паляшук здаўна,</p>
<p>Дзе першы раз нагу сваю</p>
<p>Паставіў камунар.</p>
<p> </p>
<p>Балота, забалаць балот,</p>
<p>Як там ні называй,</p>
<p>Але ступіў тут бальшавік —</p>
<p>Ён зменіць гэты край.</p>
<p> </p>
<p>Палаткі, пілы, тапары</p>
<p>Прывалаклі з сабой.</p>
<p>І згодна, як адной сям’ёй,</p>
<p>Пайшлі ў рашучы бой.</p>
<p> </p>
<p>Адны ў дрыгве карчуюць гаць —</p>
<p>Паўзуць уверх карчы,</p>
<p>Другія вараць у катлах</p>
<p>Ім скромныя харчы.</p>
<p> </p>
<p>А трэція цягаюць лес,</p>
<p>Каб збудаваць барак...</p>
<p>Ў палатцы добра ўлетку жыць,</p>
<p>Але зімой — не так.</p>
<p> </p>
<p>Карчуюць нетру дзень у дзень</p>
<p>Удоўж, ушыр, углыб;</p>
<p>Палаткі з імі след у след,—</p>
<p>Другіх няма сяліб.</p>
<p> </p>
<p>За крокам крок, за метрам метр,</p>
<p>За гектарам гектар —</p>
<p>Чысцее поле тарфянішч,</p>
<p>У сонцы ўжо абшар.</p>
<p> </p>
<h4><a id="chapter8"></a>ІІ</h4>
<p>Кіпіць работа, як нідзе,</p>
<p>Гарыць ажно яна ў руках,</p>
<p>Што знача праца ў грамадзе,</p>
<p>Які палёт, які размах!</p>
<p> </p>
<p>Здавалася б, чаго хацець,—</p>
<p>Працуй ды весела пяі,</p>
<p>Але павук расставіў сець</p>
<p>У камунарскае сям’і.</p>
<p> </p>
<p>І пазіраюць спадылба,</p>
<p>Як бы тачыў на іх хто нож,</p>
<p>Там-сям прарвецца і кляцьба,</p>
<p>Скрабецца ў сэрцы нейкі смоўж.</p>
<p> </p>
<p>У камуне быццам нелады,</p>
<p>Бы менш дабра, а болей зла...</p>
<p>А таго ліха, той бяды</p>
<p>Прычына простая была.</p>
<p> </p>
<p>З васьмі чангарцаў пяцярых</p>
<p>Няўдалых выйшла змагароў:</p>
<p>Яшчэ нявольніцкіх, старых</p>
<p>Не пазбыліся ланцугоў.</p>
<p> </p>
<p>Камуна ім была няўцям,</p>
<p>Трымаліся, як дзікуны;</p>
<p>Палатку й то асобна там</p>
<p>Сабе паставілі яны.</p>
<p> </p>
<p>Імкнуцца быць не на віду,</p>
<p>Самі сабой гуляюць, спяць,</p>
<p>Ўсю неспакояць грамаду</p>
<p>Нягодных «камунараў» пяць.</p>
<p> </p>
<p>Работа ў іх — курам на смех,</p>
<p>Работа ў іх ідзе за плот,</p>
<p>А як пасееш, так пажнеш,</p>
<p>Такі мець будзеш умалот.</p>
<p> </p>
<p>Работа валіцца ім з рук,</p>
<p>Ды йшчэ давай круцель-муцель:</p>
<p>Каб, мабыць, менш было дакук,</p>
<p>Аддзельна ўзялі сабе дзель.</p>
<p> </p>
<p>Ды на «дзялянцы» на «сваёй»</p>
<p>На месцы топчуцца, як цьмы;</p>
<p>З бязглуздай працаю такой</p>
<p>Не дачакацца вам вясны.</p>
<p> </p>
<p>І камунарам іх цярпець</p>
<p>Не стала болей ужо сіл;</p>
<p>Няхай пустуе лепей клець,</p>
<p>Чымся заводзіць у ёй пыл.</p>
<p> </p>
<p>Хвалюецца люд малады,</p>
<p>Склікае сход аднаго дня.</p>
<p>На сход прыйшоў, як заўсяды,</p>
<p>Таварыш Модзін — старшыня.</p>
<p> </p>
<p>І слова ўзяў, і кажа так:</p>
<p>— Тут не прыстанішча у нас</p>
<p>Для гультаёў і для гуляк,</p>
<p>А месца для працоўных мас.</p>
<p> </p>
<p>Мо й смачны хлеб вам дармавы,</p>
<p>Малая ж гэтакім цана.</p>
<p>Камуне не патрэбны вы,</p>
<p>Без вас абойдзецца яна.</p>
<p> </p>
<p>Адзін з пяцярых:</p>
<p>— Ды як жа так?</p>
<p>Працуй, працуй,</p>
<p>Адно багно,</p>
<p>Ў дрыгве начуй,</p>
<p> </p>
<p>Ні табе сон,</p>
<p>Ні ў час яда,</p>
<p>Сячэ камар,</p>
<p>Смярдзіць вада.</p>
<p> </p>
<p>Адзін з камунараў:</p>
<p>— А што ж, вы мо хацелі б</p>
<p>Пуховае пасцелі?</p>
<p>Гарэлкі пяць бутэлек,</p>
<p>Як бы дзе на вяселлі?</p>
<p> </p>
<p>Каб на стале бліноў і сала</p>
<p>Гара высокая ляжала,</p>
<p>Ды не рабіць зусім нічога</p>
<p>Ні для сябе, ні для нікога?</p>
<p> </p>
<p>Другі з пяцярых:</p>
<p>Ты контрафалдаў</p>
<p>Нам не мялі,—</p>
<p>Свабодных земляў</p>
<p>Шмат на зямлі.</p>
<p> </p>
<p>Не трэба нам</p>
<p>Тваіх балот,</p>
<p>Дзе ногі сам</p>
<p>Паломіць чорт.</p>
<p> </p>
<p>Адзін з чангарцаў</p>
<p><i>		(да пяцярых):</i></p>
<p>— Як вам не сорам, як не стыд</p>
<p>Сябе так весці між братвы!</p>
<p>Чангарцы вы дасюль былі</p>
<p>І не чангарцы ужо вы!</p>
<p> </p>
<p>Як добрых тутка вас прыняў</p>
<p>Камуны вольнай калектыў,</p>
<p>Каб вольна, згодна, без прынук,</p>
<p>З балота йсці да яснаты.</p>
<p> </p>
<p>І праўду кажа старшыня,</p>
<p>Да слоў яго і я дадам:</p>
<p>Вы нашай здрадзілі сям’і —</p>
<p>Не месца ўжо ў камуне вам!</p>
<p> </p>
<p>Другі з камунараў:</p>
<p>— Ды што з імі цацкацца,</p>
<p>Ды што валаводзіцца?</p>
<p>Без гэткіх камуншчыкаў</p>
<p>Камуна абойдзецца.</p>
<p> </p>
<p>Не нам з адшчапенцамі</p>
<p>Такімі ўжо братацца,</p>
<p>З няўдалай «брыгадаю»</p>
<p>Пара нам рассватацца!</p>
<p> </p>
<p>Трэці з камунараў:</p>
<p>— Пад партыйным кіраўніцтвам</p>
<p>Працуем на якасць,</p>
<p>Нам урад ідзе насустрач</p>
<p>І наша грамадскасць.</p>
<p> </p>
<p>За ўсім крэпка назіраем</p>
<p>Вокам гаспадарскім,</p>
<p>І мітрэнжыць<sup><a href="#footnote-3">3</a></sup> не дазволім</p>
<p>Лад наш камунарскі.</p>
<p> </p>
<p>Ці то лодыр, ці прагульшчык —</p>
<p>Тут не жыць такому...</p>
<p>Забірай манаткі з хаткі,</p>
<p>Выбірайся з дому!</p>
<p> </p>
<p>Старшыня Модзін:</p>
<p>— Таварышы, цішэй!</p>
<p>А то ўжо надта громка,</p>
<p>У нашай грамадзе</p>
<p>Яно як бы й няёмка.</p>
<p> </p>
<p>З усіх вашых прамоў</p>
<p>Мне ясна тут адно:</p>
<p>З камуны трэ было</p>
<p>Іх выключыць даўно.</p>
<p> </p>
<p>Але, як проста кажуць,</p>
<p>Лепш позна, як ніколі;</p>
<p>Я галасую справу,</p>
<p>Як быць тут — ваша воля!</p>
<p> </p>
<p>Хто «за», за выключэнне,—</p>
<p>Прашу падняць тых рукі.</p>
<p>Хто проць, хто устрымаўся? —</p>
<p>Няма. Без лішняй мукі.</p>
<p> </p>
<p>Прайшло аднагалосна,</p>
<p>Каб выключыць за барскасць</p>
<p>З камуны пяцярых тых</p>
<p>З дывізіі Чангарскай.</p>
<p> </p>
<p>Чацвёрты з камунараў:</p>
<p>— Ды выдаць ім паперы</p>
<p>І прыпісаць за кару,</p>
<p>Каб у Саюзе зналі,</p>
<p>Што з іх за камунары.</p>
<p>…..................................................</p>
<p>А траіх чангарцаў</p>
<p>Працуе й сягоння</p>
<p>На тых раскаваных</p>
<p>Камунарскіх гонях.</p>
<p> </p>
<p> </p>
<h4><a id="chapter9"></a>ІІІ</h4>
<p>Як з плеч гара звалілася</p>
<p>З нялёгкай гэнай з’явай.</p>
<p>З «пяцёркай» расквіталіся</p>
<p>І далей зноў за справу.</p>
<p> </p>
<p>У думках прасвятлелася</p>
<p>У камунараў нашых,</p>
<p>Камуне новастворанай</p>
<p>Разлад ужо не страшан.</p>
<p> </p>
<p>Кіпіць работа цяжкая</p>
<p>Ад рання і да ночы,</p>
<p>Ніхто не йдзе з дакорамі —</p>
<p>Такі ўжо люд рабочы.</p>
<p> </p>
<p>Загон балотны шырыцца,</p>
<p>Ачышчаны з карэння,</p>
<p>Іграюць пілы пільшчыкаў —</p>
<p>На дошкі йдзе бярвенне.</p>
<p> </p>
<p>Адны рыхтуюць торфішча</p>
<p>Для севу безупынку,</p>
<p>Другія — дрэва звонкае</p>
<p>Пад новыя будынкі.</p>
<p> </p>
<p>Цягнулася так месяцы,</p>
<p>Ды выплыла такое,</p>
<p>Што не хапае нечага</p>
<p>Камуне маладое.</p>
<p> </p>
<p>Яны ўсе аглядзеліся,</p>
<p>Што ў іх няма жанчынаў,</p>
<p>Што так без гаспадыніных</p>
<p>Рук трудна жыць мужчынам.</p>
<p> </p>
<p>*</p>
<p>Сход. На сходзе, як звычайна,</p>
<p>Старшынёй таварыш Модзін;</p>
<p>З нейкай думкаю патайнай</p>
<p>Сход вачыма ён абводзіць.</p>
<p> </p>
<p>— Буду коратка мець слова,—</p>
<p>Кажа ён, як бы меў клопат: —</p>
<p>Для камуны нашай новай</p>
<p>Жанчын трэба, ну, і ўсё тут.</p>
<p> </p>
<p>— Трэба! Трэба! — стогалосна</p>
<p>—Загучэла гулка маса,</p>
<p>Ажно рэха пайшло ў соснах</p>
<p>Ад тэнораў і ад басаў.</p>
<p> </p>
<p>— Галасую! — крычыць Модзін.</p>
<p>— Так прыняць? нашто час траціць!</p>
<p>І прынялі, і ніводзін</p>
<p>Проць не меў чаго сказаці.</p>
<p> </p>
<p>— Дык вось,—Модзін далей кажа,—</p>
<p>Па чарзе дадому едзьце,</p>
<p>І хай кожны з вас разважа,</p>
<p>Як і што мець на прымеце.</p>
<p> </p>
<p>Ліквідуйце гаспадаркі —</p>
<p>Парасят, авечак, коні,</p>
<p>І прывозьце у камуну</p>
<p>Камунаркі, хоць сягоння.</p>
<p> </p>
<p>Хто жанаты — вязі жонку,—</p>
<p>Без падушкі ці з падушкай;</p>
<p>Хто не мае жонкі,— звонку</p>
<p>Пашукай сабе падружку.</p>
<p> </p>
<p>Пасля гэтакай прамовы</p>
<p>Ідуць весела дахаты,</p>
<p>Ўсе давольны з пастановы —</p>
<p>Нежанаты і жанаты.</p>
<p> </p>
<p>І жаніцца, дык жаніцца,—</p>
<p>Байцы рады пастарацца,—</p>
<p>Святлей будзе у святліцы,</p>
<p>Ямчэй пойдзе ў полі праца.</p>
<p> </p>
<p>А ў рабоце на балоце</p>
<p>Немалая будзе помач,</p>
<p>Бо жанчына пры ахвоце</p>
<p>Не паддасца ўжо нікому.</p>
<p> </p>
<p>*</p>
<p>Шум і гоман вакол,</p>
<p>А што за навала?</p>
<p>То камуна ужо</p>
<p>Ўдвойчы большай стала.</p>
<p> </p>
<p>І работа пайшла</p>
<p>Там спарней удвое,</p>
<p>Камунарскі народ</p>
<p>Ходзіць буйным роем.</p>
<p> </p>
<p>Ідзе ў свет новы год —</p>
<p>Дзевяцьсот трыццаты;</p>
<p>Які ж будзе, які:</p>
<p>Бедны ці багаты?</p>
<p> </p>
<p>Бягуць дні, як вада,</p>
<p>Снег ужо сыходзіць —</p>
<p>Сваё права вясна</p>
<p>На зямлі заводзіць.</p>
<p> </p>
<p>Лес зялёны шуміць,</p>
<p>Песнямі заліўся,</p>
<p>Над палянкай цвірчаць</p>
<p>Жаўрукі у высі.</p>
<p> </p>
<p>А ў камуне, глядзі,</p>
<p>Вялікае свята:</p>
<p>Трыста гектар зярна</p>
<p>Засеяў ім трактар.</p>
<p> </p>
<p>Пахаджаюць сабе</p>
<p>Зважна камунары</p>
<p>Каля першай сяўбы,</p>
<p>Як тут гаспадараць.</p>
<p> </p>
<p>Пахадзілі сабе</p>
<p>Ды зноў у балота —</p>
<p>Карчаваць ды араць</p>
<p>Ударнаю ротай.</p>
<p> </p>
<h4><a id="chapter10"></a>IV</h4>
<p>Шмат чаго зрабілі</p>
<p>Камунары ўжо:</p>
<p>Выраслі будынкі</p>
<p>Над балот мяжой.</p>
<p> </p>
<p>Хаты і аборы,</p>
<p>Хоць не ўсе яшчэ,</p>
<p>Сталі роўным радам,—</p>
<p>Стала жыць лягчэй.</p>
<p> </p>
<p>Хутка збудавалі</p>
<p>І млын паравы,</p>
<p>Пры ім лесапілку</p>
<p>У два паставы.</p>
<p> </p>
<p>Млын вурчыць ды меле</p>
<p>На муку зярно,</p>
<p>Рэжа лесапілка</p>
<p>За бярном бярно.</p>
<p> </p>
<p>Пры той лесапілцы</p>
<p>Працаваў змагар,</p>
<p>Барысенкам зваўся</p>
<p>Гэны камунар.</p>
<p> </p>
<p>Падкладаў калоды,</p>
<p>Дошкі аднімаў,</p>
<p>Але рукой моцнай</p>
<p>Долі не ўтрымаў.</p>
<p> </p>
<p>Аднаго так разу,</p>
<p>Неўспадзеў зусім,</p>
<p>Адляцела дошка,</p>
<p>Гакнула па ім.</p>
<p> </p>
<p>Гакнула без жалю,</p>
<p>Як тым абухом...</p>
<p>Народ збегся быстра,</p>
<p>Абступіў кругом.</p>
<p> </p>
<p>На нарах панеслі,</p>
<p>Клалі ў ложак з нар;</p>
<p>Тры дні і тры ночы</p>
<p>Ўміраў камунар.</p>
<p> </p>
<p>І сканаў ваяка</p>
<p>За быт камунарскі;</p>
<p>Ўжо яму не трэба</p>
<p>Ні трудоў, ні ласкі.</p>
<p> </p>
<p>Над магілай свежай</p>
<p>Капнула сляза;</p>
<p>Чулую прамову</p>
<p>Старшыня сказаў:</p>
<p> </p>
<p>«Спі, наш Барысенка,</p>
<p>Камунарскі сын!</p>
<p>У сям’і у нашай</p>
<p>Быў ты не адзін.</p>
<p> </p>
<p>Арміі Чырвонай</p>
<p>Верны быў салдат,</p>
<p>Полк з цябе быў рады</p>
<p>І начальнік рад.</p>
<p> </p>
<p>Ой, таварыш любы!</p>
<p>Рана, браце, згас,</p>
<p>Камуністам стойкім</p>
<p>Быў на варце ў нас.</p>
<p> </p>
<p>Спі, наш Барысенка,</p>
<p>Лёгкім будзь пясок!..</p>
<p>Па табе застаўся</p>
<p>Твой малы сынок.</p>
<p> </p>
<p>Ён цябе падменіць,</p>
<p>Не здрадзіць табе,—</p>
<p>Першым будзе ў нашай</p>
<p>Ворцы і сяўбе.</p>
<p> </p>
<p>Будзе ён ударнік,</p>
<p>Будзе брыгадзір...</p>
<p>Спі, наш Барысенка,</p>
<p>Працы камандзір!» —</p>
<p> </p>
<p>Сыпнулі зямлёю</p>
<p>На сасновы гроб;</p>
<p>Грабарок уважна</p>
<p>Курганок нагроб.</p>
<p> </p>
<p>Камунаркі збоку</p>
<p>Плакалі няўзнак,—</p>
<p>Свайго камунара</p>
<p>Шкадавалі так.</p>
<p> </p>
<p>Ды йшчэ галасілі</p>
<p>Бабулі на ўмор:</p>
<p>— На каго ж пакінуў?</p>
<p>— А нашто ж памёр?</p>
<p> </p>
<h4><a id="chapter11"></a>V</h4>
<p>Ідзе будаўніцтва,</p>
<p>Ідзе карчаванне</p>
<p>Усё далей, шырай,</p>
<p>Шчыра, безустання.</p>
<p> </p>
<p>У камуне школа,</p>
<p>Электрычнасць, яслі,</p>
<p>Дымныя лучыны</p>
<p>Назаўсёды згаслі.</p>
<p> </p>
<p>У камуне ў сотні</p>
<p>Кароў бродзяць стады,</p>
<p>Іржуць рэзва коні,</p>
<p>Растуць буйна грады.</p>
<p> </p>
<p>А з прыселля глянуць,</p>
<p>Вокам кінуць вокал:</p>
<p>Разляглося поле</p>
<p>Далёка, далёка.</p>
<p> </p>
<p>Трактары шнуруюць</p>
<p>Над Арэсай-рэчкай,</p>
<p>Сякуць плугам, дыскам</p>
<p>Торфішча на сечку.</p>
<p> </p>
<p>Жыта, авёс, бульбу,</p>
<p>Каноплі, капусту</p>
<p>Засяваюць, садзяць</p>
<p>На той глебе тлустай.</p>
<p> </p>
<p>І сёння зайздросціць</p>
<p>«Мінарал»<sup><a href="#footnote-4">4</a></sup> балоту:</p>
<p>Бо ўраджай на торфе,</p>
<p>А на ім пустота.</p>
<p> </p>
<p>Так расце, расце ўсё</p>
<p>Небывалым ростам,</p>
<p>І, здаецца збоку,</p>
<p>Ўсё так ясна, проста.</p>
<p> </p>
<p>Як бы тут спрадвеку</p>
<p>Ўсё так вырастала,</p>
<p>Бы сама сабою</p>
<p>Багна полем стала.</p>
<p> </p>
<p>Але так здаецца...</p>
<p>Ўсё зрабілі рукі,</p>
<p>І іх не забудуць</p>
<p>Патомкі-унукі.</p>
<p> </p>
<p>Што зрабілі людзі</p>
<p>З балотных палеткаў,</p>
<p>Сведкай верш мой гэты,</p>
<p>Вясна гэта сведкай.</p>
<p> </p>
<p>Тысяча гектараў</p>
<p>Ды яшчэ са трыста</p>
<p>Засеяна збожжа</p>
<p>На балоце чыстым.</p>
<p> </p>
<p>*</p>
<p>Я сяўбу сам бачыў,</p>
<p>Палеткі абходзіў,</p>
<p>На жыццё камуны</p>
<p>Наглядзеўся годзе.</p>
<p> </p>
<p>Тут жа я прымеціў</p>
<p>З’явішча такое:</p>
<p>Як бы ўся ў іх праца</p>
<p>Шла сама сабою.</p>
<p> </p>
<p>Бо як ні ўзіраўся</p>
<p>Гэтак ды іначай,</p>
<p>Я там прыганятых</p>
<p>Ніякіх не бачыў.</p>
<p> </p>
<p>Таксама начальства</p>
<p>Не чуваць, не відна...</p>
<p>Як жа так без панства,</p>
<p>Без прынук агідных?</p>
<p> </p>
<p>Ды такое нешта</p>
<p>Яшчэ я заўважыў,</p>
<p>Што для чужаземца</p>
<p>Здалося б міражам.</p>
<p> </p>
<p>Гэта перад светам</p>
<p>Павінен адзначыць:</p>
<p>Мне людзей там смутных</p>
<p>Не прыйшлося бачыць.</p>
<p> </p>
<p>І не чуў ў камуне</p>
<p>Скрытных уздыханняў,</p>
<p>Лаянак і сварак,</p>
<p>Горкіх нараканняў.</p>
<p> </p>
<p> </p>
<h4><a id="chapter12"></a>IV</h4>
<p>Да саўгаса «Сосны»<sup><a href="#footnote-5">5</a></sup></p>
<p>Па балоце — рэйкі,—</p>
<p>Гэта ад камуны</p>
<p>Йдзе вузкакалейка.</p>
<p> </p>
<p>Правялі ударна</p>
<p>Па доўгім абшары</p>
<p>Зімою мінулай</p>
<p>Яе камунары.</p>
<p> </p>
<p>Не было ў іх спецаў,</p>
<p>Ані там прарабаў,</p>
<p>Самі ж яны зналі</p>
<p>Інжынерства слаба.</p>
<p> </p>
<p>Зналі адно толькі,</p>
<p>Што чыгунка трэба,</p>
<p>Як дождж на пасевы,</p>
<p>Як да стравы хлеба.</p>
<p> </p>
<p>Гутарак нямала</p>
<p>Прыйшлося правесці,</p>
<p>А тут з мінскіх цэнтраў</p>
<p>Аніякай весці</p>
<p> </p>
<p>Раяцца, мудруюць</p>
<p>Камунары чынна;</p>
<p>Думка аб чыгунцы</p>
<p>Ім загнала кліна.</p>
<p> </p>
<p>Ўзяцца проста з моста</p>
<p>За гэтую справу,</p>
<p>Нарабіць так можна</p>
<p>Шкоды для дзяржавы.</p>
<p> </p>
<p>За блытню ж такую</p>
<p>Дасціпных малойцаў</p>
<p>Ужо не пагладзяць</p>
<p>Гладка па галоўцы.</p>
<p> </p>
<p>Раяцца з сабою</p>
<p>Весела, то хмурна,</p>
<p>Часам згодна, ціха,</p>
<p>Часам вельмі бурна.</p>
<p> </p>
<p>Аж тут абазваўся</p>
<p>Громка Адзярыха:</p>
<p>— Будзем мець чыгунку,</p>
<p>Хай мне будзе ліха!</p>
<p> </p>
<p>Служыў на заводзе</p>
<p>Калісь я ў майстэрні,</p>
<p>Склёпываў рэсоры,</p>
<p>Складываў шасцерні.</p>
<p> </p>
<p>Вылажу й чыгунку,</p>
<p>Будзьце ўжо спакойны.</p>
<p>Усё, што належа,</p>
<p>Зробім самастойна.</p>
<p> </p>
<p>Пад яго камандай</p>
<p>Пайшла справа гладка...</p>
<p>І палеглі шпалы,</p>
<p>Як за кладкай кладка.</p>
<p> </p>
<p>Па іх рэйкі — шнурам,</p>
<p>Як на скрыпцы струны.</p>
<p>І ўжо ўсё гатова,—</p>
<p>Карыстай, камуна!</p>
<p> </p>
<p>Строіў Адзярыха</p>
<p>Для працоўных масаў —</p>
<p>Чырвонаармеец,</p>
<p>Адстаўны да часу.</p>
<p> </p>
<p>Не вучыўся ў ВТУЗах,</p>
<p>Не быў інжынерам,</p>
<p>Камунар быў толькі,</p>
<p>На аўто шлях мерыў.</p>
<p> </p>
<p>З тым ці іншым стажам,</p>
<p>Але камуністы,</p>
<p>Пралажыў чыгунку</p>
<p>Па шляхах дрыгвістых.</p>
<p> </p>
<p>*</p>
<p>Бягуць каляіны</p>
<p>У сем кіламетраў,</p>
<p>Цягнік — па калеях,—</p>
<p>Адно свішчуць ветры.</p>
<p> </p>
<p>Камунары пішуць —</p>
<p>Стараюцца ўмела,—</p>
<p>Што ўжо іх чыгункай</p>
<p>Можна ездзіць смела.</p>
<p> </p>
<p>— Прыедзьце, ўпішыце</p>
<p>Ў дзяржаўны прыбытак,</p>
<p>Правам узаконьце</p>
<p>Новы наш здабытак.</p>
<p> </p>
<p>Прыехалі «спецы»,—</p>
<p>Як жа не прыехаць,—</p>
<p>Пачалі дарогу</p>
<p>Аглядаці нехаць.</p>
<p> </p>
<p>— Як так? Дзе дазволы?</p>
<p>Пачалі адразу:</p>
<p>— Хто форміў па форме</p>
<p>Падрады, заказы?</p>
<p> </p>
<p>— Хто месца адводзіў?</p>
<p>Планаваў хто планы?</p>
<p>Чаму цыркуляры</p>
<p>Ў вас не захаваны?</p>
<p> </p>
<p>І ўсё так бурчэлі,</p>
<p>А зласней, чым далей,</p>
<p>І не далі рады:</p>
<p>Каляю прынялі.</p>
<p> </p>
<p>*</p>
<p>Свіснуў раз, свіснуў два</p>
<p>Шустры паравозік,</p>
<p>І павёз, і павёз</p>
<p>За возікам возік.</p>
<p> </p>
<p>Ваганеткі бягуць</p>
<p>Па рэйках чыгунных</p>
<p>Туды ў «Сосны», ў саўгас</p>
<p>Ад самай камуны.</p>
<p> </p>
<p>Ад саўгаса назад</p>
<p>У камуну едуць.</p>
<p>Колькі радасці той,</p>
<p>Трэба толькі ведаць!</p>
<p> </p>
<p>То не жарт, то не смех,—</p>
<p>Маюць на падмогу</p>
<p>Ў гаспадарцы сваю</p>
<p>Жалезну дарогу.</p>
<p> </p>
<p>Ты кукуй, не кукуй,</p>
<p>Зязюлечка-птушка...</p>
<p>Камунарцы цягнік</p>
<p>Празвалі «кукушкай».</p>
<p> </p>
<h4><a id="chapter13"></a>VII</h4>
<p>А на рэчцы на Арэсе</p>
<p>Сталася прыгода:</p>
<p>Ідзе наступ на балота</p>
<p>З поўначы, з усходу.</p>
<p> </p>
<p>Там красуе ўжо камуна</p>
<p>На тарфянні бурым...</p>
<p>Паляшук жа адзіночка</p>
<p>Ўсё йшчэ бровы хмура.</p>
<p> </p>
<p>Не хмурыся, добры дзядзька,</p>
<p>Гэтак хмурна, сумна!</p>
<p>Для тваёй жа лепшай долі</p>
<p>Вырасла камуна.</p>
<p>*</p>
<p>А па рэчцы па Арэсе</p>
<p>Бегае «маторка»;</p>
<p>Стары човен, як карыта,</p>
<p>Пазірае горка.</p>
<p> </p>
<p>Дажывае свайго веку</p>
<p>На яве ўжо новай,</p>
<p>Бо ўжо човен у Палессе</p>
<p>Ўрэзаўся сталёвы.</p>
<p> </p>
<p>Новы човен сілы повен,</p>
<p>Гордасцю лялее...</p>
<p>Паланеецца Арэса</p>
<p>Чырвонай лілеяй.</p>
<p> </p>
<p>*</p>
<p>А на рэчцы на Арэсе</p>
<p>Тэмп узяты шпаркі:</p>
<p>Камунары, камунаркі</p>
<p>Глядзяць гаспадаркі.</p>
<p> </p>
<p>Тут спаборніцтва ў пашане,</p>
<p>Ударніцтва так жа,</p>
<p>Кожны месца сваё знае,</p>
<p>Бо іначай — як жа?!</p>
<p> </p>
<p>Не пагаснуць для іх зоркі,</p>
<p>Як дасюль не гаслі;</p>
<p>Пашыраецца камуна,</p>
<p>Пашырае яслі.</p>
<p> </p>
<p>*</p>
<p>А на рэчцы на Арэсе</p>
<p>Растуць акцябраты,</p>
<p>Піянеры, камсамольцы —</p>
<p>З бальшавіцкім гартам.</p>
<p> </p>
<p>Расце змена камунарам</p>
<p>Стойкім, гартаваным.</p>
<p>Служыць будуць камунарству,</p>
<p>Як бацькі, аддана.</p>
<p> </p>
<p>Не папусцяць сябе ў крыўду</p>
<p>Ў буры, ў ліхалецці;</p>
<p>Для іх цэлы свет — край родны,</p>
<p>Для іх сонца свеціць.</p>
<p> </p>
<p>*</p>
<p>А на рэчцы на Арэсе —</p>
<p>Будынкі, будынкі!</p>
<p>Пахнуць соснаю смалістай,</p>
<p>Пахнуць свежым тынкам.</p>
<p> </p>
<p>Сцены гладка склютаваны,</p>
<p>Стрэхі з бляхі белай,</p>
<p>Столь, падлога габляваны,</p>
<p>Вокны ў сажань цэлы.</p>
<p> </p>
<p>Днём іх сонца асвятляе,</p>
<p>Электрыка — ўночы...</p>
<p>Так сабе сам іх пастроіў</p>
<p>Камунар-рабочы.</p>
<p> </p>
<p>*</p>
<p>А на рэчцы на Арэсе</p>
<p>Многа, многа дзіва;</p>
<p>Жывуць сабе камунары</p>
<p>Весела, шчасліва</p>
<p> </p>
<p>Ды камуну сваю ладзяць,</p>
<p>Каб што дзе ды лепей,</p>
<p>Запяваюць гулка песні:</p>
<p>— Калі хто зачэпе,</p>
<p> </p>
<p>Ды час прыйдзе, ды паклічуць</p>
<p>Да новай работы,—</p>
<p>Пойдзем асушаць з вінтоўкай</p>
<p>Пінскія балоты.</p>
<p> </p>
<p> </p>
<h3><a id="chapter14"></a>Саўгас</h3>
<p> </p>
<h4><a id="chapter15"></a>І</h4>
<p>Мар’іна балота,</p>
<p>Ніхто не ймець веры,</p>
<p>Колькі ты хаваеш</p>
<p>Багаццяў без меры!</p>
<p> </p>
<p>Мар’іна балота,</p>
<p>Колькі ў табе красаў!</p>
<p>На сабе гадуеш</p>
<p>Камуну, саўгасы,</p>
<p> </p>
<p>Мар’іна балота,</p>
<p>Буйнае прыволле!</p>
<p>Людзей сёння корміш,</p>
<p>Даеш корм жывёле.</p>
<p> </p>
<p>*</p>
<p>Ідуць рэхі ў светы</p>
<p>Аб камуне цуднай,</p>
<p>Што так забуяла</p>
<p>Хутка, не марудна.</p>
<p> </p>
<p>Ідуць рэхі ў светы...</p>
<p>А тым самым часам</p>
<p>Побач ля камуны</p>
<p>Паўсталі саўгасы.</p>
<p> </p>
<p>На прыселлі Сосны</p>
<p>Адзін заснаваўся,</p>
<p>На гіганта вырас,</p>
<p>Адно дзіву дайся!</p>
<p> </p>
<p>А другі — Загалле<sup><a href="#footnote-6">6</a></sup> —</p>
<p>Па той бок Арэсы</p>
<p>Зацвіў на балотах,</p>
<p>На тых пусталесах.</p>
<p> </p>
<p>Сорак тысяч топча</p>
<p>Пад сабой гектараў.</p>
<p>Гэта вам не жарты.</p>
<p>Гэта вам не мара!</p>
<p> </p>
<p>Але я Загалля</p>
<p>Не хачу узвышыць —</p>
<p>Крытыкі хай лепей</p>
<p>Пахвалу напішуць.</p>
<p> </p>
<p>Лепш я сваё слова</p>
<p>Адлажу на потым,</p>
<p>Бо там непаднятым</p>
<p>Пахне йшчэ балотам.</p>
<p> </p>
<p>*</p>
<p>Сосны, мае Сосны!</p>
<p>Спрадвеку раслі вы,</p>
<p>Бачылі нямала</p>
<p>Ў век свой нешчаслівы.</p>
<p> </p>
<p>Паншчыну, лад царскі</p>
<p>Бачылі вы, Сосны,</p>
<p>Многа зімаў, летаў,</p>
<p>Восеняў і вёснаў.</p>
<p> </p>
<p>Бачылі каранне</p>
<p>Убогага люду,</p>
<p>Ланцугі на шыі.</p>
<p>Голых трупаў груды.</p>
<p> </p>
<p>*</p>
<p>Сосны, мае Сосны!</p>
<p>Сягнулі далёка,</p>
<p>Хоць расці над багнай</p>
<p>Было вам нялёгка.</p>
<p> </p>
<p>Выраслі ж вы буйна</p>
<p>Ўсяго за тры годы,</p>
<p>Горда узняліся,</p>
<p>Забуялі горда.</p>
<p> </p>
<p>Ці то сонца свеціць,</p>
<p>Ці то месяц ясны,</p>
<p>Вам смяецца неба</p>
<p>Весела і шчасна.</p>
<p> </p>
<p>*</p>
<p>Сосны, мае Сосны!</p>
<p>Для вас яшчэ далей,</p>
<p>Як у той камуне,</p>
<p>Ляглі магістралі.</p>
<p> </p>
<p>На вашых палетках</p>
<p>Калектараў<sup><a href="#footnote-7">7</a></sup> болей,</p>
<p>Болей і дрэнажаў</p>
<p>Перасекла поле.</p>
<p> </p>
<p>Тарфяное поле,</p>
<p>На якое ўчора</p>
<p>Чалавек баяўся</p>
<p>Выйсці з сваім горам.</p>
<p> </p>
<p>А сягоння смела</p>
<p>Спяшыць за машынай</p>
<p>Па сухой раўніне...</p>
<p>Як гэта ўсё дзіўна!</p>
<p> </p>
<h4><a id="chapter16"></a>ІІ</h4>
<p>Я не буду ўнутр залазіць</p>
<p>Падзеяў саўгасных,</p>
<p>Апішу толькі, што бачыў</p>
<p>Болей-меней ясна.</p>
<p> </p>
<p>Аб брыгадах аб ударных</p>
<p>Успомніць добрым сказам,</p>
<p>Аб рабочых, трактарыстах —</p>
<p>Можа, іншым разам...</p>
<p> </p>
<p>Тут пачну я апісанне,</p>
<p>Як пішацца ў казках,</p>
<p>Бо іначай не выходзіць,—</p>
<p>Слухайце, хто ласкаў!</p>
<p> </p>
<p>За гарамі, за даламі,</p>
<p>Ў балотах пустынных</p>
<p>Паўставала, вырастала</p>
<p>Новая краіна.</p>
<p> </p>
<p>Непраходныя былі дзе</p>
<p>Балотныя гаці —</p>
<p>Там красуюць, там буяюць</p>
<p>Нівы, сенажаці.</p>
<p> </p>
<p>Поле роўнае такое,</p>
<p>Бы стол габляваны,</p>
<p>Толькі, дзе самая ферма,</p>
<p>Высіцца паляна.</p>
<p> </p>
<p>Ад вясны вясёлай, ранняй</p>
<p>Да восені познай</p>
<p>Пяе поле трактарамі</p>
<p>Весела, пагрозна.</p>
<p> </p>
<p>Дзве чыгункі на саўгаскім</p>
<p>Сходзяцца вакзале;</p>
<p>Свішчуць, граюць паравозы,</p>
<p>Аж чутно ў Загаллі!</p>
<p> </p>
<p>То прывозяць, шмат прывозяць</p>
<p>Па жалезных шынах —</p>
<p>Угнаенне пад насенне,</p>
<p>Трактары, машыны.</p>
<p> </p>
<p>То вывозяць, шмат вывозяць</p>
<p>Грузаў вельмі цэнных:</p>
<p>Пянькі многа, бульбы многа,</p>
<p>Найболей жа сена.</p>
<p> </p>
<p>А ў ім колькі інвентару</p>
<p>Вартасці вялікай —</p>
<p>Нежывога і жывога,</p>
<p>Не знойдзеш і ліку!</p>
<p> </p>
<p>Саўгас — горад, не мястэчка,</p>
<p>Не які там Любань!</p>
<p>Лад-парадак, люду поўна,</p>
<p>Толькі глянуць люба.</p>
<p> </p>
<p>Гаспадарнаму саўгасу</p>
<p>Ёсць чым пахваліцца:</p>
<p>Ў ім будынкі ў два паверхі,</p>
<p>Клуб, як у сталіцы.</p>
<p> </p>
<p>Ёсць бальніца, у бальніцы —</p>
<p>І доктар, і фельчар,</p>
<p>Хто прыходзіць ці прывозяць</p>
<p>Хворых лечаць, лечаць.</p>
<p> </p>
<p>Ёсць аптэка, акушэрка —</p>
<p>Служыць, ну, за бабку,</p>
<p>Бо ў саўгасе тэмпы, тэмпы,</p>
<p>Не спяць людзі ў шапку!</p>
<p> </p>
<p>На рабфаку на вячэрнім</p>
<p>Вучацца студэнты,—</p>
<p>Сваю цемру, некультурнасць</p>
<p>Знішчаюць дашчэнту.</p>
<p> </p>
<p>А рабфакаўцаў нямала —</p>
<p>З сем’яў больш бядачых;</p>
<p>А рабфакаўкі як глянуць,</p>
<p>Ажно сэрца скача!</p>
<p> </p>
<p>Для рабочых, для работніц</p>
<p>Выгады, аж міла!</p>
<p>Яслі, лазня і прачкарня,</p>
<p>Колькі хочаш мыла.</p>
<p> </p>
<p>Людзі там працуюць дружна,</p>
<p>Няма ўхілаў панскіх,</p>
<p>Бо народ усё савецкі,</p>
<p>Рабоча-сялянскі.</p>
<p> </p>
<p>Ёсць, напэўна, недахопы,</p>
<p>Бо як жа іначай</p>
<p>Ў гаспадарстве, ў будаўніцтве?</p>
<p>Але іх не бачыў.</p>
<p> </p>
<p>У саўгасе электрычнасць,</p>
<p>Віднаты без кошту,</p>
<p>Свая радыёўстаноўка,</p>
<p>Тэлефон і пошта.</p>
<p> </p>
<p>Я закончу, бо апісваць</p>
<p>Прыйшлося б бясконца...</p>
<p>Наагул там ценей меней,</p>
<p>Болей кветак, сонца.</p>
<p> </p>
<p> </p>
<h3><a id="chapter17"></a>Замест заключэння</h3>
<p>І камуна гэта,</p>
<p>І гэты саўгас</p>
<p>Будуць з лета ў лета</p>
<p>Расці ў добры час.</p>
<p> </p>
<p>Каб прысуд свой выдаць</p>
<p>Аб новых палёх,</p>
<p>Сюды людзі прыйдуць</p>
<p>Зблізку і здалёк.</p>
<p>Падзівяцца з новай,</p>
<p>Вольнай грамады,</p>
<p>Ўспомняць добрым словам</p>
<p>Герояў тады.</p>
<p> </p>
<p>Сонца, месяц, зоры</p>
<p>Будуць аглядаць</p>
<p>Новыя прасторы —</p>
<p>Ніву, сенажаць.</p>
<p> </p>
<p>Аб новым Палессі</p>
<p>Яснае зары</p>
<p>Складаць будуць песні</p>
<p>Складна песняры.</p>
<p> </p>
<p>Апяюць у песнях</p>
<p>Працу, гераізм,</p>
<p>Як на край балотны</p>
<p>Йшоў сацыялізм.</p>
<p> </p>
<p>Як пад пільнай вартай</p>
<p>Партыі пабед —</p>
<p>Бальшавіцкай партыі —</p>
<p>Вырас новы свет.</p>
<p> </p>
<p>І хоць будзе шкодзіць</p>
<p>Вораг мо й не раз,—</p>
<p>Пройдуць у стагоддзі</p>
<p>Камуна й саўгас.</p>
<p> </p>
<p><i>Камуна БВА, Мінск.</i></p>
<p> </p>
<p>Май 1933 г.</p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Магістраль — канал для асушкі балот.</p>
</div>
<div class="footnote"><p><sup><a id="footnote-2">2</a></sup> Дрэнаж — штучны сток стаячай вады ў мэтах асушкі балот.</p>
</div>
<div class="footnote"><p><sup><a id="footnote-3">3</a></sup> Мітрэнжыць – у сэнсе баламуціць, падрываць, мяшаць.</p>
</div>
<div class="footnote"><p><sup><a id="footnote-4">4</a></sup> Новы тэрмін. Мінаралам завуць грунтовую глебу для адрознення ад балот.</p>
</div>
<div class="footnote"><p><sup><a id="footnote-5">5</a></sup> Саўгас імя дзесяцігоддзя БССР. Для скарачэння яго называюць па-старому проста – Сосны. - <i>Я. К.</i></p>
</div>
<div class="footnote"><p><sup><a id="footnote-6">6</a></sup> Загалле — вёска недалёка ад саўгаса.</p>
</div>
<div class="footnote"><p><sup><a id="footnote-7">7</a></sup> Калектараў — размеркавацеляў вады.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>