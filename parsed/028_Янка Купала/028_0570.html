<div class="container">
<div class="book-utils">
<div id="qrcode"></div>
<a href="/Janka_Kupala/Pamiaci_Vincuka_Marcinkievica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Памяці Вінцука Марцінкевіча -->
<h2><a href="http://knihi.com/Janka_Kupala/">Янка Купала</a></h2>
<h2>Памяці Вінцука Марцінкевіча</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шмат лет не ручыла нам доля.</p>
<p>Крывымі вяла пуцінамі,</p>
<p>Не маючы ласкі і жалю</p>
<p>Над нашай старонкай, над намі.</p>
<p> </p>
<p>Хто мы, адбірала нам памяць,</p>
<p>Чужыншчынай ціснула грудзі,</p>
<p>Не раз падцікалася з думкай,</p>
<p>Што мы ўжо — не мы і не людзі.</p>
<p> </p>
<p>З нас самых і з гутаркі нашай</p>
<p>І свой, і чужынец стаў кпіці.</p>
<p>Ўсё роднае стала няродным,</p>
<p>Прост хоць і на свеце не жыці.</p>
<p> </p>
<p>Так ночка хацела быць паняй,</p>
<p>Так сівер нас зводзіў і страшыў,</p>
<p>Ды вось, як на тое, судзіў Бог</p>
<p>І нам на сваім быць кірмашы.</p>
<p> </p>
<p>Нябожчык Вінцук Марцінкевіч</p>
<p>Не сцерпіў такой нашай мукі,—</p>
<p>Паслухаўшы сэрца, бярэ ён</p>
<p>Дуду беларускую ў рукі.</p>
<p> </p>
<p>І песню за песняй парадкам</p>
<p>Пусціў, як жывую крыніцу:</p>
<p>Пасыпалісь, проста як з неба,</p>
<p>«Дажынкі», «Гапон», «Вечарніцы».</p>
<p> </p>
<p>Як стораж, стаў смела на варце</p>
<p>Радзімых запушчаных гоняў,</p>
<p>Стаў сеяць па-свойску ўсё тое,</p>
<p>Што мы далей сеем сягоння.</p>
<p> </p>
<p>А кемкую меў ён натуру,—</p>
<p>Спанатрыў, дзе праўду шукаці,</p>
<p>У тахт беларусавай думцы</p>
<p>Патрапіў запеці, зайграці.</p>
<p> </p>
<p>Калі засмяецца, бывала,</p>
<p>То хоць за бакі ты бярыся;</p>
<p>Калі ж і разжаліцца сумам,</p>
<p>Дык хоць ты з слязою жаніся.</p>
<p> </p>
<p>Умеў ён прынадна настроіць</p>
<p>Тон ёмкі ў дудзе-самагудзе,</p>
<p>Што нам і цяпер яна грае,</p>
<p>І вечна канца ёй не будзе.</p>
<p> </p>
<p>Чвэрць веку, як бае ўжо недзе</p>
<p>Святым беларускія песні,</p>
<p>А быццам ён з намі талкуе</p>
<p>Аб нашай зіме і прадвесні.</p>
<p> </p>
<p>Жыве паміж намі дудар наш...</p>
<p>Жыць кожны так будзе, мой братку,</p>
<p>Хто родну старонку палюбіць,</p>
<p>Маўляў добры сын сваю матку.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>