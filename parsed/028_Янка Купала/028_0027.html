<div class="container">
<div class="book-utils">
<div id="qrcode"></div>
<a href="/Janka_Kupala/U_Pilipauku_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1908 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1908 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: У Піліпаўку -->
<h2><a href="http://knihi.com/Janka_Kupala/">Янка Купала</a></h2>
<h2>У Піліпаўку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>...Помню, ў Піліпаўку гэта было.</p>
<p>Ой, спаганяў снег ахвоту!</p>
<p>Долы, дарогі як ёсць занясло;</p>
<p>Гурбы, як горы, ля плоту.</p>
<p> </p>
<p>Страшную людзі цярпелі зіму:</p>
<p>Дзіка мяцеліцы вылі,</p>
<p>З трэскам марозы гасілі ў сцяну,</p>
<p>Птушак у лёце глушылі...</p>
<p> </p>
<p>Ночка над вёскай. Во ў хаце аднэй</p>
<p>Курыцца дымна лучына.</p>
<p>Месціць хацінка са жменю людзей:</p>
<p>Бацьку, матулю і сына.</p>
<p> </p>
<p>Бацька, сагнуўшысь, сядзіць за сталом;</p>
<p>Блудны прытухлыя вочы...</p>
<p>Печку падпёршы схудалым плячом,</p>
<p>Маці паціху хліпоча.</p>
<p> </p>
<p>Далей, ля сценкі, палочак стаіць.</p>
<p>Думкі бацькоў там аж млелі:</p>
<p>Сын іх, Сымонка, тры дні ўжо ляжыць,</p>
<p>Тры дні на Божай пасцелі...</p>
<p> </p>
<p>З самых дзён малку Сымона свайго</p>
<p>Так гадавалі, пясцілі!</p>
<p>Меці на старасць падпору з яго</p>
<p>Думкі супольна раілі.</p>
<p> </p>
<p>Малец — як лялька, крапячы, як дуб,</p>
<p>Прызыў падходзіў налета,—</p>
<p>Высах, як шчэпка, стаў ціхі, як слуп,—</p>
<p>Песня няпетая спета!</p>
<p> </p>
<p>Тры дні назад яшчэ з бацькам яны</p>
<p>Шуркі у лесе стаўлялі:</p>
<p>Гулка гудзелі там іх тапары,</p>
<p>Елкі, асіны стагналі.</p>
<p> </p>
<p>Вечарам—дзіва! ні стуль і ні ссюль,</p>
<p>Злёг і ляжыць, як павала;</p>
<p>Раілась маці ўжо ў многа бабуль,</p>
<p>Зёлак усякіх давала.</p>
<p> </p>
<p>Дарма яна яму гэтак і сяк</p>
<p>Піць-есць нясе адначасне:</p>
<p>Дні свае лічыць збалелы бядак,</p>
<p>Вось-вось часіна — загасне.</p>
<p> </p>
<p>Ўжо не чакае сямейка дабра,</p>
<p>Аж тут, як воляю боскай,</p>
<p>Доктар адзін па дарозе з двара</p>
<p>Ехаў, заехаў і ў вёску.</p>
<p> </p>
<p>Выслухаў, выстукаў хлопца кругом,</p>
<p>Даў карталюшку на лекі;</p>
<p>Ехаць да гораду кажа бацьком,</p>
<p>Ехаць хутчэй да аптэкі!</p>
<p> </p>
<p>«Сын здароў будзе, як рыба ў вадзе,</p>
<p>Толькі лякарства прывозьце!» —</p>
<p>Кінуў старым так і з хаты ідзе,</p>
<p>Дый толькі бачылі ў вёсцы...</p>
<p> </p>
<p>Мілі ж тры ў горад; тры мілі — не смех!</p>
<p>Конік худы — прыстаць можа;</p>
<p>Тут яшчэ гэты нязмераны снег,</p>
<p>Ды ночка пусткай трывожа...</p>
<p> </p>
<p>Трудная рада: да рання чакаць</p>
<p>Хвораму лекаў прыйшлося.</p>
<p>Бацька во сеў над сталом — не йдзе спаць,</p>
<p>Маці над сынам галосе.</p>
<p> </p>
<p>Ноч на аддых — адзін міг мужыку,</p>
<p>Годам сыходзе — ў няшчасці.</p>
<p>Шмат іх, даўжэнькіх, ой, шмат на вяку,</p>
<p>Як жа к святлу тут папасці?..</p>
<p> </p>
<p>Час бег... Апошняя стухла зара.</p>
<p>Неба бялее на ўсходзе.</p>
<p>Ну, Сцёпка! Ехаць і час, і пара,</p>
<p>Годзе маркоціцца, годзе!</p>
<p> </p>
<p>З горада лекаў ты шмат навязеш,</p>
<p>Сын твой як бачыш устане!</p>
<p>Сільнай рукой пакіруе лямеш,</p>
<p>Свісне касой на світанні!</p>
<p>.....................................................................</p>
<p>...Выехаў Сцёпка. Чуць-чуць стала днець.</p>
<p>Конік малы, зацяганы.</p>
<p>Сыпка дарога, след значан ледзь-ледзь,</p>
<p>Дзень хмураваты, вятраны...</p>
<p> </p>
<p>Ехаў, даехаў Сцяпан наканец,</p>
<p>Грош апаследні пакінуў,</p>
<p>Лекаў набраў — і гайда маладзец!</p>
<p>Валіць дамоў, бедачына.</p>
<p> </p>
<p>Валіць... Піліпаўкай, ведама ўсім,</p>
<p>Дню лік — гадзіна, не болей.</p>
<p>Выехаў з горада — цёмна зусім,</p>
<p>З конікам сам ён у полі.</p>
<p> </p>
<p>З поўначы сівер наскочыў сухі,</p>
<p>Снегам стаў кідаць зласліва;</p>
<p>Шум ад завеі панёсся глухі,</p>
<p>Пеклам і неба, і ніва...</p>
<p> </p>
<p>Конік Сцяпанаў нага за нагой</p>
<p>Пхнецца ў снягу на калені;</p>
<p>Пройдзе і стане, трасе галавой;</p>
<p>Пугу штораз чуе меней.</p>
<p> </p>
<p>Пхнуўся, цягнуўся,— нарэшце, як стаў,</p>
<p>Далей ні кроку — трасецца.</p>
<p>Як яго Сцёпка ні гнаў-паганяў,</p>
<p>Хоць ты забі — ані з месца!</p>
<p> </p>
<p>Шорах па целе Сцяпана пайшоў.</p>
<p>Страшныя родзяцца думы.</p>
<p>Шмат яшчэ вёрстаў дабрацца дамоў.</p>
<p>Грозяць сняжаныя шумы.</p>
<p> </p>
<p>Што тут рабіць? Конь не хоча вязці,</p>
<p>Дома сын лекаў чакае...</p>
<p>Кінуць каня? Пехатою ісці?</p>
<p>Жаль, ды і ночка ж такая!</p>
<p> </p>
<p>Ўсё ж сын мілей!—Лезе з санак Сцяпан.</p>
<p>Крыжам дарогу зазначыў;</p>
<p>Цяжка на сэрцы, у вочах туман,</p>
<p>Боскага свету не ўбачыш...</p>
<p> </p>
<p>«Будзь здароў, косю! Хоць жаль мне цябе,</p>
<p>Хворы Сымонка чакае!» —</p>
<p>Так шапнуў Сцёпка — і ў поле брыдзе,</p>
<p>Ў гурбах чуць ногі змяняе...</p>
<p> </p>
<p>Шоў ён, шоў дружна, а дзе і куды</p>
<p>Збіўся, і сам тут не ведаў;</p>
<p>Сілы слабелі ад хуткай хады;</p>
<p>Думкі аб сыне йшлі следам.</p>
<p> </p>
<p>Сцісне лякарства за пазухай ён,</p>
<p>Шэпча малітву да Бога,</p>
<p>І, хоць не першы раз гэткі нагон,</p>
<p>Крадзецца ў сэрцы трывога:</p>
<p> </p>
<p>Што, калі зняў абрыдны яго блуд?</p>
<p>Як тады выйсці у вёску?</p>
<p>«Сядзь, адпачні,— штось яму шэпча тут,—</p>
<p>Вось дзе, пад гэту бярозку!»</p>
<p> </p>
<p>«Праўда,— падумаў,— пара аддыхнуць,</p>
<p>Многа прайшоў ты, нябожа!»</p>
<p>Сеў і мацуецца, каб не заснуць,—</p>
<p>Ведаў, што стацца тут можа...</p>
<p> </p>
<p>Звіўся клубочкам і ціха сядзіць;</p>
<p>Лёгкасць на сэрцы такая...</p>
<p>Толькі мяцеліца вые, шуміць,</p>
<p>Песні яму напявае:</p>
<p> </p>
<p>«Спі, мой Сцяпанка, дзіцятка маё,</p>
<p>Я тут тваёю ўжо паняй!</p>
<p>Гэткай пасцелі не меў за жыццё,</p>
<p>Ў гэткай — і конь твой, і сані.</p>
<p> </p>
<p>Сына спяшыш ты, сляпы, ратаваць?</p>
<p>Ну, і нашто ж гэтак рвацца?!</p>
<p>Лёгка ж табе было век гараваць,</p>
<p>З мачыхай-доляй змагацца?</p>
<p> </p>
<p>Я ашчасліўлю, мой братка, цябе,</p>
<p>Ўбачышся быццам у небе;</p>
<p>Гора, бяда не падойдзе к табе,</p>
<p>Думаць не трэба аб хлебе.</p>
<p> </p>
<p>Спі! Знаю, крыўды не раз зазнаў ты,</p>
<p>Братам не быў між братамі.</p>
<p>Я пашкадую цябе, сіраты,</p>
<p>Буду галубіць снягамі...</p>
<p> </p>
<p>Меў жа прыпынак ты зносны калі,</p>
<p>Гонячы быт свой цыганскі?</p>
<p>Я з гулкай песняй: «Ай, люлі-люлі!»</p>
<p>Спраўлю начлег табе панскі.</p>
<p> </p>
<p>Скончу я песеньку-байку сваю,</p>
<p>Зоры пачнуць усміхацца,</p>
<p>Будуць глядзець на спакойнасць тваю,</p>
<p>Будуць табой уцяшацца!..»</p>
<p> </p>
<p>Гэтак над сонным завея пяе,</p>
<p>Гэтак яго калыхала;</p>
<p>І, што ж вы скажаце, людзі мае? —</p>
<p>Сцёпку навекі прыспала.</p>
<p>...........................................................</p>
<p>Збегла па гэтым дзён нешта са тры,</p>
<p>Тры дні — а шмат даказалі:</p>
<p>У Сцёпкавай хаце удвух сталяры</p>
<p>Дзве дамавіны збівалі.</p>
<p> </p>
<p>З іх адну збілі для костак старых,</p>
<p>Сына ў другую злажылі —</p>
<p>І пахавалі па-божаму іх,</p>
<p>Родных, навекі ў магіле.</p>
<p> </p>
<p>Сходзіўся ўдоўку пацешыць народ,</p>
<p>Братнім слаўцом адзываўся:</p>
<p>«Маеш адзін хоць расход і заход,</p>
<p>Крыжам адным абышлася!»</p>
<p> </p>
<p>1908</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>