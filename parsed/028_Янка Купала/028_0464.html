<div class="container">
<div class="book-utils">
<div id="qrcode"></div>
<a href="/Janka_Kupala/Na_vulicy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1915 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На вуліцы -->
<h2><a href="http://knihi.com/Janka_Kupala/">Янка Купала</a></h2>
<h2>На вуліцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Блудзіў па вуліцы я тэй, дзе сустрачаў яе,</p>
<p>Яе — не ўцямлю — шчасце ці сваё няшчасце...</p>
<p>Час быў такі, калі ўжо першы певень устае,</p>
<p>А злодзей смела з ложа выпаўзае красці.</p>
<p> </p>
<p>На небе месяц бледны, як нябожчыкавы твар,</p>
<p>З-над воблакаў сцікаўся, быццам бы ён шляху</p>
<p>Свайго не мог знайсці паміж расплаканых там хмар,</p>
<p>Ці, каб стуль не зваліцца, блукаўся так з страху.</p>
<p> </p>
<p>Паволі горад на сябе ўскладаў аковы сну,</p>
<p>Святло ў акнах адно ўслед за адным канала;</p>
<p>Дзе-недзе ржавы ключ пужаў скрыготам цішыну</p>
<p>Ды спознена павозка дзіка ляскатала.</p>
<p> </p>
<p>У дроце, што паміж слупамі віўся густа ўдоўж,</p>
<p>Як бы напяты былі там людскія жылы,</p>
<p>Гудзеў, заводзіў вецер, бы па дроце рэзаў нож;</p>
<p>Як вісельнік, выў, вырваўшыся з-пад магілы.</p>
<p> </p>
<p>Здалёку ад чыгункі данасіўся свіст-выццё,</p>
<p>Ўпіваючыся ў сэрца вытачанай сталлю,</p>
<p>Як бы з тым свістам адлятала шчасце і жыццё.</p>
<p>Ці гінуў нехта наймілейшы там — за даллю.</p>
<p> </p>
<p>Аб сцены рэха стукалася ад хадзьбы маей,—</p>
<p>Цагляны мур сачыў за мною безупыну;</p>
<p>Цень ад ліхтарняў мой ўсё то даўжэй, то карацей</p>
<p>Выцягваўся, дваіўся, то зусім дзесь гінуў.</p>
<p> </p>
<p>Лічыў за крокам крок я й пазіраў ўвакруг, як здань,</p>
<p>На заміраючы да заўтра горад грэшны,</p>
<p>І чуўся я, як здрадай схопленая ў клетку лань,—</p>
<p>Такі бяссільны, пазабыты, безуцешны!</p>
<p> </p>
<p>За думкай думка джалам свідравала галаву:</p>
<p>Што ёсць, няма,— судзіў суды і перасуды,</p>
<p>І думаў ўсё: за што, нашто сябе на часці рву,</p>
<p>Калі за гэта маю толькі камняў груды?</p>
<p> </p>
<p>Так сноўдаўся па вуліцы і сам згараў ў сабе...</p>
<p>...Іду і чую: тут з-за муру, ў сутарэнні,</p>
<p>Рагоча музыка, як сумашэдшая ў кляцьбе,</p>
<p>Пад музыку — бразджанне ног, грудзей хрыпенне...</p>
<p> </p>
<p>І жудка стала!.. Ёсць жа яшчэ людзі на зямлі,</p>
<p>Што могуць дзіч сабой змяніць і весяліцца,</p>
<p>Не бачачы сваіх бяспутнасцей, што іх змаглі</p>
<p>І душаць адусюль, як змеяў навальніца!</p>
<p> </p>
<p>З нявольніцай нявольнік тут танцуе на забой,</p>
<p>Пад здзекам рабскія свае сагнуўшы шыі,</p>
<p>А там, на акрываўленых палях крывёй людской,</p>
<p>Нявольнік для нявольніка грабніцу рые.</p>
<p> </p>
<p>Стыд спанаваў мяне, што я на вуліцы тэй быў</p>
<p>І аддаваўся нейкай візьі ўсёй душою,—</p>
<p>Тым горкім думам аб сабе і сэрцу тым, на здзіў</p>
<p>Так заўладаўшым маім сэрцам-сіратою.</p>
<p> </p>
<p>1915</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>