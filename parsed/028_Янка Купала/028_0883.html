<div class="container">
<div class="book-utils">
<div id="qrcode"></div>
<a href="/Janka_Kupala/Sviaty_Andrej_Babola_Mucanik_bielaruski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1910] -->
<!-- HEADER_FIELD FirstPublicationYear: 1911 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Dubia -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Святы Андрэй Баболя. Мучанік беларускі -->
<!-- HEADER_FIELD Title2: Dubia -->
<h2><a href="http://knihi.com/Janka_Kupala/">Янка Купала</a></h2>
<h2>Святы Андрэй Баболя. Мучанік беларускі</h2>
<h2 class="title2">Dubia</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Там, дзе Прыпяць-рака па пяску гоніць воды</p>
<p>Сярод багнаў і пушчаў палескіх;</p>
<p>Там Баболя Святы душам нёс асалоду,</p>
<p>Жыў, вучыў веры Божай, нябескай.</p>
<p> </p>
<p>Зрокся панскіх дастаткаў, уцехі і славы,</p>
<p>Неба тайнага кліку паслухаў;</p>
<p>Пасвяціўся на службу за Божую справу,</p>
<p>Ў сэрцы маючы Божага Духа.</p>
<p> </p>
<p>І вясковую, ўбогую, цёмную хату</p>
<p>Палюбіў з яе горам, нудою,</p>
<p>З добрым словам, з пацехай спяшаўся да брата,</p>
<p>Ўсім атуху прыносіў з сабою.</p>
<p> </p>
<p>Ні яму маразы на дарозе стаялі,</p>
<p>Ні яго адстрашалі грымоты,</p>
<p>З Божым Дарам усюдах яго спатыкалі,</p>
<p>Як ішоў, як нёс свет у цямноты.</p>
<p> </p>
<p>Ў Беларусі ў той час войны, бітвы кіпелі:</p>
<p>Край чужынцы напалі, змагалі,</p>
<p>Як маглі, ні малых, ні старых не жалелі,</p>
<p>Што нажу, што агню аддавалі.</p>
<p> </p>
<p>Не мінула і Піншчыны гэта няшчасце:</p>
<p>Банды ворагаў суд свой тварылі,</p>
<p>Здрайцы ў помач к ім шлі, каб самім не прапасці,</p>
<p>І магілы братам сваім рылі.</p>
<p> </p>
<p>Хто свае кідаў хаты і ў пушчы хаваўся,</p>
<p>Хто ратунку ў чужым краю шукаў,</p>
<p>А Баболя на службе сваей аставаўся</p>
<p>Сярод гэтых пажараў і мукаў.</p>
<p> </p>
<p>З верай шчырай у справу рэліг’і святую</p>
<p>Пацяшае, наўчае, дзе можа,</p>
<p>Покі вораг і гэту душу залатую</p>
<p>Не парваўся змагчы і зніштожыць.</p>
<p> </p>
<p>Здрайца мейсца ўсказаў, дзе Святы навучае...</p>
<p>З дзікім гікам злавілі Баболю,</p>
<p>А той іх Божым словам вітае</p>
<p>І сябе аддае Божай волі.</p>
<p> </p>
<p>На сваю на ахвяру, як звер згаладалы,</p>
<p>Навалілась казачая шайка,</p>
<p>І аддалі мучэнню, як сіл ім ставала</p>
<p>Секлі, рэзалі шабляй, нагайкай.</p>
<p> </p>
<p>Прывалокшы Святога Андрэя ў Янова,</p>
<p>На разнічым стале палажылі,</p>
<p>Пачалі катаваці па-свойму нанова —</p>
<p>Цела рэзалі, косці крышылі.</p>
<p> </p>
<p>Абрэзалі і губы, і вушы, і пальцы,</p>
<p>Пачапілі вяроўкаю к столі,</p>
<p>Заганялі цвікі, азвярэўшы, паганцы,</p>
<p>Аж дух к Богу ўзнёсся Баболі.</p>
<p> </p>
<p>З той пары лет без ліку няпамяць скасіла,</p>
<p>Многа лет, многа зім прамінула,</p>
<p>Не адна ўзышла пры магіле магіла,</p>
<p>Шмат чаго ў небыццё патанула.</p>
<p> </p>
<p>Толькі хвала не ўмёрла Андрэя Баболі:</p>
<p>Даў Бог сілу яму тварыць цуды,</p>
<p>А іх сведка — народ не забыўся ніколі,</p>
<p>Ўзносе модлы к Святому паўсюды.</p>
<p> </p>
<p>Песні, казкі растуць і растуць з кожным годам</p>
<p>Аб замучаным страшна Андрэю,</p>
<p>Хвала шырыцца скрозь ад народу к народу,</p>
<p>Дух Святога цуднее, яснее...</p>
<p> </p>
<p>Будзь жа, будзь ты, Баболя, заступнікам нашым</p>
<p>Перад Ствурцам Нябесным Прадвечным,</p>
<p>І люд свой, што любіў так, хоць вораг і страшыў,</p>
<p>У апецы і ласцы мей вечна.</p>
<p> </p>
<p>Выпрась долю яму і прыхільнасць у Бога,</p>
<p>Спор у хаце, уражайнасць у полі,</p>
<p>Павядзі к яснай славе шчаслівай дарогай</p>
<p>Беларусь з паніжэння, з няволі.</p>
<p> </p>
<p>Дай нам гарт, моц і сілу няпраўду здалеці,</p>
<p>Дай нам светач развідніваць ночы</p>
<p>І прымерам будзь нам, як павінны глядзеці</p>
<p>Смела гору і ворагу ў вочы.</p>
<p> </p>
<p>* * *</p>
<p>Заліваючы ценямі</p>
<p>Небагатыя паляны,</p>
<p>Ціха плаваюць туманы</p>
<p>Над палескімі палямі.</p>
<p> </p>
<p>А над імі з Божай Волі,</p>
<p>У нябеснай сіняй далі,</p>
<p>У ясным сонечным крыштале</p>
<p>Дух уносіцца Баболі.</p>
<p> </p>
<p>Сплёўшы трон яму на крыллях</p>
<p>Пад нябеснаю купеляй,</p>
<p>Беласнежныя анэлі</p>
<p>Ўкруг Святога акружылі,</p>
<p> </p>
<p>І пяюць яму там гімны,</p>
<p>Славяць Мучаніка імя</p>
<p>Галасамі залатымі,</p>
<p>Галасамі ласкі дзіўнай.</p>
<p> </p>
<p>Да зямелькі да пакутнай</p>
<p>Далятае гэты голас,</p>
<p>А душа, як польны колас,</p>
<p>Ловіць песні штомінутна.</p>
<p> </p>
<p>Думка сцежкаю знаёмай,</p>
<p>Жыццявыя змогшы бітвы,</p>
<p>З верай шчырай і малітвай</p>
<p>Зважна коціцца к Святому.</p>
<p> </p>
<p>А скрываючы ценямі</p>
<p>Небагатыя паляны,</p>
<p>Ціха плаваюць туманы</p>
<p>Над палескімі палямі.</p>
<p> </p>
<p>[1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>