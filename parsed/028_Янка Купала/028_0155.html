<div class="container">
<div class="book-utils">
<div id="qrcode"></div>
<a href="/Janka_Kupala/Vierasien-miesiac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1939 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Верасень-месяц... -->
<h2><a href="http://knihi.com/Janka_Kupala/">Янка Купала</a></h2>
<h2>Верасень-месяц...</h2>
<div style="height: 3rem"></div>
<!-- TOC_BEGIN -->
<a href="#chapter1">Дзед</a><br/>
<a href="#chapter2">Унук</a><br/>
<a href="#chapter3">Бацька</a><br/>
<a href="#chapter4">Маці</a><br/>
<br/><br/>
<!-- TOC_END -->
<!-- BOOK_BEGIN -->
<p>Верасень месяц абходзіў палеткі,</p>
<p>Птушкі не пелі, не квакалі жабы,</p>
<p>Вялі, пасохшы, пад вокнамі кветкі,</p>
<p>Дружна капалі з раллі бульбу бабы.</p>
<p> </p>
<p>Курна дыміцца ў хаціне лучына,</p>
<p>Ліпа шуміць адзінока над хатай,</p>
<p>Сажалка дрэме, заросшая цінай,</p>
<p>Гул далятае здалёку гарматаў.</p>
<p> </p>
<p>Гутарка важная ходзіць па хаце,</p>
<p>Вецер за хатаю вее і вее.</p>
<p>З дзедам унук, побач бацька і маці</p>
<p>Селі, гамоняць, а з імі — надзея...</p>
<p> </p>
<p>Водгукі бітваў плывуць здаля грозна,</p>
<p>Думы вясняныя сняцца народам.</p>
<p>Вераць а шчыра, што рана ці позна,—</p>
<p>З Захаду голас іх трапіць да Ўсходу.</p>
<p> </p>
<p> </p>
<h3><a id="chapter1"></a>Дзед</h3>
<p>Вось калі прыйдуць, калі іх пабачу,</p>
<p>Вылажу праўду я ўсю перад імі;</p>
<p>Сёння ўжо стар я, і мне не да плачу,</p>
<p>Вушы хоць слабы, а ўловяць іх імя.</p>
<p> </p>
<p>Я раскажу ім, як следна, па плану,</p>
<p>Як мне, гаротнаму, пот вочы выеў,</p>
<p>Як адрабляў крукам паншчыну пану...</p>
<p>Пан гуляў панам, нявольнікам быў я.</p>
<p> </p>
<p>Ночка ці дзень, ці марозы, ці спёкі,—</p>
<p>Вечна ў ярме, ў паднявольнай рабоце.</p>
<p>Быдлам зрабілі нас панскія здзекі,</p>
<p>Век марнаваліся ў слёзах і поце.</p>
<p> </p>
<p>І перад тым, як сысці мне ў магілу,</p>
<p>Колькі мне сілы і дум старых хваце,</p>
<p>Я пракляну іх праклятую сілу,</p>
<p>Каб і ў магіле іх грызла пракляцце.</p>
<p> </p>
<p> </p>
<h3><a id="chapter2"></a>Унук</h3>
<p>Дзедка, таксама я здам справаздачу,</p>
<p>Крыўды шмат маю зімою і летам;</p>
<p>Жыці таксама мне трэба іначай,</p>
<p>Сам Варашылаў хай знае аб гэтым.</p>
<p> </p>
<p>Я раскажу, як за хлеб, за зацірку</p>
<p>Ў пана служыў пастухом я нядаўна,</p>
<p>Лезла на вопратцы дзірка на дзірку,</p>
<p>Лапцяў і тых не дастаў я ад пана.</p>
<p> </p>
<p>Неяк прыгнаў я, змарыўшыся, з поля</p>
<p>Іхнія, панскія, з поля авечкі,</p>
<p>Шоў цераз сад, дзе валялася ўволю</p>
<p>На зямлі яблык. Іх бачыў без свечкі.</p>
<p> </p>
<p>Я падняў яблык. Тут пан як наскочыў,</p>
<p>Крыкнуў ды гікнуў, і выстрал раздаўся.</p>
<p>Я паваліўся, падняўся. Ах, вочы...</p>
<p>Вочы пан выбіў, сляпым я застаўся.</p>
<p> </p>
<p> </p>
<h3><a id="chapter3"></a>Бацька</h3>
<p>Я раскажу ім — яны зразумеюць.</p>
<p>Сталіну крыўду маю хай даложаць.</p>
<p>Цёплая ў жылах мне кроў ледзянее,</p>
<p>Сонца не сонца мне ў свеце прыгожым.</p>
<p> </p>
<p>Парабкам пану служыў я з дзён малку,</p>
<p>Розум і сілы свае абязвечыў;</p>
<p>Добра запомніў я панскую палку,</p>
<p>Панскі бізун, што крывавіў мне плечы.</p>
<p> </p>
<p>Так я гібеў, а знікуль яснай весці,</p>
<p>Горкае гора і ў будні, і ў свята;</p>
<p>Ён і дачку мне маю абясчэсціў</p>
<p>Непаўналетнюю, дзеспат пракляты.</p>
<p> </p>
<p>Выгнаў на старасці з хаты, сатрапа,</p>
<p>Выгнаў бадзяцца галоднаму ў горы,</p>
<p>А калісь мусіў паганую лапу —</p>
<p>Парабак я — цалаваці з пакорай.</p>
<p> </p>
<p> </p>
<h3><a id="chapter4"></a>Маці</h3>
<p> </p>
<p>Можа, дакоціцца й мой голас ціхі,</p>
<p>Выслухаюць там, у Крамлі светазарным.</p>
<p>Мамкай служыла я на сваё ліха</p>
<p>Некалі ў пані, так, з ласкі, задарма.</p>
<p> </p>
<p>Грудзі смактаў мне паніч недапечны,</p>
<p>Высахла там я на шчэпку, як мара,</p>
<p>Сынам, як кажуць, маім быў ён млечным</p>
<p>Хай бы магілу лепш гэткі сын парыў.</p>
<p> </p>
<p>Годы прайшлі. Паніч вырас дубінай,</p>
<p>Звычай з ім вырас нягодніцкі, панскі.</p>
<p>Быў, як бацькі, азвярэлай скацінай,</p>
<p>Катаваў, гвалціў дзяўчат парабчанскіх.</p>
<p> </p>
<p>Лета было. Пайшла ў ягады. Раптам</p>
<p>Рынуўся знекуль паніч-сумазбродзень,</p>
<p>Высыпаў ягады, збіў, клікнуў варту,</p>
<p>Хустачку здзёр мне і кофтачку, злодзей.</p>
<p>------</p>
<p>Сурмы зайгралі. Чырвонае войска</p>
<p>Горда ідзе, разбівае кайданы.</p>
<p>Воля ідзе цераз горад і вёску,</p>
<p>Сталінскі промень у хаты заглянуў.</p>
<p> </p>
<p>Як днём начніцы, разбегліся госці,</p>
<p>Што з беларуса смакталі кроў ласа.</p>
<p>Чорны груган клюе панскія косці,</p>
<p>З трупаў гербоўных складае запасы.</p>
<p> </p>
<p>Новая доля, шчаслівая доля</p>
<p>Ясна з Усходу квяцістай дарогай</p>
<p>Сходзіць ад пушчы, на рэкі, на поле,</p>
<p>Сее вясёласць, зганяе трывогу.</p>
<p> </p>
<p>І сейбіт выйдзе, свабодны, без путаў.</p>
<p>Трактарны ў рукі руль возьме з паклонам</p>
<p>Сейбіту праца не будзе атрутай,</p>
<p>Вольная праца на вольных загонах.</p>
<p> </p>
<p>1939</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>