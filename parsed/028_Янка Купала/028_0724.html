<div class="container">
<div class="book-utils">
<div id="qrcode"></div>
<a href="/Janka_Kupala/Tam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Там -->
<h2><a href="http://knihi.com/Janka_Kupala/">Янка Купала</a></h2>
<h2>Там</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Там кроў ліецца, там за волю</p>
<p>Барцы на вісельні ідуць,</p>
<p>А вы, вы мучаны найболей,</p>
<p>Спіцё, хоць вас даўно там ждуць.</p>
<p> </p>
<p>Скажыце мне, а за каго йны</p>
<p>Пайшлі на смерць, пайшлі вайной?</p>
<p>Хто ёсць на свеце так дастойны,</p>
<p>Што трэ ахвяры аж такой?</p>
<p> </p>
<p>Га, з вас ніхто таго й не знае,</p>
<p>Што йдуць за тых на бітваў жар,</p>
<p>Хто труд свой потам аблівае,</p>
<p>Над кім стаіць з нагайкай цар.</p>
<p> </p>
<p>Што йдуць за тых на катні здзек,</p>
<p>Хто сваёй працай горкай, цяжкай</p>
<p>Свет корміць,— сам галодны век,</p>
<p>Адзеты лапцямі, сярмяжкай.</p>
<p> </p>
<p>Што йдуць, каб бедным і галодным</p>
<p>Дзянькі сыцейшы зацвілі,</p>
<p>Зрабіць нявольніка свабодным,</p>
<p>Даць беззямельнаму зямлі.</p>
<p> </p>
<p>Дык вось, на смерць ісці іх змусіў</p>
<p>Найнешчасліўшы чалавек.</p>
<p>А вы, адродкі Белай Русі,</p>
<p>Спіцё, як быццам кат засек!</p>
<p> </p>
<p>До спаць! Паўстаньце грамадою</p>
<p>І йдзіце ім там памагаць,</p>
<p>Паўстаньце крэпасцю такою,</p>
<p>Каб вораг вас не мог зламаць.</p>
<p> </p>
<p>Паўстаньце, покуль цар звыродны</p>
<p>Крыві ўсяёй не выссаў з вас!</p>
<p>Паўстаньце! Край ваш стогне родны,</p>
<p>Заве збаўляць, як зваў не раз.</p>
<p> </p>
<p>Паўстаньце, гляньце, Божа мілы,</p>
<p>Свабода, сонца вас заве!</p>
<p>Крыху адвагі й дружнай сілы,</p>
<p>А шчасце вечна зацвіце.</p>
<p> </p>
<p>Зганіце сон, аслепны сон,</p>
<p>Збудзіце дух прыбіты свой,</p>
<p>І ўдарце ў згоды гучны звон,</p>
<p>І сабярыцесь грамадой!</p>
<p> </p>
<p>І йдзіце, йдзіце вы туды,</p>
<p>Дзе ўжо даўно кроў льюць за вас,</p>
<p>Нясіце веліч слёз, бяды,</p>
<p>Нясіце крыўды напаказ!</p>
<p> </p>
<p>Хай кроў пальецца дзень, другі</p>
<p>Варожым трупам на падсціл,</p>
<p>Хай у няволі ланцугі</p>
<p>Спадуць ад грому вашых сіл!</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>