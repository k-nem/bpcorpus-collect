<div class="container">
<div class="book-utils">
<div id="qrcode"></div>
<a href="/Janka_Kupala/Jakubu_Kolasu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1936 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Якубу Коласу -->
<h2><a href="http://knihi.com/Janka_Kupala/">Янка Купала</a></h2>
<h2>Якубу Коласу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыві у радасці і ў шчасці,</p>
<p>У яснай долі, слаўнай волі,</p>
<p>Няхай праклятыя напасці</p>
<p>Цябе, брат, не крануць ніколі.</p>
<p> </p>
<p>Хай сонца след табе карчуе</p>
<p>Да новых песень каласістых,</p>
<p>Хай кожны знае, хай пачуе,</p>
<p>Як мы йдзем сцежкай залацістай.</p>
<p> </p>
<p>А дні былі, калі жылі мы</p>
<p>Ў нядолі, ў падняволлі цяжкім;</p>
<p>Жыла уся наша радзіма</p>
<p>Пад гнётам панскім і пад царскім.</p>
<p> </p>
<p>Над Нёманам спяваць пачаў ты</p>
<p>У хаце курнай, загібелай</p>
<p>У час рэакцыі праклятай,</p>
<p>Пад скрогат шыбеніц, расстрэлаў,</p>
<p> </p>
<p>Былі то песні смутку, жалю</p>
<p>Над сваім краем, над народам;</p>
<p>Свабодны вецер бліжай, далей</p>
<p>Разносіў іх у непагоду.</p>
<p> </p>
<p>Ты помніш, помніш, Колас мілы,</p>
<p>Як я к табе ішоў у госці,</p>
<p>У час той подыху магілаў,</p>
<p>У час бяссільнай помсты, злосці.</p>
<p> </p>
<p>Княжацкі бор шумеў пакутна,</p>
<p>Як нашы песні таго часу,</p>
<p>Пужалі зверы штомінутна,</p>
<p>Душа не бачыла папасу.</p>
<p> </p>
<p>Княжацкі бор шумеў, а Нёман</p>
<p>Мне да цябе дарогу значыў,</p>
<p>Блішчэлі зоры, чуўся гоман</p>
<p>Над Нёманам, змяшаны з плачам.</p>
<p> </p>
<p>Сягоння пешкі мы не ходзім,</p>
<p>А на машыне ў госці едзем.</p>
<p>Княжацкі бор, пужаць нас годзе.</p>
<p>Не страшны князевы мядзведзі.</p>
<p> </p>
<p>Ды веру: хутка, незадоўга,</p>
<p>У непрымушанай ахвоце,</p>
<p>З табой нябеснаю дарогай</p>
<p>Мы паляцім на самалёце.</p>
<p> </p>
<p>Мы паляцім над Нёман сіні,</p>
<p>Над бор, ад князя ўжо свабодны,</p>
<p>Заглянем, хто жыве ў хаціне,</p>
<p>Дзе жыў ты, брат, з жыццём нязгодны.</p>
<p> </p>
<p>Стуль паляцім мы і да Вільні,</p>
<p>Дзе хлеб і соль дзялілі спольна,</p>
<p>І ўсё агледзім вокам пільным</p>
<p>У Вільні, ўжо савецкай, вольнай.</p>
<p> </p>
<p>Жыві у радасці і ў шчасці,</p>
<p>У яснай долі, слаўнай волі,</p>
<p>Няхай праклятыя напасці</p>
<p>Цябе, брат, не крануць ніколі.</p>
<p> </p>
<p>Шляхі нам партыя да зораў,</p>
<p>Да небывалых цудаў знача,—</p>
<p>Народ не знае болей гора,</p>
<p>Народ раскованы не плача.</p>
<p> </p>
<p>Гудкі на фабрыках, заводах</p>
<p>Гудуць гудліва, безустанна.</p>
<p>Заваяваную свабоду</p>
<p>Рабочы люд не дасць спаганіць.</p>
<p> </p>
<p>Калгаснік — а мужык нядаўна —</p>
<p>Паходкай пахаджае гордай,</p>
<p>Зямлю парадкуе аддана,</p>
<p>І ў Сталіна ён верыць цвёрда.</p>
<p> </p>
<p>Дык хай жа песні з лета ў лета</p>
<p>Твае мкнуць, Колас, вольнай хваляй</p>
<p>І кажуць людзям, кажуць свету,</p>
<p>Як тут кіруе мудры Сталін.</p>
<p> </p>
<p>1936</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>