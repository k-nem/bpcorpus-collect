<div class="container">
<div class="book-utils">
<div id="qrcode"></div>
<a href="/Janka_Kupala/Uvies_da_dna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1915 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ўвесь да дна... -->
<h2><a href="http://knihi.com/Janka_Kupala/">Янка Купала</a></h2>
<h2>Ўвесь да дна...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ўвесь да дна трэба выпіць свой келіх жыцця,</p>
<p>Ці з вадой жыватворчай, ці з ядам;</p>
<p>З роўнай меркай чакаць вечнаты й небыцця,</p>
<p>Заадно абымацца з анёлам і гадам.</p>
<p> </p>
<p>Не мяркуйся свой быт давясці да канца,</p>
<p>Не скрывіўшы ні каплі душою,—</p>
<p>Не сягоння, то заўтра ўпрагуць малайца,</p>
<p>Запішчыш і здружышся з таўпою.</p>
<p> </p>
<p>Днём з агнём не задумай ты праўду знайсці,</p>
<p>Паспытаць, што за смак гэтай праўды,—</p>
<p>Бо што зробіш, як знойдзеш, ты з ёю ў жыцці?</p>
<p>Сам спужаешся гэтакай знайды!</p>
<p> </p>
<p>Хтось там скажа, што церні на шляху ляглі,</p>
<p>Што сіротам дзьме вецер у вочы,—</p>
<p>Ну, дык будзь цернем сам, будзь сын верны зямлі,</p>
<p>Віхрам будзь і бушуй сярод ночы!</p>
<p> </p>
<p>Кажуць, кветку стаптала быдляча нага...</p>
<p>Няхай топча, і ты рабі тое;</p>
<p>Сам Антыхрыст не пойме, што нельга, што льга...</p>
<p>Ты не стопчаш — цябе стопчуць ўдвое.</p>
<p> </p>
<p>Мо захочацца сэрца, кахання, пяшчот...</p>
<p>Плюй, бо йнакш аплююць і самога.</p>
<p>Ліжы золату рукі і карк гні, як скот,</p>
<p>Купіш ўсё: сястру, брата і Бога.</p>
<p> </p>
<p>З сонцам, з зорамі ўздумаеш збратацца, жыць,</p>
<p>Вольнай птушкай лунаці па свеце...</p>
<p>Смейся!.. Лепш вось старайся ты з катам здружыць,</p>
<p>Калі горшых не хочаш пут меці.</p>
<p> </p>
<p>Бачыш, косці па полі збірае груган</p>
<p>І твае так калісь збіраць будзе...</p>
<p>Дык жыві ж з сабой сам ці цвярозы, ці п’ян</p>
<p>І з людзьмі так жыві, як і людзі.</p>
<p> </p>
<p>Ўвесь да дна выпівай чорны келіх жыцця,</p>
<p>Ці з вадой жыватворчай, ці з ядам;</p>
<p>З роўнай меркай чакай вечнаты й небыцця,</p>
<p>Заадно абымайся з анёлам і гадам.</p>
<p>1915</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>