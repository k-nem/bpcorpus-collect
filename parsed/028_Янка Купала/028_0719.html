<div class="container">
<div class="book-utils">
<div id="qrcode"></div>
<a href="/Janka_Kupala/Tabie,_pravadyr.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1936 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Табе, правадыр... -->
<h2><a href="http://knihi.com/Janka_Kupala/">Янка Купала</a></h2>
<h2>Табе, правадыр...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Хай смутак вачэй тваіх добрых не росіць</p>
<p>Ці сонейка захад, ці сонейка ўсход...</p>
<p>(З пісьма беларускага</p>
<p>народа вялікаму Сталіну)</p>
</div>
<div class="CLEAR"></div>
<p> </p>
<p>Табе, правадыр, мае песні і думы,</p>
<p>І шчырыя шчырага сэрца парывы!</p>
<p>Бо хто калі сніў, ды і хто калі думаў,</p>
<p>Што буду я вольны, што буду шчаслівы.</p>
<p> </p>
<p>Бо хто калі думаў, што я жыці буду,</p>
<p>Як птушка, як вецер над нівай квяцістай,</p>
<p>І дзівам дзівіцца вялікаму цуду,</p>
<p>Што вокал мяне так цуднее ўрачыста.</p>
<p> </p>
<p>Што ты, правадыр, нібы яснае сонца,</p>
<p>Мне вочы адкрыеш на землі і неба...</p>
<p>Свяціся ж ты, сонца, ў маё век аконца!</p>
<p>Вітаю цябе я і соллю, і хлебам!</p>
<p> </p>
<p>Выходзяць на поле плугі,</p>
<p>Ўзнімаюць плугі дзірваны.</p>
<p>Ні пана няма, ні слугі,</p>
<p>Не гоняць народ бізуны.</p>
<p> </p>
<p>Зярняты свабодны сявец</p>
<p>З сяўні сее ў пульхны загон.</p>
<p>Махае касою касец,</p>
<p>Пазбыўшы галодны прыгон.</p>
<p> </p>
<p>Шасцяць у калоссі сярпы,</p>
<p>Сцяною дабро залягло,</p>
<p>Кладуцца снапы у снапы,—</p>
<p>Такога жніва не было.</p>
<p> </p>
<p>Звініць песня ў полі, звініць,</p>
<p>Уторыць сярпу і касе,</p>
<p>Бурліцца вадзіца з крыніц,</p>
<p>Купаецца сонца ў расе.</p>
<p> </p>
<p>Цвіце, каласіцца мой край,</p>
<p><i>Ці сонейка захад, ці ўсход.</i></p>
<p>Спявай, маё шчасце, спявай!</p>
<p>Спявай, беларускі народ!</p>
<p> </p>
<p>*</p>
<p>Табе, правадыр, мае песні і думы,</p>
<p>І шчырыя шчырага сэрца парывы!</p>
<p>Бо хто калі сніў, ды і хто калі думаў,</p>
<p>Што буду я вольны, што буду шчаслівы.</p>
<p> </p>
<p>Зірнуць жа на годы, на час мой мінулы,</p>
<p>На край, адкуль веяла цемрай, трывогай,</p>
<p>Дзе люд катавалі ўраздроб і агулам,</p>
<p>Дзе блукала крыўда ўтаптанай дарогай.</p>
<p> </p>
<p>Туман засцілаў людзям душы і вочы,</p>
<p>З туманаў тырчэлі гарбатыя плечы.</p>
<p>І думаў — канца не дазнаць гэтай ночы,</p>
<p>І думаў — не зведаць шляхоў чалавечых.</p>
<p> </p>
<p>Ты, мудры, прыйшоў, правадыр,—</p>
<p>Апалі туманы, імгла,</p>
<p>Па свеце і ўдоўжкі, і ўшыр</p>
<p>Шчаслівая слава пайшла.</p>
<p> </p>
<p>З туманаў, з імглы, з цемнаты</p>
<p>Паўстала краіна мая,</p>
<p>А быў жа туман той густы,</p>
<p>Была ж доля — злая змяя!</p>
<p> </p>
<p>Паўстала радзіма. Замок</p>
<p>Няволі зламала навек,</p>
<p>Надзела з пралесак вянок</p>
<p>І слёзы сагнала з павек.</p>
<p> </p>
<p>Глядзіш — для яе, маладой,</p>
<p>Ткуць кросны атласы, шаўкі,</p>
<p>Паважнаю ходзіць хадой,</p>
<p>Шуршаць залатыя пяскі.</p>
<p> </p>
<p>Цвіце, каласіцца мой край.</p>
<p><i>Ці сонейка захад, ці ўсход,</i></p>
<p>Спявай, маё шчасце, спявай!</p>
<p>Спявай, беларускі народ!</p>
<p> </p>
<p>*</p>
<p>Табе, правадыр, мае песні і думы,</p>
<p>І шчырыя шчырага сэрца парывы!</p>
<p>Бо хто калі сніў, ды і хто калі думаў,</p>
<p>Што буду я вольны, што буду шчаслівы.</p>
<p> </p>
<p>Што гэткае ўстане жыццё прада мною</p>
<p>Маё і маёй раскаванай радзімы,</p>
<p>Што справы тваіх дум адна за адною</p>
<p>Так зменяць удала мне вёснамі зімы!</p>
<p> </p>
<p>Глядзяць мае вочы і вокала бачаць,</p>
<p>Як дзіва за дзівам ідзе ў нашы хаты,</p>
<p>І слухаюць вушы гул песень юначых,</p>
<p>І цешыцца сэрца з вялікага свята.</p>
<p> </p>
<p>Іскрыцца пад молатам сталь,</p>
<p>А молат не біў так калісь.</p>
<p>А гордыя сокалы ўдаль!..</p>
<p>А гордыя сокалы ўвысь!..</p>
<p> </p>
<p>Па моры плывуць караблі,</p>
<p>Плывуць паміж рыфаў і скал.</p>
<p>А рэчкі іначай ляглі,</p>
<p>А лёг за каналам канал.</p>
<p> </p>
<p>Дзе вечная пустка была,</p>
<p>Там горад паўстаў і расце,</p>
<p>А стужкай чыгунка лягла,</p>
<p>Дзе ўчора стаяў лес яшчэ.</p>
<p> </p>
<p>Агні, аганькі, дзе зірнеш,—</p>
<p>Не страшны канавы і вір...</p>
<p>То свецяць, не знаючы меж,</p>
<p>Паходні твае, правадыр.</p>
<p> </p>
<p>Цвіці ж, каласуйся, мой край,</p>
<p><i>Ці сонейка захад, ці ўсход</i>!</p>
<p>Аб Сталіне песні спявай,</p>
<p>Спявай, беларускі народ!</p>
<p> </p>
<p>*</p>
<p>Табе, правадыр, мае песні і думы,</p>
<p>І шчырыя шчырага сэрца парывы!</p>
<p>Бо хто калі сніў, ды і хто калі думаў,</p>
<p>Што буду я вольны, што буду шчаслівы.</p>
<p> </p>
<p>Тваіх, правадыр мой, законаў асновы,</p>
<p>Тваёй Канстытуцыі мудрыя сказы</p>
<p>Змятуць асляпленне, пакрышаць аковы,</p>
<p>Аковы, дзе йшчэ звоняць трупнай заразай.</p>
<p> </p>
<p>Ісці ўперад будуць вякі, пакаленні,—</p>
<p>Законы ж твае, нібы светач нязгаслы,</p>
<p>Шляхі асвятляць будуць светлым імкненням,</p>
<p>Знішчаць рабаўласніцтва трухлыя праслы.</p>
<p> </p>
<p>Шчаслівы наблізіцца век,</p>
<p>І над чалавекам ужо</p>
<p>Не будзе стаяць чалавек</p>
<p>Гадзюкаю, п’яўкай, смаўжом.</p>
<p> </p>
<p>Не стане тых меж і граніц,</p>
<p>Што дзеляць народы сабой,</p>
<p>Заціхнуць гарматы байніц,</p>
<p>Не ўгнояцца нівы крывёй.</p>
<p> </p>
<p>Не будзе, не будзе тады</p>
<p>Вайны, калатні між людзей;</p>
<p>Дзяўчына, юнак малады</p>
<p>Не зложаць без часу касцей.</p>
<p> </p>
<p>На шчасце, на радасці ўзлёт</p>
<p>Збуцвелы разваліцца тын,</p>
<p>Адчыняцца дзверы варот</p>
<p>Да працы, да ведаў вышынь.</p>
<p> </p>
<p>Цвіці ж, каласуйся, мой край,</p>
<p><i>Ці сонейка захад, ці ўсход!</i></p>
<p>Аб Сталіне песні спявай!</p>
<p>Спявай, беларускі народ!</p>
<p> </p>
<p>*</p>
<p>Табе, правадыр, мае песні і думы,</p>
<p>І шчырыя шчырага сэрца парывы!</p>
<p>Бо хто калі сніў, ды і хто калі думаў,</p>
<p>Што буду я вольны, што буду шчаслівы...</p>
<p> </p>
<p>Што яваю станецца сон міліёнаў,</p>
<p>Цудоўныя казкі ў жыццё ператворыш,</p>
<p>Абсееш пасевам жывучым загоны</p>
<p>І сцежкі намеціш да сонца і зораў.</p>
<p> </p>
<p>На небе — Шлях Млечны, на небе — вясёлкі,</p>
<p>На гонях красуе пшаніца і жыта...</p>
<p>Бягуць, не спыняюцца думкі-саколкі</p>
<p>К табе, правадыр мой, у сонцы спавіты!</p>
<p> </p>
<p>На сход, незвычайны свой сход,</p>
<p>Да новых нявіданых дзён</p>
<p>Ідзе наш савецкі народ</p>
<p>З далёкіх і блізкіх старон.</p>
<p> </p>
<p>Ідзе, ўвекавечыць ідзе</p>
<p>І долю, і праўду сваю,</p>
<p>Каб воля жыла ў грамадзе</p>
<p>І цешыла вольных сям’ю.</p>
<p> </p>
<p>Засядзе народ у Крамлі</p>
<p>Кліч кінуць на цэлы бел-свет,</p>
<p>Пацвердзіць для роднай зямлі</p>
<p>Свой сталінскі вечны завет.</p>
<p> </p>
<p>Кліч пойдзе аб сходзе да хат,</p>
<p>За тыя капцы, рубяжы,</p>
<p>Дзе путы валочыць мой брат,</p>
<p>Дзе значаць дарогу крыжы.</p>
<p> </p>
<p>Цвіці ж, каласуйся, мой край,</p>
<p><i>Ці сонейка захад, ці ўсход!</i></p>
<p>Аб Сталіне песні спявай!</p>
<p>Спявай, беларускі народ!</p>
<p> </p>
<p>1936</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>