<div class="container">
<div class="book-utils">
<div id="qrcode"></div>
<a href="/Janka_Kupala/Tarasova_dola_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 27.02.1939 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1939 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Тарасова доля -->
<h2><a href="http://knihi.com/Janka_Kupala/">Янка Купала</a></h2>
<h2>Тарасова доля</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">XI</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<a href="#chapter15">XV</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>I</h3>
<p>Ходзіць гоман па Ўкраіне</p>
<p>У святочных шатах...</p>
<p>Гаманіць Дняпро са стэпам</p>
<p>Аб вялікім святу.</p>
<p> </p>
<p>Тую долю, што калісьці</p>
<p>Тарас напрарочыў,—</p>
<p>Тую долю чуюць вушы,</p>
<p>Бачаць ясны вочы.</p>
<p> </p>
<p>Тая воля, на якую</p>
<p>Тарас спадзяваўся,</p>
<p>Загуляла ў буйным стэпе,</p>
<p>Сонцам абвілася.</p>
<p> </p>
<p>Тое шчасце, аб якім так</p>
<p>Тарас вечна марыў,</p>
<p>У народзе на свабодзе</p>
<p>З Крамля гаспадарыць.</p>
<p> </p>
<p>Добрым словам памінае</p>
<p>Вялікага сына</p>
<p>Украіна маладая,</p>
<p>Вольная Ўкраіна.</p>
<p> </p>
<h3><a id="chapter2"></a>II</h3>
<p>Як раджала яго маці,—</p>
<p>Не свяцілі зоры,</p>
<p>Зубы скаліла няволя,</p>
<p>Хахатала гора.</p>
<p> </p>
<p>Песень радасных, вясёлых</p>
<p>Над яго калыскай</p>
<p>Не спявалі маладухі</p>
<p>Ні здалёк, ні зблізку,</p>
<p> </p>
<p>А як вырас, як падняўся,</p>
<p>На свае стаў ногі,</p>
<p>Следам — паншчына, батрацтва,</p>
<p>Панскія парогі.</p>
<p> </p>
<p>Крукам гнуўся перад панам,</p>
<p>Уздыхаў нясмела,</p>
<p>Катавалі батагамі</p>
<p>Юнацкае цела.</p>
<p> </p>
<p>Энгельгарты, Энгельгарты!</p>
<p>Ўжо вам не паўстаці,—</p>
<p>Адамсціла Украіна</p>
<p>За дзяцей і маці.</p>
<p> </p>
<h3><a id="chapter3"></a>III</h3>
<p>А было ў тыя часіны</p>
<p>Цёмна, бы ў магіле,</p>
<p>Людзі гінулі, як мухі,</p>
<p>Ці, як здань, блудзілі.</p>
<p> </p>
<p>Ні святла таго, ні ўсмешкі</p>
<p>Хоць бы на хвіліну,—</p>
<p>Ночка хутала Ўкраіну,</p>
<p>Ці ж толькі Ўкраіну?!</p>
<p> </p>
<p>І скрыпелі, і бразджэлі</p>
<p>Ланцугі наўкола,</p>
<p>Панства людам гандлявала,</p>
<p>Як нямой жывёлай.</p>
<p> </p>
<p>Прадавала і мяняла,</p>
<p>Ў карты прайгравала,</p>
<p>Крыві, слёзам канца-меры</p>
<p>Бядняцтва не знала.</p>
<p> </p>
<p>Гэткай катаргі і мукі</p>
<p>Пяром не апішаш.</p>
<p>Прамінула. Толькі думку</p>
<p>Успамін калыша.</p>
<p> </p>
<h3><a id="chapter4"></a>IV</h3>
<p>Нарадзіўся на свет белы</p>
<p>І Тарас у путах,</p>
<p>А нялёгка, ой, браточкі,</p>
<p>Змалку быць закутым!</p>
<p> </p>
<p>Я таксама нарадзіўся</p>
<p>Ў ланцугах пад царам.</p>
<p>Спапяліў бы ту часіну,</p>
<p>Каб я мог, пажарам!</p>
<p> </p>
<p>Прайшлі годы. Тарас вырас,</p>
<p>Як таполя ў полі.</p>
<p>Выкуплялі добры людзі</p>
<p>Тараса з няволі.</p>
<p> </p>
<p>Як браў грошы пан вяльможны</p>
<p>Рукою паганай,</p>
<p>Кроў блішчэла на дукатах,</p>
<p>Кроў людзей скаваных.</p>
<p> </p>
<p>Кроў скаваных бацькі, маці,</p>
<p>Скованага сына,</p>
<p>Кроў блішчэла на дукатах</p>
<p>Скутае Ўкраіны.</p>
<p> </p>
<h3><a id="chapter5"></a>V</h3>
<p>Па гасцінцы беларускім,</p>
<p>Ў Пецярбург з Варшавы,</p>
<p>За карэтаю за панскай</p>
<p>Пхнецца хлопец жвавы.</p>
<p> </p>
<p>Гэта йдзе Тарас-нявольнік,</p>
<p>Служка ясне-пана,</p>
<p>Пан у золаце. Ён бедны,</p>
<p>Босы, абарваны.</p>
<p> </p>
<p>Беларускія бярозы</p>
<p>Абапал гасцінца</p>
<p>Калыхалі думкі шумам</p>
<p>Хлапчуку-ўкраінцу.</p>
<p> </p>
<p>Бор шумеў яму над вухам,</p>
<p>Булькалі крыніцы,—</p>
<p>Маладому, дасціпному</p>
<p>Было чым дзівіцца.</p>
<p> </p>
<p>Бачыў ўбогія хаціны,</p>
<p>Крытыя саломай,</p>
<p>Людзей бачыў паднявольных,</p>
<p>Што і ў сябе дома.</p>
<p> </p>
<p> </p>
<h3><a id="chapter6"></a>VI</h3>
<p>Чаму ў сэрцы беларускім</p>
<p>Песня Тарасова</p>
<p>Адгукнулася, запела</p>
<p>Зразумелым словам?</p>
<p> </p>
<p>Чаму вецер з Украіны</p>
<p>З думкаю крылатай</p>
<p>Далятаў да Беларусі</p>
<p>І шумеў над хатай?</p>
<p> </p>
<p>Бо йшла доля беларуса</p>
<p>З доляй украінца</p>
<p>Адналькова — ў поце, ў слёзах,</p>
<p>Церневым гасцінцам.</p>
<p> </p>
<p>Бо згіналі адналькова,</p>
<p>Змалку да сканання,</p>
<p>Шыі ў ёрмах і чакалі</p>
<p>Яснага світання.</p>
<p> </p>
<p>Як жылося, як вялося,</p>
<p>Як марнелі сілы,</p>
<p>Таму сведкай там і тутка</p>
<p>Курганы, магілы.</p>
<p> </p>
<h3><a id="chapter7"></a>VII</h3>
<p>Пакахаў Тарас дзяўчынку</p>
<p>У дзяцінстве, рана,</p>
<p>І да самае да смерці</p>
<p>Не забыў Аксаны.</p>
<p> </p>
<p>Разам пасвілі чужыя</p>
<p>Свінні ды авечкі,</p>
<p>Разам бегалі ўдагонку</p>
<p>Босыя да рэчкі.</p>
<p> </p>
<p>Колькі выснілі абое,</p>
<p>Думак нагадалі,—</p>
<p>Гэта знае стэп шырокі</p>
<p>Ды Дняпровы хвалі.</p>
<p> </p>
<p>Сэрца меў Тарас такое,</p>
<p>Што любіць умела,</p>
<p>Вочы меў, што ўмелі плакаць</p>
<p>Па мілай век цэлы.</p>
<p> </p>
<p>Тараса пагнаў з сабой пан</p>
<p>З роднае краіны,</p>
<p>А Аксана шукаць хлеба</p>
<p>Пабрыла ў чужыну.</p>
<p> </p>
<h3><a id="chapter8"></a>VIII</h3>
<p>Хто б падумаў, здагадаўся,</p>
<p>Што ў такіх аковах</p>
<p>Быў Тарас багаты скарбам,</p>
<p>Скарбам адмысловым.</p>
<p> </p>
<p>Ні цары, ні іхні слугі,</p>
<p>Ні паны, ні каты</p>
<p>Не маглі забраць, украсці</p>
<p>Гэты скарб багаты.</p>
<p> </p>
<p>А была яго багаццем,</p>
<p>Скарбам небывалым,</p>
<p>Была песня, што з-пад сэрца</p>
<p>На свет вылятала.</p>
<p> </p>
<p>Не танула песня ў моры,</p>
<p>Ў агні не гарэла,</p>
<p>Закаваць не мог у путы</p>
<p>Сатрап азвярэлы.</p>
<p> </p>
<p>Маляваў ён і малюнкі,</p>
<p>Ды, як сіл ні траціў,</p>
<p>Не ўдалося у няволі</p>
<p>Шчасце змаляваці.</p>
<p> </p>
<h3><a id="chapter9"></a>ІХ</h3>
<p>І не спіцца, і не сніцца</p>
<p>Тарасу на свеце,</p>
<p>Дзе ні гляне,—скрозь няволя,</p>
<p>Плача маці, дзеці.</p>
<p> </p>
<p>Украіна пад панамі,</p>
<p>Пад жандарам-царам</p>
<p>Сіратою стогне, гіне</p>
<p>Ў жудкіх думах, марах.</p>
<p> </p>
<p>Вешаць ляхаў, з плеч скідаці</p>
<p>Царскія галовы! —</p>
<p>Зашумела па Ўкраіне</p>
<p>Песня Тарасова.</p>
<p> </p>
<p>Усю крыўду, катаванне,</p>
<p>Што душыла грудзі,</p>
<p>Выліваў ён на паперы,</p>
<p>Каб ведалі людзі.</p>
<p> </p>
<p>Заклікаў да лепшай долі,</p>
<p>Долі і свабоды,</p>
<p>Клікаў шчасце, клікаў сонца</p>
<p>Для свайго народа.</p>
<p> </p>
<h3><a id="chapter10"></a>Х</h3>
<p>Пайшло слова Тарасова</p>
<p>Горда, непакорна,—</p>
<p>Знайшла водклік яго песня</p>
<p>У людзей прыгонных.</p>
<p> </p>
<p>Людзі вочы праціралі,</p>
<p>Выглядалі волі.</p>
<p>— Тарас праўду нам спявае,—</p>
<p>Спявай жа, брат, болей!</p>
<p> </p>
<p>А цара, яго прыдворню,</p>
<p>А паноў крывавых</p>
<p>Агарнуў страх ад такое</p>
<p>Бунтарскае з’явы.</p>
<p> </p>
<p>Думу думалі, як лепей</p>
<p>Тараса караці,</p>
<p>Ці на полі, на кургане,</p>
<p>Ці ў бацькавай хаце.</p>
<p> </p>
<p>І каралі яго карай,</p>
<p>Каб нямым зрабіўся,</p>
<p>Каб складаці свае песні</p>
<p>Навек адвучыўся.</p>
<p> </p>
<h3><a id="chapter11"></a>XI</h3>
<p>Ой, шлях катаржны, нялёгкі,</p>
<p>Вытаптаны горам,</p>
<p>Косцьмі людскімі усланы,</p>
<p>Вымыты слёз морам!</p>
<p> </p>
<p>Павяла па ім, халодным,</p>
<p>Тарасова доля</p>
<p>Цераз пушчы, цераз нетры,</p>
<p>Праз пустое поле.</p>
<p> </p>
<p>Адзінока. Гукнуць спробуй —</p>
<p>Не пачуеш рэха,</p>
<p>Толькі звер падчас завые</p>
<p>Ашалелым смехам.</p>
<p> </p>
<p>Ой, загнаў цябе, Тарасе,</p>
<p>Подлы цар-душыцель!</p>
<p>У труну злажыў жывога,</p>
<p>Каб не думаў жыці.</p>
<p> </p>
<p>Тарасовы гора, мукі</p>
<p>Камень толькі бача,</p>
<p>Ды шумлівы вецер чуе,</p>
<p>Як гаротны плача.</p>
<p> </p>
<h3><a id="chapter12"></a>XII</h3>
<p>Крэпасць Орская — астрогам</p>
<p>Ды з царскім указам,</p>
<p>За пяро каб і за пэндзаль</p>
<p>Не браўся ні разу.</p>
<p> </p>
<p>Каб не браўся і не думаў</p>
<p>Дум сваіх крамольных.</p>
<p>Во якую панёс кару</p>
<p>Пясняр паднявольны!</p>
<p> </p>
<p>А сны сняцца аб радзіме,</p>
<p>Аб стэпе мурожным,—</p>
<p>Маляваў бы хоць крывёю,—</p>
<p>І крывёй не можна.</p>
<p> </p>
<p>Думкі лезуць, выліваў бы</p>
<p>Думкі на паперы,</p>
<p>І нявінную паперу</p>
<p>Адабралі зверы.</p>
<p> </p>
<p>Чахне, сохне, адарваны</p>
<p>Ад роднае нівы,</p>
<p>Пад салдацкай царскай палкай,</p>
<p>Тарас нешчаслівы.</p>
<p> </p>
<h3><a id="chapter13"></a>XIII</h3>
<p>Такой кары акаяннай</p>
<p>Не жадай нікому!</p>
<p>Павяртаў Тарас з няволі</p>
<p>Ў няволю дадому.</p>
<p> </p>
<p>З’ела царскае каранне</p>
<p>Тарасову сілу,—</p>
<p>Менш глядзеў ужо на неба,</p>
<p>Болей на магілу.</p>
<p> </p>
<p>Адно песень, песень гулкіх</p>
<p>Не забыў складаці,</p>
<p>Не забыў у песнях-думках</p>
<p>Украіну-маці.</p>
<p> </p>
<p>Мо пісаў бы свае думы</p>
<p>Ён крывёй і далей,</p>
<p>Але з жылаў яго каты</p>
<p>Кроў павыпівалі.</p>
<p> </p>
<p>Ласа высмакталі гады</p>
<p>Яго кроў з-пад сэрца.</p>
<p>Хай жа памяць гэтай крыўды</p>
<p>Навек застанецца!</p>
<p> </p>
<h3><a id="chapter14"></a>XIV</h3>
<p>І памёр Тарас. Няволя</p>
<p>З горам даканалі.</p>
<p>Зашумелі сумна-сумна</p>
<p>Дняпровыя хвалі.</p>
<p> </p>
<p>Паплылі дняпровы хвалі</p>
<p>Ажно ў сіне мора.</p>
<p>Хай гавораць хвалі свету</p>
<p>Аб вялікім горы.</p>
<p> </p>
<p>І заплакала Ўкраіна,—</p>
<p>Плакала нямала,—</p>
<p>Як хавала свайго сына,</p>
<p>Песняра хавала.</p>
<p> </p>
<p>Насып сыпалі высокі</p>
<p>Па-над Днепрам сінім,</p>
<p>Каб відаць было далёка</p>
<p>Па ўсёй Украіне.</p>
<p> </p>
<p>Спіць Тарас, адпачывае</p>
<p>Ў вёсны і прадвесні,</p>
<p>Не спіць толькі між людзямі,</p>
<p>Не спіць яго песня.</p>
<p> </p>
<h3><a id="chapter15"></a>XV</h3>
<p>Гэй, Тарас, каб ты збудзіўся,</p>
<p>Каб устаў з магілы,</p>
<p>Ды зірнуў ты на Ўкраіну,</p>
<p>Песняру наш мілы!</p>
<p> </p>
<p>Ой, пабачыў бы ты дзівы</p>
<p>На стэпу шырокім!</p>
<p>Новай песняй прывітаў бы</p>
<p>Дняпро сінявокі.</p>
<p> </p>
<p>На тваёй зямлі квяцістай</p>
<p>Сонца ясна свеціць,</p>
<p>Не згібаюць плеч у ёрмах</p>
<p>Бацька, маці, дзеці.</p>
<p> </p>
<p>Ройным роем гаспадараць</p>
<p>Сабе самі людзі.</p>
<p>Будаўніцтва йдзе такое,—</p>
<p>Нібы цуд па цудзе!</p>
<p> </p>
<p>Ані слёз тых, ані гора,</p>
<p>Ні цара, ні пана!</p>
<p>Эх, Кабзар, каб ты збудзіўся</p>
<p>На Ўкраіну глянуў!..</p>
<p> </p>
<p>1939</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>