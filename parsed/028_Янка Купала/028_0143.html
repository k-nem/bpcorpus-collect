<div class="container">
<div class="book-utils">
<div id="qrcode"></div>
<a href="/Janka_Kupala/Busly.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1918 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Буслы -->
<h2><a href="http://knihi.com/Janka_Kupala/">Янка Купала</a></h2>
<h2>Буслы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Падчысціла Ўзвіжанне ўсю зямлю шчыра,</p>
<p>Ліст зводзе хмызняк заскаруслы...</p>
<p>Злятаюцца буслы к адлёту у вырай,</p>
<p>На сходку сыходзяцца буслы.</p>
<p> </p>
<p>Дзе плотам граніцу адвёў сабе выган,</p>
<p>За прасла пашчэпліваў прасла,—</p>
<p>За выганам буслы рашаюць суд мігам,</p>
<p>Пакуль дню лучына не згасла.</p>
<p> </p>
<p>Хто Млечны Шлях ноччу дагледзіць не зблудзе,</p>
<p>Хто мора адмерыць крыламі,—</p>
<p>Той вылеціць толькі ў далёкія людзі,</p>
<p>Той вылеціць ў вырай з бусламі.</p>
<p> </p>
<p>Клякочуць, хлапочуць. І крыллі, і скабы</p>
<p>Сусед аглядае суседа,</p>
<p>Разводзяць і дзеляць, хто дужы, хто слабы,</p>
<p>Хто болей, хто меней свет зведаў.</p>
<p> </p>
<p>Зрабілі агледзіны, зрадзілі раду,</p>
<p>К канцу прыбліжаецца сходка,</p>
<p>Шнур зладзілі к выраю ў згодзе і складу,</p>
<p>Сціхае гамонка-клякотка.</p>
<p> </p>
<p>Ўжо мецяцца к лёту, ўжо хлопаюць крыллі...</p>
<p>Бач, бусел адзін стаіць хмуры,—</p>
<p>Яго аднаго усе неяк забылі,</p>
<p>Адзін ён не змесціўся ў шнуры.</p>
<p> </p>
<p>Стаіць і чакае сабе прыгавору,—</p>
<p>Знаў — буслава сходка не смешкі...</p>
<p>Ой, болей яму не пабачыці мора,</p>
<p>Не бачыці выраю сцежкі!</p>
<p> </p>
<p>Ізноў ўсклекаталі крылатыя сябры:</p>
<p>— Ён слабы, не наскага міру!</p>
<p>Хай гіне, хто слабы, згнілі ў каго жабры!</p>
<p>Смерць буслу, няздатнаму ў вырай!</p>
<p> </p>
<p>Смерць! смерць!.. Задымела пуховае пер’е,</p>
<p>З-пад сэрца кроў хлынула стужкай...</p>
<p>І, споўніўшы прыгавар, буслы ў бязмер’е,</p>
<p>Ўзняліся за дружкаю дружка.</p>
<p> </p>
<p>Шнур доўгі паплёўся пад небам вячыстым,</p>
<p>Плыў з клекатам далей і далей,</p>
<p>Аж згінуў з-пад вока у воблаках мглістых,</p>
<p>Спавіўся ў туманныя хвалі.</p>
<p> </p>
<p>А там, а за выганам сцелецца поле,</p>
<p>На полі рассыпаны косці,</p>
<p>Над косцямі вецер гуляе, скаголе,</p>
<p>Груган залятае у госці.</p>
<p> </p>
<p>А там, ля касцей залаціцца пярсцёнак,</p>
<p>А надпіс чужой на ім мовай:</p>
<p>«Як вернецца бусел з нязнаных старонак —</p>
<p>Ка мне мілы вернецца ўзнова...»</p>
<p>1918</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>