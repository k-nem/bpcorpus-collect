<div class="container">
<div class="book-utils">
<div id="qrcode"></div>
<a href="/Janka_Kupala/Piesnia_maja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня мая -->
<h2><a href="http://knihi.com/Janka_Kupala/">Янка Купала</a></h2>
<h2>Песня мая</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Песня мая не ўзышла сярод кветак,</p>
<p>Кветак цвітучага вечна паўдня...</p>
<p>Поўначы сумнай забыты палетак</p>
<p>Даў ёй жыццё пасярод палыння.</p>
<p> </p>
<p>Пушча і ночка яе гадавалі,</p>
<p>Няньчылі казкамі долі нямой;</p>
<p>Дождж і расіца вясною купалі,</p>
<p>Снежныя буры тулілі зімой.</p>
<p> </p>
<p>Песня мая не ўспінае атласаў,</p>
<p>Выдумкай хітрай у свет не ляціць,—</p>
<p>Знацца ёй досць з беларускаю красай —</p>
<p>Лесам шумеці, касою званіць.</p>
<p> </p>
<p>З думкамі ходзіць забранага краю,</p>
<p>Служыць і верыць у лепшы усход...</p>
<p>Бо, калі гасне паходня старая,—</p>
<p>Новую заўтра распаліць народ.</p>
<p> </p>
<p>Песні маёй не патрэбны святліцы</p>
<p>Ў княжацкіх хорамах слухаць музык,</p>
<p>Коціцца-ўецца свабоднай крыніцай</p>
<p>К сонцу і зорам, прастор дзе вялік.</p>
<p> </p>
<p>Ёй не патрэбна ўсясільных прынука,</p>
<p>Службы лакейскай не знае яна:</p>
<p>Воля жывая ёй вечнай зарукай,</p>
<p>Волі нязмеранай — служба адна.</p>
<p> </p>
<p>Песня мая не шукае прывету,</p>
<p>Ласкі ў скурганеным сэрцы чыім,—</p>
<p>Вецер свабодны з далёкага свету</p>
<p>Стрэне, праводзіць адпевам сваім.</p>
<p> </p>
<p>З небам і ніваю ў дружбу заходзе,</p>
<p>Слухае бору адвечнай жальбы,</p>
<p>Водклікі лове ў бурлівым разводдзі,</p>
<p>Ў зорках шукае жыцця варажбы.</p>
<p> </p>
<p>Песня мая не зачэпе сягоння</p>
<p>Думкай сваёю ўсіх хат і сяліб,</p>
<p>Зваленых хат і людзей у прыгоне,</p>
<p>Ўсходным зярном неабсеяных скіб...</p>
<p> </p>
<p>Час, як крыніца, ідзе, не марудзе...</p>
<p>Кіне стары дзень жыццём кіраваць,</p>
<p>Новы дзень прыйдзе, і новыя людзі</p>
<p>Будуць пачатую думку снаваць.</p>
<p> </p>
<p>Песня мая не шукае чырвонцаў —</p>
<p>Будучнасць гэткіх не знойдзе ў ёй плям,</p>
<p>Жыць хоча толькі ў радзімай старонцы,</p>
<p>Пеці па сэрцу ўсім добрым людзям.</p>
<p> </p>
<p>Пеці, і з часам, у добрую пору,</p>
<p>Выклікаць водклік у сонным сяле...</p>
<p>Ўсю Беларусь—неабнятну, як мора,</p>
<p>Ўбачыць у ясным, як сонца, святле.</p>
<p> </p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>