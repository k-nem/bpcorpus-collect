<div class="container">
<div class="book-utils">
<div id="qrcode"></div>
<a href="/Janka_Kupala/Syny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сыны -->
<h2><a href="http://knihi.com/Janka_Kupala/">Янка Купала</a></h2>
<h2>Сыны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сыноў бацька сваіх кліча</p>
<p>На параду ў хату,</p>
<p>А ўрачыста як бы кліча</p>
<p>На якое свята.</p>
<p> </p>
<p>І з павагаю пытае</p>
<p>Кожнага ў асобку,</p>
<p>Кім з іх кожны быці хоча,</p>
<p>Якім жыць заробкам.</p>
<p> </p>
<p>*</p>
<p>— Бо, сыны мае,— так кажа,—</p>
<p>Жывіцё ў краіне,</p>
<p>Чалавечая дзе праца</p>
<p>Намарна не гіне.</p>
<p> </p>
<p>І сыны адказ трымалі</p>
<p>Перад бацькам родным,</p>
<p>А стараўся з іх быць кожны</p>
<p>Свайго бацькі годным.</p>
<p> </p>
<p>*</p>
<p>Першы кажа: — Землі буду</p>
<p>Трактарам варочаць,</p>
<p>Каб рунелі, зелянелі,</p>
<p>Аж яснелі вочы.</p>
<p> </p>
<p>Каб раслі ў рост чалавека</p>
<p>Жыта і пшаніца,</p>
<p>Каб аж госці к нам з-за свету</p>
<p>Ехалі дзівіцца.</p>
<p> </p>
<p>*</p>
<p>Другі кажа: — На заводзе</p>
<p>Быць хачу даўно я,</p>
<p>Дзе чыгун ракою льецца,</p>
<p>Дзе звініць сталь звонам.</p>
<p> </p>
<p>Будаваць буду дзень цэлы</p>
<p>Домны і мартэны,</p>
<p>Медзь і вугаль браць у дзела</p>
<p>Ад шахтаў падземных.</p>
<p> </p>
<p>*</p>
<p>— Плаваць я пайду на мора,—</p>
<p>Сказаў гэтак трэці,—</p>
<p>Дзе «Чэлюскін» горда плаваў,</p>
<p>Дзе пурга, дзе вецер.</p>
<p> </p>
<p>Ад халодных да гарачых</p>
<p>Мораў рэйс мой будзе.</p>
<p>Параход мой будзе грозна</p>
<p>Рэзаць хваляў грудзі.</p>
<p> </p>
<p>*</p>
<p>Сын чацвёрты: — Хочу лётаць</p>
<p>Птушкаю крылатай,</p>
<p>Мераць неба ў самалёце</p>
<p>Над тваёю хатай.</p>
<p> </p>
<p>Арлянём сябе ў сне бачу,</p>
<p>Не знаю спакою...</p>
<p>Хачу быць я, мой ты бацька,</p>
<p>Лётчыкам-героем.</p>
<p> </p>
<p>*</p>
<p>— Байцом буду я чырвоным,—</p>
<p>Пяты кажа гэтак,—</p>
<p>Сцерагчы граніцы-межы</p>
<p>Краіны Саветаў,</p>
<p> </p>
<p>Каб наш вораг пры нападзе</p>
<p>Сустрэнуў магілу.</p>
<p>Байцом буду, каб з мяне быў</p>
<p>Рад сам Варашылаў.</p>
<p> </p>
<p>*</p>
<p>А сын шосты: — Складаць песні</p>
<p>Буду, колькі змогі,</p>
<p>Пр а вялікія падзеі</p>
<p>Сталінскай эпохі:</p>
<p> </p>
<p>Як працуем, як знішчаем</p>
<p>Здрадныя напасці,</p>
<p>Як будуем, як ствараем</p>
<p>Казачнае шчасце.</p>
<p> </p>
<p>*</p>
<p>Так сыны адказ трымалі</p>
<p>З гонарам юначым,</p>
<p>Свае выказаці думкі</p>
<p>Не ўмелі іначай.</p>
<p> </p>
<p>Бальшавік быў іхні бацька,</p>
<p>Пралетарый родам,</p>
<p>Зведаў сушы, зведаў моры,</p>
<p>Бітвы і паходы.</p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>