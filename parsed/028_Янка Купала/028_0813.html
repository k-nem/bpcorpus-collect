<div class="container">
<div class="book-utils">
<div id="qrcode"></div>
<a href="/Janka_Kupala/Slachi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1939 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шляхі -->
<!-- HEADER_FIELD Title2: XVIII з'езду  партыі бальшавікоў -->
<h2><a href="http://knihi.com/Janka_Kupala/">Янка Купала</a></h2>
<h2>Шляхі</h2>
<h2 class="title2">XVIII з'езду  партыі бальшавікоў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З Масквы, з Крамля на ўсе староны</p>
<p>Ляглі шляхі, святлом усланы.</p>
<p>Па іх ідуць, ідуць мільёны</p>
<p>Людзей магутных, гордых, вольных,</p>
<p>Ідуць мільёны раскаваных.</p>
<p> </p>
<p>Абапал — гарады і сёлы</p>
<p>Ў садах квяцістых, пладаносных,</p>
<p>У кветках нівы, горы, долы,</p>
<p>Шуміць вяселлем дзень вясёлы,</p>
<p>Шуміць людзям аб вечных вёснах.</p>
<p> </p>
<p>Абапал — рэкі і азёры,</p>
<p>Па новых рэкі ходзяць ходах:</p>
<p>Да Балтыкі скрозь даль прастораў</p>
<p>Шлях Белае прасекла мора,</p>
<p>Здружылі моры свае воды.</p>
<p> </p>
<p>Абняўшыся, як дзве сястрыцы,</p>
<p>Масква-рака і Волга шумам</p>
<p>Збіраюць да сябе крыніцы —</p>
<p>Ўсе з жыватворнаю вадзіцай —</p>
<p>І шумам будзяць, песцяць думы.</p>
<p> </p>
<p>Дняпро і Церак, хоць далёкі,</p>
<p>Здружылі з Волгай мнагаводнай,</p>
<p>А быў да дружбы шлях нялёгкі,</p>
<p>Пакуль шлях новы лёг вясёлкай,</p>
<p>Крамлёўскай зоркай пуцяводнай.</p>
<p> </p>
<p>Ідуць мільёны. Шлях не скрывіць</p>
<p>Ні ўсходні вецер, ні заходні.</p>
<p>Усходы буйныя на ніве</p>
<p>Азнакай на шляху шчаслівай,</p>
<p>Чырвоны ў сонцы сцяг паходняй.</p>
<p> </p>
<p>Шляхі, шляхі зямлі радзімай!</p>
<p>О, колькі песень з сэрца рвецца!</p>
<p>Мінуліся ліхія зімы,</p>
<p>Другія зоры прад вачыма,</p>
<p>І па-другому б’ецца сэрца.</p>
<p> </p>
<p>Масціў шляхі вялікі Ленін,</p>
<p>Шляхі шчаслівіць мудры Сталін,</p>
<p>Каб з пакалення ў пакаленне</p>
<p>Людское з путаў вызваленне</p>
<p>Ў прамяністыя йшло далі.</p>
<p> </p>
<p>З Масквы, з Крамля хадою ўдумнай,</p>
<p>Усенароднай, чалавечай,</p>
<p>Праз поле, поплавы, буруны</p>
<p>Ідзе, таварышы, камуна</p>
<p>На свеце шчасце ўвекавечыць!</p>
<p> </p>
<p>1939</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>