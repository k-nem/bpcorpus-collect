<div class="container">
<div class="book-utils">
<div id="qrcode"></div>
<a href="/Janka_Kupala/Z_uhodkavych_nastrojau_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 29.10.1927 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: З угодкавых настрояў -->
<h2><a href="http://knihi.com/Janka_Kupala/">Янка Купала</a></h2>
<h2>З угодкавых настрояў</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p>Як пабег тады той</p>
<p>Вокліч ды па хатах:</p>
<p>«Гэй, на сход сыходзься!</p>
<p>Дзень ідзе расплаты.</p>
<p> </p>
<p>Выпала часіна</p>
<p>Падвясці злічэнне</p>
<p>Крыўды векавечнай,</p>
<p>Вечнага цярпення.</p>
<p> </p>
<p>Помстай за знявагу</p>
<p>Ды за катаванне</p>
<p>Дзякаваць удзячна</p>
<p>З вечара да рання.</p>
<p> </p>
<p>Кузні і палеткі</p>
<p>Чысціць днём і ночай</p>
<p>Ад крыві мужыцкай,</p>
<p>Ад крыві рабочай.</p>
<p> </p>
<p>Хай дымяць пажары</p>
<p>Тут і там крывава,</p>
<p>Каб было скрозь відна,</p>
<p>Як ідзе расправа».</p>
<p>….......................................</p>
<p>І ўздрыгнуў сатрапа,</p>
<p>Задрыжэў багаты,</p>
<p>Як пабег тады той</p>
<p>Вокліч ды па хатах.</p>
<p> </p>
<h3><a id="chapter2"></a>2</h3>
<p>«Ад тайгі да брытанскіх марэй»</p>
<p>Ходзяць ходам бунты;</p>
<p>Ад магнацкіх, ад панскіх дзвярэй</p>
<p>Затрашчэлі шпунты.</p>
<p> </p>
<p>Уцякай, хто пад пухам апух,</p>
<p>Падкасаўшы полы!</p>
<p>Бо ўзбудзіўся збунтараны дух,</p>
<p>Бо йдзе босы, голы.</p>
<p> </p>
<p>Як увысі у вырай плылі,</p>
<p>Гагаталі гусі,</p>
<p>А унізе гнуўся лес да зямлі,</p>
<p>Нібы старац, гнуўся.</p>
<p> </p>
<p>Дзе сякуць, там лятуць шчэпкі проч,</p>
<p>Соладка ці горка;</p>
<p>Дзе прапала кароўка за ноч,—</p>
<p>Прападай вяроўка.</p>
<p> </p>
<p>Ірзуць коні, калёсы скрыпяць</p>
<p>Ад Дону да Бугу.</p>
<p>Калі гнаць, то ўжо гнаць аж у гаць,</p>
<p>Распінай папругу.</p>
<p> </p>
<p>Не прыставіш да сценкі, цябе</p>
<p>Аж да двух прыставяць,</p>
<p>І ніхто ні ў мальбе, ні ў кляцьбе</p>
<p>Ад пятлі не збавіць.</p>
<p> </p>
<p>Гэй, каваль, дзьмі ў мяхі, а сталь грэй</p>
<p>Да самага грунту!</p>
<p>«Ад тайгі да брытанскіх марэй»</p>
<p>Ходзяць ходам бунты.</p>
<p> </p>
<h3><a id="chapter3"></a>3</h3>
<p>Не елася, не спалася,</p>
<p>Куды там падвяселіцца,</p>
<p>Як гэта раскілзалася</p>
<p>Чырвоная мяцеліца.</p>
<p> </p>
<p>Ідзе моц непакорная,</p>
<p>А следам — кпіны, гоманы,</p>
<p>Як тыя дымы чорныя</p>
<p>Над пушчаю паломанай.</p>
<p> </p>
<p>Шушукалі, хіхікалі</p>
<p>Падсуседзі дасужыя,</p>
<p>Назад вярнуцца клікалі —</p>
<p>З натугі, бач, нядужае.</p>
<p> </p>
<p>«Куды вам лезці з віламі? —</p>
<p>Так пальцам з боку тыцкалі,—</p>
<p>Як выйдуць проць з крапіламі</p>
<p>Ды з кулямі англіцкімі.</p>
<p> </p>
<p>Не справіць вам уходзінаў</p>
<p>На новае паселішча,</p>
<p>А сцежка, вамі пройдзена,</p>
<p>Абернецца ў папелішча.</p>
<p> </p>
<p>Супроць сусветных правілаў</p>
<p>Не вам ісці з паходняю...»—</p>
<p>Так сыкала, так правіла</p>
<p>Падсуседства прыгоднае.</p>
<p> </p>
<h3><a id="chapter4"></a>4</h3>
<p>Уцякала за ночкаю ночка</p>
<p>За горы,</p>
<p>Паласкаліся ў росах чырвоных</p>
<p>Разоры.</p>
<p> </p>
<p>Запалялася сонца аб сонца</p>
<p>Агніста,</p>
<p>Пасыпаліся косці пасыпкай</p>
<p>Вячыстай.</p>
<p> </p>
<p>Рассыпаліся прыскам палацы</p>
<p>І вежы,</p>
<p>Гудам водгулле-рэха ляцела</p>
<p>За межы.</p>
<p> </p>
<p>А з-за межаў — чужынцы, як злыдні,</p>
<p>На пашу,</p>
<p>Каб суняць вызваленне і помсту</p>
<p>Паўстаўшых.</p>
<p> </p>
<p>Тры-чатыры так восені шчэзлі</p>
<p>Руінай,</p>
<p>Як змаганне ішло пераможна,</p>
<p>Няспынна.</p>
<p> </p>
<p>Уцякала за ночкаю ночка</p>
<p>За горы,</p>
<p>Паласкаліся ў росах чырвоных</p>
<p>Разоры.</p>
<p> </p>
<h3><a id="chapter5"></a>5</h3>
<p>Зацымбалілі цымбалы,</p>
<p>Забубнелі бубны,</p>
<p>Як вярталіся з паходу,</p>
<p>З бойкі вельмі труднай.</p>
<p> </p>
<p>Сустрачалі маткі, сёстры</p>
<p>І зблізку, і здаля,</p>
<p>Адны плакалі ад шчасця,</p>
<p>Другія ад жалю.</p>
<p> </p>
<p>Падлічалі, вылічалі,</p>
<p>Шмат не далічылі...</p>
<p>Ой, вяліку дань аддалі</p>
<p>Варожае сіле!</p>
<p> </p>
<p>Ля гасцінца, ля дарогі</p>
<p>Курганок віднее,</p>
<p>А на ім — штогод вяночак</p>
<p>З беленькіх лілеяў.</p>
<p> </p>
<p>Не забылі добры людзі</p>
<p>Ваяка за долю,</p>
<p>Што злажыў сваю галоўку,</p>
<p>Як травінку ў полі.</p>
<p> </p>
<p>Не забылася дзяўчына</p>
<p>Курганка ля шляху:</p>
<p>Кожны год вянок прыносіць</p>
<p>І кладзе без жаху.</p>
<p> </p>
<p>Зацымбалілі цымбалы,</p>
<p>Забубнелі бубны,</p>
<p>Як вярталіся з паходу,</p>
<p>З бойкі вельмі труднай.</p>
<p> </p>
<h3><a id="chapter6"></a>6</h3>
<p>На дзесятыя угодкі,</p>
<p>Хоць ноч доўга, дзень кароткі,</p>
<p>Разважае ўвесь народ,</p>
<p>Які выйшаў умалот.</p>
<p> </p>
<p>Дзе якое было жніва,</p>
<p>Ці ўр адліва, ці шчасліва:</p>
<p>Суды судзяць так і сяк,</p>
<p>Хто прасцей, хто накасяк.</p>
<p> </p>
<p>*</p>
<p>На дзесятыя угодкі,</p>
<p>Паламаўшы загародкі,</p>
<p>Меншы, большы гаспадар</p>
<p>З перамогі цягне дар.</p>
<p> </p>
<p>Той — сноп жыта, той — аўчыну,</p>
<p>Той — шасцерню на машыну,</p>
<p>А кум — куму, свату — сват:</p>
<p>Хай жыве ўжо новы лад!</p>
<p> </p>
<p>*</p>
<p>На дзесятыя угодкі</p>
<p>Варма вараць мёд салодкі,</p>
<p>А па мёдзе — рукі ў бок</p>
<p>Ды у скокі крок у крок!</p>
<p> </p>
<p>Скача горад, скача вёска,</p>
<p>Адно іскры з-пад падноскаў...</p>
<p>Скачы, ўнуча, скачы, дзед,</p>
<p>Ад пабедаў да пабед!</p>
<p> </p>
<p>1927</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>