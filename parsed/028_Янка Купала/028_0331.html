<div class="container">
<div class="book-utils">
<div id="qrcode"></div>
<a href="/Janka_Kupala/Zabrany_kraj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1912] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Забраны край» -->
<h2><a href="http://knihi.com/Janka_Kupala/">Янка Купала</a></h2>
<h2>«Забраны край»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я ведаю, знаю старонку такую,</p>
<p>Спавітую ў вечны туман,</p>
<p>Пад цёмнымі зорамі днюе, начуе,</p>
<p>Ляжыць на кургане курган.</p>
<p>Хоць сохі, хоць косы гуляюць там ройна,—</p>
<p>Не поймеш, адкуль узялісь;</p>
<p>Людзей запытаеш,— адкажуць спакойна:</p>
<p>«Забраны край» гэты калісь.</p>
<p> </p>
<p>Сыны зямлі роднай чужыя палеткі</p>
<p>Ў чужую карысць засяюць,</p>
<p>На родных папарах галодныя дзеткі</p>
<p>Чужую жывёлу пасуць...</p>
<p>Кладуцца заломы... Дабро змей валоча...</p>
<p>Цянюе ля хат ваўкалак...</p>
<p>Нячысцікі, ведзьмы рэй водзяць па ночы,</p>
<p>«Забраны край» тузаюць так.</p>
<p> </p>
<p>Сляпы знемагаецца бацька ў цямніцы;</p>
<p>На стражы пастаўлен сынок;</p>
<p>У поўных калісьці ад шчасця святліцах</p>
<p>Чужак зневажае дачок.</p>
<p>Дзяцей сваіх маткі кідаюць у здзеку,</p>
<p>За «мамак» к наездцам ідуць,</p>
<p>А тыя за іх малако, за апеку</p>
<p>«Забраны край» болей гнятуць.</p>
<p> </p>
<p>Мальбішчам чужым б’е пакора паклоны;</p>
<p>Упадку вялічыцца сцяг;</p>
<p>З балотам змяшаны старыя законы,</p>
<p>Наладжан нявольнічы шлях.</p>
<p>Купляюць, збываюць, гандлююць чужынцы</p>
<p>Народным дабром, як сваім...</p>
<p>Заплача ў пагоду канюх па расінцы,—</p>
<p>«Забраны край» жаліцца з ім.</p>
<p> </p>
<p>Наведзены струны у скрыпках па-свойску</p>
<p>Чужая зрывае рука;</p>
<p>Жалейка азвецца з вясны пад бярозкай,—</p>
<p>Не ўцешыць яна бедака.</p>
<p>Так камень не ляжа, як змора падання</p>
<p>Лягла ад мяжы да мяжы</p>
<p>З надзеяй, што нават і думку змагання</p>
<p>«Забраны край» вырве з душы.</p>
<p> </p>
<p>Жыццё год без ліку на шнурык свой ніжа,</p>
<p>Без ліку няволя есць сіл...</p>
<p>Аж прадзедаў косці не ўлежаць пад крыжам,—</p>
<p>Штоночы выходзяць з магіл.</p>
<p>Выходзяць, ідуць ад парогу к парогу,</p>
<p>На стогн жывых грозна глядзяць.</p>
<p>І з ветрамі, з бурамі б’юць на трывогу:</p>
<p>«Забраны край» клічуць устаць.</p>
<p>[1912]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>