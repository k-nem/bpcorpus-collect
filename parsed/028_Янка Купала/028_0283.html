<div class="container">
<div class="book-utils">
<div id="qrcode"></div>
<a href="/Janka_Kupala/Zydy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1919 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жыды -->
<h2><a href="http://knihi.com/Janka_Kupala/">Янка Купала</a></h2>
<h2>Жыды</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыды! «Хрыстапрадаўцы і прыблуды»!</p>
<p>О, слава вам, ўсебеларускія жыды!</p>
<p>Я веру вам, хоць чорнай граззю ўсюды</p>
<p>Плюе вам раб і цар, стары і малады.</p>
<p> </p>
<p>Нявольнікі вы сёння з намі разам</p>
<p>На беларускай змучанай зямлі,</p>
<p>Дзе чорны здзек пасвенчаным абразам</p>
<p>Гняце вас разам, як звяр’ё, ў крутой пятлі.</p>
<p> </p>
<p>Вы ўскрэснеце, жыды, услед за Беларусяй,—</p>
<p>Сцяг ваш і нашая паходня будуць жыць,</p>
<p>Хоць наш магільнік кветкай апрануўся,</p>
<p>Хоць згубны мор над намі гібеляй імжыць!</p>
<p> </p>
<p>Не згаслі вашы і не згаснуць свечкі,—</p>
<p>Вы для народаў далі мудрага Хрыста,</p>
<p>Якому ўзнеслі грэшныя авечкі</p>
<p>Муры, дзе векі бьець паклоны бедната.</p>
<p> </p>
<p>Таго ж Хрыста прыбілі вы да крыжа,</p>
<p>Бо ён вам ворагам для Бацькаўшчыны быў,</p>
<p>І распасцерці сваю ўладу выжай</p>
<p>Народ ваш меціўся пад водгаласы ніў.</p>
<p> </p>
<p>Але вам край ваш выдзерлі народы,</p>
<p>На вечнае бадзянне ў прочкі згналі вас,</p>
<p>І разбрыліся вы — ўсе вашы роды</p>
<p>Па нетры ўсіх старон на векавы папас.</p>
<p> </p>
<p>І вось, Усход і Захад, Поўдзень, Поўнач,</p>
<p>Уся зямля гасцьмі тады вас прыняла,</p>
<p>Вы ўсім і ўсе няслі вам братню помач,</p>
<p>Вы ўсіх тады і ўсе вас сцераглі ад зла.</p>
<p> </p>
<p>Калі ў Гішпаньі ўзбунтаваны людзі</p>
<p>З сваёй краіны выгналі вас напасмех,</p>
<p>На беларускім полі вашы грудзі</p>
<p>Навек знайшлі дняванне, страву і начлег.</p>
<p> </p>
<p>Шлі дні. І вас у ланцугі скавалі</p>
<p>Бязбожны каралі і дэспаты-цары.</p>
<p>Адны вас беларусы шанавалі,</p>
<p>Як блізкіх родных — да святлейшае пары.</p>
<p> </p>
<p>Масква й Варшава аплюлі вам імя</p>
<p>І ў дзікай чэрні ненавісць спладзілі к вам,</p>
<p>А Беларусь пад крыллямі сваімі</p>
<p>Вас грэла й вашым нянькаю была дзяцям.</p>
<p> </p>
<p>Пасля, жыды, вы зрэкліся народу,</p>
<p>Які вам шчыра даў багацце і прыпын;</p>
<p>Пайшлі прыдбаць сабе чэсць і выгоду</p>
<p>Да сільных тых, хто даў вам вісельню і чын!</p>
<p> </p>
<p>Раскіданыя гібнуць па ўсім свеце.</p>
<p>Вы Месіі чакаеце яшчэ, жыды,—</p>
<p>Тэй Месіі ждуць Беларусі дзеці.</p>
<p>І з вамі пойдуць, як вы з намі, ўсе тады.</p>
<p> </p>
<p>Ваш ясны светач там, дзе Палестына,</p>
<p>Наш ясны светач — Маці-Беларусь адна;</p>
<p>Спадзе ланцуг ваш у сляпым загіну,</p>
<p>Спадзе ланцуг наш і заззяе ўсім вясна!</p>
<p> </p>
<p>Цяпер за вамі слова ў буру гэту:</p>
<p>Пайці ці не, з народам нашым да святла...</p>
<p>Пара, жыды, паны усяго свету,</p>
<p>Сплаціці доўг, які вам Беларусь дала!</p>
<p> </p>
<p>1919</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>