<div class="container">
<div class="book-utils">
<div id="qrcode"></div>
<a href="/Janka_Kupala/Pa_slachu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Па шляху -->
<h2><a href="http://knihi.com/Janka_Kupala/">Янка Купала</a></h2>
<h2>Па шляху</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ляжыць, уецца ў бел-свет, як вужака,</p>
<p>Стары, утоптаны вякамі шлях,</p>
<p>Снючы былыя сказы, небарака,</p>
<p>Што перачуў на змучаных грудзях.</p>
<p> </p>
<p>Бярозы — плачкі сумныя — павіслі</p>
<p>Абапал, як нямая варта-страж,</p>
<p>Не дбаючы, чаго стаяць, скуль выйшлі,</p>
<p>Адно ківаючы на шлях — ты наш!</p>
<p> </p>
<p>А вецер ім бязбожныя напевы</p>
<p>То ціха шэпча, то гудзіць, як звер,</p>
<p>Галубячы, цалуе іх, як дзеваў,</p>
<p>І кліча іх на радасны бязмер.</p>
<p> </p>
<p>Паміж бярозаў-плачак гэтым шляхам</p>
<p>Іду я з ношкаю разбітых дум,</p>
<p>Адзін іду, а падганяе тайным жахам</p>
<p>Прыяцель верны мой — бяссмертны сум.</p>
<p> </p>
<p>Я — шлях, якому век няма спакою</p>
<p>Ні ў чорны дзень, ні ў месячную ноч,</p>
<p>Пасвенчаны нядбалаю рукою</p>
<p>Жалобнае жыццё вясці апроч.</p>
<p> </p>
<p>Я — тая плачка сумная — бяроза,</p>
<p>Увосень абгалечана з лістоў,</p>
<p>Дрыжачая зімою ад марозаў</p>
<p>І ад бушуючых раз’юшаных віхроў.</p>
<p> </p>
<p>Я — вецер той, што слёзна ў сонным полі</p>
<p>І ў буйным лесе вые сіратой,</p>
<p>Начлегу не знаходзячы ніколі</p>
<p>З сваёю горка-жаласнай журбой.</p>
<p> </p>
<p>Іду па шляху я і пазіраю,</p>
<p>Як сфінкс, у сфінксаву нямую даль,</p>
<p>І не знаходжу мукам сваім краю,</p>
<p>І сіл не маю вырваць з сэрца жаль...</p>
<p> </p>
<p>Закалыхаўся ястраб быстравокі,</p>
<p>Між небам і зямлёй, як лунь, завіс —</p>
<p>Мяне і дзень мой сочыць адзінокі,</p>
<p>З насмешкай мерачы вачамі ніз.</p>
<p> </p>
<p>О, каб ён вылушчыў душу мне з цела</p>
<p>І затрымаў на хвілю у высях,</p>
<p>Каб раз, адзін раз толькі паглядзела</p>
<p>Адтуль, з-пад сонца, на зямны свой шлях!</p>
<p>1914</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>