<div class="container">
<div class="book-utils">
<div id="qrcode"></div>
<a href="/Karol_Balinski/Vouk_i_baran.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кароль Балінскі -->
<!-- HEADER_FIELD CreationYear: [1905-1907]? -->
<!-- HEADER_FIELD FirstPublicationYear: 1908; 1913-1914; 1925; 1929-1930 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Воўк і баран -->
<!-- HEADER_FIELD Translation: Янка Купала -->
<h2><a href="http://knihi.com/Karol_Balinski/">Кароль Балінскі</a></h2>
<h2>Воўк і баран</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — К. Балінскага</i></p>
<p> </p>
<p>Воўк</p>
<p>Ах, баранок мой, ах, бараночак!</p>
<p>Вось і настрэўся ты мне, дружочак:</p>
<p>Гэткі пульхны, гэткі сыты,</p>
<p>І астрыжан, і памыты,—</p>
<p>Акурат для майго зуба.</p>
<p>А тут голад, проста згуба!</p>
<p>З’ем цябе ўраз на сняданне.</p>
<p> </p>
<p>Баран</p>
<p>Знаю, знаю, ясне пане,</p>
<p>Тваю воўчую натуру.</p>
<p>Але покуль здымеш скуру,</p>
<p>Адну просьбу к табе маю:</p>
<p>Ты не еж мяне, як знаю,</p>
<p>Рвучы мяса па куску,</p>
<p>А — ўсяго, за адным махам:</p>
<p>Есці ж так не стыд ваўку.</p>
<p> </p>
<p>Воўк</p>
<p>Хай так будзе! — згінь ты прахам!</p>
<p>Чую, хопіць сілы, духу</p>
<p>Глытануць цябе, як муху;</p>
<p>Толькі ж мне ідзе аб тое,</p>
<p>Баранётка залатое;</p>
<p>Каб слоў напуста не кідаць,</p>
<p>І сябе адважным выдаць,</p>
<p>Бо я, праўда, не хвалюся,</p>
<p>З гэтым доўга не важуся:</p>
<p>Кожна дорага мінутка,—</p>
<p>Мусім справіцца мы хутка.</p>
<p> </p>
<p>Баран</p>
<p>О, як жа сэрца чулае тваё!</p>
<p>А ў нас плятуць, што ўсе ваўкі — звяр’ё...</p>
<p> </p>
<p>Воўк</p>
<p>Э, брэшуць! Ведама, галеча,</p>
<p>Але хай брэшуць недарэчы!</p>
<p>Ты ўсё ж такі хадзі ка мне у капцюры.</p>
<p> </p>
<p>Баран</p>
<p>Мяне са скуры абдзіраць так без пары</p>
<p>Лішні труд, вяльможны пане;</p>
<p>На то ёсць спосаб дагаднейшы,</p>
<p>Што і мучэння мне убавіць,</p>
<p>І для ягомасця лацвейшы:</p>
<p>Хай ваша міласць воддаль стане</p>
<p>І ляпу разявіць,</p>
<p>А я ў яе, бы ў поламку, і рыну.</p>
<p> </p>
<p>Воўк</p>
<p>А я цябе глыну, як сліну!</p>
<p>Ха-ха-ха! Ха-ха-ха!</p>
<p>І засмяяўся па-воўчаму воўк,</p>
<p>І зірнуў на галодны свой бок,</p>
<p>Язык выпер, глытаці масціцца,</p>
<p>А баран як разляціцца,</p>
<p>Як бадне пад ляпу рагамі ваўка,</p>
<p>Ды сам ходу к сялу, дзе — скаціна,</p>
<p>Дзе пастух, трасучы ўжо дубінай,</p>
<p>Крычыць: біце ваўка! Цю-га-га! Цю-га!</p>
<p> </p>
<p>Воўк зрушыўся, глядзіць, як сп’яна,</p>
<p>І думае: глынуў барана,</p>
<p>Але тонкімі бакамі трасе</p>
<p>І, калі ў пушчу са страхам нясе</p>
<p>Сябе самога, як злодзей,</p>
<p>Скавыча: быў баран ці не ў жываце —</p>
<p>На адно ўсё неяк выходзе.</p>
<p>-------</p>
<p>Для нас такая тут навука:</p>
<p>Што хоць ваўку з’есць барана й не штука,</p>
<p>Але й баран з лап воўчых вырваціся можа,</p>
<p>І слабы — як не дурань — дык дужага зможа.</p>
<p> </p>
<p>[1905-1907?]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>