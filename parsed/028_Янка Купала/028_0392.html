<div class="container">
<div class="book-utils">
<div id="qrcode"></div>
<a href="/Janka_Kupala/Kasba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Касьба -->
<h2><a href="http://knihi.com/Janka_Kupala/">Янка Купала</a></h2>
<h2>Касьба</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бяжыць час дзень за днём,— скуль вазьміся Пятрок</p>
<p>Наляцеў і пагнаў к касьбе жыва людзей;</p>
<p>Пайшлі ў ход малаток, і каса, і брусок,—</p>
<p>Стукі-бразь, маху-шась, а дружней, а бардзей!</p>
<p> </p>
<p>Свішчуць косы ў траве, проста дзіва, гульба;</p>
<p>Размахаліся рукі, ўзыгралася кроў,</p>
<p>Сонца паліць агнём, пот ліецца з ілба —</p>
<p>Абмахнуў рукавом ды і далей пайшоў.</p>
<p> </p>
<p>І пракос у пракос вырастае, як стой,—</p>
<p>Пан з карэтай бы пэўна праехаў між іх.</p>
<p>Эх, аддаўся рабоце люд бедны з душой!</p>
<p>Калі есць — як Бог даў, як рабіць — за траіх.</p>
<p> </p>
<p>Махай дружна касой, пакуль згіне раса —</p>
<p>Куй жалеза, пакуль не астыне яно!</p>
<p>Рэж аселіцу, брат, калі зрэзаў гумно,</p>
<p>А там далей — на лог няхай мчыцца каса.</p>
<p> </p>
<p>Люба выйсці, прайсці па лагу, па гумне:</p>
<p>Гоман нейкі стаіць, сенам пахне укруг;</p>
<p>Ляжыць трупам трава, як народ на вайне,</p>
<p>А ў траве конік шастае, радуе слух.</p>
<p> </p>
<p>Вось падвяла крыху. Жыва, бабы, на лог!</p>
<p>Трэба скошанае разбіваць, аграбаць.</p>
<p>Сюды-туды!., глядзі, ўжо пракосы ў валох;</p>
<p>Глядзь... і копамі ўбралі усю сенажаць.</p>
<p> </p>
<p>А тым часам із неба пасыпаўся страх:</p>
<p>Дожджык пырскаць начаў, гром азваўся глухі.</p>
<p>Шчыра цешацца людзі, што сена ў капах,</p>
<p>Бо ў пракосах счарнела б, ды й спор не такі.</p>
<p> </p>
<p>Сена кожны шануе, бо ведама ўсім,</p>
<p>Калі хлеба няхват, то знасіць ўсё ж лягчэй,</p>
<p>Чымся б корму не стала прадвеснем зімным</p>
<p>Для скацінкі; тады... хоць душой загавей.</p>
<p> </p>
<p>.   .   .   .   .   .   .   .</p>
<p> </p>
<p>Дружна йдзі, бедны люд, калі сонца к касьбе</p>
<p>Кліча з неба ды голадам мучышся ты;</p>
<p>Рэж траву, дабывай долю сілай сабе,</p>
<p>З часам выйдзеш і ты з беднаты, з цемнаты.</p>
<p> </p>
<p>Дружна йдзі, бедны люд, і з зары да зары</p>
<p>Працуй, біся, не гніся пад лямкай цяжкой,</p>
<p>І за праўду сваю, дачакаўшы пары,</p>
<p>З касой вострай сваёй дружна, смела пастой!</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>