<div class="container">
<div class="book-utils">
<div id="qrcode"></div>
<a href="/Janka_Kupala/Ustup_da_paemy_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Уступ да паэмы -->
<h2><a href="http://knihi.com/Janka_Kupala/">Янка Купала</a></h2>
<h2>Уступ да паэмы</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p>Скінь, мой дружа, пыху з сэрца,</p>
<p>Скінь, вазьмі паслухай,</p>
<p>Што хачу тут расказаці</p>
<p>Думкай-маладухай.</p>
<p> </p>
<p>Так, па-простаму, па-свойску —</p>
<p>Не магу іначай —</p>
<p>Стану баіць, гаманіці</p>
<p>Аб жыцці лядачым.</p>
<p> </p>
<p>Сэрца сэрцам закалыша,</p>
<p>У душу загляне,—</p>
<p>Клок жыцця людскога возьме</p>
<p>І варочаць стане.</p>
<p> </p>
<p>Хоць жа высмееш мо слова,</p>
<p>Злосці кінеш грудай,—</p>
<p>Хай па-твойму будзе, дружа,—</p>
<p>Жалю мець не буду.</p>
<p> </p>
<p>Вось, калісьці, як узваліш</p>
<p>Лет на плечы многа,</p>
<p>Ўспомніш гэту казку-праўду</p>
<p>І ўздыхнеш з трывогай.</p>
<p> </p>
<p>Курганоў-магіл без ліку</p>
<p>Накапаюць людзі,—</p>
<p>Ўсё схаваюць — шчасце, волю,—</p>
<p>Праўда жыці будзе.</p>
<p> </p>
<h3><a id="chapter2"></a>ІІ</h3>
<p>Там, дзе Нёман віці гоне,</p>
<p>Дзе Вілля лялее,</p>
<p>Там, дзе песня аб Дунаю</p>
<p>Век плыве, як вея,—</p>
<p> </p>
<p>Ў гэтым краі, ў Беларусі</p>
<p>Чаго ты не ўбачыш!</p>
<p>Ажна сэрца затрасецца</p>
<p>І душа заплача.</p>
<p> </p>
<p>Ці то пушча, ці то поле,</p>
<p>Ці гасцінец біты,—</p>
<p>Ўсё аплакана людзямі,</p>
<p>Ўсё слязьмі абмыта.</p>
<p> </p>
<p>На свет вывесці ўсё чыста,</p>
<p>Свету апісаці,—</p>
<p>З сэрца мусіш мець паперу</p>
<p>Ў кроў пяро мачаці.</p>
<p> </p>
<p>Сумаваці мусіш гэтак,</p>
<p>Як сумуюць хмары,</p>
<p>І зіхцець, як зіхацяцца</p>
<p>Сонцавы пажары.</p>
<p> </p>
<p>Як твой воблік запануе</p>
<p>Зорна і крывава,—</p>
<p>Мо тады калі што выйдзе,</p>
<p>Мо дакажам славы.</p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>