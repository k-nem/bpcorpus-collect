<div class="container">
<div class="book-utils">
<div id="qrcode"></div>
<a href="/Janka_Kupala/Paulinka_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 03.06.1912 -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1913 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Паўлінка -->
<h2><a href="http://knihi.com/Janka_Kupala/">Янка Купала</a></h2>
<h2>Паўлінка</h2>
<div style="height: 3rem"></div>
<!-- TOC_BEGIN -->
<a href="#chapter1">АКТ ПЕРШЫ</a><br/>
  <a href="#chapter2">З'ява І</a><br/>
  <a href="#chapter3">З’ява ІІ</a><br/>
  <a href="#chapter4">З'ява ІІІ</a><br/>
  <a href="#chapter5">З’ява IV</a><br/>
  <a href="#chapter6">З’ява V</a><br/>
  <a href="#chapter7">З’ява VI</a><br/>
  <a href="#chapter8">З'ява VII</a><br/>
  <a href="#chapter9">З’ява VIII</a><br/>
  <a href="#chapter10">З’ява ІХ</a><br/>
  <a href="#chapter11">З’ява Х</a><br/>
  <a href="#chapter12">З’ява ХІ</a><br/>
  <a href="#chapter13">З’ява XII</a><br/>
  <a href="#chapter14">З’ява XIII</a><br/>
  <a href="#chapter15">З’ява XIV</a><br/>
  <a href="#chapter16">З’ява XV</a><br/>
<a href="#chapter17">АКТ ДРУГІ</a><br/>
  <a href="#chapter18">З'ява І</a><br/>
  <a href="#chapter19">З’ява II</a><br/>
  <a href="#chapter20">З’ява III</a><br/>
  <a href="#chapter21">З’ява IV</a><br/>
  <a href="#chapter22">З’ява V</a><br/>
  <a href="#chapter23">З’ява VI</a><br/>
  <a href="#chapter24">З’ява VII</a><br/>
  <a href="#chapter25">З’ява VIII</a><br/>
  <a href="#chapter26">З’ява ІХ</a><br/>
  <a href="#chapter27">З’ява Х</a><br/>
  <a href="#chapter28">З’ява ХІ</a><br/>
  <a href="#chapter29">З’ява XII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p>АСОБЫ</p>
<p>Сцяпан Крыніцкі — засцянковы шляхціч, 45 г.</p>
<p>Альжбета — яго жонка, 40 г.</p>
<p>Паўлінка — дачка Крыніцкіх, 19 г.</p>
<p>Пранцісь Пустарэвіч — сваяк Крыніцкіх, 50 г.</p>
<p>Агата — яго жонка, 43 г.</p>
<p>Якім Сарока — настаўнік, 25 г.</p>
<p>Адольф Быкоўскі — 24 г.</p>
<p>Госці, музыкі.</p>
<p> </p>
<p><i>Рэч адбываецца да рэвалюцыі, у хаце Крыніцкіх.</i></p>
<p> </p>
<p> </p>
<h3><a id="chapter1"></a>АКТ ПЕРШЫ</h3>
<p>Абшырная святліца. Направа ад публікі вокны ў сад, бліжэй да аркестра — стол; каля стала—лавы і табурэцікі, над сталом — вісячая недарагая лямпа, на сцяне — абразы. Налева—дзверы ў сенцы, бліжэй да аркестра — куфар. Напроці — сцяна і дзверы ў бакоўку (каморку); справа пры сцяне ад бакоўкі—ложак, засланы коўдрай, у галавах высока накладзена падушак; налева — у кутку — печ; на сцяне стрэльба, старасвецкі з гірамі гадзіннік і некалькі тандэтных малюнкаў. Час — асенні вечар перад Пакровамі.</p>
<p> </p>
<p> </p>
<h4><a id="chapter2"></a>З'ява І</h4>
<p>Паўлінка адна.</p>
<p> </p>
<p>Стройная і досыць прыгожая дзяўчынка. Адзеўшыся ў недарагую крамніну, але чысценька; без хусткі — у валасах колькі грабеньчыкаў. Сядзіць на ложку і пільна шые крамны кафтанік. Як падымаецца заслона — Паўлінка пяе.</p>
<p> </p>
<div class="POETRY">
<p>Ой, пайду я лугам, лугам,</p>
<p>Дзе мой мілы арэ плугам;</p>
<p>Ой, пайду я лугам, лугам!</p>
<p>Ён арэ поле валамі,</p>
<p>А я плачу ўсё слязамі;</p>
<p>Ён арэ поле валамі.</p>
</div>
<div class="CLEAR"></div>
<p><i>(Перастаўшы пець.)</i></p>
<p>Э-э, штось не пяецца сягоння. Неяк сэрцайка трасецца, як бы хто яго знячэўку перапужаў. А мо гэта песня вінавата? Даліпантачкі аніяк не магу сама з сабой да ладу прыйсці. Ану, на шчасце зачну другую. Якую ж бы тут? Ага!.. <i>(Пяе.)</i></p>
<div class="POETRY">
<p>Дый чаго ж ты, дуб зялёны,</p>
<p>Пахінаешся?</p>
<p>Дый чаго ж ты, мой міленькі,</p>
<p>Задумляешся?</p>
</div>
<div class="CLEAR"></div>
<p><i>(Пеючы падыходзіць да акна і паглядае, пасля ізноў садзіцца.)</i></p>
<p>А ўсё-такі нешта нецікава на сэрцы. І чаго яму, бедненькаму, не стае? Піць і есці, дзякаваць Богу, хватае, часам татка дае грошы і на сукенкі... Чаго, чаго, здаецца, тут хацець?.. Ох, ох, як жа маркотненька! Прост хоць збірай манаткі ды йдзі ўпрочкі з хаткі. Ужо вечарэе: зараз не будзе як шыць, а трэба сягоння канешне кончыць. Заўтра Пакровы... у Міхалішках кірмаш... Эх, эх, каб хаця той прыйшоў, каго так хочацца сягоння пабачыць. <i>(Садзіцца пры акне і пачынае зноў, шыючы, пець.)</i></p>
<div class="POETRY">
<p>Ой, ляцелі гусі дый з-пад Беларусі,</p>
<p>Селі яны, палі на сівым Дунаі!</p>
<p> </p>
<p>Селі яны, палі, ваду замуцілі</p>
<p>Дый нас, маладзенькіх, з сабой разлучылі.</p>
<p> </p>
<p>Бадай тыя гусі марне запрапалі,</p>
<p>Як мы любіліся — цяпер перасталі.</p>
</div>
<div class="CLEAR"></div>
<p><i>(Паглядзеўшы ў акно.)</i></p>
<p>Ну, ужо зусім няма як без агню шыць! Зараз трэба запаліць лямпу. Цямнее і цямнее, ночка набліжаецца, а яго як няма, так няма! А шчыра абяцаўся, шэльма, напэўна прыйсці. <i>(Шукае запалак і запальвае лямпу.) </i>І што гэты тата да яго мае. З таго часу, як даведаўся, што ён на мяне мілым вокам паглядае, усё роўна як чорная кошка між імі перабегла. Ён-то нічога, але тата —дык жыўцом бы яго з’еў. Ну, але тата сваё, Якім сваё, а я — сваё. Паглядзім, чый верх будзе: таткаў, ці мой, ці яго? <i>(Падумаўшы.)</i> Казаў, прыйдзе сягоння, каб там і ліха гарэла. «Трэба, кажа, сякую ці такую зрабіць пастанову. Мы, кажа, не дзеці — маем свой розум і можам сабой пакіравацца. Толькі ты, кажа, Паўлінка, павінна на гэта прыстаць канешне, бо іначай, кажа, згінем, як рудыя мышы...» <i>(Ускочыўшы.)</i> Ай! Нехта ідзе. Ён, ён, напэўна, ён!</p>
<p> </p>
<p> </p>
<h4><a id="chapter3"></a>З’ява ІІ</h4>
<p>Паўлінка, Якім.</p>
<p> </p>
<p>Якім. Вось і я — як тут быў! Добры вечар яснепекнай панне Паўлінцы. Што, золатца маё ненагляднае, прачакалася трохі мяне, ненавісніка? <i>(Глянуўшы на бакі.)</i> А ці нікога няма?<i>(Гаворачы, набліжаецца да Паўлінкі, вітаецца і хоча абняць яе.)</i></p>
<p>Паўлінка <i>(баронячыся)</i>. Ой, ой! памалу! Усе дома, усе дома. Толькі ў Якіма не ўсе дома, бо поначы ходзіць да маладых дзяўчат. Дадуць, дадуць зараз пытлю старыя. <i>(Тупаючы нагой.) </i>Пазваленне ёсць гэтак позна прыходзіць?</p>
<p>Якім <i>(садзячыся)</i>. Ёсць, ёсць, мая ты сакатушка, шчабятушка! Кажы толькі хутчэй, галубка мая бяскрылая: тата твой дома ці не? Бо ж сама ведаеш, якая ў нас з ім страшэнная любасць...</p>
<p>Паўлінка (<i>садзячыся за шыццё)</i>. Ой, чаму ж не ведаю: як між катом і сабакам якраз. Але, але смела будзь, як у Бога пад прыпечкам. Паехалі абое на торг і, пэўна, позна вернуцца, бо маюць трохі сяго-таго да прадання і маняцца сякія-такія зрабіць пакупкі. Бачыш, заўтра мае быць трохі гасцей з кірмашу. <i>(Абнімае Якіма, раптам знаходзіць у кішэні кнігу.) </i>А гэта што? <i>(Чытае няўмела першыя радкі з «Песні аб Сокале» М. Горкага. Потым ён забірае ў яе кнігу і сам чытае.)</i></p>
<p>Якім. Та-а-к! Значыцца, тым кшталтам, вечарынка будзе.</p>
<p>Паўлінка. Так, так! Вечарынка быць-то будзе, але не ўсе на ёй будуць.</p>
<p>Якім. Эх, Паўлінка! Ты ўсё сваё; мне і так горка на душы, як бы хто там палын засеяў, а ты яшчэ прытычкамі сваімі соліш. Вазьму на злосць ды прыйду. Што ж яны са мною зробяць?</p>
<p>Паўлінка. Зрабіць-то нічога не зробяць, але і ты сам нічога не зробіш, а толькі пераробіш...</p>
<p>Якім <i>(робячы папяросу)</i>. Ці ясне-панна Паўлінка пазволіць мне закурыць пры ёй?</p>
<p>Паўлінка. Ого, скуль такая далікатнасць? Рукам каля дзяўчыны дае волю без пытання, а як папяроску закурыць, дык пазвалення просіць. Не пазваляю затое, вось і ўсё тут!</p>
<p>Якім. А я закуру.</p>
<p>Паўлінка. А я не дам!</p>
<p> </p>
<p>Кідае шыццё і хоча адабраць папяросу. Нейкі час тузаюцца, бегаюць адно за адным па хаце і няўмысля раскідаюць на ложку падушкі.</p>
<p> </p>
<p>Якім <i>(бегаючы)</i>. Ну, ужо годзе, годзе, Паўлінка! Болей нічому без твайго пазвалення даваць волі не буду.</p>
<p>Паўлінка. Ну, калі так, то згода!</p>
<p> </p>
<p>Садзяцца. Якім курыць. Паўлінка шые.</p>
<p> </p>
<p>Якім <i>(памаўчаўшы)</i>. Паўлінка!</p>
<p>Паўлінка. Га! Ці пан Якім забыўся, як я завуся?</p>
<p>Якім. Ды не! Я хацеў бы, золатца, сур’ёзна з табой пагаварыць.</p>
<p>Паўлінка. І-і!!! Ведаю я гэтыя сур’ёзнасці. Перш-наперш будзе, ці я люблю, пасля — ці вельмі моцна, а пасля — ці гатова ўсё чысценька зрабіць, што чарнабрывы Якім захоча, а там, а там... і паехала, як на непадмазаных калёсах... Ці ж не праўда?</p>
<p>Якім. Праўда-то праўда, але ўсяму мусіць быць канец.</p>
<p>Паўлінка. Ну, дык слухаем, вашэці. А вось, можа, і новую песеньку нам спяіцё. Адно толькі за ўмовай: або надта вясёлую-вясёлую, каб аж лявоніху захацелася ісці, або такую сумна-сумненькую, што, выслухаўшы яе,— раз, два ды бухтыль у вір галавою! вось так!</p>
<p> </p>
<p>Паказвае і чуць не валіцца; Якім падхоплівае і садзіць яе на лаве.</p>
<p> </p>
<p>Якім. Гэта будзе ад цябе, маё ты сонейка, залежаць. Як захочаш — такая і песенька выйдзе: або вясёлая, радасная, як бы самое неба яснае, або сумная, гаротная, як асеннія хмары над гэтай зямелькай чорнай. <i>(Памаўчаўшы.)</i> Эх, эх! І дакуль жа ўсё гэта будзе цягнуцца? Дакуль, як сухавей, сушыць і мучыць нас будзе?</p>
<p>Паўлінка <i>(жартаўліва</i>). Толькі не нас, а мяне, трэба гаварыць. Мне дужа добра, весела і так лёганька, лёганька на сэрцы, што...</p>
<p>Якім <i>(з дакорам)</i>. Паўлінка!</p>
<p>Паўлінка <i>(закрываючы губы рукой)</i>. Ну, ну, ужо маўчу... як нямая рыба.</p>
<p>Якім <i>(як бы сам да сябе).</i> Калі, калі ўжо надойдзе тая часінка, што нас злучыць навекі і мы ўжо ніколі не расстанемся? Калі? Калі?..</p>
<p>Паўлінка. Ха-ха-ха! На святое ніколі. Вельмі ўжо татка мой заеўся на цябе з таго часу, як даведаўся, што мы з табой злюбіліся. Ну, а без таты гэты інтэрас наладзіць будзе вельмі трудна.</p>
<p>Якім. Трудна-то яно трудна, але няма таго злога, каб не выйшла на добрае. Хоць бы, прымерам, мы з табой так зрабілі: выбраўшы падхадзячую часіну, калі стары будзе не ў злосці, узяліся з табой за рукі, падышлі да яго, укленчылі і сказалі: так і так, наш добры бацечка,— я люблю Паўлінку, а я люблю Якімку — вельмі-вельмі моцна, так, што і жыцця нам аднаму без аднаго нямашака, ну дык супакойце нашы сэрцайкі, дайце нам пазваленне ўзяць ды пажаніціся.</p>
<p>Паўлінка. Э-э!!! Не туды, мой дурненькі Якімка, паехаў! Уедзеш гэтак у нерат, што ні ўзад ні ўперад. Каб гэта яшчэ толькі з мамкай, то яно сяк-так, як табе не раз я і казала, але са старым дык чыстая бяда, настаяшчае гора. Хоць ты яму кол на галаве чашы, дык нічога не выдзеўбеш. «На парог, кажа, каб і не важыўся паказвацца; мазгаўню, кажа, гаду пашчапаю!» Вось і рабі з ім, што хочаш! Каб мог, дык на першай асіне павесіў быў цябе. Ну, і дзе ж у такім разе набрацца смеласці, ісці кленчыць перад ім і прасіць пазвалення?.. Задасць такога пытлю і табе, і мне разам, што і жаніцьба ў галаву не палезе.</p>
<p>Якім. Так-то яно так! Але я неяк усё яшчэ надзеі не трачу,— ану ж адпусціцца. Быў жа такі час, што мяне любіў ды нават у бядзе то тады, то сяды памагаў.</p>
<p>Паўлінка. Быў час, але вадою сплыў. Памагаў, пакуль не ўбачыў, што трэба і дачкою памагчы, а як да гэтага стала даходзіць, вось у ім і адазвалася шляхоцкая фанабэрыя. Другую песню цяпер пяе. Нож точыць... востра нож точыць родны мой татка на таго, каго сам калісь любіў і каго я палюбіла... <i>(Устаючы, горача.)</i> І на векі вечныя любіць буду.</p>
<p> </p>
<p>Ідзе і папраўляе падушкі, за ёй — Якім, абнімае яе, і садзяцца, абняўшыся, на ложку.</p>
<p> </p>
<p>Якім <i>(памаўчаўшы, ласкава).</i> Паўлінка!</p>
<p>Паўлінка <i>(смеючыся).</i> Ізноў забыўся, як завуся?</p>
<p>Якім. А ты ізноў сваё... Слухай, міленькая: ці ты надумалася зрабіць тое, аб што я цябе надовічы прасіў і маліў? Сама ж ты, золатца, казала мне не раз і цяпер кажаш, што татка твой ні на якія просьбы не згодзіцца. Значыцца, сама добра разумееш, што іншага выхаду для нас нямашака. А гэтак, як я казаў, будзе найлепей. Ці то мы будзем першыя, або апошнія? Янка Лукашонак з сваёй Зосяй так зрабілі, Ігнась Манякоўскі з сваёй Дамінісяй, ды і шмат хто... Бацькі спачатку пазлуюць, пазлуюць трохі і адпусцяцца,— ведама, бацькаўскае сэрца. Вось мы з табой, міленькая, такім парадкам самі сабе шчасце збудуем і нічыёй ласкі прасіць не будзем. Адно, абы твая згода — і ўсё будзе добра. Я ўжо, прызнацца табе, гаварыў з папом. Ён заўтра прыязджае ў Міхалішкі імшу адпраўляць і заначуе ў ваколіцы. Ну, а мы к яму... раз, два і — гатова.</p>
<p>Паўлінка. Думаць-то я думала, але неяк страшна. Можа б, было лепей, каб яшчэ трохі пачакаць, а то так скора, раптам... Хто спяшыць, той людзей смяшыць.</p>
<p>Якім. Якая ты нядобрая, Паўлінка! Ты зараз — страшна, страшна, пачакаць, пачакаць! Гэтак і ўсю сваю моладасць пачаканкамі перачакаем. А так гэта дачэснае жыццё можна добра наладзіць, так добра, абы толькі ахвота ў нас была ды вытрываласць.</p>
<p>Паўлінка. А што, калі зловяць? Гэта ж я не выжыву з сораму, людзі вочы выберуць, нельга будзе на свет паказацца. Цяпер і то колькі ўсякай брыды ўслужлівыя суседзі і суседкі на нас вернуць, а што і гаварыць тады, як нам гэта «бог наш уцечка» не ўдасца.</p>
<p>Якім. Не бойся, золатца, не зловяць! Усё пойдзе гладка. Заўтра ў вас вечарынка; пасля вечарынкі ўсе будуць спаць моцна, так што хоць з гарматаў страляй — нічога не пачуюць. Я ўсё акуратна прыгатую, ты толькі звяжаш у клумак што патрэбнейшае, а там праз момант — і ты мая на векі вечныя.</p>
<p>Паўлінка <i>(нібы са злосцю)</i>. Не я твая, а ты мой на векі вечныя!</p>
<p>Якім. Ну, хай будзе, як Сора казала; але гэта толькі тады ў нас выйдзе, калі ты прыстанеш на тое, аб што я цябе прасіў і прашу.</p>
<p>Паўлінка <i>(падумаўшы, смеючыся)</i>. Ну, згода да... заўтрашняга дня, а там пабачым.</p>
<p>Якім <i>(павесялеўшы)</i>. І даўно ўжо трэ было гэтак сказаць, мая ты кветачка майская. Заўтра вечарам, як толькі ўсе паўкладаюцца,— я ўжо ў садзе пад акном буду на цябе чакаць. Ты аконца адчыніш, лахі пад пахі ды скакель з хаты ў сад, як пятух!</p>
<p>Паўлінка. Гэта ты, як пятух, а я, як...</p>
<p>Якім <i>(перапыняючы)</i>. Як курыца.</p>
<p>Паўлінка. Не курыца, а як зязюлька.</p>
<p>Якім. Як зязюлька, праз акно фырр! а пятух цап, а поп крапілам пырсь! а там...</p>
<p>Паўлінка <i>(смеючыся)</i>. А там ізноў фырр!..</p>
<p> </p>
<p>Размахвае рукамі і хоча вырвацца. Якім мацней прыціскае яе к сабе і хоча пацалаваць; яна нібы бароніцца, а пасля хватае яго за шыю і доўга горача цалуюцца.</p>
<p> </p>
<p>Якім. Ох, каб гэтак усё жыццё і кожную мінутку.</p>
<p>Паўлінка. Ого! Разласаваўся!.. Аскому нагоніш, пакуль ахвоту спагоніш. <i>(Прыслухаўшыся.)</i> Ой, недзе туркоча! Ці не едуць толькі нашы з торгу!</p>
<p>Якім <i>(прыслухаўшыся)</i>. Такі ж нехта едзе!</p>
<p>Паўлінка <i>(сумна)</i>. Значыцца, Якімка, трэба ўжо табе рабіць фырр!</p>
<p>Якім <i>(устаючы, з уздохам).</i> Нічога не парадзіш — трэба!.. Ой, гэтыя бацькі! І чаму гэта не родзяцца на свет дочкі без бацькоў!..</p>
<p>Паўлінка <i>(устаючы)</i>. Ах, чуць не забылася. Ці прынёс мне тое, што абяцаўся?</p>
<p>Якім. А як жа, прынёс, маё ты золатца. <i>(Дастае з кішэні фатаграфію і аддае Паўлінкі.)</i></p>
<p>Паўлінка <i>(прыглядаючыся да фатаграфіі, весела)</i>. Вот так добра! Заместа аднаго маю ўжо двух: аднаго, што сам ходзіць да дзяўчат і рукам волю дае, а другога, што трэба насіць за... пазухай. <i>(Смяецца.)</i></p>
<p>Якім <i>(любуецца ёю, хватае і цалуе)</i>. Ах ты, зязюлька мая ненаглядная!</p>
<p>Паўлінка <i>(баронячыся)</i>. Ну, ну, петушок! Не гарачыся: паспееш з козамі на торг. <i>(Выпіхаючы Якіма з хаты.) </i>Марш дадому! Раз, два, тры!..</p>
<p>Якім <i>(у дзверах)</i>. Помні, Паўлінка,— заўтра!.. <i>(Выходзіць.)</i></p>
<p> </p>
<p> </p>
<h4><a id="chapter4"></a>З'ява ІІІ</h4>
<p>Паўлінка адна.</p>
<p> </p>
<p>Паўлінка <i>(папраўляе ложак, пасля прыглядаецца да фатаграфіі, цалуе яе і хавае за пазуху, прыціскаючы грудзі рукамі)</i>. А што, смачна? цёпленька?.. Га?.. Каля самага сэрцайка дзявочага... Пэўна чуеш, як яно,бедненькае, трапечацца. Выгадна табе тут, як нідзе, нікому!.. Але не, не! Гэтак не выпадае. Яшчэ трохі порана... Паслязаўтра — іншая рэч. А цяпер... <i>(Ідзе к абразу.)</i> Пасядзі лепш, саколік, за абразікам. Седзячы гэтак у бога за плячыма, меней будзеш мець грэшных думак у галаве, чымся песцячыся тут <i>(паказвае)</i> у маладой дзяўчыны. (<i>Напяваючы, падыходзіць да сцяны, хавае фатаграфію за абраз і як ні ў чым не бывала садзіцца за шыццё.)</i></p>
<p>Дый чым жа твая, дзеванька,</p>
<p>Галоўка занята? (і г. д.)</p>
<p> </p>
<p> </p>
<h4><a id="chapter5"></a>З’ява IV</h4>
<p>Паўлінка, Сцяпан, Альжбета.</p>
<p> </p>
<p>Сцяпан <i>(п’янаваты ўваходзіць з Альжбетай з сенцаў і прыпявае.)</i></p>
<div class="POETRY">
<p>Дзе мы едзем, дзе мы йдзём,</p>
<p>Карчмы не мінаем;</p>
<p>Дзе заедзем, дзе зайдзём,—</p>
<p>Там і пагуляем.</p>
</div>
<div class="CLEAR"></div>
<p> </p>
<p>Альжбета <i>(кладучы пакупкі на куфар і раздзяваючыся, да Сцяпана).</i> Не смяшы ты людзей. Калі падпіў, дык ляж спаць!</p>
<p>Сцяпан. Маўчы, баба!.. Ты, каханенькая, родненькая, нічога не разбіраеш... Валасы доўгія, а розум кароткі. <i>(Прыпявае.)</i></p>
<div class="POETRY">
<p>Ой, там, на гарэ,</p>
<p>Мужык жонкай арэ,</p>
<p>А другая падбягае:</p>
<p>«Запражы ж ты мяне».</p>
</div>
<div class="CLEAR"></div>
<p><i>(Хоча абняць Альжбету.)</i></p>
<p>Альжбета <i>(адпіргнуўшы).</i> Ах ты, гнілая качарэжка! Яшчэ, можа, табе чаго захочацца?..</p>
<p>Сцяпан <i>(выкручваючы нагамі).</i></p>
<div class="POETRY">
<p>Дзед боб малаціў,</p>
<p>Баба падсявала...</p>
</div>
<div class="CLEAR"></div>
<p> </p>
<p>Паўлінка. Тата! Ды кіньце ўжо!.. Ось лепей раздзявайцеся ды, можа, чаго з’ясцё.</p>
<p>Сцяпан. А можа, гэта і добра, каханенькая, родненькая... Каб так кіслай ды гарачай капусты. <i>(Скідае вопратку і кладзе на куфар.)</i></p>
<div class="POETRY">
<p>Скіну бурку, скіну боты</p>
<p>Дый надзену лапці;</p>
<p>Кожны дурань ці разумны —</p>
<p>Пан у сваёй хаце.</p>
</div>
<div class="CLEAR"></div>
<p><i>(Садзіцца за стол.)</i></p>
<p>Паўлінка <i>(кінуўшы шыццё на ложак, да Альжбеты)</i>. Мамка, дастаньце з куфра настольнік, а я прынясу вам з’есці. <i>(Выходзіць.)</i></p>
<p> </p>
<p> </p>
<h4><a id="chapter6"></a>З’ява V</h4>
<p>Сцяпан, Альжбета.</p>
<p> </p>
<p>Альжбета <i>(дастаючы настольнік з куфра)</i>. З кім ты гэтак намурзаўся?</p>
<p>Сцяпан <i>(закурваючы люльку)</i>. Я і з тым, я і з сім, а ты, каханенькая, родненькая, згадай,— з кім?</p>
<p>Альжбета. А немач цябе ведае, з кім!</p>
<p>Сцяпан. Ці ж я не казаў, што ў цябе тут <i>(торкаючы сабе пальцам у лоб)</i> не ўсе дома? Але слухай: з зяцем!</p>
<p>Альжбета <i>(здзівіўшыся)</i>. З зяцем?!</p>
<p>Сцяпан. Так, так, каханенькая, родненькая. Хто з сватам, хто з сваццяй, а як Сцяпан Крыніцкі, дык з родным зяцем.</p>
<p>Альжбета <i>(накрываючы стол)</i>. Такі праўду кажуць, што гарэлка людзей з поля  зводзіць. Калі ж ты ўспеў яго нажыць?.. Дачка яшчэ замуж не выйшла, а бацька ўжо зяця мае!</p>
<p>Сцяпан. Калі не маю цяпер, дык буду мець у чацвер. Гэта, бачыш, ён яшчэ  толькі збіраецца падмазацца да нашай Паўлінкі; ну, а каб слізчэй усё пайшло, дык перш мяне ён падмазаў.</p>
<p>Альжбета <i>(садзіцца)</i>. Так бы і казаў адразу. А хто ж гэта такі?</p>
<p>Сцяпан. Адольф Быкоўскі!</p>
<p>Альжбета. Э-э! Я думала, хто там!.. Ажно нічога людскога. Толькі ездзіць ды нюхае, якая дзяўчына пасагу больш мае, а сам дык голы, як бізун.</p>
<p>Сцяпан. Пасаг нюхае, бо нос мае. Але ўсё-такі гэта для нас блін ды яшчэ маслам падмазаны. Ён сам мне, каханенькая, родненькая, хваліўся, што яго гаспадарка ў сто раз лепшая ад усіх тутэйшых гаспадароў. За аднаго каня толькі, казаў, заплаціў сёлета тры сотні. «На гэтым жа кані, кажа, заўтра да васпанства заедуся з кірмашу». <i>(Мацаецца па</i> <i>кішэнях, сам сабе.)</i> Дзе ж бы яна падзелася?.. <i>(Да Альжбеты.)</i> Ты, баба, ці не бачыла кніжкі, што я купіў сягоння? Дзе яна прапала?</p>
<p>Альжбета. А што я, пастушка над тваімі кніжкамі? Прапіў, можа, з гэтым сваім зяцем.</p>
<p>Сцяпан <i>(ідзе к куфру, знаходзіць у бурцы кніжку і кладзе </i>яе за абраз, <i>дзе Паўлінка палажыла фатаграфію)</i>. Каханенькая, родненькая, не думай, што я якую дрэнь выбраў сабе на зяця. Заўтра ён прыедзе, паглядзіш, дык адразу што другое запяеш. Адным словам, хлапец: шляхоцкага заводу, з рызыкай, з усякай далікатнасцяй і ўсё такое...</p>
<p> </p>
<p> </p>
<h4><a id="chapter7"></a>З’ява VI</h4>
<p>Паўлінка, Сцяпан, Альжбета.</p>
<p> </p>
<p>Паўлінка <i>(уваходзячы з міскай, з лыжкамі і хлебам пад пахай). </i>Аб кім гэта, татка, гаворыце, што мае ўсякую далікатнасць і ўсё такое? <i>(Ставіць яду на стол і садзіцца за шыццё.)</i></p>
<p>Сцяпан (<i>едучы</i>). Вельмі васпанна цікавая! Скора састарышся, каханенькая, родненькая, як усё будзеш ведаць.</p>
<p>Паўлінка <i>(просячы)</i>. Скажыце, скажыце, татачка!</p>
<p>Сцяпан. Ага, ні села ні пала, захацела баба сала! Калі ўжо табе, каханенькая, родненькая, так хочацца, дык скажу. <i>(З павагай.)</i> Знакам тым, гэты паніч з далікатнасцяй і з усякім такім — мой зяць.</p>
<p>Паўлінка<i> (пырснуўшы смехам)</i>. Зяць?!</p>
<p>Сцяпан. Знакам тым, ён не саўсім яшчэ зяць, але скора на яго выкіруецца.</p>
<p>Паўлінка. А як жа годнасць гэтага... гэтага, ну як яго... што некалі татавым зяцем зробіцца?</p>
<p>Альжбета. Дык гэты ж, гэты... Ты, пэўна, яго бачыла некалі... Адольф Быкоўшчык.</p>
<p>Паўлінка. Быкоўшчык!!</p>
<p>Сцяпан. Але. Але! Пан Адольф Быкоўскі!</p>
<p>Паўлінка. Ну, хіба, татка, для яго другой дачкі пастараецеся або самі з ім ажэніцеся, каб перарабіць яго з простага чалавека на свайго зяця.</p>
<p>Сцяпан. А ты што? Зломак?</p>
<p>Паўлінка. Зломак — не зломак, але і за ламаку не пайду.</p>
<p>Сцяпан. А дзяга нашто?</p>
<p>Паўлінка. На ўсё, толькі не на паганяку к замужству.</p>
<p>Сцяпан. Каханенькая, родненькая, яшчэ паглядзім, дзе каго пасадзім.</p>
<p>Альжбета <i>(едучы, да Сцяпана).</i> Еш вот лепей, чымся з пустога ў парожняе пераліваць. Як прыедзе сватацца, тады тое і будзе.</p>
<p>Паўлінка. Татка, ведаеш не сягоння, за каго я толькі пайду, або за нікога.</p>
<p>Сцяпан <i>(змяніўшыся, кідаючы лыжку аб стол). </i>Што?.. За каго?..</p>
<p>Паўлінка <i>(устаючы і ідучы к ложку)</i>. За каго? За Якіма.</p>
<p>Сцяпан <i>(стукаючы кулаком па стале)</i>. Маўчы, гадаўка! Раз сказаў, каб гэтага шэльмы і звання не было ў маёй хаце, каб яго імені я не чуў ніколі... гэтага недавярка, гэтага... гэтага забастоўшчыка! Дык і не забывайся аб гэтым, каханенькая, родненькая...</p>
<p>Паўлінка <i>(паірытавана)</i>. Нашто дарэмшчыну вясці. Ён нікому ніякай забастоўкі не рабіў і не робіць.</p>
<p>Сцяпан <i>(закурваючы са злосцю люльку)</i>. Чорт яго бяры, не тут успамінаючы,— рабіў ці не рабіў. Знаць і бачыць не хачу яго ў сваёй хаце, гэтага хамуйлу, гэтае плюгаўства.</p>
<p>Альжбета. Прыбірай, Паўлінка, ужо са стала!</p>
<p>Паўлінка <i>(кінуўшы на ложак шыццё і ідучы к сталу). </i>А даўно гэта, татка, сам з ім цалаваўся?</p>
<p>Сцяпан. Каханенькая, родненькая, не лезь у вочы. А не, то вон з хаты і цябе з гэтай дрэняй выганю.</p>
<p> </p>
<p>Паўлінка ідзе з міскай к дзвярам; неўспадзеўкі дзверы адчыняюцца, увальваецца ў хату п’яны Пранцісь Пустарэвіч, за ім — яго жонка. Пранцісь няўмысля выбівае міску ў Паўлінкі.</p>
<p> </p>
<p>Паўлінка. Ай, што ж гэта, дзядзька, зрабілі?</p>
<p> </p>
<h4><a id="chapter8"></a>З'ява VII</h4>
<p>Паўлінка, Сцяпан, Альжбета, Пранцісь, Агата.</p>
<p> </p>
<p>Пранцісь. Глупства, глупства, пане дабрудзею! Пахвалёны Езус. Собственно, адкупім, адкупім, вось-цо-да!</p>
<p>Сцяпан і Альжбета. Навекі.</p>
<p>Альжбета. А мае ж вы родненькія, ці ж гэта вы ўсё яшчэ з рынку едзеце? Здаецца ж, раней за нас выехалі?</p>
<p>Пранцісь. Собственно, вось-цо-да, кабыла заблудзіла, пане дабрудзею.</p>
<p>Агата. Тудэма-сюдэма, ці ж гэта мачыляпа калі прыехаў у сваім часе дамоў! Ён жа, як рызнік, то туды, то сюды блытаецца па дарозе.</p>
<p>Пранцісь. Пане дабрудзею, тваё бабскае дзела — маўчаць! Я, собственно, вось-цо-да, спрытны,— тонка панімаю, што і як раблю.</p>
<p>Альжбета. Ды садзіцеся ж, мае міленькія!</p>
<p>Агата. Тудэма-сюдэма, куды тут садзіцца! Ноч на дварэ, кабыла за плотам, паўвярсты да дому, а гэты, тудэма-сюдэма, начніца касавокая, не вытрываў, каб людзям не нарабіць уночы неспакойства. <i>(Садзіцца, а за ёй — іншыя.)</i></p>
<p>Сцяпан. Э, што там такое! Выспімся! Дзякуй богу, ночка не пятровая, а пакровая.</p>
<p>Паўлінка <i>(падбіраючы чарапкі)</i>. Заўтра госці будуць, а дзядзька апошнюю міску стоўк. Трэба, каб на кірмашы дзве адкупіў.</p>
<p>Пранцісь. Глупства, пане дабрудзею, глупства! Хаўтурнага, собственно, вып’ем па місцы. <i>(Дастае з бакавой кішэні пляшку, пацягае з яе і хавае назад.)</i></p>
<p>Альжбета <i>(смеючыся). </i>А каб гэта нам сваток даў гэтай сусолькі пассаць. Ці ж мы з сваццяй паскрэбкі...</p>
<p>Паўлінка <i>(выходзячы з чарапкамі)</i>. Ого! Гэтых свянцоных кропель дзядзька і канаючаму не даў бы, не то, што... <i>(Выходзіць.)</i></p>
<p> </p>
<h4><a id="chapter9"></a>З’ява VIII</h4>
<p>Сцяпан, Альжбета, Пранцісь, Агата.</p>
<p> </p>
<p>Пранцісь<i> (услед Паўлінцы).</i> Глупства, глупства, пане дабрудзею. Маладзенькая яшчэ, маладзенькая! Лазы трэба, собственно, вось-цо-да.</p>
<p>Агата <i>(да Альжбеты)</i>. Што, свацейка, тудэмасюдэма, добрага куплялі на рынку?</p>
<p>Альжбета. Ат, сёе ды тое. Паглядзіце, калі хочаце. Нічога такога цікаўскага. (<i>Устаюць і ідуць абедзве да куфра і разглядаюць кінутыя на ім пакупкі.)</i></p>
<p>Пранцісь <i>(да Сцяпана)</i>. Чуў, сват, пане дабрудзею, што сягоння людзі казалі?</p>
<p>Сцяпан. Не, не, каханенькі, родненькі, не чуў, не было калі! А што?</p>
<p>Пранцісь. Ды як жа, вось-цо-да! Кажуць, пранцуз, пане дабрудзею, ідзе на Барысава па шапку і рукавіцы, што калісь там заставіў. Чатырыста тысяч войска з сабой вядзе і, собственно...</p>
<p>Агата <i>(перабіваючы з месца).</i> Не чатырыста тысяч, а чатыры сотні тысячаў...</p>
<p>Пранцісь. Глупства, глупства, пане дабрудзею. Усё роўна ідзе, вось-цо-да. Спранжыновы касцёл з сабой нясе, пане дабрудзею.</p>
<p>Агата <i>(з месца).</i> Тудэма-сюдэма, не нясе, а на паветры, на машыне, што лётаюць, гэты касцёл вязе.</p>
<p>Сцяпан і Альжбета (<i>здзівіўшыся</i>). Ай-я-я! Аж на паветры касцёл вязуць!..</p>
<p>Агата. Але ж, але! Тудэма-сюдэма, я сама на свае вушы чула.</p>
<p>Сцяпан. Во калі пайшло ўсё ўверх нагамі! Як паставяць гэты спранжыновы касцёл, то можна будзе спадзявацца і для нашага брата якога-такога палягчэння. Дзякуй Богу, дзякуй Богу!!! А вось мая гэта ахмістрыня, дачушка мая сакатушка, сплуталася з гэтым... з гэтым бязбожнікам, і хоць ты ёй вар на галаву лі.</p>
<p>Пранцісь. Маладзенькая, собственно, вось-цо-да. Бярозавай кашы не шкодзіла б, пане дабрудзею.</p>
<p>Альжбета. Дужа трудна паладзіць з цяперашняй моладдзю. Пайшло такое распуства на свеце, што не дай божа! Заместа кніжак ды набажэнства — чытаюць нейкія дрындушкі. Вецер у ва ўсіх па галаве ходзіць. Гэта ж мне калісь сказалі: ідзі за Сцяпана,— я і пайшла без ніякай спрэчкі са сваімі старымі.</p>
<p>Агата. А так, так, тудэма-сюдэма! І мой, як да мяне пасватаўся, бацька-нябожчык і кажа: ідзі, бо ўсё роўна ніхто цябе лепшы не возьме; я падумала, тудэма-сюдэма, ну і пайшла. Глядзяць абедзве на сваіх мужоў, пасля — адна на адну, плююць кожная ў другі бок і разглядаюць ізноў клункі.</p>
<p>Пранцісь. Так, так, пане дабрудзею; іначай калісь было. <i>(Дастае пляшку і п'е, а пасля дае Сцяпану.) </i>Собственно, глупства, вось-цо-да, было, а ты, сват, выпі, каб тое, што было, у памяці не сядзела.</p>
<p> </p>
<p>Сцяпан п’е, Пранцісь прытрымлівае за пляшку, каб той залішне не выпіў.</p>
<p> </p>
<p>Сцяпан <i>(абціраючы вусы ды сплёўваючы).</i> Шчыпецца, каб яе гаручка!</p>
<p>Пранцісь <i>(хаваючы гарэлку)</i>. Ага, вось-цо-да, шчыпецца, собственно, бо чужая, пане дабрудзею.</p>
<p> </p>
<p>Абодва закурваюць.</p>
<p> </p>
<p>Альжбета <i>(да Агаты).</i> А ці заўтра, свацейка, будзеце на кірмашы?</p>
<p>Агата. Ды трэба ж будзе як сцягацца.</p>
<p> </p>
<p> </p>
<h4><a id="chapter10"></a>З’ява ІХ</h4>
<p>Тыя ж і Паўлінка.</p>
<p> </p>
<p>Паўлінка <i>(уваходзячы, да Альжбеты)</i>. Можа б, мамка, прыціснулі сыр, бо да заўтрашняга не адціснецца.</p>
<p>Альжбета. Яшчэ паспее... Дай мне з цёткай разгаварыцца.</p>
<p>Паўлінка. Ідзіце, ідзіце, мамка, а я за вас з цёткай пагавару.</p>
<p>Агата. Ідзіце, свацейка, тудэма-сюдэма, не зважайце на мяне. Мы тут з Паўлінкай пачакаем на цябе.</p>
<p>Альжбета (<i>выходзячы</i>). Ну, як сабе хочаце.</p>
<p> </p>
<p>Паўлінка з Агатай садзяцца на куфры і жыва аб чымсьці гавораць.</p>
<p> </p>
<p> </p>
<h4><a id="chapter11"></a>З’ява Х</h4>
<p>Паўлінка, Сцяпан, Пранцісь, Агата.</p>
<p> </p>
<p>Сцяпан. Знаеце, сваток, гэтага, гэтага... як ён... а каб цябе... <i>(Да Паўлінкі.)</i> Паўлінка, як гэты завецца, што мяне сягоння падмазываў?</p>
<p>Паўлінка<i> (з месца</i>). А скуль жа я магу ведаць, хто татку мазаў?</p>
<p>Сцяпан. Ну, гэты ж?.. каб ён цяміўся... зяць, зяць!</p>
<p>Паўлінка (<i>прыпамінаючы</i>). Як жа ён, як?.. Здаецца, Бык... Бычок...</p>
<p>Сцяпан. Ага, ён, ён. Не, не так! Быкоўскі, каханенькая, родненькая, вось як. Пан Адольф Быкоўскі. <i>(Да Пранціся.) </i>Дык бачыш, сваток, ён, значыцца, падлабуньваецца да маёй Паўлінкі. Што ты на гэта?</p>
<p>Пранцісь <i>(дастаючы гарэлку)</i>. Глупства, глупства, пане дабрудзею. Собственно, бычок, вось-цо-да, больш нічога. <i>(П'е і дае гарэлкі Сцяпану.)</i></p>
<p>Сцяпан <i>(выпіўшы)</i>. Заўтра, знакам тым, прыедзе абнюхаць, як і што, дык і сваток са сваёй загляньце да нас. Ану ж, каханенькі, родненькі, можа, які гандаль будзе наладжвацца, дык прыкінеш якое слаўцо. Прыедзьце толькі.</p>
<p>Пранцісь. Глупства, пане дабрудзею, і прыйсці можна. Собственно, блізка, вось-цо-да.</p>
<p>Сцяпан. Блізка-то блізка, але каб не было слізка: на дождж як бы збіраецца.</p>
<p>Паўлінка <i>(з месца</i>). А ці, татка, каня паілі?</p>
<p>Сцяпан. Не, каханенькая, родненькая. Зараз пайду. <i>(Да Пранціся.)</i> Можа, разам з сватам пойдзем? Я свайго напаю, а сват свайго паглядзіш, ці добра прывязаны.</p>
<p>Пранцісь. Глупства, пане дабрудзею. Собственно, жонка завязе, калі б кабыла ўцякла. <i>(Да Агаты.) </i>Праўда, баба?</p>
<p>Агата <i>(з месца).</i> Што — праўда?</p>
<p>Пранцісь. Собственно, калі б кабыла ўцякла, то мяне тады ты дамоў завязеш, пане дабрудзею.</p>
<p>Агата. А каб ты, тудэма-сюдэма, бокам ездзіў! Ідзі скарэй, паглядзі! Гэта ж і мне з памяці сышло.</p>
<p>Сцяпан. Пойдзем, каханенькі, родненькі. <i>(Абымаюцца і сланяючыся выходзяць, напяваючы.)</i></p>
<div class="POETRY">
<p> </p>
<p>Чаму ж нам не пець,</p>
<p>Чаму ж не гудзець,</p>
<p>Калі ў нашых хатачках</p>
<p>Парадак ідзець?</p>
</div>
<div class="CLEAR"></div>
<p> </p>
<h4><a id="chapter12"></a>З’ява ХІ</h4>
<p>Паўлінка, Агата.</p>
<p> </p>
<p>Паўлінка. Але ж калі я яго люблю, цётачка.</p>
<p>Агата. Мала што, дзеткі, тудэма-сюдэма, любіш яго, але калі бацька не хоча, дык падумай, што людзі скажуць, як супроці волі старых пойдзеш.</p>
<p>Паўлінка. А што там людзі? Яны ж з ім жыць за мяне не будуць і па маёй смерці за мяне пакутаваць не будуць. Пагавораць, пагавораць ды перастануць, як намазоляць языкі.</p>
<p>Агата. Як уважаеш, мае дзеткі. Што ж я, тудэмасюдэма, нічога не дараджу.</p>
<p>Паўлінка <i>(заламаўшы рукі на каленях)</i>. Калі ён такі добры, такі разумны, што і сказаць не магу.</p>
<p>Агата. Усе яны добрыя, пакуль не ўбярэ каторы дзяўчыны ў свае рукі, а як убярэ, тады на іншы лад, тудэма-сюдэма, зайграе, а ты танцуй пад яго дудку. І мой, пакуль толькі сватаўся да мяне,— патульны быў, як цялё, а як ажаніўся, дык праўдзівым ваўком зрабіўся.</p>
<p>Паўлінка <i>(як бы не зважаючы на гаворку Агаты).</i> Кніжкі мне прыносіў... Хораша так аб усім расказваў... як трэба жыць, як людзей трэба ўсіх любіць, і шмат, шмат чаго. І любіць жа ён гэтых людзей зусім неяк не так, як мы іх любім. Гэта ж трэба ведаць, столькі мой тата на яго ўсякай дарэмшчыны нагаварыў і ачарніў, а ён хоць бы што. «Ведама, кажа, чалавек: яму нешта абышло ці не спадабалася, дык і помстуе. У нас, кажа, усё ідзе не так, як трэба. Людзі, кажа, у нас, як звяры: адзін на другога кідаюцца, адзін другога цкуюць, пад’юджваюць, ненавідзяць адзін другога. Змалку дзён, кажа, прывыкаюць у ненавісці жыць, змалку дзён іх да гэтага вучаць і дома, і за домам. Сляпыя, кажа, усе сляпыя. Адзін над другім не маюць ніякай літасці, хоць усіх душаць зверху ўсялякія пошасці ды злыдні».</p>
<p>Агата. Чула я, чула аб ім не раз. Вельмі ўжо, кажуць, тудэма-сюдэма, разумны і добры ён.</p>
<p>Паўлінка <i>(ажывіўшыся)</i>. А што ж, ці не праўда? І ўсё б было добра, каб не гэты тата: хоць немаведама што рабі з ім.</p>
<p>Агата. Трэба, дзеткі, пачакаць, ану ж, тудэмасюдэма, ліха перамелецца, і ўсё добра будзе.</p>
<p>Паўлінка. Трэці год, цётачка, чакаем, і нічога не выходзіць. Трэці год трасуся і выглядаю той часінкі, каб толькі з ім пабачыцца. Павешуся, цётачка, павешуся, калі мяне з ім разлучаць!..</p>
<p>Агата <i>(хрысцячыся)</i>. Мёйца, сына! Тудэма-сюдэма, што ты, Паўлінка? Пабойся Бога гэткія рэчы гаварыць напроць ночы! Цьфу! матачка найсвентшая!</p>
<p>Паўлінка <i>(паказваючы)</i>. Калі тут, цётачка, так пад сэрцам баліць, што і жыць неўмагату. Такі ён міленькі, такі прыгожанькі, такі паслухмяны... <i>(Заглядзеўшыся ўдаль).</i> Калі яшчэ з татам былі яны добра, прыйдзе, бывала, вады за мяне прынясе, дрэўкі нашчапае. Не глядзіць на тое, што калісь вучыўся, а цяпер сам вуча і большых, і меншых. Ніколі ад яго слова благога не чула. Так, ведаеце, цётачка, і хочацца з кім-колечы аб ім гаварыць і думаць без канца і пачатку. І чаму я такая няшчасная? <i>(Са слязьмі.)</i> Бацька родны хоча мяне адарваць ад таго, хто мне цяпер мілей ад усяго чыста — жыцця, хаты роднай, цэлага свету. І чаму ж я такая няшчасная?</p>
<p>Агата <i>(тулячы да сябе Паўлінку, праз слёзы). </i>Ціха, мае дзеткі, ціха. Не гаруй, не маркоцься, міленькая, вельмі. Неяк жа ды будзе. Бог найвышэйшы, тудэма-сюдэма, міласэрны і аб тваёй тут цяжанькай долі не забудзецца.</p>
<p>Паўлінка <i>(як бы збудзіўшыся).</i> А няхай сабе будзе, што мае быць — я свайго такі даб’юся або згіну, каб і следу не засталося.</p>
<p>Агата. А ўсё ж такі, скажы мне, дзеткі, чаму так твой тата на яго заеўся?</p>
<p>Паўлінка. Бо... бо Якім з мужыкоў...</p>
<p> </p>
<h4><a id="chapter13"></a>З’ява XII</h4>
<p>Паўлінка, Агата, Сцяпан, Пранцісь.</p>
<p> </p>
<p>Пранцісь <i>(за дзвярыма)</i>. Глупства, вось-цо-да. Не дзе падзелася! Я знаю, собственно, дамоў уцякла, пане дабрудзею.</p>
<p>Сцяпан <i>(уваходзячы ў хату, а за ім Пранцісь). </i>І трэ было ж свату так дрэнна яе прывязаць, ды ў гэткую яшчэ цемру.</p>
<p>Агата <i>(усхапіўшыся)</i>. Каго прывязаць?</p>
<p>Пранцісь. Кабылу, кабылу, пане дабрудзею. Ужо ж не цябе, вось-цо-да.</p>
<p>Агата. Дык дзе ж кабыла?</p>
<p>Пранцісь (<i>дастаючы пляшку)</i>. Собственно, няма кабылы, дзе была, вось-цо-да, пане дабрудзею.</p>
<p>Агата <i>(падбягаючы да Пранціся з кулакамі).</i> Дык чаго ж ты, тудэма-сюдэма, несвянцоная костка, рассеўся, як у сваёй хаце!</p>
<p>Пранцісь <i>(пацягваючы з бутэлькі)</i>. Глупства, глупства, вось-цо-да. Пасвенцім, собственно, пане дабрудзею, калі несвянцоная.</p>
<p>Агата <i>(хоча вырваць пляшку, Пранцісь не дае). </i>Вот я цябе зараз, тудэма-сюдэма, як высвенчу гэтай пляшкай па галаве, дык і сваіх не пазнаеш, няшчасны ты «вось-цо-да». (<i>Галосячы</i>.) А Божа ж мой, бацюхна мой!  Нашто мяне пакараў гэтай, тудэма-сюдэма, п’яніцай, гэтай недарэкай, гэтай куксамордай, гэтай... гэтай...</p>
<p> </p>
<h4><a id="chapter14"></a>З’ява XIII</h4>
<p>Тыя ж і Альжбета.</p>
<p> </p>
<p>Альжбета (<i>убягае, трымаючы ў руцэ клінок з тварагом)</i>. Што гэта ў вас тут парабілася, мае міленькія?</p>
<p>Паўлінка. Кабыла дзядзькава ўцякла ці хто ўкраў.<i> (Ідзе, садзіцца на ложак і шые.)</i></p>
<p>Альжбета (<i>да Пранціся</i>). Дык чаго ж, сватка, чакаеце? Бяжыце скарэй дамоў,— пэўна, там; гэта ж ёй не першыня.</p>
<p>Агата. Ці ж гэту, тудэма-сюдэма, трухлявую калоду зрушыш з месца! Сядзіць жа вось анцыхрыст, каб яму моль пяты пабіла, і з месца не скранецца.</p>
<p>Сцяпан <i>(закурваючы люльку).</i> Супакойцеся, свацця. Не дзе яна дзенецца. Каханенькая, родненькая, яна дома, напэўна дома.</p>
<p>Агата. А сват, тудэма-сюдэма, не сунься з сваім носам туды, куды цябе не просяць. <i>(Да Пранціся.) </i>Ідзём! Чуеш ці не!..</p>
<p>Пранцісь (<i>устаючы</i>). Глупства, пане дабрудзею, глупства. Мае мазгі спрытныя. На табе, вось-цо-да, паеду, собственно, дамоў.</p>
<p>Агата <i>(выводзячы Пранціся).</i> Бывайце здаровы! Пахвалёны Езус!.. Падла гэты, ламака, нарабіў работы!</p>
<p> </p>
<p>Выходзяць, за імі — Альжбета з клінком.</p>
<p> </p>
<p> </p>
<h4><a id="chapter15"></a>З’ява XIV</h4>
<p>Паўлінка, Сцяпан.</p>
<p> </p>
<p>Сцяпан. Ох, і даюцца ж гэтыя сваякі ў знакі. Але, дзякуй Богу, дзве дзюркі ў носе і сканчылося,— ужо пазбыўся.</p>
<p>Паўлінка. А даўно гэта таткаў гняды ўцёк з Лужанкі, і татка дамоў пехатой прытрапаў?</p>
<p>Сцяпан. Што было, тое сплыло і болей, каханенькая, родненькая, не будзе, як кажуць людзі.</p>
<p>Паўлінка. Паглядзім. Заўтра кірмаш.</p>
<p>Сцяпан. Не бойся, каханенькая, родненькая. Я кабылу злаўлю, але і ты глядзі, каб мне таго зяця злавіла, аб якім я табе сягоння гаварыў.</p>
<p>Паўлінка. Што ён, конь ці вол, каб я яго яшчэ мела лавіць?</p>
<p>Сцяпан. Не конь і не вол, а так сабе, дойная жывёліна.</p>
<p>Паўлінка. Дык, татка, яго і дойце, калі ён для вас такі дойны, а я і не думаю.</p>
<p>Сцяпан. Нічагутанькі, каханенькая, родненькая. Надумаешся, ваша, як пакармлю бярозавай кашай. Вось толькі каб пагода была добрая, а то казаў ён, што на кірмаш не паедзе, калі будзе дождж ісці.</p>
<p>Паўлінка. Ліха не возьме! Гэткі цукар не размокне.</p>
<p>Сцяпан. Каханенькая, родненькая, як скажу, так і будзе; дзве дзюркі ў носе і сканчылося. Вось толькі трэба даведацца, ці будзе напэўна заўтра пагода. Купіў я сягоння каляндар — нейкі беларускі, як кажа крамнік. Пытаўся ў яго, ці піша аб пагодзе, дык крамнік гавора мне, што аб пагодзе напісана ў ім болей, як аб чым іншым. Значыцца, паглядзім праўды. Ідзе і дастае з-за абраза каляндар, адтуль валіцца на зямлю фатаграфія. Паўлінка, саскочыўшы з ложка, падбягае падняць яе, але не паспявае. <i>(Падымаючы фатаграфію.)</i> А гэта што такое?</p>
<p>Паўлінка <i>(хочучы адабраць)</i>. Гэта мая. Аддайце мне, тата!</p>
<p>Сцяпан. Я пытаюся — хто гэта?</p>
<p>Паўлінка. Ці ж, тата, не бачыце?</p>
<p>Сцяпан <i>(са злоснай насмешкай)</i>. Ха-ха-ха! Якім!.. Хай жа ён прападзе саўсім. <i>(Хоча рваць, Паўлінка адбірае.)</i></p>
<p>Паўлінка <i>(скрозь слёзы)</i>. Аддайце, татачка, аддайце, не рвіце! не здзекавайцеся над ім...</p>
<p>Сцяпан <i>(адпіргнуўшы ад сябе Паўлінку)</i>. Адчапіся ад мяне, гіцлёўка! Я вам тут наразводжу шашняў...</p>
<p> </p>
<p>Стукат у сенцах. Уваходзяць Пранцісь, Агата, а за імі Альжбета. Паўлінка стаіць патупіўшыся, глытаючы слёзы, і скубе пальцамі фартух.</p>
<p> </p>
<h4><a id="chapter16"></a>З’ява XV</h4>
<p>Паўлінка, Сцяпан, Альжбета, Пранцісь, Агата.</p>
<p> </p>
<p>Пранцісь. Глупства, пане дабрудзею. Я, вось-цо-да, казаў, собственно, не дзе падзенецца.</p>
<p>Агата <i>(дражнячы).</i> Вось-цо-да, вось-цо-да! Сам кабылу, тудэма-сюдэма, паставіў у вас пад паветкай, а шукае за плотам. Дарма толькі поўзалі і слядоў пры глядаліся.</p>
<p>Альжбета. Ну, дзякуй Богу, што хоць найшлася. <i>(Да Сцяпана.)</i> Што ты там круціш у руках?</p>
<p>Сцяпан <i>(тыкаючы фатаграфію ў твар Альжбеце)</i>. На, на! любуйся, якія празэнты атрымлівае твая дачушка!</p>
<p>Альжбета <i>(закрываючы рукой твар)</i>. Чаго соваешся... Такая яна і твая, як мая.</p>
<p>Сцяпан. Лжэш! Каб яна была мая, то была б такая, як і я.</p>
<p>Пранцісь. Пакажы, пакажы, пане дабрудзею, што гэта за птушка?</p>
<p>Сцяпан <i>(паказваючы)</i>. На, глядзі, сваток! Павіншуй мяне з такой дачушкай і з гэтым, з гэтым гарэтыкам!</p>
<p>Пранцісь <i>(разглядаючы)</i>. Эге! Гэта гэты разумненькі, вучоны, грамацей... Собственно, Сарока, восьцо-да.</p>
<p>Сцяпан. Але ж, але! Якім Сарока.</p>
<p>Агата <i>(да Сцяпана)</i>. Тудэма-сюдэма, пакажыце і мне, сватка.</p>
<p>Пранцісь <i>(да Агаты)</i>. Ты, пане дабрудзею, баба, не лезь сюды з цікавым носам. Собственно, пільнуй сваёй спадніцы і панчохаў, вось-цо-да. А мы суд, суд зробім... правы і скоры.</p>
<p>Паўлінка <i>(падыходзячы да Альжбеты, ласкава). </i>Мамачка, адбярыце яе ў таткі.</p>
<p>Альжбета. Што я з ім, дзеткі, зраблю? Яшчэ біцца будзе...</p>
<p>Сцяпан <i>(да Пранціся)</i>. А добра, сватка, кажаш. Зробім суд, перасуд добрым складам над гэтым гадам. А які?</p>
<p>Пранцісь. А такі, пане дабрудзею: стражнікаў паклікаць, спраўніку данясці. Собственно, інквізітарскі суд зрабіць — па палавіне шась! і гатова, вось-цо-да.</p>
<p>Паўлінка <i>(кідаючыся да Сцяпана і цалуючы яму рукі, скрозь слёзы).</i> Татачка, аддайце! Не здзекавайцеся над ім!.. Ён жа вам нічога благога не зрабіў.</p>
<p>Сцяпан <i>(са злосцю).</i> Спаць, спаць пайшла, калі гэткага знайшла! Спаць! <i>(Рве фатаграфію.)</i></p>
<p>Паўлінка <i>(з плачам апускаючыся на лаву)</i>. Татка, згубіць мяне хочаце... Гвалтам з хаты выгнаць.</p>
<p>Пранцісь (<i>дастаючы пляшку</i>). А цяпер, собственно, вып’ем хаўтурнага, вось-цо-да. <i>(П'е.)</i></p>
<p>Паўлінка <i>(усхапіўшыся з лавы, кідаецца да Пранціся).</i> Па кабыле сваёй пі хаўтурнага, а не па чалавеку, якога і падноскаў не варт! <i>(Вырываючы і разбіваючы аб зямлю пляшку.</i>) Вось-цо-да!</p>
<p>Пранцісь <i>(развесіўшы рукі, здзіўлены, як і ўсе). </i>О-о-о!!!</p>
<p> </p>
<p>Заслона</p>
<p> </p>
<p> </p>
<h3><a id="chapter17"></a>АКТ ДРУГІ</h3>
<p>Тая ж самая — што ў першым акце — святліца. За сталом сядзяць: Сцяпан, Альжбета і госці—тры хлопцы і тры дзяўчыны. Мужчыны сядзяць з аднаго канца стала, а жанчыны — з другога. П’юць гарбату, наліваючы на сподкі; закусваюць. Дзецюкі з дзяўчатамі жартуюць, перакідваючыся крошкамі ад хлеба. З левай стараны (гледзячы ад публікі) пры сцяне ад бакоўкі сядзяць два музыкі і, зводзячы інструменты, сціха перагаварваюцца між сабой. Ля дзвярэй ад сенцаў, у канцы куфра, на табурэце стаіць самавар. Паўлінка, прыбраўшыся па-святочнаму, увіхаецца каля гасцей. Трохі ў твары змяніўшыся; час ад часу ўздыхае і няўзнак паглядае ў акно; адно стараецца быць з усімі вясёлай і бойкай. Як падымаецца заслона — Паўлінка нясе гарбату.</p>
<p> </p>
<p> </p>
<h4><a id="chapter18"></a>З'ява І</h4>
<p>Паўлінка, Сцяпан, Альжбета, госці, музыкі.</p>
<p> </p>
<p>Паўлінка <i>(стаўляючы гарбату перад Сцяпанам). </i>Што ж гэта нешта татавага зяця так позна ні слуху ні духу? Ці не знюхаў ён, што ў мяне пасагу нямашака?</p>
<p>Сцяпан. Каханенькая, родненькая, не бядуй. Не будзе Гірша, будзе чорт іншы.</p>
<p>Паўлінка (<i>насмешліва</i>). Мала што будзе... Але ж, калі мяне ўжо неяк, як цмокам, стала цягнуць да гэтага Бык... Бычка... Ах, як яго?..</p>
<p>Сцяпан <i>(з націскам)</i>. Быкоўскага.</p>
<p>Паўлінка <i>(падыходзячы да другога канца стала)</i>. Можа, Адэльцы яшчэ шкляначку?</p>
<p>Адэлька (<i>госця</i>). Дзякуй. Ужо напілася.</p>
<p>Альжбета. Ды бяры! Што там пытаешся? Панна Адэля толькі дзве выпіла.</p>
<p>Адэлька. Калі ж болей не хочацца.</p>
<p>Паўлінка <i>(забіраючы шклянку).</i> Вып’еш, вып’еш, Адэлька,— змесціцца.</p>
<p>Альжбета <i>(падсоўваючы гасцям яду).</i> Старайцеся, госцікі, старайцеся. Вось — сыр, масла, вяндліна! Такі ж сягоння трохі папрацавалі каля полькі да лявоніхі.</p>
<p>Колькі галасоў <i>(перажоўваючы і сёрбаючы). </i>Дзякуй, дзякуй! Мы стараемся.</p>
<p>Сцяпан. Чым хата багата—тым рада. Хлеб на стале — рукі свае. Выбачайце толькі, каханенькія, родненькія, што гарэлкі няма. Але я ў гэтым не вінават. Хацеў узяць у Міхалішках, дык, як на ліха, манаполька цэлы дзень была закрыта.</p>
<p>Музыка <i>(убок да другога</i>). Каб не салгаў, дык бы і не жыў. Я сам бачыў, як пасля імшы адбываўся з пляшкамі пры манапольцы нешпар.</p>
<p>Другі музыка. Слухаць! Скнэра, і больш нічога.</p>
<p>Паўлінка <i>(паставіўшы Адэлі шклянку, да аднаго з гасцей).</i> Можа, пан Вінцусь яшчэ вып’е?..</p>
<p>Вінцусь <i>(госць; уціраючы канцом настольніка губы і лоб)</i>. Яно-то было ўжо і досыць, але калі панна Паўлінка так пекна просіць, дык можна яшчэ са шкляначку.</p>
<p>Паўлінка <i>(ідучы са шклянкай).</i> Гэты ўжо дык пятую шклянку бабохае...</p>
<p>Сцяпан <i>(да Альжбеты).</i> Ці добра хаця ты прасіла Пустарэвічаў? Чаму іх так доўга няма?</p>
<p>Альжбета. Каб і не прасіла, то прыедуць. <i>(З насмешкай.)</i> Пэўна, собственно, кабыла заблудзіла.</p>
<p>Адзін з гасцей. Штось сягоння на кірмашы Якіма Сарокі не было. А то, бывала, такім франтам пахаджывае, што куды мяне вядзеш, пусці мяне к чорту.</p>
<p>Паўлінка <i>(стаўляючы гарбату)</i>. А пану Банадысю зайздрасць, што так прыадзецца не патрапіць, хоць мо і мае за што.</p>
<p>Госць. Чымся грошы траціць на адзежу, я лепей іх каму пазычу.</p>
<p>Паўлінка <i>(садзячыся на ложку)</i>. І працэнцік добры злуплю, каб аж у пяты другому закалола.</p>
<p>Госць (<i>самадавольна</i>). Хе-хе-хе! А панне Паўлінцы злосць яшчэ не адышла, што калісь гэтаму ягамосці Сароцы ні за які працэнт не пазычыў.</p>
<p>Паўлінка. Вельмі ж яму гэтым і не пашкодзілі. Нашліся людзі, што і без працэнтаў пазычылі і далі яму магчымасць паехаць на настаўніцкія курсы. Цяпер нічыёй ласкі не патрабуе.</p>
<p>Адна з гасцей. Пэўна, што не! Такі чалавек нідзе не прападзе.</p>
<p>Сцяпан (<i>прыслухваючыся дагэтуль гутарцы аб Сароцы</i>). Каханенькія, родненькія, кіньце аб гэтым свінапасе гаварыць. Прыелася ўжо мне гутарка аб ім горш горкай рэдзькі. І ці гаманіце аб ім, ці не гаманіце — усё роўна нічога не выйдзе. Я ўжо яму даў дарогу.</p>
<p>Паўлінка (<i>неспакойна</i>). Якую дарогу?</p>
<p>Сцяпан. А ты, каханенькая, родненькая, не слухай вушы развесіўшы, ды лепей гасцей глядзі. Дзве дзюркі ў носе і сканчылося.</p>
<p> </p>
<p>Нейкую хвіліну ціха. Паўлінка падыходзіць браць шклянкі, але ўсе адказваюцца.</p>
<p> </p>
<p>Альжбета. Што ж, выбачайце, госцікі. Не хацелі піць і есці, пасля самі будзеце жалець.</p>
<p>Сцяпан. Выбачайце, выбачайце, каханенькія, родненькія, адно не скажыце, што ўсяго было ўдаволь, толькі прынукі не было.</p>
<p>Колькі галасоў <i>(устаючы з-за стала)</i>. Дзякуем, дзякуем пану гаспадару і пані гаспадыні! Падмацаваліся, хвала Богу, як лепей не трэба.</p>
<p>Паўлінка <i>(устаючы з ложка)</i>. Проша паненак сюды прысесці, а, паны кавалеры, вазьміце сабе табурэцікі ды вось тут падсядзьце, а я тым часам пачастую гарбатай нашых музыкаў.</p>
<p>Сцяпан і Альжбета <i>(вылазячы з-за стала). </i>А як жа — трэба, трэба!</p>
<p> </p>
<p>Дзяўчаты садзяцца на ложку, хлопцы каля іх на табурэтах; жартуюць між сабой.</p>
<p> </p>
<p>Альжбета <i>(падыходзячы да музыкаў)</i>. Хадзіце, міленькія, выпійце са шкляначку гарбаты.</p>
<p>Музыкі. Дзякуем пані! Мы ўжо сягоння пілі.</p>
<p>Альжбета. Мала што калі было, а цяпер трэба яшчэ падмацавацца. <i>(Забірае інструменты і кладзе іх на куфар, садзіць музыкаў за стол і сама садзіцца. Да Паўлінкі.)</i> А ты, дзеткі, налі музыкам гарбаты!</p>
<p>Сцяпан <i>(закурваючы люльку).</i> Выбачайце толькі, каханенькія, родненькія, што гарэлкі няма.</p>
<p>Музыкі. І без гэтых кропель будзем жывы. Чуваць стукат у сенцах.</p>
<p>Сцяпан. А бач, нехта такі хоць нарэшце з’явіўся. Трэба ісці ды глянуць, а то яшчэ ў дзверы не лупа. <i>(Ідзе.)</i></p>
<p>Адзін з гасцей. Нясі, Божа, нежанатага ды багатага!</p>
<p>Адна з гасцей. Жаніць будзем!</p>
<p>Паўлінка <i>(стаўляе музыкам гарбату, падыходзе і глядзіць у акно. Убок.)</i> Ах, як жа цёмненька!</p>
<p>Адзін з гасцей. Каго так, панна Паўлінка, выглядаеце?</p>
<p>Паўлінка. Таго ж — нежанатага ды багатага.</p>
<p> </p>
<p> </p>
<h4><a id="chapter19"></a>З’ява II</h4>
<p>Тыя ж і Адольф Быкоўскі.</p>
<p> </p>
<p>Сцяпан <i>(спатыкаючы Адольфа ў дзверах)</i>. А-а! Нарэшце з’явіўся, дарагі госцік! Што ж гэта, каханенькі, родненькі, так доўга чакаць на сябе нас заставіў?</p>
<p>Адольф <i>(вешаючы пальто на сцяне каля парога). </i>Пахвалёны ў хату!</p>
<p>Колькі галасоў. Навекі! Навекі!</p>
<p>Адольф<i> (вітаючыся са Сцяпанам)</i>. Выбачайце, што трохі прыпазніўся. Але гэта вінават мой жарабец. Як панёс з гары, што каля Прытыкаў,— і мяне выкінуў, і вось зламаў, так што аж мусіў другую каламажку ўзяць; праз тое і замарудзіў.</p>
<p>Адзін з музыкаў <i>(убок да другога)</i>. Каб ён толькі дыхаў. Які яго чорт нёс! Прыстаў конь, ды ўсё тут.</p>
<p>Другі музыка. Няўжо ж што. У мае вочы заплаціў вясной за нейкую здыхляціну трыццаць рублёў, і тая ўжо скарэй яго панясе.</p>
<p>Сцяпан <i>(да Адольфа)</i>. Проша ж, проша далей, сюды, дзе бліжэй кут і дзе ўсе тут.</p>
<p>Адольф. Дзякую, дзякую, вашэці. Проша са мной клопату не рабіць. Ідзе і з усімі вітаецца; Альжбету цалуе ў руку, стоячы к ёй бокам і не згінаючыся.</p>
<p>Альжбета. Проша пана Адольфа, проша за стол! Можа, вып’еце гарбаты і чаго закусіце?<i> (Да Паўлінкі.) </i>Паўлінка, налі пану Быкоўскаму гарбаты!</p>
<p>Адольф <i>(садзячыся за стол з другога канца ад музыкаў і закурваючы папяроску)</i>. А што ж у васпанства добрага чуваць?</p>
<p>Сцяпан <i>(прысаджваючыся к сталу)</i>. Ды што ў нас чуваць? — Старая баба не хоча здыхаць, а маладая замуж ісці.</p>
<p>Адольф (<i>самадавольна</i>). Хе-хе-хе! Старую трэба пшыдусіць, а маладую пшымусіць.</p>
<p>Альжбета <i>(да Сцяпана)</i>. А, ваша, схадзі паглядзі, ці добра прывязаны конь пана Быкоўскага.</p>
<p>Адольф. Не турбуйцеся. Я яго добра прывязаў.</p>
<p>Сцяпан. Каханенькі, родненькі, хоць і прывязаў, але сена, пэўна, не даў. У нас так: госць як папала, а жывёліну дык трэба добра дагледзець. (<i>Выходзіць</i>.)</p>
<p> </p>
<p> </p>
<h4><a id="chapter20"></a>З’ява III</h4>
<p>Тыя ж без Сцяпана.</p>
<p> </p>
<p>Паўлінка <i>(стаўляючы перад Адольфам гарбату і сама садзячыся аподаль</i>). Што ж гэта пана Адольфа конь хацеў разнясці?</p>
<p>Адольф. А як жа! Тры сотні вясной заплаціў, і толькі клопату нажыў. Але ў мяне ўсё так! Каровы мае кожная варта па якой сотні рублёў; як загілююць летам, дык і на добрым кані іх не ўгоніш.</p>
<p>Паўлінка (<i>хітравата</i>). Пэўне і авечкі ў пана Адольфа таксама гілююць?</p>
<p>Адольф. А так, так! Маю пятнаццаць старых і дваццаць маладых. Як ударыць гарачыня, дык яны чуць не ўсе чыста круцяцца на адным месцы.</p>
<p>Паўлінка <i>(ідучы па гарбату для сябе, убок). </i>Матыліцы авечак мучаць, як і сам тут <i>(паказваючы пальцамі на сваю галаву)</i> матылі мае, а думае, што яны зыгуюць.</p>
<p>Альжбета. Якія ж сёлета ўраджаі ў пана Адольфа?</p>
<p>Адольф. А нішто сабе. <i>(Відам лгучы.)</i> Жыта нажаў коп са дзвесце, аўса таксама са дзвесце, ячменю — з сотню.</p>
<p>Адзін з гасцей. А колькі ж у пана зямлі?</p>
<p>Адольф. Валокі з паўтары добрыя будзе.</p>
<p>Госць. І лес ёсць?</p>
<p>Адольф <i>(абціраючы хустачкай лоб). </i>А як жа — ёсць: з паўвалокі, калі не болей. Сосна ў сасонку!</p>
<p>Госць. І сенажаць ёсць?</p>
<p>Адольф. Ёсць, ёсць! Над самай рэчкай, таксама з паўвалочку. Мурог, як шафран.</p>
<p>Музыка. Дык у пана ўсяго з паўвалочку ворнай зямлі?</p>
<p>Адольф. Н-нуу, так! З добрую паўвалочку!</p>
<p>Альжбета. У нас ворнай зямлі, мусіць, і са тры валокі будзе, і то мы столькі не нажалі.</p>
<p>Паўлінка <i>(сеўшы з гарбатай пры стале)</i>. Пан Адольф лепшы, відаць, за нас гаспадар.</p>
<p>Адольф. О, у мяне гаспадарка ні ў чым не зблыша. У мяне жонка і то будзе лепшая, як у ва ўсіх.</p>
<p>Адзін з гасцей. Каб толькі не ўдалася наравістая.</p>
<p>Паўлінка. Цікавасць, ці пан Адольф ужо затаргаваў сабе якую?</p>
<p>Адольф. Гэта пакуль што сакрэт.</p>
<p>Паўлінка. А мне пан Адольф скажа?</p>
<p>Адольф. Так. Але перш тату і маме, а пасля ўжо і васпані на самае вушка.</p>
<p>Паўлінка <i>(беручы ў яго шклянку)</i>. Добра, добра! Пан Адольф як ведаў, што я трохі глухавата.</p>
<p>Адольф. Глухавата?!</p>
<p>Паўлінка <i>(ідучы па гарбату, убок).</i> Трэба шэршня за нос павадзіць, каб і дзесятаму заказаў, як жонкі купляць.</p>
<p>Альжбета. Пан Быкоўскі, здаецца, у нас першы раз?</p>
<p>Адольф. А так — першы!</p>
<p>Адна з гасцей. Дык пану трэба даць пацалаваць старую бабу.</p>
<p>Адзін з гасцей. Пан Адольф толькі да маладых ды багатых лас, а старыя ў яго ў рахунак не йдуць.</p>
<p>Адольф. А праўда, праўда! Я толькі да маладых маю імпэт.</p>
<p>Альжбета (<i>убок</i>). І дурны ж ён, як відаць.</p>
<p>Паўлінка <i>(падаючы гарбату Адольфу)</i>. Да каго гэта маеце такі імпэт, да дарагіх кароў ці дарагіх кабыл?</p>
<p>Альжбета. Ды не! Пан Быкоўскі мае імпэт толькі да маладых дзяўчат.</p>
<p>Адольф <i>(п’ючы гарбату)</i>. Але ж, але. Толькі да маладых дзяўчат.</p>
<p>Паўлінка. А кільчака часам з гэтага не нагоніце на язык?</p>
<p>Альжбета. Што ты?! Ці ж пан Быкоўскі конь?</p>
<p>Музыка <i>(убок да другога)</i>. Конь не конь, а як відаць, дык быдлё парадашнае.</p>
<p>Адольф <i>(да Паўлінкі)</i>. Панна Паўлінка дык усё мне капліменты гавора.</p>
<p>Паўлінка (<i>рассеяна</i>). Ага! Капліменты. <i>(Да музыкаў.)</i> Мацуйцеся, мацуйцеся, музыканцікі. А то ўжо  ногі чэшуцца. Так і хочацца з панам Адольфам сыпнуць лявоніху.</p>
<p>Адольф. Фі! Я такіх мужыцкіх танцаў не гуляю.</p>
<p>Музыка <i>(да Паўлінкі).</i> Дзякуем! Ужо як належыць сабраліся, цяпер можам і рэзнуць што-колечы для паненкі. <i>(Садзяцца на свае месцы і зводзяць інструменты.)</i></p>
<p>Паўлінка <i>(да Адольфа)</i>. А якія ж вы танцы гуляеце?</p>
<p>Адольф. Гэрц-польку, падзі-спаць, манчыз, падзікварту. <i>(Выходзячы з-за стала, цалуе Альжбету ў руку, да Паўлінкі.)</i> Ну, што ж? Можа, мы з паненкай папрабуем?</p>
<p>Паўлінка. Калі ж я гэтых мудрых танцаў не толькі што не ўмею, але ніколі нават іх і не бачыла.</p>
<p>Адольф. Не бойцеся! Я на ўсе лады выўчу паненку скакаць. <i>(Бярэ Паўлінку як да танца, да музыкаў.) </i>Зайграйце нам гэрц-польку!</p>
<p>Музыка. Мы гэтага не ўмеем.</p>
<p>Адоль ф. Ну, дык падзі-спаць!</p>
<p>Музыка. Першы раз чуем.</p>
<p>Адольф. А можа, падзі-кварту знаеце?</p>
<p>Музыка. І гэта першы раз чуем.</p>
<p>Паўлінка <i>(як бы бядуючы)</i>. А-ей-ей! Вось табе і на! Так і не наўчуся гэтых панскіх танцаў.</p>
<p>Адольф. Не бядуйце вельмі. Я буду вытылінгіваць на язык, а васпанна толькі прыслухоўвайся ды вырабляй нагамі так, як і я.</p>
<p>Паўлінка. Значыцца, будзем гуляць пад язык.</p>
<p> </p>
<p>Смех. Адольф іграе на язык і без толку выкручваецца з Паўлінкай.</p>
<p> </p>
<p>Адольф (<i>паказвае</i>). Вось так, вось так! Правую нагу сюды, а левую туды. Галава ў левы бок, а задам пад парог, ды вось так!.. Раз, два, тры, то направа, то налева...</p>
<p> </p>
<p>Усе прыглядаюцца да іх і смяюцца.</p>
<p> </p>
<p> </p>
<h4><a id="chapter21"></a>З’ява IV</h4>
<p>Тыя ж і Пранцісь, Агата, Сцяпан.</p>
<p> </p>
<p>Пранцісь <i>(п’яны)</i>. Пахвалёны Езус. Вось-цо-да, пане дабрудзею.</p>
<p>Колькі галасоў. Навекі! Навекі!</p>
<p>Пранцісь<i> (глянуўшы на Паўлінку і Адольфа). </i>А гэта што такія, собственно, за выкрутасы, як у цырку ці ў сумашэдшым доме?</p>
<p>Адзін з гасцей. Гэта пан Быкоўскі навучае панну Паўлінку навамодных танцаў.</p>
<p> </p>
<p>Пранцісь і Агата распранаюцца.</p>
<p> </p>
<p>Пранцісь. Можна, можна далей круціцца, як у хваробе святога Лявэнтага. Далей, далей! Раз, два, тры, вось-цо-да!</p>
<p>Адольф <i>(далей паказваючы Паўлінцы)</i>. Вось як, вось так! То направа, то налева. Раз, два, тры! То туды, то сюды, ножка ў ножку, раз, два, тры!</p>
<p>Паўлінка <i>(вырываючыся)</i>. Не, такі нічога не выйдзе. Не кемкая я да навукі.</p>
<p>Адольф <i>(садзячы Паўлінку)</i>. Гэта толькі трудна першы раз, а пасля пойдзе ўсё гладка, як пугай высмаліць!</p>
<p> </p>
<p>Ходзіць па хаце, махаючы каля твару хустачкай. Пранцісь, Агата і Сцяпан садзяцца за стол; Альжбета падае ім гарбату.</p>
<p> </p>
<p>Пранцісь <i>(закурваючы люльку са Сцяпанам). </i>Собственно, пане дабрудзею, кабыла заблудзіла і праз тое трохі спазніліся. Але гэта глупства, глупства! Яшчэ парой будзе, вось-цо-да.</p>
<p>Агата. Якое чорта заблудзіла! Пакуль аб’ехаў, тудэма-сюдэма, усю ваколіцу, як пагарэлец, дык і поўнач чуць не агарнула. Тудэма-сюдэма, усё гары тэй сабе шукаў.</p>
<p>Пранцісь. Ты, баба, собственно, маўчы, вось-цо-да! Ты нічога ніколі не кеміш, а я маю розум спрытны. Я, пане дабрудзею, Барнашоў, дзе пайшоў, там і прайшоў. <i>(Да гасцей.)</i> А вы, маладзічкі, не зважайце, восьцо-да, ды танцуйце, пане дабрудзею, пакуль казінец не ўбіўся ў ногі.</p>
<p>Паўлінка. А праўду дзядзька кажа. Будзем гуляць, нашто дарма час марнаваць! <i>(Да музыкаў.)</i> Зайграйце, калі ласка, польку, але такую, як ведаеце... каб аж свет хадыром пайшоў!</p>
<p> </p>
<p>Музыкі іграюць польку; усе, апрача старых, танцуюць: Адольф з Паўлінкай, другія госці — хто з кім. За сталом Пранцісь са Сцяпанам частуюцца гарэлкай з пляшкі, якую першы прынёс з сабою.</p>
<p> </p>
<p>Адольф</p>
<p><i>(танцуючы, прыпявае) </i></p>
<div class="POETRY">
<p>Танцовала рыба з ракем,</p>
<p>А пятрушка з пастарнакем,</p>
<p>А цыбуля дзівовала,</p>
<p>Цо пятрушка танцовала.</p>
</div>
<div class="CLEAR"></div>
<p>Паўлінка</p>
<p><i>(адпяваючы)</i></p>
<div class="POETRY">
<p>А на печы, на лучыне,</p>
<p>Дзеўкі грошы палічылі;</p>
<p>Налічылі паўталера</p>
<p>Дый купілі кавалера.</p>
</div>
<div class="CLEAR"></div>
<p>Адольф</p>
<div class="POETRY">
<p>Дзяўчынэчка суха, бляда,</p>
<p>Я да цебе ў госці яда,</p>
<p>І конікаў не жалую,</p>
<p>Ўшыстку ночку машырую.</p>
</div>
<div class="CLEAR"></div>
<p>Паўлінка</p>
<div class="POETRY">
<p>У гародзе ячмень родзіць,</p>
<p>А да мяне Якім ходзіць.</p>
<p>Радзі, радзі, ячмень, гусцей,—</p>
<p>Хадзі, хадзі, Якім, часцей!</p>
</div>
<div class="CLEAR"></div>
<p>Адольф</p>
<div class="POETRY">
<p>Сядзіць голуб на галіне,</p>
<p>Салавей на ветке;</p>
<p>С аднэй дзевушкай гуляю,</p>
<p>Другая в прыметке.</p>
</div>
<div class="CLEAR"></div>
<p>Паўлінка</p>
<div class="POETRY">
<p>Ажаніся, не ляніся,—</p>
<p>Будзеш панаваці:</p>
<p>З аднэй будзеш свінні пасвіць,</p>
<p>З другой — заганяці.</p>
</div>
<div class="CLEAR"></div>
<p>Адольф</p>
<div class="POETRY">
<p>Наша поле камяніста —</p>
<p>Ні праехаць, ні прайсці.</p>
<p>Нашы дзевачкі фарсісты —</p>
<p>Нельга к ім і падысці.</p>
</div>
<div class="CLEAR"></div>
<p>Паўлінка</p>
<div class="POETRY">
<p>Я фарсуха, ты католік;</p>
<p>Не руш мяне за падолік,—</p>
<p>Мой падолік шоўкам шыты,</p>
<p>Хто палезе, будзе біты!</p>
</div>
<div class="CLEAR"></div>
<p>Сцяпан <i>(як сціхла гульня)</i>. Брава, брава, пан Адольф! Складзен да танцаў, як, не раўнуючы, закрыстыян да ружанцаў.</p>
<p>Пранцісь <i>(пацягваючы з пляшкі)</i>. Глупства, глупства, вось-цо-да! Собственно, хоць у кішэні пуста, затое ногі сыпюць густа. Каб яму яшчэ ды мой розум растропны, дык зусім было б добра, пане дабрудзею.</p>
<p>Агата. Кінь ты ўжо, тудэма-сюдэма, плявузгаць, як латак у млыне! Гуляюць — няхай гуляюць; ты сваімі качэргамі так не патрапіш.</p>
<p>Альжбета <i>(да Пранціся)</i>. Можа б, чаго, сватка, закусілі?</p>
<p>Пранцісь. Глупства, вось-цо-да. Собственно, закушу, закушу. <i>(Да гасцей.)</i> А вы, пане дабрудзею, забаўляйцеся, пакуль гаспадар вон з хаты не гоне, вось-цо-да.</p>
<p>Паўлінка <i>(да Адольфа).</i> Можа, пан Адольф, спяеце нам што-колечы? Я чула, што вельмі пекны голас маеце.</p>
<p>Адольф <i>(астанаўліваючыся)</i>. Э-э! які там пекны! Ось так сабе! Канешне, лепшы, як у іншых.</p>
<p>Колькі галасоў. Дык проша спець. Мы ўсе просім.</p>
<p>Адольф. Калі ўжо так пекна просіце, дык можна. А якую ж бы панна Паўлінка хацела?</p>
<p>Паўлінка. А ўсё роўна, хоць якую! Ну, якая лепей у пана Адольфа выходзе.</p>
<p>Адольф <i>(пяе няскладна, махаючы хустачкай па твары.)</i></p>
<div class="POETRY">
<p>Плываё голэмбі,</p>
<p>Летаё лабэндзі;</p>
<p>З нашэго кахання,</p>
<p>Пэўна, ніц не бэндзе.</p>
</div>
<div class="CLEAR"></div>
<p>Паўлінка. А такі ж нічога не будзе.</p>
<p>Адзін з гасцей. Ці ж гэта «голэмбі» плываюць, а «лабэндзі» лятаюць?!</p>
<p>Адольф. Ну, калі перабіваеце, дык саўсім не буду пець.</p>
<p>Альжбета. Хай пан Быкоўскі на іх не зважае ды пяе; ведама,— блазнота, што яны знаюць!</p>
<p>Паўлінка <i>(паглядзеўшы ў акно)</i>. Выбачайце, пан Адольф! У мяне няўмысле вылецела слаўцо.</p>
<p>Колькі галасоў. Выбачайце, выбачайце! Просім, просім. Больш не будзем!</p>
<p>Пранцісь. Собственно, пане дабрудзею, завядзі яшчэ сваю шарманку: яна ў цябе прост, як грамафон, вось-цо-да, трубіць.</p>
<p>Адольф. Ну, ужо буду! Але калі яшчэ хоць раз перапыніце, тады загневаюся і саўсім кіну пець. Пейце тады самі!</p>
<p>Колькі галасоў. Не, не! Не будзем!</p>
<p>Адольф (<i>пяе</i>).</p>
<div class="POETRY">
<p>Гляжу я без толку на хладную шаль,</p>
<p>І чорную душу церзае печаль.</p>
</div>
<div class="CLEAR"></div>
<p>Паўлінка <i>(душачыся ад смеху).</i> Ці ж у пана Адольфа чорная душа?</p>
<p>Адзін з гасцей. Нашто ж глядзіш на яе, пан, без толку?</p>
<p>Адольф (<i>насупіўшыся</i>). Болей пець вам не буду, хоць на каленях прасіце. Пейце сабе самі, калі такія разумныя! (<i>Садзіцца</i>.)</p>
<p>Паўлінка. Дык і спяём, калі пан Адольф такі някемкі, што нават жартаў не разумее. (<i>Убок</i>.) Эх, скарэй бы ўсё гэта скончылася!</p>
<p>Адзін з гасцей. А такі ж спяём, і ўсе разам.</p>
<p>Паўлінка <i>(да Адольфа хітравата)</i>. А пан Адольф нам паможа?</p>
<p>Адольф. Ані думаў.</p>
<p>Колькі галасоў. А што мы спяём?</p>
<p>Паўлінка. «Дый куды ж ты, дуб зялёны, пахінаешся?..»</p>
<p>Адольф. Фі, мужыцкая!</p>
<p>Паўлінка. А пан Адольф, можа б, хацеў, каб завялі якога манчыза?!</p>
<p>Пранцісь. Собственно, вось-цо-да, калі такой панскай натуры, дык пазатыкай кудзеляй вушы, пане дабрудзею.</p>
<p>Сцяпан <i>(да Пранціся, сціха).</i> Каханенькі, родненькі, не кратайце яго! Ён, бачыш, як я ўжо і казаў, масціцца да маёй Паўлінкі. Як будзеш яму наругацца, дык гатоў яшчэ адбіцца, а я яго стараюся прыручыць.</p>
<p>Паўлінка. Ну, дык што? Згода на гэту?</p>
<p>Колькі галасоў. Згода, згода!! А пасля другую.</p>
<p>Паўлінка. Толькі не збівацца з толку. Глядзець, як буду я рукамі тахты адбіваць.</p>
<p>Колькі галасоў. Добра, добра!</p>
<p> </p>
<p>Пяюць. Паўлінка, сумна ўсміхаючыся, дырыгуе, пасля і Пранцісь падходзе і пляшкай адмахвае тахты; музыкі такжа сваёй ігрой памагаюць.</p>
<div class="POETRY">
<p>Дый куды ж ты, дуб зялёны,</p>
<p>Пахінаешся?</p>
<p>Дый чаго ж ты, мой міленькі,</p>
<p>Задумляешся?</p>
</div>
<div class="CLEAR"></div>
<p>Пранцісь <i>(як перасталі пець).</i> А цяпер, вось-цо-да, «Як жа мне не пець», пане дабрудзею.</p>
<p>Адольф. Ізноў мужыцкую!</p>
<p>Пранцісь. Але, мужыцкую, але, вось-цо-да! А васпан, собственно, сваю панскую схавай свінням на снеданне.</p>
<p>Агата <i>(падыходзіць і цягне Пранціся за полы)</i>. Кінь ты ўжо, тудэма-сюдэма, з поля сходзіць!</p>
<p>Пранцісь. Вось-цо-да, адчапіся ад мяне, пане дабрудзею!</p>
<p>Паўлінка. Ну, будзем пець «Як жа мне не пець, як жа не гудзець?..».</p>
<p> </p>
<p>Пяюць, як першую.</p>
<p> </p>
<p>Пранцісь <i>(як скончылі)</i>. А цяпер, собственно, «Чачотачку», пане дабрудзею.</p>
<p>Колькі галасоў. Чачотачку, чачотачку! (<i>Пяюць чачотачку.)</i></p>
<div class="POETRY">
<p>Спарадзіла чачотачка семера дачок,</p>
<p>Спарадзіла невялічкіх семера малых...</p>
</div>
<div class="CLEAR"></div>
<p> </p>
<p>Альжбета <i>(як сціхлі)</i>. Аддыхніце, міленькія, хоць трохі, а то замарыліся дужа. <i>(Да Пранціся.)</i> Хадзіце, сваток, за стол, ды, можа, чаго закусіце, бо і ты ж памагаў.</p>
<p>Пранцісь (<i>садзячыся</i>). Собственно, глупства, вось-цо-да. Маладым трэба паказаць, паказаць, пане дабрудзею, а яны ўсё патрапяць... правільна толькі навучыць іх. <i>(Папіваючы з пляшкі, да Сцяпана.)</i> А ты, сват, трымайся, вось-цо-да. Ім не дам, яны маладзічкі яшчэ, паспеюць.</p>
<p>Сцяпан. А праўда, праўда, сватка! Яшчэ іх пара не ўцякла. (<i>Выпівае</i>.)</p>
<p>Паўлінка <i>(каля гасцей)</i>. А што ж мы цяпер будзем рабіць? Ужо напяяліся, дык, можа, ізноў пагуляема?</p>
<p>Пранцісь (<i>закусваючы</i>). Собственно, пачакайце, я зараз скамандую, пане дабрудзею, за што і як узяцца, бо мой розум растропны, а вы нічога не ведаеце.</p>
<p>Паўлінка. Ну, добра, пачакаем. <i>(Да Адольфа.) </i>Што ж гэта, пан Адольф, надуўся, як мыш на крупы або як апошняе ў печ усыпаўшы?</p>
<p>Адна з гасцей. Пан Адольф, відаць, закахаўся.</p>
<p>Адольф. Ну, дык што, калі закахаўся?</p>
<p>Пранцісь <i>(перажоўваючы яду)</i>. Собственно, цяцер, вось-цо-да, пойдзем лявоніху, пане дабрудзею!</p>
<p>Усе. Лявоніху! Лявоніху!</p>
<p>Адольф. Ізноў мужыцкае!</p>
<p>Паўлінка <i>(да Адольфа, прыпадхлебваючыся). </i>А мы з панам Адольфам сыпнем лявоніху, сапраўды, сыпнем! Адпусціцеся на мяне, грэшную, болей ці ўдасца так весела з вамі паскакаць.</p>
<p>Адольф. Ды я ўжо вельмі не гневаюся. Калі ўжо так хочаце, дык пойдзем, што ж там надта такое?!</p>
<p>Пранцісь <i>(да музыкаў)</i>. Собственно, рэжце, пане дабрудзею! <i>(Да Альжбеты.)</i> А мы з сваццяй тупнем, вось-цо-да!..</p>
<p>Сцяпан <i>(да Агаты)</i>. А мы з сваццяй, каханенькая, родненькая!</p>
<p> </p>
<p>Музыкі іграюць лявоніху. Кабеты трохі ўпіраюцца, але пасля ідуць, за імі іншыя госці. Паўлінка з Адольфам.</p>
<p> </p>
<p>Пранцісь</p>
<p><i>(прыпявае)</i></p>
<div class="POETRY">
<p>О, Лявоніха Сымоніха была,</p>
<p>Ды Лявону хлеба, солі не дала!</p>
<p>О, Лявоніха Сымоніха, а-ей!</p>
<p>Не хадзі ламаць капусткі маей!</p>
</div>
<div class="CLEAR"></div>
<p>Альжбета</p>
<div class="POETRY">
<p>Хоць капуста зарасла лебядою,</p>
<p>Не пайду яе палоць за табою.</p>
<p>Прападзі ты і з капустай сваёй,</p>
<p>Не сушы ты маладосці маёй!</p>
</div>
<div class="CLEAR"></div>
<p>Сцяпан</p>
<div class="POETRY">
<p>О, Лявоніха, ты жонка мая,</p>
<p>Дый не мытую сарочку дала;</p>
<p>Не качаную, не мытую,</p>
<p>Толькі шоўкам абашытую.</p>
</div>
<div class="CLEAR"></div>
<p>Агата</p>
<div class="POETRY">
<p>А мой татка, дзевярусенька,</p>
<p>Вядзі мяне памалюсеньку.</p>
<p>Не вядзі мяне па пожынцы,</p>
<p>Вядзі мяне па дарожынцы;</p>
<p>Па пожынцы мае ножкі не йдуць,</p>
<p>Па дарожынцы дык самі бягуць.</p>
</div>
<div class="CLEAR"></div>
<p>Адольф</p>
<div class="POETRY">
<p>Як я бегаў, дык і бегаў,</p>
<p>Абы мілую праведаў;</p>
<p>Як каціўся, дык каціўся,</p>
<p>Абы к мілай прыхіліўся.</p>
</div>
<div class="CLEAR"></div>
<p>Паўлінка</p>
<div class="POETRY">
<p>А калі ж я у матулькі жыла,</p>
<p>Як вішанька у садочку цвіла,</p>
<p>Дасталася злому духу — мужыку,</p>
<p>Ссушыў мяне, як ліпінку у духу.</p>
</div>
<div class="CLEAR"></div>
<p>Адольф</p>
<div class="POETRY">
<p>Ты, бярозачка, бярозка мая,</p>
<p>Ты, бярозка, нецярэбленая;</p>
<p>Тваё лісце не сярэбранае,</p>
<p>Нашы дзеўкі непаседлівыя.</p>
</div>
<div class="CLEAR"></div>
<p>Паўлінка</p>
<div class="POETRY">
<p>Не вядзі мяне ні ў лес, ані ў сад,—</p>
<p>Завядзі мяне к татульку назад;</p>
<p>Не вядзі мяне у лес, а ні ў бор,—</p>
<p>Завядзі мяне к татульку на двор!</p>
</div>
<div class="CLEAR"></div>
<p>Пранцісь <i>(як перасталі гульню, да Сцяпана). </i>Собственно, і дала ж твая баба мне дыхту, вось-цода. Аж лыткі трасуцца, пане дабрудзею.</p>
<p>Сцяпан. І твая, каханенькі, родненькі, не адстала, — аж дыхавіцу чуць мне не нагнала.</p>
<p>Агата. Абодва вы кавалёвыя мяхі, тудэма-сюдэма, непаваротлівыя, дык і здаецца, што нехта вам дыхту нейкага даваў.</p>
<p>Альжбета. А праўда, свацейка, праўда. Ім толькі каля пляшкі круціцца, а не з дарэчнымі жанкамі лявоніху ісці.</p>
<p>Пранцісь. Ага, собственно, добра, што свацейка, пане дабрудзею, успомніла. <i>(Дастае пляшку і частуецца з Сцяпанам.)</i></p>
<p>Паўлінка <i>(да Адольфа)</i>. Ну, як жа пану Адольфу спадабаўся наш мужыцкі танец? Як я ўважаю, дык лепей у вас лявоніха выходзе, чымся тое нейкае падзікварта. І прыпеўкі складныя знаеце.</p>
<p>Адольф <i>(нібы скромна)</i>. А трохі ж нейкіх навучыўся калісь.</p>
<p>Адзін з гасцей. Пара нам і чэсць знаць! Пэўна, ужо каля поўначы матаецца.</p>
<p>Колькі галасоў. Так, гак, час рухацца дамоў!</p>
<p>Паўлінка <i>(з аблягчэннем, убок)</i>. Дзякуй Богу!.. <i>(Да гасцей.)</i> А можа б, яшчэ пагулялі?</p>
<p>Альжбета. Каму далёка, то яно так, а каму блізка, дык не шкодзіць яшчэ пазабаўляцца.</p>
<p>Колькі галасоў. Не! Не! Ужо час і пара!</p>
<p>Паўлінка. Ну, дык хай музыкі на адходнае хоць марша зайграюць, каб весялей усім снілася і каб моцна, моцна ўсім спалася.</p>
<p>Сцяпан. А гэта не шкодзіць. <i>(Да музыкаў.)</i> Што ж, каханенькія, родненькія, зайграйце, калі ласка, яшчэ што-колечы на адходнае дарагім госцікам, а там дзве дзюркі ў носе і сканчылося.</p>
<p> </p>
<p>Музыкі іграюць марш. Госці адзяваюцца, адвітваюцца і выходзяць, за імі — музыкі.</p>
<p> </p>
<p> </p>
<h4><a id="chapter22"></a>З’ява V</h4>
<p>Паўлінка, Адольф, Сцяпан, Альжбета, Пранцісь і Агата.</p>
<p> </p>
<p>Сцяпан. Вось і пацішэла трохі ў нашай хаце, няма ўжо каму скакаці.</p>
<p>Пранцісь. Собственно, глупства, вось-цо-да. Было шумна, пане добрудзею, і будзе шумна!</p>
<p>Агата. А так, так, тудэма-сюдэма, як будзе вяселле ў Паўлінкі.</p>
<p>Паўлінка. Э-э, майго вяселля ніколі не будзе, значыцца, і шумна не будзе!</p>
<p>Адольф. Ці ж у бацькоў маладога, паненка, думаеце, не хваце на вяселле?</p>
<p>Паўлінка. Хваце не хваце, а такі вяселля майго ніхто не ўбача...</p>
<p>Сцяпан. Гэта, каханенькая, родненькая, пабачым. Яшчэ я на тое ёсць, і ў сваёй хаце гаспадар, а не госць! Жыта повен аруд і сала не адзін пуд.</p>
<p>Пранцісь. Собственно, глупства, вось-цо-да. Часам ці вяселле, ці павесіў — адно на другое, пане добрудзею, выходзе.</p>
<p>Агата. А ты, «вось-цо-да», прыкусі свой язык і не тыцкайся, тудэма-сюдэма, туды, куды цябе не просяць. Напіўся, наеўся, дык і маўчы!</p>
<p>Альжбета <i>(да Агаты)</i>. Што ж там, свацейка, такое? Сват жа нічога благога не кажа. <i>(Да Паўлінкі.) </i>Прыбірай ты ўжо, дзеткі, са стала.</p>
<p>Пранцісь. Собственно, ці свінні елі, ці шляхта папасавалася — гэтак, вось-цо-да, стол выглядае, пане дабрудзею.</p>
<p>Паўлінка. Добра, мамка, зараз. <i>(Да Адольфа.) </i>А пан Адольф мне паможа!</p>
<p>Адольф. Калі патраплю, дык чаму ж не?</p>
<p> </p>
<p>Прыбіраюць са стала; пасудак стаўляюць на табурэце, каля самавара.</p>
<p> </p>
<p>Альжбета. Вы бы, дзеткі, заняслі пасудак на тую палавіну.</p>
<p>Паўлінка. Усё роўна, я пасля занясу сама, а цяпер... <i>(паглядаючы хітравата на Адольфа)</i> я баюся з панам Адольфам ісці адна на тую палавіну!</p>
<p>Адольф <i>(несучы пасудак, убок)</i>. Відаць, дзеўка ўлялюскалася ў мяне па самую шыю.</p>
<p>Паўлінка <i>(ідучы к сталу, убок)</i>. І собіла ж Богу стварыць гэткую чапялу недарэчную!</p>
<p>Пранцісь <i>(да Паўлінкі).</i> А праўда, собственно, лепш старожа, як варожа, пане дабрудзею.</p>
<p>Агата <i>(да Пранціся)</i>. А ты, «старожа», не мялі попусту, а думай, як дахаты ісці.</p>
<p>Пранцісь. Пане дабрудзею, дык і пойдзем; што ж там, собственно, такое.</p>
<p> </p>
<p>Развітваюцца абое і выходзяць. Альжбета памагае прыбіраць са стала.</p>
<p> </p>
<p> </p>
<h4><a id="chapter23"></a>З’ява VI</h4>
<p>Паўлінка, Адольф, Сцяпан, Альжбета.</p>
<p> </p>
<p>Паўлінка. Не так, пан Адольф, бярэш шклянкі; трэба вось як. (<i>Паказвае</i>.) Ну, і зграбны ж! не раўнуючы — як вол да карэты.</p>
<p>Адольф. А панна Паўлінка ўсё капліменты мне гавора.</p>
<p>Паўлінка (<i>убок</i>). Дурню плюнь у вочы, а ён скажа: дождж ідзе!</p>
<p>Альжбета <i>(да Сцяпана, які клюе носам за сталом)</i>. Што ты табаку важыш? Ідзі ды кладзіся спаць. Гэта ж табе тут не карчма!</p>
<p>Сцяпан (<i>сонна</i>). Каханенькая, родненькая, я наважу, а ты купіш. Сон — не кепская рэч. Для чаго калядкі — добрыя святкі, што пад’еў ды на палаткі. <i>(Вылазячы з-за стала, да Адольфа.)</i> Каханенькі, родненькі, выбачай... Забаўляйся тут з Паўлінкай, а я прыкархну трохі... Сягоння яшчэ досвіта мяне мая ўспарола. <i>(Адводзячы Адольфа ў старану.)</i> Ну, што? Як мая Паўліна... падышла пад мысль?</p>
<p>Адольф. О, важная маладзіца! Хоць сягоння гатоў з ёю жаніцца.</p>
<p>Сцяпан. Ну, так тупай каля яе; толькі смела: яна дзеўка падатлівая, хоць, можа, і мае трохі якіх мухаў у носе.</p>
<p>Адольф. Хэ-хэ-хэ! Я да ўсякай патраплю падлізацца.</p>
<p>Сцяпан. Ну, дык падлізывайся, каханенькі, родненькі. (<i>Адвітваецца і ідзе ў бакоўку.)</i></p>
<p> </p>
<p> </p>
<h4><a id="chapter24"></a>З’ява VII</h4>
<p>Паўлінка, Адольф, Альжбета.</p>
<p> </p>
<p>Альжбета (<i>сціраючы стол</i>). А ты, Паўлінка, можа, у карты пайграеш з панам Адольфам?</p>
<p>Адольф <i>(закурваючы)</i>. Ды і мне ўжо трэба збірацца дамоў.</p>
<p>Паўлінка. Ці ж пан Адольф рассыпаўся, што маніцёся збірацца? Заедзеце яшчэ; каня ж маеце не жартачкі!..</p>
<p>Адольф. О, конь мой добры!</p>
<p>Альжбета. Ну, дык і чаго ж спяшацца?.. Нам, старым, як той кажа, такая рэч: пад’еў ды на печ.</p>
<p>Паўлінка (<i>убок</i>). Чаго добрага—заначуе, вось будзе бяда! (<i>Голасна</i>.) А пагода сягоння нядрэнная. Нават месяц свеціць, што рэдка на Пакровы. Будзе добра для пана Адольфа дамоў ехаць.</p>
<p>Адольф. А хоць бы і дрэнная, дык мне блізка, жарабец мой умомант дамчыць.</p>
<p>Альжбета <i>(да Паўлінкі).</i> Ну, дык паглядзі ж ты, дзе карты, ды пазабаўляйцеся яшчэ трохі з панам  Адольфам, бо я, мусіць, зраблю следам за дзедам. Трохі ж сягоння такі натупалася.</p>
<p>Адольф. Проша, проша, панічка! На нас, маладых, не зважайце.</p>
<p>Альжбета. А ўжо ж я такі і пайду.</p>
<p>Адольф <i>(цалуючы ў руку Альжбету)</i>. Хутка і я паеду, вось толькі дам аднаго гаспадара панне Паўлінцы.</p>
<p>Паўлінка. Паглядзім—хто каму?!</p>
<p> </p>
<p>Шукае карт. Альжбета выходзіць у бакоўку.</p>
<p> </p>
<p> </p>
<h4><a id="chapter25"></a>З’ява VIII</h4>
<p>Паўлінка, Адольф.</p>
<p> </p>
<p>Адольф. Чаго паненка шукае?</p>
<p>Паўлінка. Таго, чаго яшчэ не маю,— карт.</p>
<p>Адольф <i>(глянуўшы на акно)</i>. А вось яны, на акне.</p>
<p>Паўлінка <i>(убок)</i>. Думала, што не ўбачыць; скарэй бы, можа, з хаты выпхнула, не найшоўшы карт. <i>(Да Адольфа.)</i> Ну, калі ёсць, дык будзем іграць. <i>(Паглядзеўшы ў акно.)</i> А ў што?</p>
<p>Адольф. У гаспадара.</p>
<p>Паўлінка. Гэта, значыцца, у дурня?</p>
<p>Адольф. Ну, гэта толькі мужыкі так гавораць. <i>(Раздае карты.)</i></p>
<p>Паўлінка. А як пан Адольф думаў, хто мы? То ж таксама мужыцкага роду.</p>
<p>Адольф. Першы раз чую!</p>
<p>Паўлінка. Ды і пан Адольф таксама мужыцкага роду. <i>(Іграюць у карты.)</i></p>
<p>Адольф (<i>здзіўлены</i>). І я?!</p>
<p>Паўлінка. Але, але! Калісь былі ўсе мужыкі, ну дык цяпер кожны чалавек мужыцкага роду, хоць каторы і прыкідваецца панам ці графам. Ды і што гаварыць! Адам і Ева і то былі мужыкамі.</p>
<p>Адольф (<i>здзіўлены</i>). Адам і Ева?!</p>
<p>Паўлінка. І Ной, і Езус...</p>
<p>Адольф. Што я чую? Адкуль гэта, панна Паўлінка, усё ведаеце?</p>
<p>Паўлінка. Ого, не скажу!</p>
<p>Адольф (<i>просячы</i>). Проша сказаць.</p>
<p>Паўлінка. Не тэй б’іце! Вот салапяка!</p>
<p>Адольф (<i>паправіўшыся</i>). Ды скажыце!</p>
<p>Паўлінка (<i>нецярпліва</i>). Ну, добра. Запытайцеся ў Якіма Сарокі: ён усё вам раскажа. <i>(Адольф прайгрывае.)</i> Дурань пан! Дурань пан!</p>
<p>Адольф (<i>папраўляючы</i>). Гаспадар. <i>(Раздае карты.)</i></p>
<p>Паўлінка (<i>убок</i>). Які чорта гаспадар, калі дурань?</p>
<p>Адольф. Што панна Паўлінка кажа?</p>
<p>Паўлінка. Кажу: але, гаспадар. <i>(Хвілю маўчаць. Паўлінка убок.) </i>Што тут гаварыць з гэтай вандзонкай. І трымае ж яго нядобрае! <i>(Да Адольфа.)</i> А ці, пан Адольф, жаніцца хочаце?</p>
<p>Адольф. Ой, страшэнна хачу. А панне Паўлінцы замуж хочацца?</p>
<p>Паўлінка. Ого, яшчэ і як хочацца!.. Калі ўдасца, дык яшчэ і сягоння, можа, пайду.</p>
<p>Адольф. А я ж яшчэ з таткам і мамкай вашымі нічога аб гэтым не гаварыў.</p>
<p>Паўлінка. Аб чым — аб гэтым?</p>
<p>Адольф. Ну, аб тым, як я жаніцца буду, а панна Паўлінка замуж ісці. <i>(Прайгрывае.)</i></p>
<p>Паўлінка. Ізноў пан дурнем! Ізноў дурнем!</p>
<p>Адольф. Гаспадаром!.. <i>(Раздае карты.)</i></p>
<p>Паўлінка. А можа, ужо будзе? Нешта спаць як бы хочацца. <i>(Зявае, устае і паглядае ў акно. Убок.)</i> А што, калі не прыйшоў?</p>
<p>Адольф <i>(не пачуўшы)</i>. Хто не пайшоў?</p>
<p>Паўлінка. Я кажу, каб хаця дождж не пайшоў. <i>(З удаванай жаласцю.)</i> Я так жалею, так жалею пана Адольфа, каб не замок, што аж тут нешта трасецца. <i>(Паказвае на грудзі.)</i></p>
<p>Адольф. І я таксама панну Паўлінку жалею і цяпер, і потым.</p>
<p>Паўлінка. Калі гэта — потым? Як пан Адольф яшчэ дурня возьме?</p>
<p>Адольф. Ды не! Тады, як будзем... як будзем... ну, як гэта сказаць?</p>
<p>Паўлінка. Ізноў скруціў! <i>(Папраўляе.)</i> Вось гэтак было, гэтак біць трэба, а з гэтай хаджу, і пан Адольф ізноў дурань, дурань, дурань!</p>
<p>Адольф. Гаспадар!</p>
<p>Паўлінка. Усё роўна, хоць гаспадар, але, як карты паказваюць, дык дурань!</p>
<p>Адольф. Хай будзе і так! Цяпер за тое, што панна Паўлінка мяне гэтак абыграла, вазьму ды паеду. (<i>Устае</i>.)</p>
<p>Паўлінка <i>(з аблягчэннем, убок)</i>. Сабраўся-такі нарэшце.</p>
<p>Адольф. Дабранач панне Паўлінцы! Проша чакаць, — я прыеду па канчатак.</p>
<p>Паўлінка. Забярыце лепей яго цяпер!</p>
<p>Адольф. Каго?</p>
<p>Паўлінка. Ды канчатак той.</p>
<p>Адольф. А панна Паўлінка ўжо жартуе. <i>(Адвітваецца. Выходзячы, убок.)</i> Вот так на ўсе бакі дзеўка! Адным словам, як сторублёвая кабыла. Гэткая — дыхт для мяне жонка!</p>
<p> </p>
<h4><a id="chapter26"></a>З’ява ІХ</h4>
<p>Паўлінка адна.</p>
<p> </p>
<p>Паўлінка (<i>неспакойна</i>). А той, можа, хай бы лепей і не прыйшоў. Так усё неяк усярэдзіне трасецца... І нашто гэта я яму абяцала? Лепей было б пачакаць. Што тут рабіць? <i>(Ходзіць ад акна да акна і паглядае.)</i> Падшахнула ж мяне нядобрае на згоду прыстаць! <i>(Сумна-весела.)</i> А можа, не прыйдзе?.. <i>(Сумна.) </i>А калі не прыйдзе, то, значыцца, ён ужо мяне не любіць болей. Не, няхай прыйдзе лепей, а там — што будзе, то будзе. Трэба паваражыць. <i>(Стукае ў пальцы.)</i> Прыйдзе, не прыйдзе, прыйдзе, не прыйдзе, прыйдзе... (<i>Весела</i>.) Прыйдзе, прыйдзе! А цяпер — любіць ці не любіць? Ну, гэта трэба на карты паваражыць. <i>(Бярэ і перакідае карты.)</i> Любіць, не любіць, к сэрцу прыжме, к чорту пашле; любіць, не любіць, к сэрцу прыжме... <i>(Весела.) </i>Так, так, любіць, к сэрцу прыцісне! Ну, раз карты гэтак паказалі, то трэба збірацца. Але мушу ўперад паслухаць, ці спяць старыя. <i>(Ідзе і падслухоўвае ў дзверах бакоўкі).</i> Спяць, ажно храпуць, як бы суконкі дралі. <i>(Падыходзіць, глядзіць у акно, задумваецца.)</i> Што тут узяць? Ага, трэба заглянуць у куфар. <i>(Адчыняе куфар, капаецца ў ім; дастае пацеркі і прымярае.)</i> Во! Гэта дык трэба забраць,— так мне з імі да твару ідзе. Ну, сукенку новую таксама трэба ўзяць. Усё гэта звяжам у хустку. <i>(Рассцілае хустку і складвае свае рэчы.</i>) А-а, і чаравічкі мушу забраць, бо ў чым жа я з ім бегаць буду? Шнуровачку такжа вазьму, бо хто ж яе тут будзе насіць? І-і!! ужо болей, здаецца, нічога.<i> (Звязвае і ідзе к ложку. Чуваць шорах за акном. Паўлінка сціха.)</i> Ай, хтось там прыйшоў! (<i>Весела</i>.) Прыйшоў мой міленькі, прыйшоў! Такі карты праўду паказалі. <i>(Ідзе к акну.)</i> Хто там?</p>
<p>Голас з-за акна (прыдушаны). Я!.. Я!..</p>
<p>Паўлінка <i>(углядаючыся у акно, убок)</i>. Нічагутанькі не відаць! Цемната страшэнная! <i>(У акно.) </i>Хто — я?</p>
<p>Голас. Я!.. Я!.. Ну, ці ж не пазнала?</p>
<p>Паўлінка. Пачакай мінутку. Вось я зараз. Толькі падушачкі звяжу і коўдру.</p>
<p>Голас. Ды мне нічога не трэба!</p>
<p>Паўлінка. Мала што не трэба, а я вазьму... <i>(Хутка ідзе к ложку, звязвае падушкі і коўдру ў посцілку )</i> Ну, ужо гатова! <i>(Адчыняе акно і выкідвае вузлы.) </i>Пераймай, а зараз — і мяне! <i>(Да сябе.)</i> Трэба з бакоўкі ўзяць верхнюю вопратку і хустку, толькі б хаця ж старыя не прабудзіліся. (<i>Зніжае агонь у лямпе і ідзе ў бакоўку. Па нейкім часе выходзіць стуль адзеўшыся.) </i>А цяпер і сябе трэба выкінуць! <i>(Шыбка ідзе к акну. Чуваць шорах у бакоўцы.)</i> Ай, нехта ўстаў!</p>
<p> </p>
<p> </p>
<h4><a id="chapter27"></a>З’ява Х</h4>
<p>Паўлінка, Сцяпан.</p>
<p> </p>
<p>Сцяпан <i>(выбягае з бакоўкі, ахінуўшыся коўдрай). </i>Хто тут? Хто тут лазіць апоўначы? Альжбета! Альжбета! Хутчэй сюды! <i>(Паўлінка, перахрысціўшыся, кідаецца ў акно. Сцяпан убачыў.)</i> Гвалт! Злодзей! <i>(Бяжыць к акну і хватае Паўлінку за ногі.)</i> Альжбета! Скарэй сюды! Стрэльбу хватай!!.</p>
<p> </p>
<p> </p>
<h4><a id="chapter28"></a>З’ява ХІ</h4>
<p>Паўлінка, Сцяпан, Альжбета.</p>
<p> </p>
<p>Альжбета <i>(выбягае — як Сцяпан — акрыўшыся коўдрай; уся трасецца)</i>. Матачка найсвентшая! Што тут робіцца?! <i>(Мацае па сцяне.) </i>Зараз, зараз нясу стрэльбу. <i>(Хватае за гіру ад гадзінніка, гадзіннік з грохатам валіцца са сцяны і разбіваецца.)</i> Ай, што ж я нарабіла!!</p>
<p>Сцяпан <i>(трымаючы Паўлінку за ногі, да Альжбеты)</i>. Куды цябе немач уперла? Падкруці хутчэй кнот ды памажы цягнуць!..</p>
<p>Альжбета <i>(бяжыць к лямпе).</i> Ужо, ужо!</p>
<p>Паўлінка <i>(перавесіўшыся праз акно)</i>. Цягні, братка, ямчэй!</p>
<p>Альжбета <i>(падкруціўшы кнот і бегучы к Сцяпану).</i> Божухна мой! Гэта ж Паўлінка! Скуль ты ўзяў таго злодзея?</p>
<p>Сцяпан. Каханенькая, родненькая, не мялі языком ды вось памагай цягнуць; там нейкі гад яе за рукі трымае.</p>
<p>Паўлінка. Мацней, мацней, браток!</p>
<p>Альжбета <i>(памагаючы Сцяпану цягнуць)</i>. Што ты, дзеткі, здурэла, ці што?.. <i>(Сцягваюць Паўлінку з акна на хату.)</i></p>
<p>Сцяпан. Ты гэта, каханенькая, родненькая, куды манілася ляцець?</p>
<p>Паўлінка <i>(апіраючыся рукой аб стол, патупіўшыся)</i>. Я!.. Я!.. хацела замуж ісці!</p>
<p>Сцяпан і Альжбета. Праз акно?!</p>
<p>Паўлінка. А што ж, калі татка і мамка праз дзверы не пускаеце.</p>
<p> </p>
<p> </p>
<h4><a id="chapter29"></a>З’ява XII</h4>
<p>Тыя ж і Пранцісь, Адольф, Агата.</p>
<p> </p>
<p>Пранцісь <i>(без шапкі ўвальваецца ў хату, трымаючы за каўнер Адольфа)</i>. Собственно, пане дабрудзею, злодзея, злодзея злавіў, вось-цо-да.</p>
<p>Агата <i>(цягнучы вузлы)</i>. А як жа, тудэма-сюдэма, з гэтымі катомкамі каля вашага акна капаўся.</p>
<p>Паўлінка, Сцяпан і Альжбета. Пан Быкоўскі?</p>
<p>Пранцісь. А так, так, пане дабрудзею. Адольф, Адольф! Злодзей, собственно, вось-цо-да!</p>
<p>Сцяпан (<i>да Адольфа)</i>. Дык гэта ты мне хацеў дачку ўкрасці, зладзюга, каханенькі, родненькі!</p>
<p>Адольф <i>(заікаючыся і не разумеючы, у чым рэч). </i>Я... я... збіўся тут каля саду з дарогі, дык хацеў у панны Паўлінкі запытацца праз акно, кудой выехаць...</p>
<p>Пранцісь. Собственно, злодзей, злодзей! Вузлы з хаты праз акно павыцягваў. Можа, і шапку маю ўкраў.</p>
<p>Агата. Ты зараз, п’яніца, тудэма-сюдэма, і галаву забудзешся. Гэта ж аж дамоў давалокся і тады толькі агледзеўся, што шапкі забыўся.</p>
<p>Пранцісь. Собственно, а баба нашто,— каб усяго пільнавала. Але злодзея, пане дабрудзею, злавіў, злавіў, вось-цо-да.</p>
<p>Сцяпан <i>(да Паўлінкі)</i>. Дык гэта ты, каханенькая, родненькая, за яго хацела замуж уцякаць, як даведалася, што гэнага гада, гэнае плюгаўства за афішкі арыштавалі?</p>
<p>Паўлінка (<i>глуха</i>). Божухна мой, Божа! Якімку арыштавалі!!</p>
<p>Сцяпан (<i>самадавольна</i>). Хе-хе-хе! ужо гэтае мужыцкае насенне не будзе больш нашых сцежак паганіць.</p>
<p>Паўлінка. Якімку арыштавалі! Майго саколіка ненагляднага арыштавалі.</p>
<p>Сцяпан (<i>да Адольфа)</i>. А ты, каханенькі, родненькі, негадзяй, вірутнік з-пад цёмнай гвязды, вон з маёй хаты, каб твая і нага тут не была! Не мог, як трэба, па-хрысціянску — з сватам, з запаведзямі маю дачку ўзяць, але, як злодзей, хацеў праз акно вывалачы! Вон! Вон!</p>
<p>Адольф. Я... я... толькі хацеў дарогі запытацца...</p>
<p>Пранцісь <i>(развязваючы вузлы).</i> Собственно, злодзей, пане дабрудзею! Падушкі і сукенкі дзявочыя праз акно пакраў. К урадніку, марш! К урадніку, гіцаль, вось-цо-да!</p>
<p>Паўлінка. Якімку арыштавалі! Маю зорачку ясную арыштавалі. (<i>Дзіка</i>.) Ха-ха-ха! Звяры сляпыя!!!</p>
<p> </p>
<p>Як сноп валіцца на зямлю. Суматоха. Крыкі: «Вады! Вады...»</p>
<p> </p>
<p>Пранцісь. Собственно, пане дабрудзею, у мяне ёсць кроплі. (<i>Дастае з кішэні пляшку і пырскае ў твар Паўлінцы гарэлкай.)</i></p>
<p>Агата <i>(кідаючыся да Пранціся).</i> Тудэма-сюдэма, ашалеў!..</p>
<p>Сцяпан <i>(панура)</i>. Каханенькія, родненькія, дзве дзюркі ў носе і сканчылося.</p>
<p> </p>
<p>Заслона</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>