<div class="container">
<div class="book-utils">
<div id="qrcode"></div>
<a href="/Janka_Kupala/Rodnaje_slova.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Роднае слова -->
<h2><a href="http://knihi.com/Janka_Kupala/">Янка Купала</a></h2>
<h2>Роднае слова</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пад навалай крыўдаў многія сталецці</p>
<p>Мы няслі пакорна лямку беспрасвецця.</p>
<p>Мы няслі — ўсё ныла, гінула памалу,</p>
<p>Аж не нашай наша бацькаўшчына стала.</p>
<p> </p>
<p>Не для нас сасонкі нашы зашумелі,</p>
<p>Не для нас пасевы нашы зарунелі;</p>
<p>Адно ты нам, слова, засталося верным,</p>
<p>Каб вясці з упадку к радасцям нязмерным.</p>
<p> </p>
<p>*</p>
<p>Каб вясці нас, як мы век свайго сумлення</p>
<p>Не заклеймавалі помстай, зніштажэннем,—</p>
<p>Мы калі ўміралі, то ішлі на муку</p>
<p>Для чужой карысці, пад чужой прынукай.</p>
<p> </p>
<p>Сеючы ж і дома, і за домам косці,—</p>
<p>Дзе нас гналі нашы леташнія госці,—</p>
<p>Як у пушчы цёмнай, збіліся з дарогі</p>
<p>І здарма чакалі ад людзей падмогі...</p>
<p> </p>
<p>*</p>
<p>Усё спаганяць людзі, покі ноч шалее,</p>
<p>Вырвуць веру ў шчасце, веру і надзею,</p>
<p>Ды таго не вырвуць, што напела маці</p>
<p>Ночкай над калыскай роднаму дзіцяці.</p>
<p> </p>
<p>Ой, не вырваць з сэрца цябе, наша слова</p>
<p>Ой, не ўзяць ніякім сховам ды аковам,</p>
<p>Як бяруць матулю у малой дзяціны,</p>
<p>Як бяруць у бацькі апошняга сына!</p>
<p> </p>
<p>*</p>
<p>Ты зжылося з намі, бацькаўскае слоўца,</p>
<p>Як бы корань з дрэвам, як бы з небам сонца;</p>
<p>Дзеліш з намі вечна ўсё, што з намі ходзе</p>
<p>У благой і добрай мачысе-прыгодзе.</p>
<p> </p>
<p>І мы самі нават мо не спазнавалі,</p>
<p>Як у думках нашых цябе гадавалі,</p>
<p>Як цябе хавалі ў шчасці і няшчасці</p>
<p>Ад напраснай злосці, ад людской напасці.</p>
<p> </p>
<p>*</p>
<p>Ты ў жыцці вяло нас з хвалай і няхвалай;</p>
<p>Быў час — свае правы чужым дыктавала;</p>
<p>І цяпер хто зводна над табой смяецца,—</p>
<p>Гэта або вецер, што ў платах трасецца,</p>
<p> </p>
<p>Або той смяецца, хто не знаў ніколі</p>
<p>Чалавечых думак, чалавечай долі,—</p>
<p>Хто ў грудзях гадуе злосна, непрытворна</p>
<p>Замест сэрца — камень, мест душы — дым чорны.</p>
<p> </p>
<p>*</p>
<p>Як жыло ты з намі — будзеш вечна жыці,</p>
<p>Грамадой мільёнаў з светам гаманіці...</p>
<p>З попелу мінуўшых дзён сляпых, крывавых</p>
<p>Весела узойдзе рунь святлянай славы,</p>
<p> </p>
<p>І радзімым словам рукой мазалістай</p>
<p>Беларус упіша на старонцы чыстай</p>
<p>Кнігі і ўсіх народаў важна, ў непрымусе</p>
<p>Сумную аповесць роднай Беларусі.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>