<div class="container">
<div class="book-utils">
<div id="qrcode"></div>
<a href="/Janka_Kupala/Paklon_moj_narodu_za_piesni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1941 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паклон мой народу за песні -->
<h2><a href="http://knihi.com/Janka_Kupala/">Янка Купала</a></h2>
<h2>Паклон мой народу за песні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Аб горы, няволі народа,</p>
<p>Аб тым, што народ мой ускрэсне,</p>
<p>Была мая ў цяжкіх нягодах</p>
<p>Скаваная, сумная песня.</p>
<p> </p>
<p>Народныя думы і казкі</p>
<p>Давалі мне сілы нямала,</p>
<p>А моладасць прагнула ласкі,</p>
<p>А моладасць ласкі не знала.</p>
<p> </p>
<p>А песня з народам упобач</p>
<p>Ішла і хісталася ў полі,</p>
<p>Гаротнасць была яе здобыч,—</p>
<p>Спявала ў праклятай няволі.</p>
<p> </p>
<p>І крыўда крывава смактала</p>
<p>Мне долю маю маладую.</p>
<p>Мінула пракляццяў навала,</p>
<p>Год дваццаць у шчасці жыву я.</p>
<p> </p>
<p>І сёння не тое, іначай,—</p>
<p>Не знаюць стамлёнасці думы,</p>
<p>Душа не сумуе, не плача,—</p>
<p>Пявучыя вокала шумы.</p>
<p> </p>
<p>Гамоняць зялёныя сосны,</p>
<p>Шумяць у прысадах бярозы.</p>
<p>Жыву я ў квяцістыя вёсны,</p>
<p>Знікуль не пужаюць пагрозы.</p>
<p> </p>
<p>Сягоння з народам шчаслівым</p>
<p>Я святкую свята ўрачыста.</p>
<p>Багаты ўраджаямі нівы,</p>
<p>Буяюць, пяюць каласіста.</p>
<p> </p>
<p>У песнях павыраслі крыллі,</p>
<p>Лунаюць пад неба, край свету;</p>
<p>Хоць продкі заснулі ў магіле,</p>
<p>Красуюць патомкі за гэта.</p>
<p> </p>
<p>Паклон мой народу за песні,</p>
<p>Што даў, навучыў, як складаюць,—</p>
<p>Спяваў іх калісь у прадвесні,</p>
<p>Сягоння вясну апяваюць...</p>
<p> </p>
<p>Паклон мой народу ад сэрца,</p>
<p>Што сілу даваў да змагання,</p>
<p>Хай далей жа сэрца ў даль рвецца</p>
<p>Да сталінскіх зораў світання.</p>
<p> </p>
<p>1941</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>