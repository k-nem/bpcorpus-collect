<div class="container">
<div class="book-utils">
<div id="qrcode"></div>
<a href="/Janka_Kupala/Lirnik_viaskovy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1912] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Лірнік вясковы» -->
<h2><a href="http://knihi.com/Janka_Kupala/">Янка Купала</a></h2>
<h2>«Лірнік вясковы»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p class="sign">Памяці Ул. Сыракомлі</p>
<p> </p>
<p> </p>
<p>Не аб шумна-разгульнай бяседзе-вяселлі,</p>
<p>Не аб славе забытага краю,</p>
<p>Не аб віхрах і бурах, што светы цярпелі,</p>
<p>Гэту песню сягоння складаю.</p>
<p> </p>
<p>Выліць думку хачу — хай снуе у бязмеры —</p>
<p>Думку-памяць, што ў сэрцы залегла,</p>
<p>Аб той зорцы, што некалі з добраю верай</p>
<p>Над зямелькай яснела і збегла.</p>
<p> </p>
<p>Аб музыцы, што лірай сваёй чарадзейскай</p>
<p>Мне ў душы светач выклікаў новы,</p>
<p>Каб жыла, хоць на час, красай кветкаў-пралескаў,</p>
<p>Як жыве вечна Лірнік вясковы.</p>
<p> </p>
<p>*</p>
<p>Над Віллёй, дзе сталіца была Гедыміна,</p>
<p>На магілках, што Роса завуцца,</p>
<p>Курганок там убачыш, пакрыты дзярнінай,</p>
<p>Над дзярнінай бярозкі трасуцца.</p>
<p> </p>
<p>Сумна шэпчуць галінкі зімою і летам</p>
<p>Аб жыцці, пахаваным пад імі;</p>
<p>Людзі ходзяць маліцца над насыпам гэтым,</p>
<p>Пасвянцаці слязамі жывымі.</p>
<p> </p>
<p>Пяцьдзесят раз у зелень вясна спавівала</p>
<p>Ніву нашу і насып жвіровы,—</p>
<p>Над курганам тым сэрцаў мільёны шаптала:</p>
<p>Дай Бог рай табе, Лірнік вясковы.</p>
<p> </p>
<p>*</p>
<p>На зялёным цвітучым лагу-сенажаці,</p>
<p>Гэт пад лесам, за вёскай бядачай</p>
<p>Песню-музыку сумную здаля чуваці:</p>
<p>Пастушок там на дудцы так плача.</p>
<p> </p>
<p>Звоніць коскай касец, толькі водгалас льецца,</p>
<p>Сам, як колас, хістаецца ў полі...</p>
<p>На загоне жняя над снапочкамі гнецца;</p>
<p>Сонца іхнай дзівуецца долі.</p>
<p> </p>
<p>Пастушок, і касец той, і жнейка-дзяўчына,</p>
<p>Пахіліўшы маркотна галовы,</p>
<p>Тую песню пяюць, што мінуўшай часінай</p>
<p>Ім аставіў іх Лірнік вясковы.</p>
<p> </p>
<p>*</p>
<p>Песні гэтай знаём і палац мураваны,</p>
<p>Што ў хмяліных бялее павоях,</p>
<p>На пачэсным кутку засядае жаданай —</p>
<p>Мілай госцяй ў багатых пакоях.</p>
<p> </p>
<p>І ў засценку шляхоцкім, што з вёскаю блізкай</p>
<p>Тую ж долю-нядолю гадуе,</p>
<p>Гэта песня плыве над ліповай калыскай,—</p>
<p>Гэтак маці над дзіцем бядуе.</p>
<p> </p>
<p>З маткай рэчка і вецер па-свойму запелі,</p>
<p>Зашумеў бор зялёны, сасновы,</p>
<p>Як бы тыя напевы яны зразумелі,</p>
<p>Што злажыў чуйны Лірнік вясковы.</p>
<p> </p>
<p> </p>
<p>*</p>
<p>А калі ты, гаротнік, туляч беззямельны,</p>
<p>Будзеш доляй закінут у горад,—</p>
<p>Ты пачуеш і там голас той непаддзельны,</p>
<p>Што спаткаці, пачуць быў даўно рад.</p>
<p> </p>
<p>Ці сіроткі, к сцяне прытуліўшысь халоднай,</p>
<p>Ноч праводзяць, усходу чакаюць,</p>
<p>Ці няшчаснага ўбачыш, як гнецца галодны,—</p>
<p>Ты спытай — яны Лірніка знаюць.</p>
<p> </p>
<p>Там і сіняя мгла, як настануць марозы,</p>
<p>На муры сее пух брыльянтовы,</p>
<p>Быццам тыя праўдзівыя светлыя слёзы,</p>
<p>Што калісь выліў Лірнік вясковы.</p>
<p> </p>
<p> </p>
<p>*</p>
<p>Ўсюды Лірнік сваёй чарадзейскаю лірай</p>
<p>Думкі-чары, як кветкі рассеяў,</p>
<p>І ці ўмёр, ці жыве між людзьмі далей шчыра</p>
<p>Адгадаці малая надзея.</p>
<p> </p>
<p>Час патрапіць усё пакрышыць, адалеці,</p>
<p>Путы нават змарнеюць у плесні,—</p>
<p>Покі ж будзе душа хоць адна жыць на свеце,</p>
<p>Будуць жыці і лірнікаў песні.</p>
<p> </p>
<p>Будзеш жыць! Будуць векі ісці за вякамі,—</p>
<p>Не забудуцца дум тваіх словы,</p>
<p>Як і слоў беларускіх, жывучы між намі,</p>
<p>Не забыўся ты, Лірнік вясковы.</p>
<p> </p>
<p>[1912]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>