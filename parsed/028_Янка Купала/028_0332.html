<div class="container">
<div class="book-utils">
<div id="qrcode"></div>
<a href="/Janka_Kupala/Zabytaja_karcma_daroha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1907 -->
<!-- HEADER_FIELD FilenameSuffix: daroha -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Notice: Ля дарогі, ля далёкай... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Забытая карчма -->
<h2><a href="http://knihi.com/Janka_Kupala/">Янка Купала</a></h2>
<h2>Забытая карчма</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ля дарогі, ля далёкай,</p>
<p>Каля крыжавой,</p>
<p>Спіць карчма там адзінока</p>
<p>З злупленай страхой.</p>
<p> </p>
<p>Пахілілась на старонку,</p>
<p>Прылягла к зямлі;</p>
<p>Невясёлыя карчомку</p>
<p>Думы прыгнялі.</p>
<p> </p>
<p>Аб мінуўшай славе, дзівах —</p>
<p>Як была п яна,—</p>
<p>Аб дзяньках былых шчаслівых</p>
<p>Думае яна.</p>
<p> </p>
<p>Як не думаць пра былое,</p>
<p>Поўнае прыкрас!</p>
<p>Перайшло, і ўжо не тое,</p>
<p>Ўжо не той, ох, час!</p>
<p> </p>
<p>Калісь гоманам шумела,</p>
<p>Людна ў ёй было,</p>
<p>Падарожных многа мела,—</p>
<p>Ўсё не раз сяло.</p>
<p> </p>
<p>І жылося, і вялося,</p>
<p>Гэй, інакш карчме! —</p>
<p>Рэха рогату няслося</p>
<p>Ўлетку і ўзіме.</p>
<p> </p>
<p>Адбывалісь вечарынкі</p>
<p>І вяселлі ўраз,</p>
<p>Захапляючы дзянінкі</p>
<p>Ў ночны добры час.</p>
<p> </p>
<p>Рэжа музыка званліва,</p>
<p>Топат ног такі!</p>
<p>Разгуляліся надзіва</p>
<p>Дзеўкі, дзецюкі.</p>
<p> </p>
<p>Кругам старшыя пры чарцы</p>
<p>Селі, люлькі цьмюць,</p>
<p>Аб пагодзе, гаспадарцы</p>
<p>Гутаркі вядуць.</p>
<p> </p>
<p>А гарэлка рэчкай льецца,</p>
<p>Бегае шынкар,</p>
<p>Песня ўдалая нясецца,</p>
<p>З твару сыпле жар.</p>
<p> </p>
<p>Ой, дзянёк так кожны праве</p>
<p>У карчме шум, крык...</p>
<p>Шчэзла доля па забаве!</p>
<p>Час вясёлы знік.</p>
<p> </p>
<p>Усё прапала, згібла недзе,</p>
<p>Як сон, як туман;</p>
<p>У карчму ўжо не заедзе</p>
<p>Ні мужык, ні пан.</p>
<p> </p>
<p>У стадоле не ржуць коні,</p>
<p>Коз не бэчыць зброд,</p>
<p>Не гамоніць пры шынкоўні</p>
<p>Выпіўшы народ.</p>
<p> </p>
<p>Косці парыць у магіле</p>
<p>Ўжо шынкар даўно,</p>
<p>Аб нячыстай людзі сіле</p>
<p>Баюць на адно.</p>
<p> </p>
<p>Кажуць: поўнач як настане</p>
<p>І сяло засне,—</p>
<p>Адбываецца гулянне,</p>
<p>Як здаўна ў карчме.</p>
<p> </p>
<p>Чэрці, ведзьмы, ваўкалакі</p>
<p>Сходзяцца гуляць;</p>
<p>На стол з’явяцца прысмакі,</p>
<p>Музыка чуваць.</p>
<p> </p>
<p>Бліск святла заблісне яркі,</p>
<p>Пойдзе ходам клум,</p>
<p>Звоняць міскі, пляшкі, чаркі...</p>
<p>П’янства, скокі, шум.</p>
<p> </p>
<p>Жэняць ведзьму з ваўкалакам,</p>
<p>Сватае шынкар,</p>
<p>Попам — рабін, ведзьма—дзякам,</p>
<p>А чорт — гаспадар.</p>
<p> </p>
<p>Так гуляюць, покуль недзе</p>
<p>Не кігне пятух...</p>
<p>Гіне ўсё, і па бяседзе</p>
<p>Пуста, сумна ўкруг.</p>
<p> </p>
<p>Цень са сцен плыве пануры,</p>
<p>Як з якой турмы,</p>
<p>Кот здзічэлы ловіць шчуры</p>
<p>У сянях карчмы.</p>
<p> </p>
<p>Крыллі ў цемнаце лапочуць</p>
<p>Кажаноў, начніц;</p>
<p>Віхры ў коміне хіхочуць —</p>
<p>Жудка без граніц.</p>
<p> </p>
<p>Жах карчма ўвесь чуе гэты</p>
<p>І думу снуе</p>
<p>Пра мінуўшыя дні, леты</p>
<p>Лепшыя свае.</p>
<p>1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>