<div class="container">
<div class="book-utils">
<div id="qrcode"></div>
<a href="/Janka_Kupala/Adstupnik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Адступнік -->
<h2><a href="http://knihi.com/Janka_Kupala/">Янка Купала</a></h2>
<h2>Адступнік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дажывае стара маці</p>
<p>Сірацінаю у хаце,</p>
<p>Ў соннай волі, ў чорнай долі,</p>
<p>Як та груша сярод поля,</p>
<p> </p>
<p>Мела сына, але сыну</p>
<p>Захацелася ў чужыну:</p>
<p>Ён пайшоў шукаць там шчасця</p>
<p>Або згінуць, запрапасці.</p>
<p> </p>
<p>Мела дочак, але дочкі</p>
<p>Пабрылі таксама ўпрочкі:</p>
<p>Тая замуж, тая ў службу</p>
<p>На нядолю, на нядружбу.</p>
<p> </p>
<p>Дажывае веку маці,—</p>
<p>Ўжо не можа з ложка ўстаці,</p>
<p>Кліча дочак, кліча сына,—</p>
<p>Але пуста ўсё хаціна.</p>
<p> </p>
<p>Сабраліся добры людзі,</p>
<p>Гаманілі: што то будзе?</p>
<p>Са старою мала ладу —</p>
<p>Трэба даць якую раду.</p>
<p> </p>
<p>І да сына лісты пішуць:</p>
<p>— Прыязджай, бо ўжо чуць дышыць</p>
<p>Маці стара і маячыць:</p>
<p>Цябе хоча ўсё пабачыць.</p>
<p> </p>
<p>Сын варочаўся з чужыны</p>
<p>Да матулі, да хаціны</p>
<p>Не то князем, не то панам,</p>
<p>Не то трэзвым, не то п’яным.</p>
<p> </p>
<p>Падышоў да ложка бліжай:</p>
<p>Маці спіць, як знята з крыжа;</p>
<p>Пахіліўся над ёй нізка,</p>
<p>Як яна здаўн над калыскай.</p>
<p> </p>
<p>І старую разбуджае,</p>
<p>Нейкім словам пацяшае,—</p>
<p>Штось гаворыць і гаворыць,—</p>
<p>Тая слухае, як зморы.</p>
<p> </p>
<p>Прыглядаецца матуля,</p>
<p>Што зрабілася з сынуляй;</p>
<p>Ён ці не — стаіць у хаце,</p>
<p>Усё сіліцца згадаці.</p>
<p> </p>
<p>І згадала, ой, згадала!</p>
<p>Енкнуць голасу сабрала,</p>
<p>Бы та каня над крыніцай:</p>
<p>— Чужаніца, чужаніца!</p>
<p> </p>
<p>Легла маці ў дамавіну;</p>
<p>Сын зноў ехаў у чужыну,</p>
<p>А за ім шумелі людзі:</p>
<p>Што то далей з яго будзе?</p>
<p>1914</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>