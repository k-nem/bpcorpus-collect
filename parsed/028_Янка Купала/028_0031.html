<div class="container">
<div class="book-utils">
<div id="qrcode"></div>
<a href="/Janka_Kupala/Jana_i_ja_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 24.07.1913 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Яна і я -->
<h2><a href="http://knihi.com/Janka_Kupala/">Янка Купала</a></h2>
<h2>Яна і я</h2>
<div style="height: 3rem"></div>
<!-- TOC_BEGIN -->
<a href="#chapter1">1. Стрэча</a><br/>
<a href="#chapter2">2. У хаце</a><br/>
<a href="#chapter3">3. Праталіны</a><br/>
<a href="#chapter4">4. За кроснамі</a><br/>
<a href="#chapter5">5. Выган у поле жывёлы</a><br/>
<a href="#chapter6">6. Агляд поля</a><br/>
<a href="#chapter7">7. Радаўніца</a><br/>
<a href="#chapter8">8. Ворка</a><br/>
<a href="#chapter9">9. Беліць палатно</a><br/>
<a href="#chapter10">10. Сяўба</a><br/>
<a href="#chapter11">11. Поліць агародніну</a><br/>
<a href="#chapter12">ВЯСНЯНКА</a><br/>
<a href="#chapter13">12. Яблыні цвітуць</a><br/>
<a href="#chapter14">13.На сенажаці</a><br/>
<a href="#chapter15">14. Краса свету</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1. Стрэча</h3>
<p>На крыжавых пуцінах з ёй сустрэўся —</p>
<p>Куды ісці, не ведала яна,</p>
<p>І я не ведаў — ў полі я ці ў лесе,</p>
<p>І мне ляжала сцежка не адна.</p>
<p> </p>
<p>Як путнікі, заблуканыя ўночы,</p>
<p>Стаялі мы пад труднай ношкай дум;</p>
<p>Адно другому пазіралі ў вочы</p>
<p>І слухам клікалі найменшы шум.</p>
<p> </p>
<p>Стаялі мы. Нявіданыя дзівы</p>
<p>Нас абымалі крыллямі сваймі,</p>
<p>Шапталі мне: вазьмі яе, шчаслівы!</p>
<p>Шапталі ёй: сабе яго вазьмі!</p>
<p> </p>
<p>І рукі злучывалі нам навекі,</p>
<p>Багаслаўленне далі нам сваё</p>
<p>Ісці у свет праз горы, долы, рэкі,</p>
<p>Ісці супольна праз усё жыццё.</p>
<p> </p>
<p>Вясельны гімн, як плачкі, нам запелі</p>
<p>І заракалі крыллямі зарок —</p>
<p>Над ёй, заручанай, у шлюбнай белі,</p>
<p>І нада мной, ахутаным у мрок.</p>
<p> </p>
<p>А каб вас злыя не змаглі заломы!</p>
<p>А каб не зналі душы вашы ран!</p>
<p>А каб вас не кранулі буры, громы!</p>
<p>А каб к сабе не звабіў вас курган!</p>
<p> </p>
<p>Такія клалі дзівы нам зарокі</p>
<p>Мядовых асалод, квятчаных крас</p>
<p>I расплыліся, як сон ветру лёгкі,</p>
<p>Нас кінуўшы ў благі ці ў добры час.</p>
<p> </p>
<p>І мы пайшлі, як тыя цені-мары,</p>
<p>Няспынна ад расы і да расы;</p>
<p>Запаланелі нам бліскучыя пажары,</p>
<p>Закуранелі чорныя лясы.</p>
<p> </p>
<h3><a id="chapter2"></a>2. У хаце</h3>
<p>У хаце ўжо маёй будзь гаспадыняй,—</p>
<p>Няма ў мяне нікога, проч цябе;</p>
<p>Сядзь на пачэсны кут, мая багіня,</p>
<p>І будзем думы думаць аб сабе.</p>
<p> </p>
<p>Палац мой, бачыш, хоць і не багаты,</p>
<p>Але я сам яго узбудаваў,</p>
<p>Сам сцены вывеў, клаў на кроквы латы</p>
<p>І сам пад стрых саломай пакрываў.</p>
<p> </p>
<p>Не выбіты атласам сцены, лавы,</p>
<p>Падлога не заслана дываном</p>
<p>Турэцкім, што сваёй красой іскравай</p>
<p>Гарыць, зіяе, як той жар, агнём.</p>
<p> </p>
<p>Над печкай, што стаіць каля парога,</p>
<p>Не працавалі мудры разьбяры,</p>
<p>Сам з гліны збіў яе й з пяску сырога</p>
<p>Ды вапнай пабяліў разы са тры.</p>
<p> </p>
<p>Вось ложак зроблены маёй рукою,</p>
<p>З смалістай сосны дошкі выслаў ў ім;</p>
<p>Пасцель пуховую пасцелем мы з табою,</p>
<p>Каб мякка спаць было нам абаім.</p>
<p> </p>
<p>У ночнай цішы, ў любым упаенні,</p>
<p>У патаенні ад жыцця, людзей,</p>
<p>Агонь душу і сэрца распрамене,</p>
<p>Агонь гарачых, злучаных грудзей.</p>
<p> </p>
<p>І мнагацветныя акружаць нас вясёлкі,</p>
<p>Маланкі залатыя замігцяць,</p>
<p>А думкі нашы, верныя саколкі,</p>
<p>Да неба з добрай весткай паляцяць.</p>
<p> </p>
<p>Так мілаванне к шчасцю след адчыне,</p>
<p>А мілаванне — над царамі цар,—</p>
<p>І будзеш век маёй ты гаспадыняй,</p>
<p>А я твой вечна буду гаспадар.</p>
<p> </p>
<h3><a id="chapter3"></a>3. Праталіны</h3>
<p>Ўжо на зямлю ляглі праталіны,</p>
<p>Снягоў спаўзае зімавая бель,</p>
<p>Узгоркі свецяць — як апалены,</p>
<p>Вада ў лагчынах жаліцца, як чмель.</p>
<p> </p>
<p>Дзе-нідзе глянула нясмелая</p>
<p>Пралеска вочкамі на божы двор,—</p>
<p>Людскіх слёз кветка сіне-белая</p>
<p>Шукае сонца днём, а ночкай — зор.</p>
<p> </p>
<p>Крылатыя стварэнні з выраю</p>
<p>Па Млечнаму Пуці плывуць, як шнур,</p>
<p>І, творачы малітву шчырую,</p>
<p>Сваіх шукаюць кінутых пячур.</p>
<p> </p>
<p>Спагаднае святло нябеснае</p>
<p>На колькі вёрст звялічыла свой шлях,</p>
<p>Па нівах промені пачэсныя,</p>
<p>Як лён той, сцелюцца ў жывых агнях.</p>
<p> </p>
<p>І ў хатку заглядаюць промені,—</p>
<p>Дармо, што нізкія аконцы ў ёй,—</p>
<p>Гуляюць радасна па коміне</p>
<p>Бліскучай і вясёлаю сям’ёй.</p>
<p> </p>
<p>Па ложку, па пасцелі ласяцца,</p>
<p>Цалуючы яе і мой гарачы твар,</p>
<p>Як тыя ветрыкі на пасецы,</p>
<p>Гуляючы ў пякучы летні сквар.</p>
<p> </p>
<p>Устань, галубачка бяскрылая,</p>
<p>Заспаны зоры-вочанькі пратры,</p>
<p>Збяромся з думкамі і з сілаю</p>
<p>Жыцця парадак валачы стары!</p>
<p> </p>
<p>Праталіна лягла на гонейках,</p>
<p>Збудзілася пралесачка ад сна...</p>
<p>Устань, устань, маё ты сонейка!</p>
<p>Залатаструнна йграе ўжо вясна</p>
<p> </p>
<h3><a id="chapter4"></a>4. За кроснамі</h3>
<p>За кросны ненагляднай сесці трэ было</p>
<p>Ядваб-кужэль сівенькі ткаць,</p>
<p>Але да гэтага прыладаў не было,—</p>
<p>Прылады стаў я майстраваць.</p>
<p> </p>
<p>З бярозы вычасаў ставы ёй новыя,</p>
<p>Набіліцы кляновыя зрабіў,</p>
<p>А панажы выстругаваў кляновыя,</p>
<p>Навой, як трэба, зарубіў.</p>
<p> </p>
<p>Узяўшы дзічку-яблыню крамнястую,</p>
<p>Стругаў чаўнок гладзей ад шкла.</p>
<p>Купіў на рынку берда густа-частае.</p>
<p>Ніты сама яна спляла.</p>
<p> </p>
<p>Садзіцца маё сэрца-ткаля ў кросенькі,</p>
<p>Набіліцамі громка б’е,</p>
<p>Кладуцца ўтоку гусценька палосанькі,</p>
<p>Сучу я цэўкі для яе.</p>
<p> </p>
<p>Так шчыра з ёю ўзяліся дарэчы мы;</p>
<p>Яна ўсё тчэ, а я сучу,</p>
<p>І ўкрадкаю любуюсь яе плечамі,</p>
<p>За белымі грудзьмі сачу.</p>
<p> </p>
<p>Тчы, мая ткаля! Кроў твая ўзыгралася;</p>
<p>Маланкай гойсае чаўнок.</p>
<p>О, каб хаця аснова ўжо не рвалася!</p>
<p>Каб моцны й спорны быў уток!</p>
<p> </p>
<p>Няхай ад берда часта ўток калоціцца,</p>
<p>Кладзе шырокі гладкі сцяг,</p>
<p>А доўгі — як рака, што ў мора коціцца,</p>
<p>Як між прысад гасцінец-шлях.</p>
<p> </p>
<p>Каб сцежка, коцячыся, палатняная,</p>
<p>Дзе парастае дзівасіл,</p>
<p>Дайшла ў старонку знаную-нязнаную,</p>
<p>Туды, да бацькаўскіх магіл.</p>
<p> </p>
<h3><a id="chapter5"></a>5. Выган у поле жывёлы</h3>
<p>Спаўзлі з загонаў зімнія снягі</p>
<p>І ў мора паплылі ракой-вадзіцай,</p>
<p>Запелі жаўранкі. І чорныя лугі</p>
<p>Ўсміхацца сталі першаю травіцай.</p>
<p> </p>
<p>У поле статак выганяць пара.</p>
<p>Кароўку маем мы — завецца Аўтарыняй,—</p>
<p>Багацце кожнага гаспадара,</p>
<p>Скарб і пацеха кожнай гаспадыні.</p>
<p> </p>
<p>«Мая» не выгнала яе за край</p>
<p>Платоў, на пашу, дзе яна хадзіла,</p>
<p>Пакуль таго, што вучыць абычай,</p>
<p>Над ёй сваёй рукою не ўчыніла.</p>
<p> </p>
<p>Свянцоным хлебам, соллю і вадой</p>
<p>Абнесла навакол яе тры разы,</p>
<p>Паставіла да сонца галавой</p>
<p>І загавор чыніла ад заразы.</p>
<p> </p>
<p>Ў крыніцы тры разы кусочак Шкла</p>
<p>Скупала і, перад вачмі кароўкі</p>
<p>Трымаючы, шаптала, як змала,</p>
<p>Такія мудры заклінання слоўкі:</p>
<p> </p>
<p>«Ты, ясна сонца, месяц, ясен свет,</p>
<p>І вы, на небе часценькія зоры,</p>
<p>Вы ўсе, што кропіце расою цвет</p>
<p>І асвятляеце сушу і моры,—</p>
<p> </p>
<p>Зямлю агрэйце, вырасцце траву,</p>
<p>Не пашкадуйце есць і піць жывінам,</p>
<p>Шаўковую сцяліце мураву,</p>
<p>Абгарадзіце жалязяным тынам.</p>
<p> </p>
<p>Вартуйце, сцеражыце ад цара</p>
<p>Ляснога, палявога, вадзянога,</p>
<p>Ад царанят яго, ад упыра</p>
<p>І ад людскога вока нелюдскога!»</p>
<p> </p>
<h3><a id="chapter6"></a>6. Агляд поля</h3>
<p>Вялікі свет! Не згледзець тых абшараў,</p>
<p>Што прадзеды пакінулі і нам:</p>
<p>Дзе лес, дзе лозы, дзе ляжаць папары,</p>
<p>Дзе рунь абходзіць ўжо на хлеб людзям.</p>
<p> </p>
<p>Сягоння, мілая, быць хочу я з табою,—</p>
<p>Дык ручку на плячо мне палажы,</p>
<p>Я стан твой атулю рукою,</p>
<p>І ў поле пойдзем, пойдзем пад крыжы.</p>
<p> </p>
<p>Як дзеці, пазабытыя тым светам,</p>
<p>Свае палеткі будзем аглядаць</p>
<p>І, пад загонам седзячы сагрэтым,</p>
<p>Пачнем аб жніве будучым гадаць.</p>
<p> </p>
<p>Багата мы з табою маем гоняў,</p>
<p>Ўпару абсеяць, зжаці толькі б іх</p>
<p>Ды ў добры час злажыць у застаронне</p>
<p>Сям’ю снапкоў паспелых, залатых.</p>
<p> </p>
<p>Так станам песцячысь яе прыгожым,</p>
<p>Ідзём, ідзём з загона на загон,</p>
<p>Дзе перш араць, дзе сеяць перш — варожым</p>
<p>З надзеяй дачакаць нядзельных дзён.</p>
<p> </p>
<p>Абняўшыся, пад крыжам адным селі,</p>
<p>З бакоў стаяў другі і трэці крыж,</p>
<p>З крыжамі мы, як здані, ў свет глядзелі,</p>
<p>І душы нашы ўзносіліся ўзвыш.</p>
<p> </p>
<p>Мы блаславілі неба воблік сіні,</p>
<p>Што нашы думкі ўзносіў да сябе,</p>
<p>І ў думках кланяліся той часіне,</p>
<p>Што нас злучала ў шчасці і ў жальбе.</p>
<p> </p>
<p>Жыццё, зямлю і сонца блаславілі,</p>
<p>Старыя грушы, вербы на мяжы,</p>
<p>А пракліналі толькі скону хвілі</p>
<p>І тыя вечныя па нас крыжы.</p>
<p> </p>
<h3><a id="chapter7"></a>7. Радаўніца</h3>
<p>На Радаўніцу мы на могілкі пайшлі,</p>
<p>Свянцонага з сабой астаткі ўзяўшы,</p>
<p>Як гэта здавен-даўна на нашай зямлі</p>
<p>Дзяды і прадзеды рабілі нашы.</p>
<p> </p>
<p>Маніліся нябожчыкаў адведаць мы.</p>
<p>На могілкі народу шмат сышлося,</p>
<p>І людзі сноўдаліся між крыжоў, як цьмы,</p>
<p>Хістаючысь, як ветрам гнутае калоссе.</p>
<p> </p>
<p>На плітах каменных парос зялёны мох,</p>
<p>Бярозы, хвойкі плакалі над імі,</p>
<p>А пасярод капліца жудка, як астрог,</p>
<p>На свет глядзела вокнамі сляпымі.</p>
<p> </p>
<p>Ля насыпу мы з мілай селі ў старане,—</p>
<p>Пад насыпам тым спала яе матка,—</p>
<p>І прашаптала мілая, схіліўшыся ка мне:</p>
<p>«Адзін, адзін цяпер ты ў мяне, братка!»</p>
<p> </p>
<p>Як боб, буйныя слёзанькі з яе вачэй</p>
<p>Пасыпаліся на магілку градам,</p>
<p>Здалося мне — заплакала і неба з ёй</p>
<p>Над гэтым здушаным зямлёю садам.</p>
<p> </p>
<p>Штось сэрца сціснула, зірнула ў дно,</p>
<p>І паплыла сляза ўслед за слязою,</p>
<p>А думаў, што ўжо ўсе іх выліў я даўно,</p>
<p>Што ў свет гляджу ўжо зрэнкаю сухою.</p>
<p> </p>
<p>Ў магілках дрэмле бацька мой і два браты,</p>
<p>Сясцёр малых зямелька абымае.</p>
<p>А я жыву на свеце доляй сіраты,</p>
<p>Мяне зямля за нейкі грэх трымае.</p>
<p> </p>
<p>Пусціўшы гэтак сумным думам павады,</p>
<p>Бязмежны жаль паплыў ў душу крыніцай.</p>
<p>І я таксама, як яна тады, шаптаў:</p>
<p>«Адна на свеце ты ў мяне, сястрыца!»</p>
<p> </p>
<h3><a id="chapter8"></a>8. Ворка</h3>
<p>Саха мая зусім ужо гатова,—</p>
<p>Зрабіў к ёй новенькую плаху,</p>
<p>Нарогі павывострываў нанова,</p>
<p>Даў на паліцу тоўсту бляху.</p>
<p> </p>
<p>Вось толькі коніка ў яе упрэгчы,</p>
<p>Махнуці пугаю нягрозна,</p>
<p>Ў загоне на рагач крывы налегчы,—</p>
<p>Барозна пойдзе за барознай.</p>
<p> </p>
<p>Сняданне з’елі з ёю удваёчку,—</p>
<p>Каб сыта — трудна пахваліцца;</p>
<p>Хлеб падзялілі разам па кусочку,</p>
<p>Сцюдзёнай запілі вадзіцай.</p>
<p> </p>
<p>Пайшоў з сахой, пусціў нарогі ў гоні.</p>
<p>Нагамі толькі конік мой цярэбе,</p>
<p>І сцелецца загончык пры загоне,</p>
<p>Аж сонца цешыцца на небе.</p>
<p> </p>
<p>Вам, людзі, што сваёй рукою белай</p>
<p>Зямлі не кратаеце сэрца,</p>
<p>Не дагадацца цераз век свой цэлы,</p>
<p>Як сэрца чалавека б’ецца.</p>
<p> </p>
<p>Таго, які увосень ці вясною</p>
<p>Зямлі сахой чапае грудзі</p>
<p>Або зярно хавае бараною,</p>
<p>Каб вырасла для вас жа, людзі.</p>
<p> </p>
<p>У важны час заворкаў ці засеўкаў</p>
<p>Імша абходзіцца святая,</p>
<p>Душа сяўца лунаецца, як дрэўка,</p>
<p>Якому вецер ліст зрывае.</p>
<p> </p>
<p>Арыце, сейце, людзі, хто што можа,</p>
<p>Старым ці новым абычаем!</p>
<p>А вашу працу доля упрыгожа</p>
<p>Шчаслівым, буйным ураджаем.</p>
<p> </p>
<h3><a id="chapter9"></a>9. Беліць палатно</h3>
<p>Чачоткавы зрабіў ёй пранік ёмкі,</p>
<p>З аздобамі і ручкай гладкай,</p>
<p>І палатно панёс з ёй да пагонкі,</p>
<p>Дзе сажалка была і кладка.</p>
<p> </p>
<p>Усю трубу укінулі ў вадзіцу;</p>
<p>Яна, свой скінуўшы каптанік,</p>
<p>Кашулю падкасаўшы і спадніцу,</p>
<p>Ўзышла на кладку, ўзяўшы пранік.</p>
<p> </p>
<p>І пярыць стала мокра палаценца,</p>
<p>Складаючы на кладцы ў складкі,</p>
<p>На ножкі пырснула і на каленцы</p>
<p>Вадзіца, як раса на градкі.</p>
<p> </p>
<p>Распырсківаліся, як іскры, пырскі,</p>
<p>Мігцелі ўсюды мнагацветна.</p>
<p>На гладзі воднай рысавалі рыскі</p>
<p>І ніклі ў гладзі непрыметна.</p>
<p> </p>
<p>Бліскучыя агністыя праменні,</p>
<p>Купаючыся ў сажалчыным версе,</p>
<p>К маёй галубцы ў мёдным уміленні</p>
<p>Туліліся і грэлі персі.</p>
<p> </p>
<p>Так палаценца мілая бяліла</p>
<p>Вадзіцай, пранікам на кладцы,</p>
<p>Пасля сабе на плечы узваліла</p>
<p>І слаць нясла на сенажатцы.</p>
<p> </p>
<p>Нясла. Вада па ёй цурком сцякала.</p>
<p>І на аселіцы ля плота</p>
<p>Тканіну мыту распускала.</p>
<p>Цяперка сонца ўжо работа!</p>
<p> </p>
<p>Бяліся, наша палатно, бяліся,</p>
<p>Як дзень, як месяц бледны, бела,</p>
<p>Як бела малако ў глінянай місе,</p>
<p>Як та саломінка паспела!</p>
<p> </p>
<h3><a id="chapter10"></a>10. Сяўба</h3>
<p>Ралля падсохла, мяккай стала воўнай,</p>
<p>Ўжо час узяцца за сявалку,</p>
<p>Ў зямлю зярнят насыпаць жменяй поўнай,</p>
<p>Як ад бацькоў наўчыўся змалку.</p>
<p> </p>
<p>Ад той, што ад зімы засталась, часткі,</p>
<p>Штось кінуўшы на час нязбыты,</p>
<p>Адмерылі мы з ёй са дзве шаснасткі</p>
<p>У мех, рукой яе пашыты.</p>
<p> </p>
<p>І выйшаў сеяць я. Яна стаяла</p>
<p>Непадалёк мяне, на ўзмежку;</p>
<p>У высях сонца золатам зіяла,</p>
<p>Ўнізу плыў вецер сваёй сцежкай.</p>
<p> </p>
<p>Пасыпаліся дробныя зярняты</p>
<p>Ў раллю, як пацеркі янтарны,</p>
<p>На наш загон, сахою узараны,</p>
<p>На мой шнурок — палетак ярны.</p>
<p> </p>
<p>Яна, як ніцая бярозка тая,</p>
<p>Стаяла, за сяўбой слядзіла,</p>
<p>І як бы Багародзіца святая —</p>
<p>Здавалася мне — блаславіла.</p>
<p> </p>
<p>Лажыцеся ў раллю, зярняткі, спаткі,</p>
<p>Накрыйцеся пасцілкай-скібкай,</p>
<p>Пасля збудзіцесь, выгляньце з краваткі,</p>
<p>Як воўна — густа, як дзень — шыбка!</p>
<p> </p>
<p>Расціце высака, расціце буйна,</p>
<p>Як гэта пушча за дарогай!</p>
<p>Маліцеся да бела бога чуйна</p>
<p>I чорнага не гнеўце бога!</p>
<p> </p>
<p>Каб не паспалівалі вас спякоты,</p>
<p>Дажджы каб вас не пазмывалі,</p>
<p>Каб не пабілі грады і грымоты,</p>
<p>Каб вам заломаў не ламалі!</p>
<p> </p>
<h3><a id="chapter11"></a>11. Поліць агародніну</h3>
<p>Я выган плотам гарадзіў, яна палола грады;</p>
<p>Благое зелле вырывала, кідала у пасцілку,</p>
<p>Дзе каліў не было,— дасаджывала там расады,</p>
<p>Там прарывала, дзе ўзышло загуста праз памылку.</p>
<p> </p>
<p>Чырыкалі над ёю верабейкі на чарэсні,</p>
<p>Нязгледна час ад часу вецер пралятаў крылаты.</p>
<p>І адазвалася мая палея сумнай песняй,</p>
<p>Такой, якую ў нас пяюць вясеннім днём дзяўчаты.</p>
<p> </p>
<p> </p>
<h3><a id="chapter12"></a>ВЯСНЯНКА</h3>
<p>Ой, брала вясна у сонца ключы,</p>
<p>Адчыняла сырую зямельку,</p>
<p>Пускала на свет траву-мураву,</p>
<p>Адзявала у лісце бярозы.</p>
<p> </p>
<p>Дзе толькі ні йшла яна,— з прыпала</p>
<p>Густа сеяла, сеяла кветкі,</p>
<p>На край свету гнала рэчкі яна,</p>
<p>Птушкам волю і голас давала.</p>
<p> </p>
<p>Ой, выйду я, выйду на сенажаць,</p>
<p>Буду віць, завіваць вяночак,</p>
<p>Пяяць з салавейкам буду у тахт,</p>
<p>Сэрцу песняй вясну выклікаці.</p>
<p> </p>
<p>Прыйдзі ты ка мне, сагрэй ты мяне,</p>
<p>Абымі ты мяне, як друг мілы,</p>
<p>Пасей на душы мне долейкі мак,</p>
<p>А на сэрцы — пшанічку кахання!</p>
<p> </p>
<p>Каб доля, як мак цвіце, зацвіла,</p>
<p>Каб каханне расло, як пшанічка,</p>
<p>Каб мілы мяне мой верна любіў</p>
<p>І галубіў ў святліцы, як шчасце.</p>
<p> </p>
<p>Звінела песня і злівалась з музыкаю птушак,</p>
<p>Бярозавыя на гасцінцы плакалі прысады,</p>
<p>Заводзіў вецер, б’ючысь аб асінавы асушак...</p>
<p>Я выган плотам гарадзіў, яна палола грады.</p>
<p> </p>
<p> </p>
<h3><a id="chapter13"></a>12. Яблыні цвітуць</h3>
<p>Яблыні цвітуць, так хораша цвітуць,</p>
<p>Як белым высыпаны пухам,</p>
<p>Пчолкі на цвяткі па мёд сабе лятуць,</p>
<p>З вулля ў вулей нясуцца духам.</p>
<p> </p>
<p>Селі з ёю мы пад яблыню ўдваіх</p>
<p>На траўцы святачнай нядзеляй;</p>
<p>Сонца разлілося ў променях сваіх,</p>
<p>Лісткі на яблынях зардзелі.</p>
<p> </p>
<p>Вецер плыў лісткамі, песціў, калыхаў,</p>
<p>Галінкамі трос, як крапілам,</p>
<p>Птушак жвавых шчэбет хвілі не сціхаў,</p>
<p>Кружыўся з белым кветак пылам.</p>
<p> </p>
<p>Раем на зямлі выглядываў нам сад,</p>
<p>Я ў ім — Адам, яна ў ім — Ева;</p>
<p>У раі гэтым вецер быў нам бог і сват,</p>
<p>Вяцьвямі шлюб давала дрэва.</p>
<p> </p>
<p>Птушкі ў мільён струн вяселле гралі нам,</p>
<p>Пасажнай маткай была пчолка,</p>
<p>Сонца несла ўцехі думкам і грудзям,</p>
<p>Пасцелю слала нам вясёлка.</p>
<p> </p>
<p>Капаў нам на вочы яблыневы цвет,</p>
<p>На нас валіўся, як снег белы,</p>
<p>Мыслі нашы беглі сіняй далі ўслед</p>
<p>І свет сабой тулілі цэлы.</p>
<p> </p>
<p>Мілая! О, колькі радасці даеш</p>
<p>Майму ты сэрцу маладому!</p>
<p>Нават ты сама таго не спазнаеш,</p>
<p>Які ты скарб у маім дому!</p>
<p> </p>
<p>Мілая, сагрэй мяне сваймі грудзьмі!</p>
<p>К маім грудзям прыліпні шчыра;</p>
<p>Богамі хай станем мы паміж людзьмі,</p>
<p>Нябеснага князямі міру!</p>
<p> </p>
<h3><a id="chapter14"></a>13.На сенажаці</h3>
<p>Выйшлі з ёй, дзе сенажатная краса</p>
<p>Зіхцела, як вясёлкі мнагацветны ўзор,</p>
<p>Вострая яшчэ дзе не забразгала каса,</p>
<p>Дзе ў кветках луг ірдзеў, як неба ўноч ад зор.</p>
<p> </p>
<p>Выйшлі, як душы дзве злучаны навек</p>
<p>Выходзяць, кінуўшы магільную жарству,</p>
<p>Светы аглядаць, якія 'ўзводзіць чалавек...</p>
<p>Прыйшлі мы й дзівімся такому хараству!</p>
<p> </p>
<p>Краскамі ўсміхаецца ўся сенажаць,</p>
<p>Гараць урочнікі, румянкі і званкі,</p>
<p>Жоўтыя званцы зялёны луг жаўцяць,</p>
<p>На кветку з кветкі шыбка скачуць матылькі.</p>
<p> </p>
<p>Рэчка бурбаліць па каменнях між вольх,</p>
<p>Вадзіца бліскатна лялее ў бегацьбе,</p>
<p>Сціха штосьці шэпча, шалясціць трыснёг,</p>
<p>А сонца сочыць у вадзе само сябе.</p>
<p> </p>
<p>Кветкі з ёю рвём, вянок сабе пляце —</p>
<p>Карону ясна-цвет з нявысненай красы;</p>
<p>Хораша, да твару йдзе ён сіраце,</p>
<p>А з-пад вянка плывуць па плечах валасы.</p>
<p> </p>
<p>Шчасна так, абняўшыся, ў траве плывём,</p>
<p>Купаюцца у кветках ногі да калень,</p>
<p>Шчокі, грудзі нам гараць, гараць агнём,</p>
<p>Іскрацца вочы, цела просіцца пад цень.</p>
<p> </p>
<p>Сонца штораз больш у жылах кроў агніць,</p>
<p>Калені штораз больш ласкоча нам трава,</p>
<p>Блогасна аб сэрцы сэрца ў жары сніць,</p>
<p>Жаданнем забыцця п’янее галава.</p>
<p> </p>
<p>Ногі падкасіліся і мне, і ей,</p>
<p>Зліліся вусны з вуснамі самі сабой,</p>
<p>Полымем прыпалі грудзі да грудзей,</p>
<p>Змяшаліся мы з сонцам, з кветкамі, з травой.</p>
<p> </p>
<h3><a id="chapter15"></a>14. Краса свету</h3>
<p>Вясна, вясна! О, колькі ў табе шчасця!</p>
<p>О, колькі радасці прыносіш ты з сабой!</p>
<p>Умееш ты ў душы агонь раскласці</p>
<p>І грудзі распаліць агністай барацьбой.</p>
<p> </p>
<p>Святлом свет цэлы заліла гарачым,</p>
<p>Раскінула з зялёнасці жывы шацёр,</p>
<p>На ўсім зямлі абшары доўгаспячым</p>
<p>На сваіх кроснах выткала чароўны ўзор.</p>
<p> </p>
<p>О, цешся з гэтага сама, вясна ты!</p>
<p>Ўжо славу блаславяць цяпер усе тваю —</p>
<p>Зямля і неба, і вецер крылаты,</p>
<p>І я красе тваёй сваю дань аддаю.</p>
<p> </p>
<p>Гэй, ажыло зямлі старое папялішча!</p>
<p>Зайгралі рэчкі, плечы выраўнаваў бор,</p>
<p>Спраўляе птушак жвавы рой ігрышча</p>
<p>І падлятае з радасцю чуць не да зор.</p>
<p> </p>
<p>І думка ўвысь ляціць на вольных крыллях,</p>
<p>Як бы самому Богу мела расказаць</p>
<p>Аб тых нягаданага свята хвілях,</p>
<p>Якім вясна яе умела счараваць.</p>
<p> </p>
<p>Ляці, імчыся, думка, вышай, далей,</p>
<p>Як вокам стрэліць можна у блакітну даль!</p>
<p>Схапі стуль песню з перуновай сталі</p>
<p>І прынясі мне волю сільную, як сталь!</p>
<p> </p>
<p>Я песняй мілую сваю праслаўлю</p>
<p>Паміж народамі сваіх, чужых зямель,</p>
<p>Каб не загінула, як кветка, у бяспраўю,—</p>
<p>Жыла й тады, як ляжа ў вечную пасцель.</p>
<p> </p>
<p>А воля мне жалезная патрэбна</p>
<p>За крыўды маёй мілай помстай заплаціць,</p>
<p>Што гаравала так яна бясхлебна,</p>
<p>Што ланцугамі мусіла шмат лет званіць.</p>
<p> </p>
<p>1913</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>