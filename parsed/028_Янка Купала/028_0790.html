<div class="container">
<div class="book-utils">
<div id="qrcode"></div>
<a href="/Janka_Kupala/Caraunik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чараўнік -->
<!-- HEADER_FIELD Title2: (Забытая казка) -->
<h2><a href="http://knihi.com/Janka_Kupala/">Янка Купала</a></h2>
<h2>Чараўнік</h2>
<h2 class="title2">(Забытая казка)</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Трох сыноў чараўнік на свет белы выводзіў,</p>
<p>Трох сыноў, што хаваў узаперці;</p>
<p>Шэпты-чары тварыў ён над імі на ўсходзе,—</p>
<p>Як жыць лепей, як лепей памерці.</p>
<p> </p>
<p>Тры паказываў ім ён на свеце дарогі,</p>
<p>Тры пуціны іх долі-нядолі,</p>
<p>І даваў-насылаў ён сынам асцярогі:</p>
<p>Што чакае у чыстым іх полі.</p>
<p> </p>
<p>«А як пойдзе хто першай,— ён кажа ім гэтак,—</p>
<p>Што на ўсход шляхам чорным кладзецца,—</p>
<p>Напаткае чужацкі крывавы палетак,</p>
<p>І ў крывавай скупаецца рэчцы.</p>
<p> </p>
<p>Той шлях першы і першая рэчка атрутай</p>
<p>Спояць так і за хатай і ў хаце,—</p>
<p>На другіх будзе строіці петлі і путы,</p>
<p>І сам гэтыя путы цягаці.</p>
<p> </p>
<p>А як пойдзе другім хто гасцінцам-дарогай,</p>
<p>Што на захад кладзецца вужакай,—</p>
<p>Свой палетак любіць стане горай чужога,</p>
<p>Прыпадзе к чужой рэчцы, як п’яўка.</p>
<p> </p>
<p>Той другі шлях і рэчка другая загладай</p>
<p>Атуманяць душу, зальюць вочы;</p>
<p>Будзе сонца шукаці сабе, як прынады,—</p>
<p>Даць, знайшоўшы, другім не захоча.</p>
<p> </p>
<p>А як пойдзе хто трэцяй сцяжынай-пуцінай,</p>
<p>Што сваёй не мінае граніцы,</p>
<p>Будзе чэзнуць і вянуць націнай, паўцінай,</p>
<p>Смягнуць будзе над роднай крыніцай.</p>
<p> </p>
<p>Той шлях трэці і трэцяя рэчка сляпою</p>
<p>Ласкай-крыўдай апутаюць грудзі...</p>
<p>Ён насыпе пяшчаны узгор нада мною</p>
<p>І таптаці узгор гэты будзе».</p>
<p> </p>
<p>Так сказаў чараўнік, і казаў доўга жыці —</p>
<p>Спадкі — цень свой на памяць аставіў...</p>
<p>А сыны сталі праўдзе — няпраўдзе служыці</p>
<p>У сваёй кожны долі і славе.</p>
<p> </p>
<p>Спадабалася першаму першая сцежка,</p>
<p>А другая — другому сыночку,</p>
<p>Ўзяўся трэці на трэцяй, як грыб-сыравежка,</p>
<p>Спатыкаці, праводзіці ночку.</p>
<p> </p>
<p> </p>
<h3><a id="chapter2"></a>ІІ</h3>
<p>Дні за днямі, гады за гадамі плятуцца...</p>
<p>Ўжо збываюцца бацькавы словы:</p>
<p>Ад рукі сына першага вісельні гнуцца,</p>
<p>Ў зямлю йдуць маладыя галовы.</p>
<p> </p>
<p>Захапіў яго похмур лядачны, крывавы,</p>
<p>Жалязянымі клешчамі сціснуў;</p>
<p>Дзе ні ступіць — згібаюцца краскі і травы,</p>
<p>І пракляцце шуміць бескарысна.</p>
<p> </p>
<p>Ён і рад і не рад, а пуцця меней штодзень</p>
<p>На тэй выбранай сцежцы, і ные;</p>
<p>Ўжо адны ў вочы кідаюць — здраднік, звыродзень,</p>
<p>На пагібель, на звод шлюць другія.</p>
<p> </p>
<p>Не зыходзіць са шляху свайго і другі сын —</p>
<p>Чуць не йдзе следам першага брата:</p>
<p>Ўжо на згубу з зямлёю і з хатай запісан,</p>
<p>І ўсё ж долі завідуе ката.</p>
<p> </p>
<p>Засядаць, панаваць на хватаным багацці</p>
<p>Не кідае за дзверы надзеі,</p>
<p>Хоць мінула даўно яго свята па свяце,</p>
<p>Хоць пасад свой на выдмах развеяў.</p>
<p> </p>
<p>Загубіў сваю скуру, чужая ж не цешыць</p>
<p>Абадранай душы ў павуціне;</p>
<p>Проць сваіх, проць чужых крывадушыць і грэшыць,</p>
<p>І так вязне, як камень у ціне.</p>
<p> </p>
<p>Трэці, смоўжам прыліпшы да трэцяй пуціны,</p>
<p>Чэзне чэрвем на службе ў напасці:</p>
<p>Уздыхае, чакае збаўленчай дзяніны,</p>
<p>Не дае, што не мае, раскрасці,</p>
<p> </p>
<p>З кволых ніў палыны быццам зводзіць, не зводзіць,</p>
<p>Часам косці зачэпіць нарогам;</p>
<p>Дома дрэме, сціскаецца стульна, як злодзей;</p>
<p>Б’е падданчы паклон за парогам.</p>
<p> </p>
<p>А сваяк і чужак строіць петлі і сеці,</p>
<p>Аплятае ўсё віднае ночай;</p>
<p>Зварухнуцца не смее ў заплеснеўшай клеці;</p>
<p>На браточкаў зубамі скрыгоча.</p>
<p> </p>
<p>Так расце нездавольства ў сыноў чарадзея —</p>
<p>Ў іх саміх і на іх, на ўсім свеце;</p>
<p>З ходу-выхаду выйсці адна ў іх надзея:</p>
<p>Каб саміх адалеці і свет адалеці.</p>
<p> </p>
<p> </p>
<h3><a id="chapter3"></a>ІІІ</h3>
<p>Ні далёка, ні блізка, ні ў полі, ні ў лесе</p>
<p>Важны ўзносіўся хорам-сталіца,</p>
<p>Чарнабожнік над ім непрагляды завесіў,</p>
<p>Каб нялёгка было прыступіцца.</p>
<p> </p>
<p>Стуль выходзілі ветры — і шум падымалі,</p>
<p>Туды з неба валіліся зоры,</p>
<p>Там адны уставалі, другія драмалі,</p>
<p>Смерць, жыццё свае мелі запоры.</p>
<p> </p>
<p>З зор сатканы былі недасяжныя сцены,</p>
<p>Росы ўнізе ірдзелі яскрава,</p>
<p>А на вышках, як сон на зямлі, пераменны</p>
<p>Залаты месяц радасна плаваў.</p>
<p> </p>
<p>Залацісты пасад красаваўся ў сталіцы,</p>
<p>Зіхацела ў ім кожна часціна,—</p>
<p>На пасадзе сядзела цвет-ночка — царыца...</p>
<p>Звалі тыя і сія Судзьбінай.</p>
<p> </p>
<p>Векавечна ў руцэ адной сонца трымала,</p>
<p>Перуны у другой руцэ мела:</p>
<p>Іншы раз ціхім сонцам зямлю абнімала,</p>
<p>Іншы раз перунамі шумела.</p>
<p> </p>
<p>Патрасала пасады, скідала кароны;</p>
<p>Тым, другім, была каменем-хлебам;</p>
<p>Выдавала народам старыя законы,</p>
<p>Кіравала зямлёю і небам.</p>
<p> </p>
<p>Не адзін аб ёй ведаў і разам не ведаў,</p>
<p>Чуў — не чуў аб ёй, бачыў — не бачыў,</p>
<p>Кожны толькі яе падпільновываў следу,</p>
<p>Плакаў, выў, як было што іначай.</p>
<p> </p>
<p>Чуткі толькі ішлі, як туманы, і вялі</p>
<p>Ў самасейным паходзе сталеццяў,</p>
<p>Што пранікнуць яна можа ў тайныя далі</p>
<p>І адкрыць светы новыя ў свеце.</p>
<p> </p>
<p>Гэткай паняй яснела у хораме зорным</p>
<p>Цараўладнай і разам няўладнай;</p>
<p>Белым шляхам адных, а другіх шляхам чорным</p>
<p>К царству, к рабству вяла беспраглядна.</p>
<p> </p>
<p>Тры браты, што пуці чараўнік тры адмерыў,</p>
<p>Захацелі знаць, хто ім што зрэпіў,—</p>
<p>Захацелі ў Судзьбіны даведацца меры,</p>
<p>Як жыць лепей, памерці як лепей.</p>
<p> </p>
<p> </p>
<h3><a id="chapter4"></a>IV</h3>
<p>Трох братоў, сваёй кожны дарогай-пуцінай</p>
<p>Наблудзіўшыся, выхад спаткалі:</p>
<p>Ім парады далі назаўсёды ў Судзьбіны,</p>
<p>Як трымацца тых радаў, сказалі:</p>
<p> </p>
<p>Першы брат ад яе меў наказ незабыты:</p>
<p>— Нездарма быць хацеў царам ночы,</p>
<p>І сваіх і чужых распінаў на крыжы ты;</p>
<p>Крыўдай праўдзе смяяўся у вочы.</p>
<p> </p>
<p>Бачыш зоры і сонца вясёлае бачыш?</p>
<p>З імі рвіся ўсім сэрцам зраўняцца,</p>
<p>А як след свой зарнічным святлом абазначыш,—</p>
<p>За табой кінуць зморы ганяцца.</p>
<p> </p>
<p>Хочаш цішы прытульнай і ласкі патольнай,</p>
<p>Збудаваць Божы быт на пакутах,—</p>
<p>Дай другім волі ў волю, і сам будзеш вольны,</p>
<p>Не дасі — з свету зыдзеш у путах.</p>
<p> </p>
<p>Брат другі яе мудрыя выслухаў рэчы:</p>
<p>— Не туды цэлы век пёрся здуру;</p>
<p>На быдлячы мяняў воблік свой чалавечы,</p>
<p>Каб напяці гладзейшую скуру.</p>
<p> </p>
<p>Хто пакінуў свой дом на пасмешышча нетрам,</p>
<p>Дом чужы таму будзе астрогам;</p>
<p>Хто паклоны біць стаў збоку злыбедным ветрам,</p>
<p>Свой пасад таму стане бярлогам.</p>
<p> </p>
<p>Вызнай, кім цябе бацька на свеце пакінуў,—</p>
<p>Станься тым ды йдзі к меншаму брату...</p>
<p>Не прыслужнем будзь ласцы прыблуднага сына,</p>
<p>Будзь пракляццем яму — свайму кату.</p>
<p> </p>
<p>Трэці брат ад Судзьбіны наказ пераслухаў:</p>
<p>— Сну-траве ты занадта даў веры,</p>
<p>І ў сябе шанаваць чалавечага духа</p>
<p>Не патрапіў наўчыць брата-звера.</p>
<p> </p>
<p>Успомні, выклічы родныя ўсе загаворы</p>
<p>І зводзь імі прыблудаў заломы,</p>
<p>Што ляглі на твае крывасейна разоры,</p>
<p>Што страчаеш за домам і дома.</p>
<p> </p>
<p>Схову новую ладзь, больш твае скуль прыпасы б</p>
<p>Не валок зводны змей і начніцы;</p>
<p>Разбудзі сам сябе і той бацькавы насып,</p>
<p>Што паганіць нага чужаніцы.</p>
<p> </p>
<h3><a id="chapter5"></a>V</h3>
<p>Дні за днямі, гады за гадамі йдуць важна,</p>
<p>Йдуць суважна за зменамі змены,</p>
<p>Перамены ў сябе засявае брат кожны,</p>
<p>Шчасцю ўзносяць свайму новы сцены.</p>
<p> </p>
<p>Асвяціў сваё чорнае першы сумленне</p>
<p>Прагавіццем быць сонцу раўнёю,</p>
<p>Ў путах сцюжу трымаць, меці жараў насенне,</p>
<p>Тлець, пылаць над людзьмі, над сабою.</p>
<p> </p>
<p>Як сам цар-Грамавік, чуе ў жылах пажары:</p>
<p>Сонцы б новыя сеяў па небе,</p>
<p>Абярнуў бы сялібныя ў полым абшары</p>
<p>І свет цэлы спаліў бы ў патрэбе.</p>
<p> </p>
<p>Гэткіх думаў сягнуць недасягнутых чынаў,</p>
<p>Аж сябе сам сабою распражыў:</p>
<p>Сонца сэрца яго растапіла, як льдзіну,</p>
<p>А душу спапяліла на сажу.</p>
<p> </p>
<p>Брат другі шоў на нетры сляпыя аблавай,</p>
<p>Воблік крадзены кідаў загубам,</p>
<p>Акрыляў сам самога асілкавай славай,</p>
<p>Паўставаў проць хапанага клубам.</p>
<p> </p>
<p>Як двурог-маладзік, маладзеў сярод зломаў,</p>
<p>Вызіраў непакорай, пакорай,</p>
<p>На мінуўшым мінуўшыя ўзводзіў харомы,</p>
<p>Падпіраў кастылямі падпоры.</p>
<p> </p>
<p>Прыпадаў к мёртвым краскам грудзьмі і душою,</p>
<p>Саграваў сэрцам лозы і шышкі,</p>
<p>Выцвітаў, аж і стаў — чым быў — чорнай зямлёю,—</p>
<p>Звесць не звёў недахваткі і лішкі.</p>
<p> </p>
<p>Трэці брат загаворы здымаў з папялішча,</p>
<p>Знаць даваў моц іх спячым народам;</p>
<p>На вялікае новых прыпеваў ігрышча</p>
<p>Выступаў — адступаў чараводам.</p>
<p> </p>
<p>Зводам браў-сунімаў крыўдадзейнага змея,</p>
<p>Трос заломам, як сівер мятліцай;</p>
<p>Сховы новыя ўзносіў паміж сухавеяў</p>
<p>І пускаў к ім старыя крыніцы.</p>
<p> </p>
<p>Гнаў крыніцы, піў з іх і ў іх затапіўся...</p>
<p>На былым даў былому ўзрастаці;</p>
<p>Склеп нямы, дзе ляжаў чараўнік, адчыніўся,—</p>
<p>Свет нанова стаў новых чакаці.</p>
<p> </p>
<p> </p>
<h3><a id="chapter6"></a>VI</h3>
<p>Уставаў чараўнік, што сыноў трох выводзіў</p>
<p>І паказываў тры ім дарогі:</p>
<p>Віцца ў захадзе стаў, віўся ў чорным усходзе;</p>
<p>Стаў сачыць скрозь глухія парогі.</p>
<p> </p>
<p>Ў хвалях мутных шукае, к каму дзе падсесці,</p>
<p>Нагавормі сваімі абвеяць;</p>
<p>Трох сыноў ён шукае, што ў чэсці, не ў чэсці</p>
<p>На яго месцы пошасці сеюць.</p>
<p> </p>
<p>Азірае сыноўнія спадкі ў пустошы,</p>
<p>Ў быт глядзіць ад канца да пачатку;</p>
<p>Засыпае, ўстае на адцвіўшай пакошы,</p>
<p>Аджыўляецца ласкай прыпадку,</p>
<p> </p>
<p>Барадой яго пошум, як лесам калыша,</p>
<p>Хмары звонам кладуцца на плечы,</p>
<p>Грамавік на грудзёх яго гібелі піша,</p>
<p>Ведзьмы шэпчуць аб соладкіх рэчах.</p>
<p> </p>
<p>Ён ідзе... Сям і там набіваецца ў госці,</p>
<p>Упіваецца ў сэрцы нямыя,</p>
<p>І сцібрае на путы струхлеўшыя косці,</p>
<p>І пляцёнкі з аслепленых шые.</p>
<p> </p>
<p>За сабою валочыць патухшыя душы,</p>
<p>Разбаўляе дрыгву імі ў пушчы;</p>
<p>Кроўю цёплай сцюдзёныя вогнішчы тушыць,</p>
<p>Сэрцы лёдам аблітыя лушчыць.</p>
<p> </p>
<p>І свае і чужыя выцягвае звадай,</p>
<p>Жылы белыя чорным патрэбам,</p>
<p>Каб заместа усіх і ўсяго ў светагляду</p>
<p>Быць усім — і зямлёю, і небам.</p>
<p> </p>
<p>Каб спустошыць, абнетрыць труп’ём чалавека,</p>
<p>Даць папас на магільным папасе,</p>
<p>І так хэўраю будучых, быўшых адвекаў</p>
<p>Расцвісці, растапіцца ў бясчассі.</p>
<p> </p>
<p>Гэткай рдзее душой чараўнік-слепаводнік,</p>
<p>Што сыноў навучаў трох калісьці,</p>
<p>А за ім сучыць следам, цянюючы, зводнік</p>
<p>І гайдае зялёнае лісце.</p>
<p> </p>
<p>Шапаціць тое лісце заснуўшым палянам,—</p>
<p>Чуе ночка глухая, нямая:</p>
<p>Кожны край, што дачэсна завецца забраным,</p>
<p>Гэткіх казак забытых шмат знае.</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>