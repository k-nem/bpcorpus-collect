<div class="container">
<div class="book-utils">
<div id="qrcode"></div>
<a href="/Janka_Kupala/Prystau_ja_zyc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прыстаў я жыць... -->
<h2><a href="http://knihi.com/Janka_Kupala/">Янка Купала</a></h2>
<h2>Прыстаў я жыць...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыстаў я жыць на белым свеце,</p>
<p>Хоць столькі ўвокала жыцця;</p>
<p>Завялі думкі на расцвеце,</p>
<p>Душа жадае небыцця.</p>
<p> </p>
<p>Нуда гняце з днём кожным болей,</p>
<p>Быт спавівае чарнатой,—</p>
<p>Як сухавей у чыстым полі</p>
<p>Гуляе з зернем-сіратой.</p>
<p> </p>
<p>Пытання злога не пазбыцца,</p>
<p>Як мара бледная, стаіць:</p>
<p>Куды ісці? за што ўчапіцца?</p>
<p>Якім багам паклоны біць?</p>
<p> </p>
<p>Мінуў, загінуў час вясёлы,</p>
<p>Калі зрываўся з усіх сіл</p>
<p>Ад родных ніў, ад родных сёлаў,</p>
<p>Ад апаганеных магіл.</p>
<p> </p>
<p>Туды, туды, ўсё далей, далей,</p>
<p>Да недасягнутых вышынь,</p>
<p>Каб, апынуўшыся ў крышталі</p>
<p>Шчаслівых сонечных іскрын,</p>
<p> </p>
<p>Самое сонца ўзяць у рукі</p>
<p>І, як з паходняй, з ім ісці,</p>
<p>Святлом ніштожыць нашы мукі,</p>
<p>Увесь плач роднае зямлі.</p>
<p> </p>
<p>Ўзнімаць патоптаныя душы,</p>
<p>Людскім названнем акрыляць,</p>
<p>К жыццю падняць з магільнай сушы</p>
<p>Усіх, што толькі яшчэ спяць.</p>
<p> </p>
<p>Служыць, служыць жадаў народу,</p>
<p>Сваім закованым братом...</p>
<p>І сіл не стала з непагодай</p>
<p>Вясці вайну, вясці з жыццём.</p>
<p> </p>
<p>Чырвонай зданню ў цёмных сенцах</p>
<p>Наш рок сляпы снуе, цвіце;</p>
<p>Змяіны рогат адшчапенцаў</p>
<p>Жывыя грудзі рве, гняце.</p>
<p> </p>
<p>На ніве роднай зброд прадажны</p>
<p>Скрозь гаспадарку распрасцёр,</p>
<p>Чужацкай песняю прыказнай</p>
<p>Калыша здаўлены прастор.</p>
<p> </p>
<p>І шумна чаркі напаўняе</p>
<p>Крывёй аслепленых рабоў...</p>
<p>Гульню так чорную спраўляе</p>
<p>Паміж крыжоў, паміж грабоў.</p>
<p> </p>
<p>Ваякі лепшыя за славу,</p>
<p>За славу роднай стараны,</p>
<p>Або ляглі ў бітве крывавай,</p>
<p>Або у путах — і яны</p>
<p> </p>
<p>Ярмо валочаць паніжэння,</p>
<p>Ў кляцьбе бяссільнай гоняць век...</p>
<p>Глядзіш... пытаеш свайго ценю:</p>
<p>Дзе тутка звер, дзе чалавек?</p>
<p> </p>
<p>У жудкім, чорным беспрасвіцці</p>
<p>Бушуе выпасвены кат...</p>
<p>Любіць... Каго, за што любіці?</p>
<p>І ненавідзець сіл няхват.</p>
<p> </p>
<p>О Божа праведны, ты сілу</p>
<p>Сваю вяліку акажы:</p>
<p>Не згінуць з бацькаўшчынай мілай</p>
<p>Свайму слузе дапамажы.</p>
<p> </p>
<p>Сашлі мне светлую падмогу</p>
<p>Астаткі сіл сваім аддаць</p>
<p>І — не зрабіўшы брату злога —</p>
<p>Пад крыжам бацькавым сканаць.</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>