<div class="container">
<div class="book-utils">
<div id="qrcode"></div>
<a href="/Janka_Kupala/Svietlaj_pamiaci_Uladzislava_Epimach-Sypily.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Светлай памяці Уладзіслава Эпімах-Шыпілы -->
<h2><a href="http://knihi.com/Janka_Kupala/">Янка Купала</a></h2>
<h2>Светлай памяці Уладзіслава Эпімах-Шыпілы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Здалёк ад роднай стараны,</p>
<p>Ад беларускіх ніў і хат,</p>
<p>Ён жыў, як кветка на мяжы,</p>
<p>Якую хвошча дождж і град.</p>
<p> </p>
<p>Ён жыў і бацькаўшчыне ўсцяж</p>
<p>Не пакідаў — як мог — служыць,</p>
<p>Душу і сэрца аддаваў,</p>
<p>Пакуль не стлела жыцця ніць.</p>
<p> </p>
<p>Да самай страшнае пары,</p>
<p>Што нам яго ўзяла на век,</p>
<p>Ён быў заўсёды і для ўсіх</p>
<p>Грамадзянін і чалавек.</p>
<p> </p>
<p>Для Беларусі, як умеў</p>
<p>І сколькі сілы меў, служыў,</p>
<p>І не чакаў сабе наград,</p>
<p>Адно радзімым словам жыў.</p>
<p> </p>
<p>Любіў яго, пацеху ў ім</p>
<p>І веру крэпкую ў ім меў,</p>
<p>На службу верную яму</p>
<p>Астатак сілаў не жалеў.</p>
<p> </p>
<p>Артыстам будучы душой,</p>
<p>Красу ён родну праслаўляў:</p>
<p>Са сцэны родную зямлю</p>
<p>І слова роднае ўсхваляў.</p>
<p> </p>
<p>А сам... Не рваўся к славе ён,</p>
<p>Пахвальных гімнаў не жадаў;</p>
<p>Паціху між братоў ішоў,</p>
<p>Аб долю лепшую іх дбаў.</p>
<p> </p>
<p>Не зачыняў сваіх дзвярэй</p>
<p>Для сваяка і чужака;</p>
<p>Пацеху сумнаму ўмеў даць</p>
<p>І надарыці бедака.</p>
<p> </p>
<p>Сягоння тут, у чужыне,</p>
<p>Яго анельская душа,</p>
<p>У жальбе кідаючы ўсіх,</p>
<p>У край нязнаны адышла.</p>
<p> </p>
<p>Спі, грамадзянін добры наш,</p>
<p>Хай будзе кветкамі зямля,</p>
<p>Як кветкай мілаю для нас</p>
<p>Ты быў, гаротнік за жыцця.</p>
<p> </p>
<p>Хай над магілкаю тваёй</p>
<p>Вандроўна птушка запяе,</p>
<p>А сонца яснае з нябёс</p>
<p>Сваё праменне вечна лье.</p>
<p> </p>
<p>Хай вольны вецер данясе</p>
<p>Сумную вестку ў родны край,</p>
<p>Што сын яго адзін яшчэ</p>
<p>Ў чужыне выбыў ў лепшы рай.</p>
<p> </p>
<p>Спі, грамадзянін добры наш,</p>
<p>І сны шчаслівейшыя сні,</p>
<p>Чым тыя, што меў у жыцці,</p>
<p>Ад роднай вырваны зямлі.</p>
<p>1914</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>