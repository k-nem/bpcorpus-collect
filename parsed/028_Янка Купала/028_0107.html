<div class="container">
<div class="book-utils">
<div id="qrcode"></div>
<a href="/Janka_Kupala/Adscapiencam_zachodnim.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Адшчапенцам (заходнім) -->
<h2><a href="http://knihi.com/Janka_Kupala/">Янка Купала</a></h2>
<h2>Адшчапенцам (заходнім)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адкуль і хто яны, адменцы?</p>
<p>Няма у кнігах роду іх;</p>
<p>Імя іх толькі — адшчапенцы,</p>
<p>А гэта ведама й без кніг.</p>
<p> </p>
<p>Узялі крыўдай уладанне</p>
<p>Над братам бедным і сляпым</p>
<p>І распасцерлі панаванне</p>
<p>Ў чужым дабры, як у сваім.</p>
<p> </p>
<p>Народ ім хорамы паставіў,</p>
<p>Раллю капаў для іх, як крот,</p>
<p>Яны ж чужой прадалі славе</p>
<p>Сваю зямлю і свой народ.</p>
<p> </p>
<p>У звоне золата ўтапілі</p>
<p>Трухлявы душ сваіх абраз</p>
<p>І на прадзедавай магіле</p>
<p>Спраўляюць радасны папас.</p>
<p> </p>
<p>Гадуюць думы, думы ката</p>
<p>Крывёй другіх на ногі ўстаць</p>
<p>І на плячах скаваных брата</p>
<p>Сваю «ойчызну» будаваць.</p>
<p> </p>
<p>Забылі ўсё за катнім дзелам,</p>
<p>Сваіх счураліся людзей,</p>
<p>Што корм давалі сваім целам,</p>
<p>Чыю смакталі кроў з грудзей.</p>
<p> </p>
<p>З пянчанай пугай на адводзе,</p>
<p>На лбе з пячаткаю святой,</p>
<p>У чужым распасвены гародзе,</p>
<p>Яшчэ гарод паганяць той.</p>
<p> </p>
<p>Законы топчучы святыя,</p>
<p>Стварыў якія чалавек,</p>
<p>Свае распасвеныя шыі</p>
<p>Ў ярмо нясуць на смех і здзек.</p>
<p> </p>
<p>Жывуць, брыдуць, а дзе — не знаюць</p>
<p>Сягоння іх начлег, папас,</p>
<p>Адно — народ з пуцця збіваюць</p>
<p>І ў процьму гоняць кожны час.</p>
<p> </p>
<p>Дакуль жа будзе іхня сіла</p>
<p>Трымаць над намі свой прыгон?</p>
<p>Калі у Бацькаўшчыне мілай</p>
<p>Загосціць праведны закон?</p>
<p> </p>
<p>Дакуль іх будзе панаванне,</p>
<p>А рабства нашае трываць</p>
<p>І аднімаць у нас прыстанне</p>
<p>І путы вечныя каваць?</p>
<p> </p>
<p>Калі ударыць на трывогу</p>
<p>Гарт нашых сілаў маладых</p>
<p>І адшчапенцам дасць дарогу,</p>
<p>Якая жджэ даўно на іх?</p>
<p> </p>
<p>Хай пранясецца кліч да славы,</p>
<p>Пакліча к іншаму жыццю!</p>
<p>Хай помста точыць нож крывавы</p>
<p>На крыўду вечную сваю!</p>
<p> </p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>