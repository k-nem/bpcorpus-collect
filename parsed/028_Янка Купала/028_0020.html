<div class="container">
<div class="book-utils">
<div id="qrcode"></div>
<a href="/Janka_Kupala/Na_Dziady_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 20.10.1912 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: На Дзяды -->
<h2><a href="http://knihi.com/Janka_Kupala/">Янка Купала</a></h2>
<h2>На Дзяды</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Хто там стогне так на ўзмежку,</p>
<p>На капцы у полі?</p>
<p>Як згубіўшы к долі сцежку,</p>
<p>Як не знаўшы долі.</p>
<p> </p>
<p>Ці там вецер водзіць гулі</p>
<p>Так па самагубе,—</p>
<p>Бы сваё дзіцё матуля</p>
<p>Песціць ды галубе?</p>
<p> </p>
<p>Ці над бацькаўскай магілай</p>
<p>Жаліцца сіротка,</p>
<p>Ці сваёй шукае мілай</p>
<p>Хлопец-адзінотка?</p>
<p> </p>
<p>Ой, не плача брат над братам</p>
<p>На мяжы кургана,</p>
<p>А бядуе так душа там —</p>
<p>Звязана, скавана.</p>
<p> </p>
<p>Хто умее слухаць, можа</p>
<p>Шмат пачуць чаго там;</p>
<p>Як прычытвае, нябожа,</p>
<p>Бы Лазар пад плотам.</p>
<p> </p>
<p>Не жылося мне даўней так</p>
<p>(Льецца гэткі голас),</p>
<p>Не такі мой быў палетак,</p>
<p>Іншы меў ён колас.</p>
<p> </p>
<p>Шла мая ў даль дзіва-сіла,</p>
<p>Як бы хвалі Нёмну;</p>
<p>На касе сваёй насіла</p>
<p>Княжацку карону.</p>
<p> </p>
<p>Ніў маіх ніхто б не змерыў,</p>
<p>Не злічыў сялібаў;</p>
<p>Мела ў пушчах многа звера,</p>
<p>Многа ў водах рыбы.</p>
<p> </p>
<p>Засядала, расцвітала</p>
<p>За гадамі годы;</p>
<p>Залатыя думкі ткала</p>
<p>З шчасця і свабоды.</p>
<p> </p>
<p>Мелі страж гранічны вехі;</p>
<p>Гадавала дзетак</p>
<p>І чакала з іх пацехі,</p>
<p>Як вясною з кветак.</p>
<p> </p>
<p>Трох сыноў дала судзьбіна</p>
<p>Да майго парога,</p>
<p>А такія — сын у сына,</p>
<p>Як нідзе, ні ў кога!</p>
<p> </p>
<p>Іх пясціла, як умела,</p>
<p>Ласкаю вясёлай;</p>
<p>Красак, сонца не жалела</p>
<p>Я для іх, саколаў.</p>
<p> </p>
<p>І раслі яны, раслі так,</p>
<p>Мае княжаняты,</p>
<p>На багацце, на прыбытак,</p>
<p>На вось тое свята.</p>
<p> </p>
<p>Як са мною будуць разам</p>
<p>Жыці, панаваці,</p>
<p>Славы быць жывым абразам</p>
<p>У людзей і ў хаце...</p>
<p> </p>
<p>Бегам беглі дні і ночкі,</p>
<p>Леты за лятамі...</p>
<p>І павыраслі сыночкі</p>
<p>Самі, як не самі,</p>
<p> </p>
<p>Як дубы у полі чыстым,</p>
<p>Як сасонкі ў боры,</p>
<p>Як у небе абадзістым</p>
<p>Тыя свечкі-зоры,—</p>
<p> </p>
<p>Так магутны, яснасветны</p>
<p>На пагляд былі ўсе,</p>
<p>Хоць да бою з апраметнай...</p>
<p>Ажна свет дзівіўся!</p>
<p> </p>
<p>Ды ўдаліся, ой, сынкі мне</p>
<p>Не аднэй натуры,</p>
<p>Як бы тыя ноткі ў гімне</p>
<p>Цішы і віхуры.</p>
<p> </p>
<p>Працавітага быў першы</p>
<p>Складу і нагібу,</p>
<p>Так, здаецца, што й памершы</p>
<p>Ўсё араў, касіў бы.</p>
<p> </p>
<p>За другім была ахвота</p>
<p>К лежні, к панаванню;</p>
<p>За чужой бы жыў работай,</p>
<p>Спаў бы да змяркання.</p>
<p> </p>
<p>Трэці ўсіх бы толькі мучыў —</p>
<p>Склад меў быці катам,</p>
<p>З паганякаю на ўзруччы</p>
<p>К здзекам быў заўзятым.</p>
<p> </p>
<p>Вось такой натуры, складу</p>
<p>Ў іх я дачакала;</p>
<p>На дарма, як мёд-прынаду,</p>
<p>Думка ў думку ткала.</p>
<p> </p>
<p>Не прышлось мне жыць на свеце</p>
<p>Ў славе і дастатку:</p>
<p>Загубілі родны дзеці,</p>
<p>Загубілі матку.</p>
<p> </p>
<p>І сярэдні, і малодшы,</p>
<p>Родныя дзяціны,</p>
<p>Як мая — пайшлі к салодшай</p>
<p>Ласцы без прычыны.</p>
<p> </p>
<p>Ў свет збрылі чужы дзівіцца,</p>
<p>Гнуць у ёрмы шыі...</p>
<p>І ўтапілі ў чужаніцы</p>
<p>Душы маладыя.</p>
<p> </p>
<p>Заставаўся толькі старшы</p>
<p>Гаспадарыць дома,</p>
<p>Бо ад тых быў гаспадаршы,</p>
<p>Хоць быў ў іх за лома.</p>
<p> </p>
<p>Заставалася адна я,</p>
<p>Сын адзін са мною,</p>
<p>Як той путнік на расстаі,</p>
<p>Летам і зімою.</p>
<p> </p>
<p>Сяк ці так, жылось паволі</p>
<p>Ў палавіне з горам —</p>
<p>Тым у хаце, тым на полі,</p>
<p>А другім за морам.</p>
<p> </p>
<p>Аж дакучыла, знаць, далей</p>
<p>Недзе так бадзяцца,</p>
<p>І сынкі збірацца сталі,</p>
<p>Ззадалёк вяртацца.</p>
<p> </p>
<p>Як прыйшоў дамоў сярэдні,</p>
<p>Выглядаў багата,</p>
<p>Й не пазнаў, як звер паследні,</p>
<p>Ні мяне, ні брата.</p>
<p> </p>
<p>Ў плуг запрог свайго браточка</p>
<p>Навек, да сканання,</p>
<p>А мяне асенняй ночкай</p>
<p>Выгнаў на бадзянне.</p>
<p> </p>
<p>Як дамоў вярнуўся меншы,</p>
<p>Свету як увідзеў,—</p>
<p>Аказаўся дасціпнейшы,</p>
<p>Чым сярэдні, ў крыўдзе.</p>
<p> </p>
<p>Над старэйшым братам ставіў</p>
<p>Стражы і запоры,</p>
<p>Цела ранамі крывавіў,</p>
<p>Здзекаваўся ў горы.</p>
<p> </p>
<p>Здзекі далей строіць дай жа,</p>
<p>Ласку з сэрца выжыў:</p>
<p>Суд судзіў, што я — не я ўжо,</p>
<p>І распяў на крыжы.</p>
<p> </p>
<p>Так мая краса завяла</p>
<p>І маёй сялібы!</p>
<p>Ліхата апанавала</p>
<p>І капцы, і скібы.</p>
<p> </p>
<p>,Адплацілі роднай матцы</p>
<p>Княжаняты-дзеці:</p>
<p>Відмай кінулі бадзяцца,</p>
<p>Сіратой гібеці.</p>
<p> </p>
<p>Ходзяць, гоняць сухавеі</p>
<p>Праўданьку святую;</p>
<p>Брата брат не разумее,</p>
<p>Брата брат катуе.</p>
<p> </p>
<p>Я на гэтым на кургане</p>
<p>Ўсё сяджу і плачу,</p>
<p>Ўсё чакаю змілавання,</p>
<p>Дый ніскуль не бачу.</p>
<p> </p>
<p>Ці апомняцца сыночкі</p>
<p>У сваёй правіне?</p>
<p>Ці загінуць сярод ночкі,</p>
<p>Што і след загіне?..</p>
<p>…..............................................</p>
<p>Стогнуць ветрам калыханы</p>
<p>Ліпы ды бярозы,</p>
<p>А ноч сее скрозь туманы</p>
<p>Золь, слату, як слёзы.</p>
<p> </p>
<p>Лапацяць крыламі жудка</p>
<p>Кажаны, начніцы,</p>
<p>Як бы суд спраўлялі тутка</p>
<p>Ведзьмы-чараўніцы.</p>
<p> </p>
<p>А душа сама — без хаты,</p>
<p>Знаць, з вялікай мукі</p>
<p>То зрывае з сябе шаты,</p>
<p>То ў крыж зложыць рукі,</p>
<p> </p>
<p>То паказвае на плечы,</p>
<p>То капец абойме...</p>
<p>Бог яго усё дарэчы</p>
<p>Зразумее, пойме!</p>
<p> </p>
<p>Можа, з іншага хто краю</p>
<p>Скеміў бы сумленне,</p>
<p>Што яна там вычварае</p>
<p>З жалю і цярпення.</p>
<p> </p>
<p>Што нам кажа ночкай цёмнай</p>
<p>На мяжы ў пракляцці,</p>
<p>Як Дзяды ў нас векапомны</p>
<p>Стануць адпраўляці.</p>
<p> </p>
<p>1912</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>