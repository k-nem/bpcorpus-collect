<div class="container">
<div class="book-utils">
<div id="qrcode"></div>
<a href="/Janka_Kupala/Na_kucciu_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 14.12.1911 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1911 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: На куццю -->
<h2><a href="http://knihi.com/Janka_Kupala/">Янка Купала</a></h2>
<h2>На куццю</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">Х</a><br/>
<a href="#chapter11">XI</a><br/>
<a href="#chapter12">XII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p>На небе зоры ўжо мігцяць,</p>
<p>На полі срэбны снег іскрыцца;</p>
<p>На бел-свет дзівы выпраўляць</p>
<p>Пляцецца ночка-чараўніца.</p>
<p> </p>
<p>Глуш абнялася з цішынёй</p>
<p>І спавівае ўсё у чары,</p>
<p>Паўзуць і сеюць шорах свой</p>
<p>Старым парадкам цені-мары.</p>
<p> </p>
<p>Вылазіць з цемры бледны звод,</p>
<p>Глядзіць сліўнём на долы, горы</p>
<p>І тут і там пускае ў ход</p>
<p>Свае нямыя загаворы.</p>
<p> </p>
<p>І тут і тамка свой прыгон</p>
<p>Распасцірае царства ночы;</p>
<p>Салодкі сон, магільны сон</p>
<p>Смяецца свету ўсяму ў вочы.</p>
<p> </p>
<p> </p>
<h3><a id="chapter2"></a>ІІ</h3>
<p>Заныла ўсё, замёрла ўсё,—</p>
<p>Не спіць адвечнае замчышча:</p>
<p>Там пачынаецца жыццё</p>
<p>Ў агнёх старога папялішча.</p>
<p> </p>
<p>Іскрыстым, бліскатным святлом</p>
<p>Заліты княжскія святліцы,</p>
<p>Дружына вольная кругом</p>
<p>Сталоў дубовых варушыцца.</p>
<p> </p>
<p>Залататканы абрусы</p>
<p>З сталоў звісаюць дыванамі,</p>
<p>На абрусох чысцей расы</p>
<p>Віно красуецца каўшамі.</p>
<p> </p>
<p>Духі мінуўшчыны Куццю</p>
<p>На старасвецкі лад спраўляюць.</p>
<p>Даўно бываламу жыццю</p>
<p>Дары належныя складаюць.</p>
<p> </p>
<h3><a id="chapter3"></a>ІІІ</h3>
<p>На беласнежны на пасад</p>
<p>Усходзіць князь, усходзіць княжна;</p>
<p>За імі слуг пачэсны рад</p>
<p>Стаіць задумліва, суважна.</p>
<p> </p>
<p>Агні брыльянтаў, як зарніц,</p>
<p>Зіяюць з княжацкай кароны,—</p>
<p>Краса б’е з князеўных зраніц,</p>
<p>Як бліск маланак развуглёны.</p>
<p> </p>
<p>Звярнулі вочы ўсе ў іх бок,</p>
<p>Прымоўклі гоманы дружыны;</p>
<p>Ўсіх званых зблізку і здалёк</p>
<p>Саколім вокам князь акінуў.</p>
<p> </p>
<p>Бярэ коўш соладка віна,</p>
<p>П’е за дружыну маладую,</p>
<p>І княжна з князем п’е да дна;</p>
<p>Князь гутарку павёў такую.</p>
<p> </p>
<h3><a id="chapter4"></a>IV</h3>
<p>«Адзін, адзін раз толькі ў год</p>
<p>Збірацца можна з ласкі рока,</p>
<p>Каб год іржавы карагод</p>
<p>Зганяць з мінуўшчыны далёкай.</p>
<p> </p>
<p>Нас не кранулі косы змен:</p>
<p>Царым мы ў дум жывых гэйнале,</p>
<p>Хоць на падмурах гэтых сцен</p>
<p>Другія наш пасад занялі.</p>
<p> </p>
<p>Багі другія верх бяруць,</p>
<p>Суды вядуць над нашым краем,</p>
<p>Свяцільні ж нашы не замруць,</p>
<p>Што ў сэрцах вольных рассвятляем.</p>
<p> </p>
<p>Прашу паклікаці ганцоў</p>
<p>І месца даці ім па чэсці:</p>
<p>Ад нашых стоптаных капцоў</p>
<p>Якія нам прыносяць весці?..»</p>
<p> </p>
<h3><a id="chapter5"></a>V</h3>
<p>Закончыў князь, махнуў рукой;</p>
<p>Уходзяць тры ганцы ў святліцу,</p>
<p>Ідуць суважнаю ступой</p>
<p>І князю й княжне пакланіцца.</p>
<p> </p>
<p>А першы гэткі светлы быў,</p>
<p>Як небам сланыя прамені:</p>
<p>Ў руцэ меў светач, што на здзіў</p>
<p>Усе усюды зводзіў цені.</p>
<p> </p>
<p>А быў другі і з ног і з рук,</p>
<p>Як гром з жывымі перунамі:</p>
<p>Ў руцэ меў стрэл жалезных пук,</p>
<p>І лук стальны меў за плячамі.</p>
<p> </p>
<p>А трэці быў і раб і цар,</p>
<p>І слаб і дуж ва ўсякім дзеле,</p>
<p>Як вечнасць, молад быў і стар;</p>
<p>Меў гуслі — на грудзёх віселі.</p>
<p> </p>
<h3><a id="chapter6"></a>VI</h3>
<p>І першы князю гэткі сказ</p>
<p>І княжне скажа міласцівай:</p>
<p>«Я абышоў іх тройчы раз</p>
<p>І відзеў, што яшчэ ўсе жывы.</p>
<p> </p>
<p>А толькі ўсё той самы лад:</p>
<p>З вачэй не зняты йшчэ павязкі,</p>
<p>Ці йдуць уперад ці назад,</p>
<p>Відны сляды цямрычнай ласкі.</p>
<p> </p>
<p>А як ішоў між іх з святлом,</p>
<p>Яны пачулі, ах, пачулі:</p>
<p>Сляпым замораныя сном,</p>
<p>Худыя рукі ўвысь цягнулі.</p>
<p> </p>
<p>За мною ўсцяж, і тут і там,</p>
<p>Іх вусны бледныя шапталі:</p>
<p>«Аддайце сонца наша нам!</p>
<p>Нашто схавалі-расхапалі?»</p>
<p> </p>
<h3><a id="chapter7"></a>VII</h3>
<p>Другі за першым князю сказ</p>
<p>І княжне скажа міласцівай:</p>
<p>«Я абышоў іх тройчы раз</p>
<p>І відзеў, што яны ўсе жывы?»</p>
<p> </p>
<p>А топчуць толькі ўсё той след,</p>
<p>Валочаць ёрмы за сабою;</p>
<p>Ці ўбачаць корч, ці ўбачаць свет,</p>
<p>Аднэю жаляцца слязою.</p>
<p> </p>
<p>А як чапнуў стралой аб лук,</p>
<p>Яны скрануліся ў прасонні,</p>
<p>І столькі, столькі крэпкіх рук</p>
<p>К маёй паціснулася броні.</p>
<p> </p>
<p>За мною ўсцяж, і тут і там,</p>
<p>Іх вусны бледныя шапталі:</p>
<p>«Аддайце славу нашу нам!</p>
<p>Нашто схавалі-расхапалі?»</p>
<p> </p>
<h3><a id="chapter8"></a>VIII</h3>
<p>І трэці князю гэткі сказ</p>
<p>І княжне скажа міласцівай:</p>
<p>«Я абышоў іх тройчы раз</p>
<p>І відзеў, што яны ўсе жывы.</p>
<p> </p>
<p>А толькі торг усё ідзе</p>
<p>Над іх душою патаптанай;</p>
<p>Яны, як цені, ў грамадзе</p>
<p>Маўчаць і йдуць на пір паганы.</p>
<p> </p>
<p>А як я ўдарыў па струне,</p>
<p>Замітусіліся, як пчолы,</p>
<p>І на гарэ і нізіне</p>
<p>Мне падавалі голас кволы.</p>
<p> </p>
<p>За мною ўсцяж, і тут і там,</p>
<p>Іх вусны бледныя шапталі:</p>
<p>«Аддайце песню нашу нам!</p>
<p>Нашто схавалі-расхапалі?»</p>
<p> </p>
<h3><a id="chapter9"></a>IX</h3>
<p>Сказаўшы так, маўчаць ганцы,</p>
<p>Маўчыць і князь крыху часіны</p>
<p>І дасць адказ такі ў канцы</p>
<p>Ганцом на іхнія навіны:</p>
<p> </p>
<p>«Не ўмруць, не ўмруць ужо яны,</p>
<p>Раз хочуць сонца, славы, песні;</p>
<p>Заб’юць ім зычныя званы</p>
<p>Прабудным звонам напрадвесні.</p>
<p> </p>
<p>Сваёй забранай старане,</p>
<p>Скаванай мучальніцы-княжне,</p>
<p>Ўзнясуць пасад на кургане</p>
<p>На панаванне недасяжне.</p>
<p> </p>
<p>На дзеле — кожны йшчэ слугой,</p>
<p>У думках — вольныя ўжо людзі;</p>
<p>Над сэрцам іх, над іх душой</p>
<p>Наш дух лунаці вечна будзе.</p>
<p> </p>
<h3><a id="chapter10"></a>Х</h3>
<p>Вы, другі верныя, ганцы,</p>
<p>Як летась, сёлета, налета</p>
<p>Ўсе пагранічныя капцы</p>
<p>Абходзьце зноў з маім прыветам.</p>
<p> </p>
<p>Гуслямі, лукам і святлом</p>
<p>Будзіце, клічце і свяціце</p>
<p>І так спануйце іхнім сном,</p>
<p>Каб сон іх шчэз і ўсталі жыці.</p>
<p> </p>
<p>А покуль поўнач не прыйшла,</p>
<p>Вясці бяседу будзем далей;</p>
<p>Засядзьце ўсе кругом стала,</p>
<p>Хай звініць віно ў крышталі.</p>
<p> </p>
<p>А чарку першую ўзнясём</p>
<p>За цень мінуўшчыны у сеці,</p>
<p>Другой к цяпершчыне прап’ём,</p>
<p>Праславім будучыню трэцяй».</p>
<p> </p>
<h3><a id="chapter11"></a>XI</h3>
<p>Садзіцца княжна, князь, кругом</p>
<p>Садзіцца вольная дружына;</p>
<p>Шуміць бяседа за сталом,</p>
<p>Плыве часіна за часінай.</p>
<p> </p>
<p>І разгараецца ясней</p>
<p>Паходня радасці забытай</p>
<p>І светазарнасці сваей</p>
<p>Вясёлкі сее самавіты.</p>
<p> </p>
<p>Ямчэй нацягваецца лук,</p>
<p>Цэль рассякаюць агнястрэлы,</p>
<p>Дрыжыць паўчына і павук,</p>
<p>Дрыжыць прыблудак ачарнелы.</p>
<p> </p>
<p>Ракочуць гуслі звон у звон,</p>
<p>На бел-свет розгалас нясецца,</p>
<p>Як бел-свет, коціцца разгон</p>
<p>І ў думцы казкай раздаецца.</p>
<p> </p>
<h3><a id="chapter12"></a>XII</h3>
<p>Плыве шумліва, як рака,</p>
<p>Бяседа вольная такая,</p>
<p>А ўжо нявідзіма рука</p>
<p>На небе поўнач адзначае.</p>
<p> </p>
<p>Залопаў крыллямі пятух,—</p>
<p>І ціхне-ціхне ўсё ў замчышчы;</p>
<p>Замоўк разгул, агонь патух,</p>
<p>Старое згасла папялішча.</p>
<p> </p>
<p>На пустку ўзбрыўшы, воўк завыў,</p>
<p>Пуціну заяц перамерыў...</p>
<p>А быў тут хто або не быў,—</p>
<p>І так і гэтак мала веры.</p>
<p> </p>
<p>І так і гэтак свой прыгон</p>
<p>Распасцірае царства ночы:</p>
<p>Салодкі сон, магільны сон</p>
<p>Смяецца свету ўсяму ў вочы.</p>
<p> </p>
<p>1911</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>