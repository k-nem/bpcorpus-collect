<div class="container">
<div class="book-utils">
<div id="qrcode"></div>
<a href="/Janka_Kupala/Novy_hod_puhi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FilenameSuffix: puhi -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Notice: Са звонам пут, са свістам пугаў... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Новы год -->
<h2><a href="http://knihi.com/Janka_Kupala/">Янка Купала</a></h2>
<h2>Новы год</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Са звонам пут, са свістам пугаў,</p>
<p>З брахнёй, з грызнёй у чарадзе,</p>
<p>Ў той самай цьме, ў тым самым кругу</p>
<p>Стары сышоў, а Новы йдзе.</p>
<p> </p>
<p>Ідзе. А вылюдкі марочаць</p>
<p>Маной мазгі адны адным,</p>
<p>Што будзе светамі варочаць</p>
<p>І сеяць змены скрозь усім.</p>
<p> </p>
<p>Што будзе годам пераменаў,</p>
<p>Тым на дабро, а тым на зло;</p>
<p>Сляпым і зрачым неадменна</p>
<p>Таго не будзе, што было.</p>
<p> </p>
<p>Кляцьбой, мальбой, дзе хто як можа,</p>
<p>Рабы і іх гаспадары</p>
<p>Карысці ўсякія варожаць,</p>
<p>Якіх не кінуў ім Стары.</p>
<p> </p>
<p>А хто каго ямчэй скатуе,</p>
<p>Ахвотна роюць сны свае,</p>
<p>Той на другіх пятлю рыхтуе,</p>
<p>Той сам сабе вяроўку ўе.</p>
<p> </p>
<p>Той на таргоўлю выстаўляе</p>
<p>Свае сумленне і душу,</p>
<p>А той па тым звярам спраўляе</p>
<p>За грошы чорную імшу.</p>
<p> </p>
<p>За ліхалеццем ліхалецце</p>
<p>Так без канца йшло тут і там;</p>
<p>Гібелі людзі на ўсім свеце,</p>
<p>Гібець прыходзіцца і нам.</p>
<p> </p>
<p>І гэты год паходкай смелай</p>
<p>Спляце, як той, такі ж ланцуг;</p>
<p>Цябе, народ асірацелы,</p>
<p>Чакае з ім адно із двух:</p>
<p> </p>
<p>Або загляне ў нашы хаты</p>
<p>Дабра і радасці паслом,</p>
<p>Святлом апамятуе катаў,</p>
<p>Нам панаванне дасць над злом.</p>
<p> </p>
<p>Або з літаннем пут і пугаў,</p>
<p>З брахнёй, з грызнёй у чарадзе,</p>
<p>Ў той самай цьме, ў тым самым кругу,</p>
<p>Як шоў Стары, і Новы йдзе.</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>