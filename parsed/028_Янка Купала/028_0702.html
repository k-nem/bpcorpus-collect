<div class="container">
<div class="book-utils">
<div id="qrcode"></div>
<a href="/Janka_Kupala/Strasny_vir.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Страшны вір -->
<h2><a href="http://knihi.com/Janka_Kupala/">Янка Купала</a></h2>
<h2>Страшны вір</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ёсць месца, дзе ў поўнач над рэчкай,</p>
<p>Пакуль йшчэ пявун не пяе,</p>
<p>Выходзе здань дзіўная з віру</p>
<p>І творыць варожбы свае.</p>
<p> </p>
<p>Таемныя знакі рукамі</p>
<p>На ўсход і на захад кладзе,</p>
<p>Як быццам каго заклінае</p>
<p>Ці песню на мігі вядзе.</p>
<p> </p>
<p>Сцюдзёная льецца вадзіца</p>
<p>Па целе з распушчаных кос,</p>
<p>А вочы блішчаць, як дзве зоры,</p>
<p>А вочы глядзяць да нябёс.</p>
<p> </p>
<p>І рыцар у тую часіну</p>
<p>На белым агністым кані</p>
<p>Над вірам з’яўляецца знекуль</p>
<p>Ці проста выходзіць з зямлі.</p>
<p> </p>
<p>З каня свайго злазіць і к здані</p>
<p>Падходзіць, галубіць яе,</p>
<p>У мокрыя косы цалуе,</p>
<p>Яна ж толькі нема пяе.</p>
<p> </p>
<p>Хто ў час той заблудзіць тудою,—</p>
<p>Спужаецца сам, задрыжыць,</p>
<p>І здань ад яго уцякае,</p>
<p>У віравы сховы бяжыць.</p>
<p> </p>
<p>А рыцар маланкай садзіцца</p>
<p>На быстрага свога каня</p>
<p>І нікне у цемры паўночнай,</p>
<p>А з ім — і трывога уся.</p>
<p> </p>
<p>Шмат чутак аб віры і зданнях</p>
<p>Чуваць у народзе здаўна;</p>
<p>Што праўда, няпраўда — не знаю...</p>
<p>Мне ўспомнілась чутка адна.</p>
<p> </p>
<p>Былі сабе ў бацькі тры дочкі,</p>
<p>Як кветкі, прыгожы былі,</p>
<p>А меншая ўсіх прыгажэйша,</p>
<p>Другой не знайсці на зямлі.</p>
<p> </p>
<p>Жылі і нядолі не зналі —</p>
<p>Свабодна, як рыбкі ў вадзе,</p>
<p>А толькі малодшай паціху</p>
<p>Зайздросцілі старшыя дзве.</p>
<p> </p>
<p>Раз неяк тудою князь ехаў,</p>
<p>Што бітвамі славу прыдбаў;</p>
<p>Заехаў да іх на папаску,</p>
<p>Заехаў — і іх спадабаў.</p>
<p> </p>
<p>Адну з трох за жонку ўзяць хоча,</p>
<p>Катору — не знае і сам,</p>
<p>І князя яны спадабалі...</p>
<p>Ручыць, як то кажуць, князям.</p>
<p> </p>
<p>Вось ён ім і кажа загадку,</p>
<p>Работу такую дае:</p>
<p>Вазьму я з вас тую за жонку,</p>
<p>Каторая лепей спяе.</p>
<p> </p>
<p>Запелі дзве старшыя князю,</p>
<p>Запелі, як той салавей;</p>
<p>Запела малодшая князю,</p>
<p>Запела ад тых прыгажэй.</p>
<p> </p>
<p>І меншую выбраў за жонку,</p>
<p>Чакаці  ёй кажа сватоў;</p>
<p>Сам ладзіцца едзе к вяселлю,</p>
<p>Склікаці гасцей і дружкоў.</p>
<p> </p>
<p>А старшыя думаюць сёстры,</p>
<p>Як звесці малодшу сястру,—</p>
<p>Атрутай няшчасную пояць</p>
<p>І кідаюць цела ў віру.</p>
<p> </p>
<p>Як страшнае скончылі дзела,</p>
<p>Напаў і на іх саміх страх:</p>
<p>Адна паляцела на захад,</p>
<p>Другая на ўсход знайшла шлях.</p>
<p> </p>
<p>Князь едзе з дружынай у сваты</p>
<p>І з скарбамі княства свайго...</p>
<p>Находзіць маркотнага бацьку,—</p>
<p>Дачок не знаходзіць яго.</p>
<p> </p>
<p>Дружыну сваю князь кідае,</p>
<p>Пушчаецца ў свет сам адзін</p>
<p>Шукаці сваёй наймілейшай,</p>
<p>Шукаць да апошніх часін.</p>
<p> </p>
<p>За годамі годы плятуцца...</p>
<p>Што далей, не знаю, было,</p>
<p>Адну толькі чутку аб віры</p>
<p>Сказаць вам на памяць прыйшло.</p>
<p>1914</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>