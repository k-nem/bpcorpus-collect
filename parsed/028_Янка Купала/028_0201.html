<div class="container">
<div class="book-utils">
<div id="qrcode"></div>
<a href="/Janka_Kupala/Hruhan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1919 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Груган -->
<h2><a href="http://knihi.com/Janka_Kupala/">Янка Купала</a></h2>
<h2>Груган</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кожнай вясны, як выходжу</p>
<p>Свой засяваці загон,</p>
<p>Чорны груган вылятае</p>
<p>Знекуль — з няшчасных старон.</p>
<p> </p>
<p>Крылле, як вехі, разняўшы,</p>
<p>Страшны затачвае круг:</p>
<p>Крумкае, гракае жудка,</p>
<p>Жудкі сплятае ланцуг.</p>
<p> </p>
<p>Сумныя думы абсядуць,</p>
<p>Ног не павырваць з раллі.</p>
<p>Млее рука, а сявалка</p>
<p>Цісне і цісне к зямлі.</p>
<p> </p>
<p>Восень як прыйдзе, і з поля</p>
<p>Выйду збіраці сяўбу,—</p>
<p>Гэты ж груган вылятае,</p>
<p>Гэту ж вядзе варажбу.</p>
<p> </p>
<p>Звісне пад хмарамі зданяй,</p>
<p>Воч не спускае з мяжы,</p>
<p>Косці пасеяны ліча,</p>
<p>Ліча людзей і крыжы.</p>
<p> </p>
<p>Гляну, і сілы слабеюць,</p>
<p>К думам сцікаецца жах,</p>
<p>Сціснецца сэрца ад болю,</p>
<p>Ноч замігціць у вачах.</p>
<p> </p>
<p>Гэтак вось кожны год вечна,</p>
<p>Ў поле як толькі іду,</p>
<p>Знекуль груган вылятае</p>
<p>І наклікае бяду!</p>
<p>1919</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>