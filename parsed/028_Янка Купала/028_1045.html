<div class="container">
<div class="book-utils">
<div id="qrcode"></div>
<a href="/Taras_Saucenka/Da_Asnavianienki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: [1938] -->
<!-- HEADER_FIELD FirstPublicationYear: 1934-1935; 1938-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Да Аснавяненкі -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Да Аснавяненкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p>Б’юць парогі; ўсходзіць месяц,</p>
<p>Як і перш усходзіў...</p>
<p>Няма Сечы, прапаў і той,</p>
<p>Хто ўсім верхаводзіў.</p>
<p>Няма Сечы! А чароты</p>
<p>У Дняпра пытаюць:</p>
<p>«Дзе дзеліся нашы дзеці?</p>
<p>Дзе яны гуляюць?»</p>
<p>Лятаючы скігліць чайка,</p>
<p>Бы па дзецях плача;</p>
<p>Сонца грэе, вецер вее</p>
<p>На стэпу казачым.</p>
<p>На тым стэпу скрозь магілы</p>
<p>Стаяць ды сумуюць;</p>
<p>Ветра буйнага спытаюць:</p>
<p>«Дзе нашы пануюць?</p>
<p>Дзе пануюць, банкятуюць?</p>
<p>Дзе вы загасцілі?..</p>
<p>Вярніцеся! Во пшаніцы</p>
<p>Колас пахілілі,</p>
<p>Дзе пасліся вашы коні,</p>
<p>Дзе трава шумела,</p>
<p>Дзе кроў ляхаў і татараў</p>
<p>Морам чырванела.</p>
<p>Вярніцеся!..»</p>
<p>«Не вернуцца! —</p>
<p>Загулі, сказалі</p>
<p>Хвалі мора.— Не вернуцца,</p>
<p>Навекі прапалі!»</p>
<p>Праўда, праўда, сіне мора:</p>
<p>Такая іх доля!</p>
<p>Не вернуцца чаканыя,</p>
<p>Не вернецца воля,</p>
<p>Не вернуцца запарожцы,</p>
<p>Не ўстануць гетманы,</p>
<p>Не пакрыюць Украіну</p>
<p>Чырвоны жупаны.</p>
<p>Абадрана сіратою</p>
<p>Па-над Днепрам плача;</p>
<p>Цяжка-цяжка сіраціне,</p>
<p>А ніхто не бача,</p>
<p>Толькі вораг, што смяецца...</p>
<p>Смейся, люты ўража!</p>
<p>Дый не дужа, бо ўсё гіне,—</p>
<p>Слава не паляжа;</p>
<p>Не паляжа, а раскажа,</p>
<p>Што было на свеце,</p>
<p>Чыя праўда, чыя крыўда</p>
<p>І чые мы дзеці.</p>
<p>Наша дума, наша песня</p>
<p>Не ўмрэ, не загіне...</p>
<p>Вось дзе, людзі, наша слава,</p>
<p>Слава Украіны!</p>
<p>Без золата, без камення,</p>
<p>Без хітрае мовы,</p>
<p>Галасіста ды праўдзіва,</p>
<p>Як Божае слова...</p>
<p>Ці так, бацька-атамане?</p>
<p>Ці праўду спяваю?</p>
<p>Эх, каб тое!.. Ды казаць што! —</p>
<p>Таленту не маю.</p>
<p>Маскоўшчына йшчэ пры гэтым,</p>
<p>Скрозь чужыя людзі.</p>
<p>«Не патурай!» — можа, скажаш:</p>
<p>Ды што з таго будзе?</p>
<p>Насмяюцца з таго псалму,</p>
<p>Што вылью слязамі;</p>
<p>Насмяюцца!.. Цяжка, бацька,</p>
<p>Жыці з варагамі!</p>
<p>Пабароўся б і я, можа,</p>
<p>Каб сілы прыклікаў;</p>
<p>Заспяваў бы,— галасок быў,</p>
<p>Ды з’елі пазыкі.</p>
<p>Вось яна бяда якая,</p>
<p>Бацька мой, ліхая!</p>
<p>Блуджу ў снезе ды сабе сам:</p>
<p>«Ой, не шумі, гаю!»</p>
<p>Не зайграю больш. Ты ж, бацька,</p>
<p>Як сам здароў знаеш,</p>
<p>Цябе людзі паважаюць,</p>
<p>Добры голас маеш.</p>
<p>Спявай жа ім, мой галубе!</p>
<p>Пра Сеч, пра магілы,</p>
<p>Дзе насыпалі якую,</p>
<p>Каго палажылі;</p>
<p>Пра былое й тыя дзівы,</p>
<p>Што былі, мінулі...</p>
<p>Зайграй, бацька! Каб нехаця</p>
<p>На ўвесь свет пачулі,</p>
<p>Што тварылася на Ўкрайне,</p>
<p>За што памірала,</p>
<p>За што слава казацкая</p>
<p>На ўсім свеце стала!</p>
<p>…............................................</p>
<p>Зайграй, бацька, арол сізы!</p>
<p>Няхай я заплачу,</p>
<p>Няхай сваю Украіну</p>
<p>Я йшчэ раз пабачу;</p>
<p>Хай паслухаю яшчэ раз,</p>
<p>Як мора іграе,</p>
<p>Як дзяўчына пад вярбою</p>
<p>Грыца заспявае;</p>
<p>Хай яшчэ раз усміхнецца</p>
<p>Сэрца на чужыне,</p>
<p>Пакуль ляжа ў чужу землю,</p>
<p>Ў чужой дамавіне!</p>
<p> </p>
<p>[1938]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>