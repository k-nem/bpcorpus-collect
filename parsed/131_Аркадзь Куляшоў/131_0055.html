<div class="container">
<div class="book-utils">
<div id="qrcode"></div>
<a href="/Arkadz_Kulasou/Cmiel.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 13.11.1946 -->
<!-- HEADER_FIELD FirstPublicationYear: 1946 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чмель -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Чмель</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Тут гулі гарматы,</p>
<p>Рваліся снарады,</p>
<p>Дрэвы на кавалкі трушчылі, ламалі;</p>
<p>Тут свісцелі кулі,</p>
<p>А цяпер зязюлі</p>
<p>У маўклівым лесе зноў закукавалі.</p>
<p> </p>
<p>Чмель расправіў крылы лёгкія, шкляныя,</p>
<p>Паляцеў на кветкі ў закуткі лясныя,</p>
<p>Гудзе таямніча,</p>
<p>Тыя кветкі ліча,</p>
<p>У траве памятай ліча кветкі тыя.</p>
<p> </p>
<p>Колькі іх смяротным спалена пажарам,</p>
<p>Колькі палягло іх пад цяжкім ударам.</p>
<p>Ведаць ён жадае,</p>
<p>Весткі ён збірае,</p>
<p>Каб расказваць сонцу, каб расказваць хмарам.</p>
<p> </p>
<p>Хай змываюць хмары чыстымі дажджамі</p>
<p>След вайны нядаўняй, што прайшла лясамі,</p>
<p>Хай жа тое сонца, што ўстае з усходу,</p>
<p>Дасць зацвіўшым кветкам ясную пагоду,</p>
<p>Каб з тых самых кветак</p>
<p>Ён сабраў для дзетак</p>
<p>Мёду залатога,</p>
<p>Хлеба маладога.</p>
<p> </p>
<p><i>1946</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>