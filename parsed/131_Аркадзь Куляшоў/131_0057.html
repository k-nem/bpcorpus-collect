<div class="container">
<div class="book-utils">
<div id="qrcode"></div>
<a href="/Arkadz_Kulasou/Sersni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: ліпень 1939 -->
<!-- HEADER_FIELD FirstPublicationYear: 1940 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шэршні -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Шэршні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Мы хадзілі некалі сюды</p>
<p>Насыпаць у кайстры жалуды.</p>
<p>Потым ты сядзела пад дуплом</p>
<p>Гаспадыняй,</p>
<p>Я - гаспадаром.</p>
<p>Жалудоў дзве кайстры -</p>
<p>Твой пасаг...</p>
<p>Гралі шэршні-майстры</p>
<p>На басах.</p>
<p>Пад равеснікам суровых</p>
<p>Продкаў</p>
<p>Чай пілі мы з жалудовых</p>
<p>Сподкаў.</p>
<p>А цяпер? Мінуўся гульняў час,</p>
<p>Сподкі замалыя ўжо для нас,</p>
<p>А дупло для нас зацесны дом:</p>
<p>Цёмна ў ім,</p>
<p>Не свеціць ён агнём.</p>
<p>Мы з табою хітрымі былі,</p>
<p>Раскідалі попел па зямлі,</p>
<p>Пахавалі сподачкі ў траве,</p>
<p>Хто цяпер у доме тым жыве?</p>
<p>Мусіць, шэршні там звілі гняздо</p>
<p>І гудуць, гудуць. Я знаю хто.</p>
<p>То гудзе мой сум. Ён сёння злосны,</p>
<p>Ён ляціць.</p>
<p>(Заходзіць сонца ў сосны.)</p>
<p>Злосны ён ад нашых стрэч, ад згадак.</p>
<p>Вечарэе.</p>
<p>Полем крочыць статак.</p>
<p>Сум ляціць. А па вачах яму</p>
<p>Б'е трава высокая, касая;</p>
<p>Ён бадаецца, кароў кусае.</p>
<p>Як і мне, і ім маркотна:</p>
<p>- Му...</p>
<p> </p>
<p><i>Ліпень 1939 г.</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>