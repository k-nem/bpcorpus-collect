<div class="container">
<div class="book-utils">
<div id="qrcode"></div>
<a href="/Arkadz_Kulasou/Kamsamolski_bilet.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1943 -->
<!-- HEADER_FIELD FirstPublicationYear: 1943 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Камсамольскі білет -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Камсамольскі білет</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Цвёрда трымаўся юнак на дапросе,</p>
<p>Тоячы словы і думкі свае.</p>
<p>Вораг-жандар дакурыў папяросу</p>
<p>І камсамольскі білет аддае.</p>
<p> </p>
<p>- Вось і білет твой, - сказаў ён ласкава, -</p>
<p>І ад яго на вачах у людзей</p>
<p>Ты адцурайся; выгодная справа:</p>
<p>Жыць застанешся, - жыццё даражэй.</p>
<p> </p>
<p>Што ў ім карыснага? Кніжка, не болей.</p>
<p>Кніжку спалі - і размовам канец!</p>
<p>- Не, не спалю! - адказаў камсамолец. -</p>
<p>Хай лепей сэрца мне спаліць свінец!</p>
<p> </p>
<p>- Ты не згаджаешся? Вельмі шкадую.</p>
<p>Кінь свой білет у палонку тады.</p>
<p>- Не, я не кіну ў ваду ледзяную,</p>
<p>Сам лепш зайдуся ад лютай вады.</p>
<p> </p>
<p>- Добра, хай будзе па-твойму. - На гэтым</p>
<p>Доўгі і нудны спыніўся дапрос.</p>
<p>І юнака з камсамольскім білетам</p>
<p>Босага гоняць на люты мароз.</p>
<p> </p>
<p>Там ён, абліты вадой ледзяною,</p>
<p>К сэрцу рукою білет прыціскаў,</p>
<p>Быццам білет пад сцюдзёнай вадою</p>
<p>Сэрцу юнацкаму стыць не даваў.</p>
<p> </p>
<p>Так і стаяў, смеючыся над катам,</p>
<p>Доўга па целу сцякала вада;</p>
<p>Так і застаўся стаяць каля хаты,</p>
<p>Быццам з чысцюткага літы ільда.</p>
<p> </p>
<p>Так і стаіць, як жывы, перад намі,</p>
<p>Так і стаіць, прыціскае білет,</p>
<p>І не развітваецца з сябрамі,</p>
<p>І прастаіць яшчэ тысячы лет.</p>
<p> </p>
<p>Ды не карой ледзяною пакрыты,</p>
<p>Ды не абліты вадой ледзяной, -</p>
<p>Выліты з бронзы і сонцам абліты</p>
<p>Будзе ён вечна стаяць над зямлёй.</p>
<p> </p>
<p><i>1943</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>