<div class="container">
<div class="book-utils">
<div id="qrcode"></div>
<a href="/Arkadz_Kulasou/Pra_viecnaje_piaro.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1961 -->
<!-- HEADER_FIELD FirstPublicationYear: 1961 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пра вечнае пяро -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Пра вечнае пяро</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Мне вечную ручку з пяром залатым</p>
<p>Прыслалі з усходняй краіны,</p>
<p>Каб мір бараніла служэннем сваім</p>
<p>Яна да апошняй хвіліны.</p>
<p> </p>
<p>Пяро навастрыў я, саджуся за стол,</p>
<p>За зброю такую не сорам,</p>
<p>А толькі ўжо чую: капаецца дол</p>
<p>Яшчэ не напісаным творам.</p>
<p> </p>
<p>Нянавісць з рыдлёўкаю, зайздрасць з дубцом,</p>
<p>Варожасць з крывою сякерай</p>
<p>Застылі ў маўчанні над вечным пяром,</p>
<p>Што думку злучае з паперай.</p>
<p> </p>
<p>Чакаюць, каб час загадаў ім хаваць,</p>
<p>Пяском засыпаць бессардэчным</p>
<p>Надзённыя вершы, якія пісаць</p>
<p>Пяром я адважыўся вечным.</p>
<p> </p>
<p>Хто ўздумаў прыслаць далакопную знаць,</p>
<p>З якой знакамітай дзяржавы?</p>
<p>Што так непакоіць, хацеў бы я знаць,</p>
<p>Майстроў далікатнае справы?</p>
<p> </p>
<p>Чаму іх намерам, чарнейшым ад хмар,</p>
<p>Далося пяро маё ў знакі?</p>
<p>Яно мне - японскіх таварышаў дар</p>
<p>У памяць ахвяр Нагасакі.</p>
<p> </p>
<p>Пішу я, нянавісці злоснай назло,</p>
<p>На гібель варожасці лютай,</p>
<p>Каб іх нелюдское злачынства было</p>
<p>Апошняй людскою пакутай.</p>
<p> </p>
<p>Злачынцаў ліхіх - далакопаў старых</p>
<p>Я сам адспяваю спачатку,</p>
<p>І хай тады вечнасць на песнях маіх</p>
<p>Нявечнасці ставіць пячатку.</p>
<p> </p>
<p><i>1961</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>