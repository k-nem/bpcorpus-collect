<div class="container">
<div class="book-utils">
<div id="qrcode"></div>
<a href="/Michail_Lermantau/Paet_kul.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD FilenameSuffix: kul -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Паэт -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Паэт</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Кінжал мой зіхаціць аздобай залатой;</p>
<p>      Клінок надзейны, без заганы;</p>
<p>Захоўвае булат гарт таямнічы свой —</p>
<p>      Усходам ратным дараваны.</p>
<p> </p>
<p>Нямала зім і лет ён конніку ў гарах</p>
<p>      Служыў без платы за паслугу;</p>
<p>Правёў ён страшны след не па адных грудзях</p>
<p>      І не адну прадраў кальчугу.</p>
<p> </p>
<p>Ён забаўкі дзяліў, як паслухмяны раб,</p>
<p>      Крывёй змываў абразы сорам;</p>
<p>Багатая разьба ў той час яму была б</p>
<p>      Ганебным і чужым уборам.</p>
<p> </p>
<p>За Церакам яго казак адважны ўзяў</p>
<p>      На трупе ворага халодным,</p>
<p>І доўга ён пасля адкінуты ляжаў</p>
<p>      У гандляра мяху паходным.</p>
<p> </p>
<p>З героем слаўны шлях прайшоўшы на вайне,</p>
<p>      Ён родныя пакінуў ножны</p>
<p>І цацкай залатой зіхціць на дыване,</p>
<p>      Нікчэмны і бездапаможны!</p>
<p> </p>
<p>Яго з увагаю і клопатам былым</p>
<p>      Рука не лашчыць баявая,</p>
<p>Ніхто не чысціць сталь і надпісы на ім</p>
<p>      У час малітвы не чытае.</p>
<p> </p>
<p>У спешчаны наш век хіба не так, паэт,</p>
<p>      Сваё ты страціў прызначэнне,</p>
<p>Не падначальваеш уладзе лірнай свет,</p>
<p>      Прадаўшы золату натхненне?</p>
<p> </p>
<p>Бывала, мерны гук тваіх магутных слоў</p>
<p>      Вёў ратнікаў на поле бітвы,</p>
<p>Быў неабходны ён, як чара для сяброў,</p>
<p>      Як фіміям дзеля малітвы.</p>
<p> </p>
<p>Твой верш, як божы дух, лунаў над грамадой</p>
<p>      І рэхам дум высакародных</p>
<p>Гучаў, нібы набат, на вежы вечавой</p>
<p>      У дні і свят і бед народных.</p>
<p> </p>
<p>Ды надакучыў нам твой просты, горды сказ,</p>
<p>      Нас вабяць штучнасці падманы,</p>
<p>Як драхлая краса, хлуслівасцю акрас</p>
<p>      Наш свет стары падфарбаваны.</p>
<p> </p>
<p>Ці ты прачнешся зноў, абсмеяны прарок?</p>
<p>      Альбо, пакліканы да бою,</p>
<p>Ты з ножан залатых не вырвеш свой клінок,</p>
<p>      Да рэшты з’едзены іржою?..</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>