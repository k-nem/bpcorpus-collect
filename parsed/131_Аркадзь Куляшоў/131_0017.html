<div class="container">
<div class="book-utils">
<div id="qrcode"></div>
<a href="/Arkadz_Kulasou/Dom.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 11.11.1946 -->
<!-- HEADER_FIELD FirstPublicationYear: 1946 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дом -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Дом</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Некалі дом красаваўся</p>
<p>На месцы на гэтым.</p>
<p>Пасля бамбёжак стаяць ён застаўся</p>
<p>Шкілетам.</p>
<p>Міма яго прамчаліся з громам</p>
<p>Падзеі.</p>
<p>Зноўку назвацца ён домам</p>
<p>Не траціць надзеі.</p>
<p>Колькі ягоных сяброў</p>
<p>Уздымаецца ў славе,</p>
<p>Дойдзе чарга да ягоных муроў</p>
<p>Неўзабаве.</p>
<p>Плотам драўляным яго на світанні</p>
<p>Абнеслі,</p>
<p>На рыштаванні</p>
<p>Пачуліся першыя песні.</p>
<p>Хай яшчэ вокны ягоныя</p>
<p>Небам зашклёны,</p>
<p>А ўжо здаецца,</p>
<p>Што выгляд змяніўся ягоны.</p>
<p>Гэткім зрабіўся ён, што нават хмарка</p>
<p>І тая</p>
<p>Стала над домам</p>
<p>І далей плысці не жадае.</p>
<p>Стала над ім нерухома,</p>
<p>А людзям здаецца,</p>
<p>Што гэта з коміна, з дома</p>
<p>Дым першы віецца.</p>
<p> </p>
<p><i>1946</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>