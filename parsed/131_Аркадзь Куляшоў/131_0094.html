<div class="container">
<div class="book-utils">
<div id="qrcode"></div>
<a href="/Alaksandar_Puskin/19_kastrycnika.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1825 -->
<!-- HEADER_FIELD SectionAuthor: Вершы -->
<!-- HEADER_FIELD Title: 19 кастрычніка -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>19 кастрычніка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Скідае лес барвовы свой убор,</p>
<p>Заслаў мароз дыван бялюткі ў полі,</p>
<p>Дзень выгляне, як быццам мімаволі,</p>
<p>І знікне зноў за край вакольных гор.</p>
<p>Свяці, агонь, на камінку пустэльным;</p>
<p>А ты, віно, пад восені выццё,</p>
<p>У грудзі мне пралі з настроем хмельным</p>
<p>Хвіліннае мук горкіх забыццё.</p>
<p> </p>
<p>Самотны я: са мной няма сяброў,</p>
<p>З кім горкае запіў бы развітанне,</p>
<p>Каму б сказаў ад сэрца пажаданне</p>
<p>Вясёлага жыцця на шмат гадоў.</p>
<p>Я п'ю адзін: дарма маё ўяўленне</p>
<p>Збірае навакол сяброў маіх;</p>
<p>Знаёмага не чутна набліжэння,</p>
<p>Не чутна сэрцу крокаў дарагіх.</p>
<p> </p>
<p>Я п'ю адзін, на беразе ж Нявы</p>
<p>Сябры сягоння без мяне святкуюць...</p>
<p>Але ці многія там з вас балююць?</p>
<p>Каго не дачакаліся там вы?</p>
<p>Хто здрадзіў нашай шматгадовай звычцы?</p>
<p>Каго яшчэ чакаеце дарма?</p>
<p>Чый голас змоўк на брацкай пераклічцы?</p>
<p>Хто не прыйшоў?  Каго між вас няма?</p>
<p> </p>
<p>Нама між вас сягоння спевака</p>
<p>З агнём душы, з гітарай красамоўнай:</p>
<p>Пад міртамі Італіі чароўнай</p>
<p>Ён ціха спіць, і брацкая рука</p>
<p>Не вывела на камені магілы</p>
<p>На рускай мове колькі родных слоў,</p>
<p>Каб некалі прывет сабе знябылы</p>
<p>Сын поўначы, там ходзячы, знайшоў.</p>
<p> </p>
<p>Ці ты сядзіш сарод сяброў сваіх,</p>
<p>Каханак даляў і нябёс няродных?</p>
<p>Ці зноў плывеш да тропікау спякотных,</p>
<p>Ці да паўночных мораў ледзяных?</p>
<p>Шчаслівы шлях!.. З ліцэйскаґа парога</p>
<p>На карабель ты жартам узышоў,</p>
<p>І з тых часін між хваль твая дарога,</p>
<p>О сын любімы ўспененых валоў!</p>
<p> </p>
<p>З ліцэя захапіў з сабою ўдаль</p>
<p>Ты весялосць і леты маладыя:</p>
<p>Ліцэйскі шум і забаўкі былыя</p>
<p>Ты ў марах меў сярод бурлівых хваль.</p>
<p>Ты прасціраў да нас з-за мора рукі,</p>
<p>Ты нас адных у юным сэрцы нёс</p>
<p>І паўтараў: на доўгі час разлукі,</p>
<p>Нас асудзіў, відаць, таемны лёс!</p>
<p> </p>
<p>Сябры мае, цудоўны наш саюз!</p>
<p>Нібы душа, ён непадзельны, вечны,</p>
<p>Ён непарушны, вольны і сардэчны,</p>
<p>Ён рос пад засенню сяброўскіх муз.</p>
<p>Куды б нас ні закінула судзьбіна</p>
<p>І шчасце нас куды б ні павяло,</p>
<p>Мы тыя ўсе: нам цэлы свет чужына;</p>
<p>Нам бацькаўшчынай Царскае Сяло.</p>
<p> </p>
<p>Выгнаннікам я на зямпі слыву,</p>
<p>Па свеце гнаны доляю суровай,</p>
<p>З сардэчнай шчырасцю да дружбы новай</p>
<p>У стоме нахіліў я галаву…</p>
<p>З тужліваю, з мяцежнаю мальбою,</p>
<p>З даверлівай надзеяй год былых</p>
<p>Сябрам другім аддаўся я душою;</p>
<p>Ды горкім быў прывет нябрацкі іх.</p>
<p> </p>
<p>І тут цяпер у глушыні пустой,</p>
<p>Дзе выюць толькі сцюжы і завеі,</p>
<p>Мае збыліся мары і надзеі:</p>
<p>Я вас траіх, сяброў душы маёй,</p>
<p>Тут абдымаў. О Пушчын, браце родны,</p>
<p>Наведаў першы ты апальны дом;</p>
<p>Ты ажывіў выгнання дзень маркотпы,</p>
<p>Зрабіў яго ліцэя светлым днём.</p>
<p> </p>
<p>Зазнаў ты рана шчасце, Гарчакоў,</p>
<p>Хвала табе! - фартуны бляск халодны</p>
<p>Не змог змяніць твой горды дух свабодны:</p>
<p>Той самы ты для чэсці я сяброў.</p>
<p>Нам рана разысціся давялося:</p>
<p>Я шлях абраў адзін, шлях іншы - ты,</p>
<p>Ды, стрэўшыся на палявой дарозе,</p>
<p>З табой мы абняліся. як браты.</p>
<p> </p>
<p>Калі зазнаў я горкія часы, -</p>
<p>Для ўсіх чужы, выгнання не пазбыўшы,</p>
<p>Цябе чакаў я, галаву схіліўшы,</p>
<p>Пясняр дзяўчат пермескіх, іх красы</p>
<p>І ты прыйшоў, натхнёны сын ляноты,</p>
<p>О Дэльвіг мой: твой голас абудзіў</p>
<p>Агонь душы, што спала ў дні маркоты.</p>
<p>І я бадзёра долю блаславіў.</p>
<p> </p>
<p>Дух песень мы адчулі з год малых,</p>
<p>Мы хваляванне светлае зазналі;</p>
<p>Да нас дзве музы змалку прыляталі,</p>
<p>І шчаснымі бьлі мы з ласкі іх.</p>
<p>Ды ўжо любіў я воплескі людскія,</p>
<p>Ты, горды, пеў для муз і для душы;</p>
<p>Я дар губіў, як леты маладыя,</p>
<p>Ты геній свой выхоўваў у цішы.</p>
<p> </p>
<p>Служэнне муз не любіць мітусні;</p>
<p>Спакоем дыхаюць мастацтва чары:</p>
<p>Але шумлівыя нас клічуць мары,</p>
<p>І спакушаюць нас юнацтва дні…</p>
<p>Апамятаемся, - ды позна! самі</p>
<p>Здзіўляемся., як хутка ўсё прайшло.</p>
<p>Скажы, Вільгельм, а ці не так і з намі,</p>
<p>А ці не тое ж самае было?</p>
<p> </p>
<p>Пара! пара! не варты гэты свет</p>
<p>Пакут душы; пакінем спакушацца!</p>
<p>А ці не час ад мітусні схавацца!</p>
<p>Прыходзь, мой брат, мой дарагі паэт, -</p>
<p>Чакаю я; з табой у добрым часе</p>
<p>Пагутарым пра дні былыя зноў,</p>
<p>Пра бурныя падзеі на Каўказе,</p>
<p>Пра Шылера, пра славу, пра любоў.</p>
<p> </p>
<p>Пара і мне… прыйшла чарга мая!</p>
<p>Ёсць прадчуванне добрае ў паэта;</p>
<p>Сябры мае, вы не забудзьце гэта:</p>
<p>Год праміне, і з вамі буду я!</p>
<p>Убачу я здзяйсненне мар апальных;</p>
<p>Год праміне, ізноў нас злучьщь лёс!</p>
<p>О колькі слёз і воклічаў вітальных</p>
<p>І колькі чаш, узнятых да нябёс!</p>
<p> </p>
<p>І першую паўней, сябры, паўней.</p>
<p>І піце ў гонар нашага саюза!</p>
<p>Благаславі, усцешаная Муза,</p>
<p>Благаславі: няхай жыве ліцэй!</p>
<p>Удзячна паднясём да вуснаў чашу</p>
<p>Яшчэ мы за настаўнікау сваіх,</p>
<p>За тых, што зберагалі юнасць нашу,</p>
<p>За ўсіх, за ўсіх, за мёртвых і жывых.</p>
<p> </p>
<p>Паўней! ад сэрца шчырага свайго.</p>
<p>Зноў да канца, да кроплі выпівайце!</p>
<p>Ды за каго? о другі, адгадайце...</p>
<p>Ура, наш цар! так! вып'ем за яго.</p>
<p>Ён чалавек! пачуццяў раб адданы.</p>
<p>Настроі, чуткі для яго закон;</p>
<p>Забудзем мы, што ім сурова гнаны,</p>
<p>Ён браў Парыж, ліцэй засноўваў ён.</p>
<p> </p>
<p>Балюйце ж, покуль лёс яднае нас!</p>
<p>Шкада, наш круг сяброўскіх ўсё радзее;</p>
<p>Хто ўжо ў труне, хто ў далях сірацее,</p>
<p>Лёс сочыць, вянем мы; мінае час;</p>
<p>З нас кожны непрыкметна халадзее</p>
<p>І да астатніх блізіцца гадзін…</p>
<p>Хто ж з нас, сябры, дзень нашага ліцэя</p>
<p>Пад старасць будзе святкаваць адзін?</p>
<p> </p>
<p>Няшчасны брат! між пакаленняў новых</p>
<p>Дакучны госць, ён на зямлі чужой</p>
<p>Успомніць нас і дні сустрэч вясновых,</p>
<p>Закрыўшы твар дрыжачаю рукой...</p>
<p>Дык хай той дзень, хаця б і ў час маркотны,</p>
<p>Ён правядзе, пазбыўшыся нягод,</p>
<p>Як я сягоння, вязень ваш самотны,</p>
<p>Яго правёў без гора і турбот.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>