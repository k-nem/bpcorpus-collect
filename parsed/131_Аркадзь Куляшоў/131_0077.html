<div class="container">
<div class="book-utils">
<div id="qrcode"></div>
<a href="/Michail_Lermantau/Dziciaci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Дзіцяці -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Дзіцяці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Ахоплены былым юнацкім хваляваннем,</p>
<p>З патайнай радасцю, патайным трапятаннем,</p>
<p>Чароўнае дзіця, я позірк твой лаўлю...</p>
<p>Калі б ты ведала, як я цябе люблю!</p>
<p>Як любы мне твае і ўсмешкі маладыя,</p>
<p>І вочы жвавыя, і кучары льняныя,</p>
<p>І звонкі галасок... Ці праўда? кажуць, ты</p>
<p>Падобна да яе... Бяда! ляцяць гады:</p>
<p>Пакуты на яе пячаць сваю паклалі;</p>
<p>Ды мары светлыя той вобраз захавалі</p>
<p>У памяці маёй; плынь часу не кране</p>
<p>Ягоных рыс. — А ты, ці любіш ты мяне?</p>
<p>А можа да пяшчот маіх ты неахвочы?</p>
<p>А ці не часта я твае цалую вочы?</p>
<p>А можа я апёк шчаку тваю слязой? —</p>
<p>Ды з маці гаварыць пра гэты клопат мой</p>
<p>Не след… Дзеля чаго?.. Узрушыш ты, няйначай,</p>
<p>Яе спакой сваёй размоваю дзіцячай.</p>
<p> </p>
<p>А мне ты праўду ўсю скажы. Калі з табой,</p>
<p>Укленчыўшы, яна вячэрняю парой</p>
<p>Перад маўклівымі стаяла абразамі,</p>
<p>І словы дзіўныя шапталі вусны самі,</p>
<p>І ўсе знаёмыя імёны ўслед за ёй</p>
<p>Ты ціха паўтараў — скажы, у момант той</p>
<p>Нікога больш яна між іх не ўспамінала?</p>
<p>Бляднеючы, яна, магчыма, вымаўляла</p>
<p>Яшчэ адно імя... Яго сягоння ты</p>
<p>Не згадвай. — Што імя? не больш, як гук пусты!</p>
<p>Нічога хай табе не скажа гэта слова...</p>
<p>Але калі яго, як-небудзь, выпадкова,</p>
<p>Пазнаеш ты, дзіця, — свайго маленства дні</p>
<p>Ты ўспомні і імя таго не пракляні!</p>
<p> </p>
<p>1840</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>