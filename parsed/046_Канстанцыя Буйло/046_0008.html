<div class="container">
<div class="book-utils">
<div id="qrcode"></div>
<a href="/Kanstancyja_Bujlo/Zasumieli_sosny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Канстанцыя Буйло -->
<!-- HEADER_FIELD CreationYear: 1968 -->
<!-- HEADER_FIELD FirstPublicationYear: 1968 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зашумелі сосны... -->
<h2><a href="http://knihi.com/Kanstancyja_Bujlo/">Канстанцыя Буйло</a></h2>
<h2>Зашумелі сосны...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Зашумелі сосны! Дзіва! Дзіва!</p>
<p>Быццам бы наяве, а не ў сне,</p>
<p>Маладосць з усмешкаю шчаслівай</p>
<p>Падышла нячутна да мяне.</p>
<p> </p>
<p>Я была такой звонкагалосай,</p>
<p>Тоненькай і лёгкай, як яна.</p>
<p>І такія ж ільняныя косы</p>
<p>Залаціла сонейкам вясна...</p>
<p> </p>
<p>Выйшла я ў жыццё па траскай гаці -</p>
<p>Бездань калыхалася пад ёй...</p>
<p>- Мужнай будзь, - вучыла мяне маці.</p>
<p>- Чэснай будзь, - даводзіў бацька мой.</p>
<p> </p>
<p>Я з дарогі не хацела збочыць,</p>
<p>Хоць яна нялёгкаю была.</p>
<p>Смерць не раз мне пазірала ў вочы,</p>
<p>Толькі я вачэй не адвяла.</p>
<p> </p>
<p>Сэрцам не схлусіла я ні разу,</p>
<p>Хоць спакуса сцерагла мяне.</p>
<p>Верная бацькоўскаму наказу,</p>
<p>Я служыла роднай старане.</p>
<p> </p>
<p>Мужна перанеслі мы напасці,</p>
<p>І хоць кожны з нас - нядоўгі госць,</p>
<p>Аддаём мы людзям толькі шчасце -</p>
<p>Хай яго шануе маладосць.</p>
<p> </p>
<p><i>1962</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>