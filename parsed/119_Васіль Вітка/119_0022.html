<div class="container">
<div class="book-utils">
<div id="qrcode"></div>
<a href="/Uladzimir_Majakouski/Kim_byc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Маякоўскі -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Кім быць? -->
<!-- HEADER_FIELD Translation: Васіль Вітка -->
<h2><a href="http://knihi.com/Uladzimir_Majakouski/">Уладзімір Маякоўскі</a></h2>
<h2>Кім быць?</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>У мяне растуць гады,</p>
<p>будзе і сямнаццаць.</p>
<p>Працаваць пайсці куды,</p>
<p>чым займацца?</p>
<p> </p>
<p>Скрозь патрэбныя майстры -</p>
<p>цесляры і сталяры.</p>
<p>Я сякеру у руку,</p>
<p>у другую - гэбля:</p>
<p>вось вам мост</p>
<p>цераз раку,</p>
<p>вось вам мэбля.</p>
<p> </p>
<p>Загадзя яно відно,</p>
<p>калі цяміш трошкі.</p>
<p>Выбірай бервяно</p>
<p>і пілуй на дошкі.</p>
<p> </p>
<p>На ўвесь голас загула</p>
<p>вясёлая піла.</p>
<p>На зямлю з-пад пілкі</p>
<p>сыплюцца апілкі.</p>
<p>Я шархабель вазьму,</p>
<p>дошку агаблюю.</p>
<p>Калі трэба каму -</p>
<p>мігам зраблю я.</p>
<p> </p>
<p>Час на працы марна</p>
<p>траціць не хачу.</p>
<p>На станку такарным</p>
<p>ножку абтачу.</p>
<p> </p>
<p>За адну хвілінку</p>
<p>змайструю скрынку.</p>
<p>Шафу,</p>
<p>крэслы,</p>
<p>стролікі -</p>
<p>глядзі, гатовых столькі!</p>
<p> </p>
<p>Добра сталяру,</p>
<p>лепей - інжынеру.</p>
<p>Калі я гавару,</p>
<p>значыць цвёрда веру.</p>
<p> </p>
<p>Я адразу вам чарчу</p>
<p>дом такі, які хачу.</p>
<p>Гляньце, на паперы</p>
<p>гатовы ўжо будынак -</p>
<p>гатовы вокны, дзверы</p>
<p>і нават комін з дымам!</p>
<p> </p>
<p>Вось зялёная алея,</p>
<p>вось галоўны фасад.</p>
<p>Хто ні гляне - зразумее,</p>
<p>дзе фантан, а дзе сад.</p>
<p> </p>
<p>План гатоў, была б ахвота -</p>
<p>знойдзецца для ўсіх работа.</p>
<p>З раніцы і да змяркання</p>
<p>гул стаіць на рыштаванні.</p>
<p> </p>
<p>Лёгка з работкай</p>
<p>спраўляецца лябёдка,</p>
<p>цэглу старанна</p>
<p>падносяць краны.</p>
<p> </p>
<p>Толькі знай - укладай,</p>
<p>спрытна кельмаю раўняй.</p>
<p>Вось вам і гатовы</p>
<p>дом шматпавярховы.</p>
<p>Сцелем па даху</p>
<p>звонкую бляху.</p>
<p> </p>
<p>Паглядзіце, як жывём,</p>
<p>як нам сонца свеціць.</p>
<p>Вось які наш новы дом -</p>
<p>самы лепшы ў свеце!</p>
<p> </p>
<p>Дабрыня інжынеру,</p>
<p>яшчэ лепей - урачу.</p>
<p>Хіба хто мне не паверыць,</p>
<p>што дзяцей лячыць хачу?</p>
<p>Прыеду да Пеці,</p>
<p>Прыеду да Боры.</p>
<p> </p>
<p>- Добры дзень, дзеці,</p>
<p>хто ў вас хворы?</p>
<p> </p>
<p>Адкрывайце раток!</p>
<p>Ці баліць жываток?</p>
<p>Не пакрыўджуся - прывык:</p>
<p>пакажыце мне язык!</p>
<p> </p>
<p>Пастаўце градуснік</p>
<p>сабе пад пашкі, дзеткі...</p>
<p> </p>
<p>Глытаюць дзеці радасна</p>
<p>усе мае таблеткі,</p>
<p>лыжачкаю п'юць мікстуру,</p>
<p>мераюць тэмпературу.</p>
<p> </p>
<p>-Чай з малінай вам папіць бы,</p>
<p>паляжаць гадзіны дзве,</p>
<p>і тады ў вас да жаніцьбы</p>
<p>ўсё як бачыш зажыве!..</p>
<p> </p>
<p>Дабрыня ўрачу,</p>
<p>лепей - рабочым.</p>
<p>Я ў рабочыя хачу,</p>
<p>і дружок мой хоча.</p>
<p> </p>
<p>Чуеце, яшчэ здалёк</p>
<p>кліча на завод гудок?</p>
<p>Не марудзь, дружа,</p>
<p>выходзь адразу.</p>
<p>Што адзін не здужае -</p>
<p>здужаем разам.</p>
<p> </p>
<p>Адважна рэжам,</p>
<p>кроім жалеза,</p>
<p>волава плавім,</p>
<p>машынамі правім.</p>
<p> </p>
<p>Іскры</p>
<p>з-пад молата</p>
<p>пырскаюць золатам.</p>
<p> </p>
<p>Рэйкі пад ножнамі</p>
<p>травою гнуцца -</p>
<p>ёсць тут кожнаму</p>
<p>дзе разгарнуцца.</p>
<p> </p>
<p>Бяру абрубак,</p>
<p>рублю гайку,</p>
<p>а ты шрубу</p>
<p>хутчэй давай-тка.</p>
<p> </p>
<p>Умее</p>
<p>канвеер -</p>
<p>кіруе слаўна.</p>
<p>Упраўна</p>
<p>і вёртка</p>
<p>працуе зборка.</p>
<p> </p>
<p>Восі,</p>
<p>улазьце</p>
<p>ў калёсы</p>
<p>высозныя -</p>
<p>змацуем часці</p>
<p>паравозныя.</p>
<p> </p>
<p>Там - дым,</p>
<p>тут - гром,</p>
<p>сюды, сюды,</p>
<p>магутны дом!</p>
<p> </p>
<p>І выкаціўся</p>
<p>паравоз</p>
<p>і нас,</p>
<p>і вас</p>
<p>панёс,</p>
<p>павёз.</p>
<p> </p>
<p>На заводзе любата,</p>
<p>лепей - у трамваі.</p>
<p>За кандуктара стаць</p>
<p>я жаданне маю.</p>
<p> </p>
<p>Сумку на плячо</p>
<p>надзень</p>
<p>і катайся</p>
<p>цэлы дзень!</p>
<p> </p>
<p>- Дарослыя і дзеці,</p>
<p>бярыце білецікі.</p>
<p>Пакуль не позна -</p>
<p>выбірайце розныя:</p>
<p>сінія,</p>
<p>зялёныя,</p>
<p>блакітныя,</p>
<p>чырвоныя.</p>
<p> </p>
<p>Па рэйках качу</p>
<p>да самага лесу,</p>
<p>далей не хачу,</p>
<p>тутака злезу.</p>
<p> </p>
<p>Кандуктару дабрыня,</p>
<p>лепей - шафёру.</p>
<p>Я не страчу марна дня</p>
<p>са сваім маторам.</p>
<p> </p>
<p>Шуршыць</p>
<p>машына</p>
<p>па шашы -</p>
<p>калі ласка, малышы!</p>
<p> </p>
<p>Каму ў цырк,</p>
<p>каму ў кіно -</p>
<p>ўсе сядайце заадно!</p>
<p>Паддам газу -</p>
<p>завязу адразу.</p>
<p> </p>
<p>У нас парадак строгі -</p>
<p>даём гудок:</p>
<p>"Сыдзі з дарогі</p>
<p>набок, браток!"</p>
<p> </p>
<p>Быць шафёрам любата,</p>
<p>яшчэ лепш - пілотам.</p>
<p>Я хачу пілотам стаць,</p>
<p>правіць самалётам.</p>
<p> </p>
<p>Наліваю ў бак бензін,</p>
<p>заводжу прапелер.</p>
<p>Самалёт, вязі -</p>
<p>пасажыры селі.</p>
<p> </p>
<p>Падымі ты нас, матор,</p>
<p>аж да самых дальніх зор!</p>
<p> </p>
<p>Прабіваю</p>
<p>хмару з градам,</p>
<p>прыбываю</p>
<p>па раскладу.</p>
<p> </p>
<p>Палёт завершан,</p>
<p>спускаю лесвіцу.</p>
<p>Прыпынак першы -</p>
<p>Сыходжу на Месяцы!</p>
<p> </p>
<p>Любата пілоту,</p>
<p>лепей - мараку.</p>
<p>З вялікай ахвотай</p>
<p>пайду я на раку,</p>
<p>а потым і на мора,</p>
<p>і на акіян.</p>
<p>Абдумаў яшчэ ўчора</p>
<p>я свой дакладны план.</p>
<p> </p>
<p>У мяне ўжо ёсць цяльняшка,</p>
<p>шапка ёсць без казырка.</p>
<p>Ведаю, што будзе цяжка,</p>
<p>ды не стоміцца рука.</p>
<p> </p>
<p>На рэях і па мачце</p>
<p>карабкаюся кошкай.</p>
<p>Дарэмна, хвалі, скачаце</p>
<p>злоснаю дарожкай.</p>
<p> </p>
<p>Не здамся вам на волю</p>
<p>і вашых крыўд не змоўчу,</p>
<p>вазьму Паўднёвы полюс,</p>
<p>Паўночны - гэта точна.</p>
<p> </p>
<p>Бачыш, працы -</p>
<p>колькі хочаш!</p>
<p>Хіба адзін зраблю я?</p>
<p>Разбягаюцца аж вочы -</p>
<p>выбірай</p>
<p>сабе</p>
<p>любую!</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Vasil_Vitka/">Васіль Вітка</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>