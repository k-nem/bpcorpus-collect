<div class="container">
<div class="book-utils">
<div id="qrcode"></div>
<a href="/Vasil_Vitka/Buslinaje_leta.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1957 -->
<!-- HEADER_FIELD FirstPublicationYear: 1957 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Буслінае лета -->
<h2><a href="http://knihi.com/Vasil_Vitka/">Васіль Вітка</a></h2>
<h2>Буслінае лета</h2>
<div style="height: 3rem"></div>
<!-- TOC_BEGIN -->
<a href="#chapter1">ЯК Я ПАЧАЎ СКЛАДАЦЬ КАЗКУ</a><br/>
<a href="#chapter2">ХТО ВЫДАЎ САКРЭТ</a><br/>
<a href="#chapter3">ПОШУКІ КАЗКІ</a><br/>
<a href="#chapter4">ПЕРАПЁЛКА</a><br/>
<a href="#chapter5">КНІГАЎКА</a><br/>
<a href="#chapter6">САРОКА</a><br/>
<a href="#chapter7">СІНІЦА</a><br/>
<a href="#chapter8">ЗЯЗЮЛЯ</a><br/>
<a href="#chapter9">САЛАВЕЙ</a><br/>
<a href="#chapter10">ПРЫХОД ДАДОМУ</a><br/>
<a href="#chapter11">БУСЕЛ ЗАПРАШАЕ МЯНЕ Ў ГОСЦІ</a><br/>
<a href="#chapter12">НА БУСЛЯНЦЫ</a><br/>
<a href="#chapter13">БУСЛІХА СПЯВАЕ КАЛЫХАНКУ</a><br/>
<a href="#chapter14">АПАВЯДАННЕ СТАРОГА БУСЛА</a><br/>
<a href="#chapter15">ЭКЗАМЕНЫ Ў БУСЛІНАЙ ШКОЛЕ</a><br/>
<a href="#chapter16">ЯК БУСЕЛ ЛОВІЦЬ РЫБУ</a><br/>
<a href="#chapter17">ЯК БУСЕЛ МЯНЕ АД БЯДЫ ЎРАТАВАЎ</a><br/>
<a href="#chapter18">ЯК ДЗЯЦЕЛ ЛЯЧЫЎ БУСЛАВУ ДАЧКУ</a><br/>
<a href="#chapter19">КАЗКА ЗНОЙДЗЕНА!</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Гэта будзе доўгая казка.</p>
<p>А пакуль што на некалькі слоў</p>
<p>Адкажыце вы мне, калі ласка,</p>
<p>Хто з вас бачыў белых буслоў,</p>
<p>Іх старую дамоўку на вязе,</p>
<p>На драўляным шырокім коле,</p>
<p>Можа, з вас хто туды нават лазіў,</p>
<p>Аглядаў з вышыні наваколле,</p>
<p>Пазнаёміўся з буслам, бусліхай?</p>
<p>Калі не, ну дык слухайце, ціха.</p>
</div>
<div class="CLEAR"></div>
<p> </p>
<div class="POETRY">
<p> </p>
<h3><a id="chapter1"></a>ЯК Я ПАЧАЎ СКЛАДАЦЬ КАЗКУ</h3>
<p> </p>
<p>Ціха так,</p>
<p>Хоць сей ты мак.</p>
<p>Я сяджу ў градзе гароху.</p>
<p>Рву сабе стручкі патроху,</p>
<p>А паблізу, на аселіцы,</p>
<p>Нехта цвеліцца і цвеліцца:</p>
<p>То ляскоча безупынна,</p>
<p>То сакоча</p>
<p>Гэтак шпарка,</p>
<p>Як матор якой машыны</p>
<p>Ці калгасная жняярка,</p>
<p>Раз-паразу: чах-чах-чах.</p>
<p>Што такое?</p>
<p>Проста страх.</p>
<p> </p>
<p>Толькі глянуў я на вяз,</p>
<p>Што за вуліцай у нас, -</p>
<p>Зразумеў, адкуль той клёкат:</p>
<p>У гняздзе навідавоку</p>
<p>Стары бусел суча ніткі,</p>
<p>Будзе шыць ён дзецям світкі.</p>
<p> </p>
<p>Выткала бусліха кросны,</p>
<p>Разаслала ранкам росным</p>
<p>Доўгія свае палотны</p>
<p>Па лугах усіх балотных...</p>
<p>Я на дрэва ўзлезці б рад</p>
<p>Адным махам без аддыху,</p>
<p>Паглядзець на буслянят,</p>
<p>Пазнаёміцца з бусліхай</p>
<p>І праверыць, як ідзе</p>
<p>Лад-парадак у гняздзе.</p>
<p> </p>
<p>Сёлета ў чацвёрты клас</p>
<p>Пераведзены я ў школе,</p>
<p>На ўсё лета маю час</p>
<p>Пагуляць у лузе, ў полі.</p>
<p>Маю ў сшытку я заданне -</p>
<p>Даць прыроды апісанне.</p>
<p> </p>
<p>Сцеражыся, горды бусел,</p>
<p>Да цябе я дабяруся.</p>
<p>Пагляджу, як сучаш ніткі,</p>
<p>Як ты шыеш дзецям світкі,</p>
<p>Стану на тваё я кола</p>
<p>І пабачу ўсё наўкола:</p>
<p>Свет птушыны, свет раслінны</p>
<p>І наогул - белы свет,</p>
<p>Выведаць я ўсё павінны,</p>
<p>Апісаць усё як след.</p>
<p> </p>
<p>Вось пайду і ўміг, ураз</p>
<p>Ўзлезу на высокі вяз.</p>
<p>Вы мо скажаце - не ўмею</p>
<p>Я дабрацца да вяршыні?</p>
<p>Ўмець умею, толькі млею,</p>
<p>Калі гляну ўніз з галіны.</p>
<p>Падрасту, а там пабачу,</p>
<p>Можа, будзе яшчэ ўдача.</p>
<p>А пакуль, як пугай ляснуць</p>
<p>Мне па лужы, па траве, -</p>
<p>Пра буслоў складу я казку,</p>
<p>Ёсць і думка ў галаве.</p>
<p> </p>
<p>Пра буслоў, дык пра буслоў,</p>
<p>Толькі дзе набрацца слоў?</p>
<p>Сеў ля самага я вяза</p>
<p>І пачаў тых слоў шукаць.</p>
<p>І адразу сказ за сказам</p>
<p>Спрэс спісаў старонак пяць.</p>
<p> </p>
<p>Што з таго, што я не ўзлез</p>
<p>На бусліны вяз той,</p>
<p>Мне ў адказ гудзе ўвесь лес,</p>
<p>Калі пугай лясну.</p>
<p>І сціхаюць у гняздзе</p>
<p>Галасы бусловыя,</p>
<p>Толькі водгулле ідзе -</p>
<p>Высякаю словы я,</p>
<p>Словы адмысловыя.</p>
<p>Сам вачам сваім не веру,</p>
<p>Ўсё так складна на паперы:</p>
<p>Побыт бусла да драбніц</p>
<p>Апісаў шырока,</p>
<p>Як ён спіць і што ён сніць,</p>
<p>Як ён з выраю ляціць -</p>
<p>Нізка ці высока,</p>
<p>Як ён суча тыя ніткі,</p>
<p>Як ён шые дзецям світкі,</p>
<p>Як ён там абедае,</p>
<p>Варыць як вячэру -</p>
<p>Ўсё як быццам ведаю,</p>
<p>Хоць наўрад ці веру.</p>
<p> </p>
<p>Нада мною ластаўкі</p>
<p>Пэўна што смяюцца.</p>
<p>І ўсё просяць: - Баста, кінь!</p>
<p>І ля вуха ўюцца.</p>
<p> </p>
<p>Ластаўчыну мову</p>
<p>Я таксама знаю</p>
<p>І ад слова ў слова</p>
<p>Так перакладаю:</p>
<p>«Шатавіла-матавіла</p>
<p>Па-нямецку гаварыла,</p>
<p>Пела па-турэцку,</p>
<p>Плакала па-грэцку.</p>
<p>З носіка - шыльца,</p>
<p>З хвосціка - вільца,</p>
<p>Спадыспаду - палатно,</p>
<p>На апашках шоўк, шоўк.</p>
<p>Зазірнула я ў гумно,</p>
<p>Дзюбачкай шчоўк-шчоўк.</p>
<p>Як у вырай адлятала,</p>
<p>Шмат дабра вам пакідала,</p>
<p>Не ўзяла ні жменькі.</p>
<p>Прыляцела, паглядзела -</p>
<p>Няма нічагенькі:</p>
<p>Усё чыста пералушчылі,</p>
<p>Перацёрлі, ператрушчылі.</p>
<p>Што нажалі, накасілі -</p>
<p>Без мяне памалацілі.</p>
<p>Ці-лі, ці-лі,</p>
<p>Ці-лі...»</p>
<p> </p>
<p>Прыцемак спусціўся</p>
<p>На траву, на краскі,</p>
<p>Так я захапіўся</p>
<p>Сваёй байкай-казкай.</p>
<p> </p>
<p>Чараду прыгналі з пашы,</p>
<p>За вячэру селі нашы,</p>
<p>У паветры стала золка,</p>
<p>Выйшла першая зара,</p>
<p>І крычыць мне перапёлка:</p>
<p>- Спаць пара! Спаць пара!</p>
<p> </p>
<p>Каб у тайне ўсё было,</p>
<p>Што пішу я ў сшытку,</p>
<p>Пакладу яго ў дупло -</p>
<p>Папрабуй знайдзі-тка.</p>
<p> </p>
<p>І вас таксама я прашу,</p>
<p>Сябры, - ні слова, ні гу-гу,</p>
<p>Пакуль што памаўчыце,</p>
<p>Якую казку я пішу,</p>
<p>Я толькі вам сказаць магу</p>
<p>І перапёлцы ў жыце.</p>
<p> </p>
<p>Сакрэт я вам даверу,</p>
<p>Вы толькі дайце слова,</p>
<p>Я прынясу паперы</p>
<p>І новы свой аловак</p>
<p>І заўтра зноў уранку</p>
<p>Прадоўжу пра буслянку,</p>
<p>А то і маці мне з двара</p>
<p>Гукае ўжо, што спаць пара.</p>
<p> </p>
<h3><a id="chapter2"></a>ХТО ВЫДАЎ САКРЭТ</h3>
<p> </p>
<p>Ледзь я прычакаў світанку,</p>
<p>Каб пад вяз пабегчы зранку,</p>
<p>Праварочаўся ўсю ноч,</p>
<p>Не прыплюшчыў нават воч -</p>
<p>Не давала мне спакою</p>
<p>Ўсё гняздо буслова тое,</p>
<p>Што далей пісаць мне ў казцы,</p>
<p>У яе наступнай частцы.</p>
<p>Калі ўзяўся, брат, за гуж,</p>
<p>Дык не жалься, што не дуж.</p>
<p> </p>
<p>Калі даў сваё ты слова</p>
<p>Апісаць жыццё буслова,</p>
<p>Дык выконвай абяцанне...</p>
<p> </p>
<p>Я падняўся на світанні</p>
<p>І - бягом на ўскрай сяла,</p>
<p>Потым трохі ўзяў налева,</p>
<p>Да знаёмага вам дрэва,</p>
<p>І адразу ж да дупла.</p>
<p> </p>
<p>Сунуў я руку ў дупло -</p>
<p>І аж мову адняло,</p>
<p>Стаў нямілы белы свет:</p>
<p>Хто... Хто выкраў мой сакрэт?</p>
<p> </p>
<p>Можа, сто разоў адразу</p>
<p>Абабег вакол я вязу,</p>
<p>Кожную агледзеў жылку</p>
<p>Пад карой і на кары,</p>
<p>Кожную абмацаў шчылку</p>
<p>На бусліным тым двары -</p>
<p>Хочаш вер ты ці не вер,</p>
<p>А няма маіх папер.</p>
<p> </p>
<p>Знік пачатак маёй казкі.</p>
<p>А з чые нядобрай ласкі?</p>
<p>Мне сняданне не ў сняданне,</p>
<p>І абед мне не ў абед.</p>
<p>Кіну ўсё - усё дазвання,</p>
<p>Буду дзень шукаць і месяц,</p>
<p>Буду год, а то і дзесяць,</p>
<p>А знайду я казкі след.</p>
<p> </p>
<h3><a id="chapter3"></a>ПОШУКІ КАЗКІ</h3>
<p> </p>
<p>Сцежкі выбраць мне якія,</p>
<p>Пошукі з чаго пачаць?</p>
<p>Месцы знаю я глухія,</p>
<p>Дзе лясы, дзе сенажаць,</p>
<p>Дзе дрыгва і дзе імшары,</p>
<p>Дзе глыбокія выгары.</p>
<p>І туды я нават траплю,</p>
<p>Дзе жыве старая чапля.</p>
<p>Выйду на рачную мель,</p>
<p>Дзе гуляе журавель.</p>
<p>Мне туды якраз з рукі,</p>
<p>Дзе начуюць два ваўкі.</p>
<p>Добра знаю я дарогу</p>
<p>У мядзведжую бярлогу.</p>
<p>Знаю горы я кратовыя,</p>
<p>Знаю норы я лісовыя...</p>
<p>Толькі вось з чаго пачаць?</p>
<p>А мо лепей легчы спаць,</p>
<p>Сіл набрацца, падрасці</p>
<p>І тады ўсё абысці?</p>
<p> </p>
<p>Не, вы лепш і не кажыце,</p>
<p>Што слабы і што малы я</p>
<p>І спужаюся нібыта</p>
<p>Я ваўка, што ўночы вые.</p>
<p>Не ўздыхайце, не тужыце,</p>
<p>Як на сумных тых памінках...</p>
<p>Я дубовага ўзяў кія</p>
<p>І пайшоў сваёй сцяжынкай.</p>
<p>А куды пайшоў?</p>
<p>У жыта.</p>
<p>Хай сабе не блізкі свет,</p>
<p>Хай у ногі колка.</p>
<p>Знаю, хто адкрыў сакрэт,</p>
<p>Знаю -</p>
<p>Перапёлка.</p>
<p> </p>
<h3><a id="chapter4"></a>ПЕРАПЁЛКА</h3>
<p> </p>
<p>Гэта ўчора ўсё яна</p>
<p>Ад цямна і да відна,</p>
<p>На хвілінку б сціхла хоць,</p>
<p>Звала ўсё: «Ідзі палоць!»</p>
<p>А ля самага двара</p>
<p>Ўсё крычала: «Спаць пара!»</p>
<p> </p>
<p>Сама ж не палола,</p>
<p>Ножак не калола,</p>
<p>Усю ноч не спала</p>
<p>І мне не давала.</p>
<p> </p>
<p>Лёгка мне знайсці яе,</p>
<p>Бо гнязда ж яна не ўе</p>
<p>Ні ў дупле і ні ў галлі -</p>
<p>Зробіць ямачку ў зямлі,</p>
<p>Высцеле травою -</p>
<p>Вось і ўсе пакоі.</p>
<p>Да зямлі ўсё туліцца,</p>
<p>Дзюбай жыта чэша,</p>
<p>А лятаць лянуецца,</p>
<p>Болей ходзіць пеша.</p>
<p> </p>
<p>Я ўсё жыта абышоў</p>
<p>І гарахавішча,</p>
<p>Так яе і не знайшоў -</p>
<p>Не відно і не чутно,</p>
<p>Не пяе, не свішча.</p>
<p>Спіць яна цалюткі дзень,</p>
<p>А як ляжа ночы цень,</p>
<p>Выйдзе першая зара,</p>
<p>Закрычыць тады яна:</p>
<p>- Спаць пара! Спаць пара!</p>
<p>А сама не спіць адна</p>
<p>Аж да самага цямна.</p>
<p> </p>
<h3><a id="chapter5"></a>КНІГАЎКА</h3>
<p> </p>
<p>Падаюся ў бок другі,</p>
<p>Праз папар, праз мурагі,</p>
<p>На прырэчныя лугі.</p>
<p>Раптам нізка нада мной,</p>
<p>Па-над самай галавой:</p>
<p>- Чый ты, чый? Кі-гі, кі-гі!</p>
<p> </p>
<p>- Я-то свой, а ты чыя,</p>
<p>Кнігаўка самотная,</p>
<p>Птушка пералётная?</p>
<p>Калі зробіш ласку,</p>
<p>Знойдзеш маю казку -</p>
<p>Буду век удзячны я.</p>
<p> </p>
<p>- Чый ты, чый? Адкуль такі?</p>
<p>Дзе жыву я - не скажу</p>
<p>І гнязда не пакажу...</p>
<p>І вядзе ўсё ад ракі,</p>
<p>Ад высокай асакі</p>
<p>І крылом над вухам: ж-жу!</p>
<p>А ля самае дарогі</p>
<p>Кідаецца мне пад ногі,</p>
<p>Скокам-бокам адпаўзае,</p>
<p>Ну, здаецца, памірае,</p>
<p>Папрабуй жа дагані -</p>
<p>Не дагоніш на кані.</p>
<p>Мне гняздо тваё не трэба,</p>
<p>Ні твае малыя дзеці.</p>
<p>Лётай з ранку і да ранку</p>
<p>Пад высокім добрым небам,</p>
<p>Пацяшай людзей на свеце,</p>
<p>Ашуканка, ашуканка...</p>
<p> </p>
<h3><a id="chapter6"></a>САРОКА</h3>
<p> </p>
<p>Каля лесу недалёка</p>
<p>Скача з куста ў куст сарока,</p>
<p>На мяне ўсё паглядае</p>
<p>І трашчыць як завадная:</p>
<p>- За папер-ку</p>
<p>Дай цукер-ку...</p>
<p>- Што? Дык казку ты украла</p>
<p>І ў гняздзе сваім схавала,</p>
<p>Нарабіла шуму-крыку,</p>
<p>А цяпер табе дай выкуп?</p>
<p>Не, зладзейка-дабрадзейка,</p>
<p>Зараз я зраблю праверку</p>
<p>І такую дам цукерку -</p>
<p>Растрасу тваю сямейку!</p>
<p> </p>
<p>Мне адказвае сарока:</p>
<p>- Да гнязда майго высока.</p>
<p>Праўда, што люблю я красці,</p>
<p>Але ж рэчы дарагія -</p>
<p>Срэбраныя, залатыя,</p>
<p>Лыжкі, гузікі, пярсцёнкі,</p>
<p>Што здалёку ўсім відны,</p>
<p>Густ на іх у мяне тонкі.</p>
<p>А якое з казкі шчасце?</p>
<p>Ёй няма ў мяне цаны...</p>
<p> </p>
<p>Я падумаў: за прызнанне</p>
<p>Памяншаюць пакаранне.</p>
<p>У гняздо я не палез,</p>
<p>А далей падаўся ў лес.</p>
<p> </p>
<h3><a id="chapter7"></a>СІНІЦА</h3>
<p> </p>
<p>- Цвінь-цвень! Пінь-пень!</p>
<p>Добры дзень! Добры дзень!</p>
<p> </p>
<p>Хто гэта мяне вітае -</p>
<p>Ці шчыгол, ці слаўка гэта?</p>
<p> </p>
<p>Не, вось блізка падлятае,</p>
<p>На сасновы сук садзіцца.</p>
<p>Углядаюся ў прыкметы,</p>
<p>Трэба ж так мне памыліцца -</p>
<p>Не пазнаў сваёй сініцы.</p>
<p>У мяне яна ўсю зіму</p>
<p>Зімавала ў цёплай хаце,</p>
<p>І аўса, можа, асміну</p>
<p>Аддала ёй мая маці.</p>
<p>Так яе мы ўсе любілі,</p>
<p>Так кармілі, так паілі.</p>
<p>Быць не можа, каб за ласку</p>
<p>Яна ўкрала маю казку.</p>
<p> </p>
<p>- Цвінь-цвень! Пінь-пень!</p>
<p>Добры дзень! Добры дзень!</p>
<p>- Добры дзень, мая сініца,</p>
<p>Як я мог так памыліцца?</p>
<p> </p>
<h3><a id="chapter8"></a>ЗЯЗЮЛЯ</h3>
<p> </p>
<p>Пэўна, вы вясною чулі,</p>
<p>Як на дрэве, на суку</p>
<p>Кліча на ўвесь лес зязюля:</p>
<p>- Ку-ку! Ку-ку!</p>
<p> </p>
<p>Я ў зязюлі запытаю,</p>
<p>Можа быць, яна што знае,</p>
<p>Куды знік з дупла мой сшытак.</p>
<p>- Родненькая, адкажы ты.</p>
<p>Калі што табе вядома,</p>
<p>Ты адкрый мне тайну тую -</p>
<p>Я ўжо цэлы дзень як з дому,</p>
<p>Пад сабой зямлі не чую,</p>
<p>Я ўжо з голаду канаю,</p>
<p>Ледзьве ногі валаку.</p>
<p>А зязюля мне: - Не знаю.</p>
<p>Ку-ку!</p>
<p> </p>
<p>Крыллямі залапацела</p>
<p>І ў асіннік паляцела.</p>
<p> </p>
<p>Тут я ўспомніў: гэта ж птушка,</p>
<p>Што малых не любіць гушкаць,</p>
<p>Ні спяваць ім калыханкі</p>
<p>І ні ў ладкі з імі пляскаць,</p>
<p>Ні вадзіць на пагулянкі,</p>
<p>Ні расказваць байкі-казкі,</p>
<p>Бо яе малыя дзеці</p>
<p>Раскіданы па ўсім свеце.</p>
<p>Іх чужыя кормяць маткі,</p>
<p>Даглядаюць і гадуюць,</p>
<p>А зязюля і палаткі</p>
<p>Ім на лета не будуе.</p>
<p> </p>
<p>Так яна свой век вякуе -</p>
<p>Ні двара і ні кала,</p>
<p>Век сваё «ку-ку» кукуе -</p>
<p>Рада, што дзяцей збыла.</p>
<p> </p>
<h3><a id="chapter9"></a>САЛАВЕЙ</h3>
<p> </p>
<p>У зацішку вербалозаў ніцых,</p>
<p>Дзе лясная сочыцца крыніца,</p>
<p>Я вады халоднае напіўся,</p>
<p>Стала на душы мне весялей.</p>
<p> </p>
<p>Срэбранаю пацеркай на нітцы</p>
<p>Затрымцеў і песняю разліўся</p>
<p>У альховым кусце салавей.</p>
<p>Дасціпны, увішны,</p>
<p>Слаўны ён спявак -</p>
<p>Светлая манішка,</p>
<p>Поверх - доўгі фрак.</p>
<p> </p>
<p>Пэўна, што заслужаны,</p>
<p>Хоць на выгляд шэры ён,</p>
<p>А голас не застуджаны,</p>
<p>І сам без фанабэрыі.</p>
<p> </p>
<p>Браў свабодна трэлі,</p>
<p>І нізы, і высі ён,</p>
<p>І скроні не макрэлі,</p>
<p>Не цёр хусцінкай лысіны.</p>
<p> </p>
<p>Спяваў і па-французску,</p>
<p>Спяваў другімі мовамі,</p>
<p>А больш - па-беларуску,</p>
<p>Але сваімі словамі:</p>
<p>- Як у лядзе-лядзе</p>
<p>Пастух сала пёк-пёк,</p>
<p>Як прысядзе-сядзе</p>
<p>На пянёк-пянёк-пянёк,</p>
<p>Як пакр-руціць ён ражэньчык, -</p>
<p>Ах, каб цябе, каб...</p>
<p>Сквар-ка: тр-р, кап-кап...</p>
<p>І няма: ўсё з'еў агеньчык...</p>
<p> </p>
<p>- Салавей, мой любы браце,</p>
<p>Я хачу ў цябе спытаці:</p>
<p>Можа, чуў ты, хто між вас тут</p>
<p>Пераказваў маю казку?</p>
<p> </p>
<p>А салоўка мне ў адказ:</p>
<p>- Гэта не цікавіць нас.</p>
<p>Што твая мне казка тая,</p>
<p>Я ж яе не заспяваю.</p>
<p>У мяне свае турботы -</p>
<p>Салаўю патрэбны ноты.</p>
<p> </p>
<h3><a id="chapter10"></a>ПРЫХОД ДАДОМУ</h3>
<p> </p>
<p>Лёг на травы доўгі цень,</p>
<p>Росны і халодны,</p>
<p>Прабадзяўся я ўвесь дзень</p>
<p>Стомлены, галодны.</p>
<p>А не піўшы і не еўшы -</p>
<p>Хто расказваць будзе вершы?</p>
<p>Добра, што мая сініца</p>
<p>Завяла мяне ў суніцы,</p>
<p>А спагадлівая пліска</p>
<p>Паказала шчаўе блізка.</p>
<p>Пражывіў я трохі душу</p>
<p>І ні з чым дадому рушу.</p>
<p> </p>
<p>Адчыняю дзверы ў хаце</p>
<p>І спыняюся ў парозе.</p>
<p>Рукі ў смутку ломіць маці,</p>
<p>У адчаі і трывозе:</p>
<p>- Ой, мой сынку, мой сыночак,</p>
<p>Дзе ж ты знік, мой галубочак?</p>
<p>Выплакала я ўсе слёзы,</p>
<p>Вытаптала я ўсе лозы,</p>
<p>Вытаміла свае ногі,</p>
<p>Выглядзела ўсе дарогі</p>
<p>І ля лесу, і ля лугу,</p>
<p>Ля сасонак і асінак -</p>
<p>Дзе ж блудзіў ты, валацуга,</p>
<p>Што абдзёрся ўвесь і вымак?</p>
<p> </p>
<p>- Не плач, мама, - я даў слова</p>
<p>Апісаць жыццё буслова</p>
<p>І цяпер па абавязку</p>
<p>Пра яго складаю казку,</p>
<p>Толькі вось сакрэт адкрыты -</p>
<p>Нехта ўкраў з дупла мой сшытак.</p>
<p>Выхадзіў я лес і поле,</p>
<p>Апытаў каго дзе мог,</p>
<p>А куды пайсці мне болей,</p>
<p>Я і так ужо знямог,</p>
<p>Абышоў, напэўна, свет -</p>
<p>Не напаў нідзе на след.</p>
<p> </p>
<p>- Сынку, шмат дарог на свеце,</p>
<p>Знойдзеш ты спагаду, ласку.</p>
<p>Хто яшчэ знаў аб сакрэце,</p>
<p>Што пачаў складаць ты казку?</p>
<p>- Хто яшчэ знаў аб сакрэце?</p>
<p>Мама, зналі яшчэ дзеці.</p>
<p> </p>
<p>- Пэўна, дзеці і забралі,</p>
<p>Прачыталі і парвалі.</p>
<p> </p>
<p>Праўду, праўду кажа маці -</p>
<p>Любіце вы кніжкі рваці.</p>
<p>Калі ж казку вы забралі,</p>
<p>Прачыталі, не парвалі,</p>
<p>Дык прашу вас - і не рвіце,</p>
<p>Мне хутчэй яе вярніце.</p>
<p> </p>
<h3><a id="chapter11"></a>БУСЕЛ ЗАПРАШАЕ МЯНЕ Ў ГОСЦІ</h3>
<p> </p>
<p>Зноў прыходжу я пад вяз,</p>
<p>Над пустым стаю дуплом</p>
<p>І якраз у гэты час</p>
<p>Сустракаюся з буслом.</p>
<p> </p>
<p>Ён ступае гэтак важна,</p>
<p>На мяне глядзіць уважна,</p>
<p>Асцярожна падыходзіць</p>
<p>І гаворку так заводзіць:</p>
<p>- Ты чаго такі пануры,</p>
<p>У самотнасці і скрусе,</p>
<p>Як пасля якіх хаўтураў? -</p>
<p>Так пытае ў мяне бусел.</p>
<p>- Ой, таварыш дзядзька бусел,</p>
<p>Другі дзень я ўжо снуюся</p>
<p>І, як рыба аб лёд, б'юся:</p>
<p>У мяне такое гора -</p>
<p>Сшытак мой укралі ўчора.</p>
<p> </p>
<p>Апісаць я быў павінны</p>
<p>Свет птушыны, свет раслінны</p>
<p>І наогул белы свет -</p>
<p>Наскладаць хацеў я казак,</p>
<p>Як падняць - вялікі вязак,</p>
<p>Бо на тое ж я - паэт.</p>
<p> </p>
<p>Усміхнуўся стары бусел:</p>
<p>- Дай я толькі разбяруся.</p>
<p>Напісаць ты казку марыш?</p>
<p>Што ж, пішы, калі паэт,</p>
<p>Але знай, я - не таварыш</p>
<p>І не дзядзька, я ўжо - дзед.</p>
<p> </p>
<p>Я калісьці з тваім дзедам</p>
<p>У далёкай маладосці</p>
<p>Самым блізкім быў суседам</p>
<p>І яго найлепшым госцем.</p>
<p> </p>
<p>На страсе старое хаты</p>
<p>У той час была буслянка,</p>
<p>З тваім дзедам я да ранку</p>
<p>Вёў гаворку, нібы з братам.</p>
<p> </p>
<p>Ён - на прызбе, я - ў гняздзе</p>
<p>Кожнай ночы гаманілі,</p>
<p>Покуль возьмецца на дзень,</p>
<p>Ўсё махоркаю дымілі.</p>
<p> </p>
<p>- Ой, са смеху я зайдуся -</p>
<p>Што ты кажаш, дзеду бусел!</p>
<p>Як жа ты ў сябе пад носам</p>
<p>Трымаў тую папяросу?</p>
<p>Узлаваў на мяне бусел:</p>
<p>- Разбярыся ж ты як след,</p>
<p>Горкі дым глытаць я мусіў,</p>
<p>А курыў, вядома, дзед.</p>
<p>Нельга ж нам, буслам, курыць -</p>
<p>Можна так гняздо спаліць.</p>
<p> </p>
<p>Слухаць бусла то я слухаў,</p>
<p>Але ўсё ж часаў за вухам.</p>
<p>Хоць цікаўны быў без меры,</p>
<p>А ўсяму не мог даць веры:</p>
<p>- А як вы, дзеду, з той кватэры,</p>
<p>Што была на хаце ў нас,</p>
<p>Пераехалі на вяз?</p>
<p> </p>
<p>- Вельмі проста, - сказаў бусел, -</p>
<p>У адзін пазвязваў вузел</p>
<p>Лыжкі, міскі і пасцель я -</p>
<p>Вось і ўсё тут наваселле.</p>
<p>Стала ўміг наўкола гола,</p>
<p>Як мы там і не былі...</p>
<p> </p>
<p>- Ну, а кола? Як жа кола</p>
<p>Вы на дрэва паднялі?</p>
<p>Буслоў, пэўна, дваццаць пяць</p>
<p>Трэба, каб яго падняць?</p>
<p> </p>
<p>Стары бусел тут са смеху</p>
<p>Як стаяў, так і паехаў:</p>
<p>- Трэба ж вымудрыць такое,</p>
<p>Проста мне бяда з табою.</p>
<p> </p>
<p>А яшчэ ж узяўся людзям</p>
<p>Ты расказваць пра нас,</p>
<p>Гэта ж сорам табе будзе,</p>
<p>Як дазнаюцца падчас,</p>
<p>Прачытаюць дзеці ўслых,</p>
<p>Што нібыта мы, буслы,</p>
<p>На вяршыну дрэва цугам</p>
<p>Цягнем кола саматугам.</p>
<p>Дзякуй, што павесяліў,</p>
<p>Але ж ты перасаліў.</p>
<p>Не прыйшлося таго кола</p>
<p>Нам цягнуць на стары вяз -</p>
<p>Гэта ўсё зрабіў за нас</p>
<p>Мой дружбак, твой дзед Мікола.</p>
<p> </p>
<p>А цяпер і ты смяешся,</p>
<p>Я ж ні кроплі не схлусіў,</p>
<p>Як жа, хлопча, ты завешся?</p>
<p>І я вымавіў: - Васіль.</p>
<p> </p>
<p>- Ну, дык вось што, брат Васіль,</p>
<p>Набярыся моцы, сіл</p>
<p>І прыходзь да нас пад вечар</p>
<p>На сяброўскую сустрэчу.</p>
<p> </p>
<p>Пазнаёмішся з бусліхай,</p>
<p>Паглядзіш на буслянят,</p>
<p>Пасядзім парою ціхай,</p>
<p>Буду вельмі табе рад.</p>
<p> </p>
<p>Дапаможам твайму гору,</p>
<p>Аб усім там пагаворым.</p>
<p>Сам убачыш, адным словам,</p>
<p>Ты жыццё наша, буслова, -</p>
<p> </p>
<p>Афармляй камандзіроўку.</p>
<p>Захапі з сабой вяроўку.</p>
<p>Прывяжу я на вяршыне</p>
<p>І спушчу табе канец -</p>
<p>І тады, як на машыне,</p>
<p>Знізу ўверх ляці, хлапец!</p>
<p> </p>
<p>Я падзякаваў старому</p>
<p>За разумную параду</p>
<p>І пабег хутчэй дадому</p>
<p>На сямейную нараду.</p>
<p>- Мама, мамачка, - прашу я, -</p>
<p>Дай мне чыстую кашулю.</p>
<p>Прыбяруся і памчуся -</p>
<p>Запрашае мяне бусел.</p>
<p> </p>
<p>У гняздзе я сам павінны</p>
<p>Побыт вывучыць птушыны</p>
<p>І пачаць спачатку казку</p>
<p>Пра бусла, пра яго ласку.</p>
<p> </p>
<p>Стары бусел - малайчына,</p>
<p>Кемлівая галава!</p>
<p>Я вазьму з сабой ляйчыну,</p>
<p>Ён прычэпіць за вяршыну,</p>
<p> </p>
<p>І я - ж-жах, як на машыне,</p>
<p>Да буслоў па той вяроўцы.</p>
<p>Там прабуду тыдні два,</p>
<p>На гняздзе ў камандзіроўцы.</p>
<p> </p>
<h3><a id="chapter12"></a>НА БУСЛЯНЦЫ</h3>
<p> </p>
<p>Я пісаць пра ўсё не стану -</p>
<p>Адбылося ўсё па плану.</p>
<p>Браўся ўжо на захад дзень,</p>
<p>Як з'явіўся я ў гняздзе.</p>
<p> </p>
<p>Першы раз я ўбачыў свет -</p>
<p>І далёка, і шырока,</p>
<p>Пэўна, ні адзін паэт</p>
<p>Не ўздымаўся так высока.</p>
<p> </p>
<p>Сеў з бусліхай і буслом</p>
<p>Я за круглым іх сталом.</p>
<p>Пачалі яны падрад</p>
<p>Мне паказваць буслянят.</p>
<p>Кожнае з іх уставала</p>
<p>І на ножках прысядала.</p>
<p>Вось што значыць - выхаванне</p>
<p>І старэйшых шанаванне.</p>
<p> </p>
<p>Кожнае запомніў я,</p>
<p>Яго выгляд і імя.</p>
<p>Слаўныя былі ў іх дочкі:</p>
<p>Сакатуха і Ласуха,</p>
<p>І пацешныя сыночкі:</p>
<p>Даўгахвосты і Бязвухі.</p>
<p> </p>
<p>Перад тым як за стол сесці,</p>
<p>Кожнае памыла лапкі,</p>
<p>Ну, а потым сталі есці</p>
<p>Хто смятану, хто аладкі.</p>
<p> </p>
<p>Праўда, там былі другія</p>
<p>На стале яшчэ прысмакі:</p>
<p>Рыба, яшчаркі жывыя,</p>
<p>І гадзюкі, і вужакі.</p>
<p> </p>
<p>Чаго хочаш у той місе -</p>
<p>Еш, брат, хоць расперажыся!</p>
<p> </p>
<p>Добра, што якраз, на шчасце,</p>
<p>Калі маці выпраўляла,</p>
<p>Не забылася пакласці</p>
<p>Мне ў дарогу хлеба, сала</p>
<p> </p>
<p>І абручык каўбасы,</p>
<p>Нават памідораў ранніх -</p>
<p>Мог я доўгія часы</p>
<p>Быць на ўласным утрыманні.</p>
<p> </p>
<p>А ўсё ж, будучы на чэсці,</p>
<p>Каб не крыўдзіць дом гасцінны,</p>
<p>Пару рыбак мусіў з'есці</p>
<p>І падзякваў гаспадыні.</p>
<p>І, як звычаем прынята,</p>
<p>Калі госць што-небудзь дорыць,</p>
<p>Я малым даў буслянятам</p>
<p>Кожнаму па памідору.</p>
<p> </p>
<p>І было ж, было там смеху,</p>
<p>Як яны з імі гулялі,</p>
<p>Дзюбамі ўсім на пацеху</p>
<p>Замест мячыкаў качалі.</p>
<p> </p>
<h3><a id="chapter13"></a>БУСЛІХА СПЯВАЕ КАЛЫХАНКУ</h3>
<p> </p>
<p>Як малых паклалі спаці</p>
<p>І заціхла ўся буслянка,</p>
<p>Доўга ім спявала маці</p>
<p>Сваю песню-калыханку:</p>
<p> </p>
<p>- Спіце, дзеткі, лю-лі, лю-лі,</p>
<p>Вераб'і даўно паснулі.</p>
<p>Ад іх шуму дзень у дзень</p>
<p>Галава ажно гудзе.</p>
<p> </p>
<p>Колькі бацьку я прасіла:</p>
<p>Тут твая улада, сіла -</p>
<p>Выкінь ты з гнязда іх транты,</p>
<p>Нам не трэба кватаранты.</p>
<p> </p>
<p>Нанасі ты з лесу вецця</p>
<p>І залатай плот дзіравы,</p>
<p>А то вельмі ж нашы дзеці</p>
<p>Любяць смелыя забавы.</p>
<p> </p>
<p>Проста і не зводзь з іх вока -</p>
<p>Забываюць, што высока,</p>
<p>Могуць скінуцца дадолу.</p>
<p> </p>
<p>Трэба дом зрабіць нам шырай</p>
<p>І, як скончаць дзеці школу,</p>
<p>Рыхтавацца ўсім у вырай,</p>
<p>Каб тут мерзнуць не прыйшлося,</p>
<p>Як надыдзе тая восень.</p>
<p> </p>
<p>Стануць мае дзіцяняткі,</p>
<p>Стануць мае бусляняткі</p>
<p>Хутка на даўгія ногі,</p>
<p>Каб шукаць свае дарогі.</p>
<p> </p>
<p>Цераз моры, цераз рэкі,</p>
<p>Цераз горы і даліны</p>
<p>Шлях пракладзены спрадвеку,</p>
<p>Доўгі, цяжкі шлях бусліны.</p>
<p> </p>
<p>Дзе цячэ блакітны Ніл</p>
<p>У спякотлівым Егіпце,</p>
<p>Нас глытае кракадзіл,</p>
<p>Тыгр хапае ў свае кіпці.</p>
<p> </p>
<p>Гіне шмат буслоў на свеце,</p>
<p>Але мы і нашы дзеці</p>
<p>Вернемся ў сваю хаціну,</p>
<p>Прыляцім зноў на радзіму...</p>
<p> </p>
<p>Моцна спалі бусляняты</p>
<p>У цяпле бацькоўскай хаты.</p>
<p>Веяў з цёмнае дубровы</p>
<p>Лёгкі ветрык вечаровы</p>
<p>І спакойны сон бусліны</p>
<p>Калыхаў на верхавіне.</p>
<p> </p>
<p>Добра мне адсюль відно,</p>
<p>Што ўжо свеціцца акно</p>
<p>У маёй далёкай хаце,</p>
<p>І чутно - гукае маці:</p>
<p>- Дзе ты дзеўся, сынку, дзе?</p>
<p> </p>
<p>- Мама, я сяджу ў гняздзе.</p>
<p>Я твой голас добра чую,</p>
<p>Але тут пераначую,</p>
<p>Бо мой шлях далекаваты</p>
<p>І занадта сукаваты.</p>
<p>Ты, мамуся, не турбуйся,</p>
<p>Мне пасцель рыхтуе бусел.</p>
<p> </p>
<h3><a id="chapter14"></a>АПАВЯДАННЕ СТАРОГА БУСЛА</h3>
<p> </p>
<p>Запаліла ноч ліхтар</p>
<p>І павесіла на вязе,</p>
<p>Ззяе лесвіца да хмар -</p>
<p>І туды б, здаецца, злазіў.</p>
<p>І такая відната,</p>
<p>Хоць сабе рыхтуй урокі,</p>
<p>І такая ціхата -</p>
<p>Увесь свет чуцён далёкі.</p>
<p> </p>
<p>Быццам тонкая струна</p>
<p>Загула ў мяне над вухам.</p>
<p>Аж да самага відна</p>
<p>Я старога бусла слухаў:</p>
<p> </p>
<p>«Шмат прыйшлося мне спазнаці,</p>
<p>Але крыўды я не ведаў.</p>
<p>Перабыў аднойчы ў хаце</p>
<p>Я ўсю зіму ў твайго дзеда.</p>
<p> </p>
<p>Яшчэ ў пер'е не ўвабраўся,</p>
<p>Нахапілася ўжо восень,</p>
<p>Захварэў я і застаўся.</p>
<p>Вылецець не давялося.</p>
<p> </p>
<p>І якраз, нібы на грэх,</p>
<p>Выпаў вельмі ранні снег.</p>
<p>Замяло лугі, дарогі,</p>
<p>Скачанелі ў мяне ногі,</p>
<p>Ледзь даклыпаў да сядзібы</p>
<p>І, не знаючы, што будзе,</p>
<p>Бразнуў дзюбаю у шыбу:</p>
<p>- Выратуйце мяне, людзі!</p>
<p> </p>
<p>Пляснуў у далоні дзед:</p>
<p>- Беднае маё дзіцятка!</p>
<p>Маці, даставай абед -</p>
<p>Гэта ж наша буслянятка.</p>
<p> </p>
<p>Угарнулі кажухом,</p>
<p>І на печ мяне ўссадзілі,</p>
<p>І гарачым малаком</p>
<p>З лыжачкі малой паілі.</p>
<p> </p>
<p>Ўратавалі змоладу</p>
<p>З холаду і голаду.</p>
<p>Ну, а цёплаю вясной</p>
<p>Зноў сустрэўся я з сям'ёй,</p>
<p>Але покуль жывы буду,</p>
<p>Я той ласкі не забуду».</p>
<p> </p>
<p>- Дзеду бусел, - спытаў я, -</p>
<p>А чаму ваша сям'я</p>
<p>Перабралася на вяз?</p>
<p>І пачуў такі адказ:</p>
<p> </p>
<p>- А прычына, брат, адна,</p>
<p>Што на дрэве навасельцы мы, -</p>
<p>Тут у нас прайшла вайна,</p>
<p>Сталі ўсе мы пагарэльцамі.</p>
<p> </p>
<p>Покуль людзі будаваліся,</p>
<p>Покуль з гора выбіваліся,</p>
<p>Дзед Мікола</p>
<p>Знайшоў кола,</p>
<p>Сам аблюбаваў для нас</p>
<p>Вяз.</p>
<p> </p>
<h3><a id="chapter15"></a>ЭКЗАМЕНЫ Ў БУСЛІНАЙ ШКОЛЕ</h3>
<p> </p>
<p>Пасля я ўжо стаў без ляйчыны</p>
<p>Узлазіць на тую вяршыну.</p>
<p>Ў гняздзе сустракалі бусліным</p>
<p>Мяне быццам роднага сына.</p>
<p> </p>
<p>Там шмат я цікавага ўбачыў</p>
<p>На даўнім драўляным тым коле,</p>
<p>З малымі бусламі задачы</p>
<p>Рашаў у буслінай я школе.</p>
<p> </p>
<p>Калі ж маладыя пілоты</p>
<p>Здавалі экзамен па лёту, -</p>
<p>Было там і гора і смеху</p>
<p>Старым і малым на пацеху.</p>
<p> </p>
<p>- Я першы, - сказаў Даўгахвосты, -</p>
<p>Лячу, бо ўжо выраслі крылы!</p>
<p> </p>
<p>І скочыў з гнязда, як з памоста,</p>
<p>З усёй заліхвацкае сілы.</p>
<p> </p>
<p>Дзівіліся бусел з бусліхай:</p>
<p>- Ну, гэты сам выб'ецца ў людзі!</p>
<p>- Такі не спужаецца ліха!</p>
<p>- Адважным ён лётчыкам будзе!</p>
<p> </p>
<p>А сын, даляцеўшы да самае высі,</p>
<p>З-пад хмары нырца даў і сеў на пагорку.</p>
<p>Было аднадушным рашэнне камісіі:</p>
<p>- За храбрасць паставіць... чацвёрку!</p>
<p> </p>
<p>Другім стартаваў у паветра Бязвухі.</p>
<p>Ён добра абдумаў усе свае рухі.</p>
<p>Агледзеў, праверыў ён кожнае пёрка,</p>
<p>А потым узняўся над полем, над лугам,</p>
<p>Па небе выводзіць стаў роўныя дугі.</p>
<p>І яму па лятанню,</p>
<p>Як па чыстапісанню,</p>
<p>Пастаўлена цвёрдая ў дзённік пяцёрка.</p>
<p> </p>
<p>А за сынамі Даўгахвостым, Бязвухім</p>
<p>Чарга падышла да дачкі - Сакатухі.</p>
<p>Ну і смеху ж было,</p>
<p>Што гняздо ўсё гуло,</p>
<p>Я за бокі узяўся</p>
<p>І аж покатам клаўся.</p>
<p> </p>
<p>Сакатуха, Сакатушка -</p>
<p>Баязлівая ж ты птушка.</p>
<p>Высунула з гнязда дзюбу:</p>
<p>- Нізашто лятаць не буду!</p>
<p> </p>
<p>А як глянула за край:</p>
<p>- Ай, трымайце мяне, ай!</p>
<p>Крыллямі залапатала</p>
<p>І траха з гнязда не ўпала:</p>
<p>- Ой, звалюся!</p>
<p>Ой, заб'юся!</p>
<p>Хутчэй дайце парашут,</p>
<p>Бо канец мне будзе тут!</p>
<p> </p>
<p>Угаворвала бусліха</p>
<p>І па-добраму, паціху,</p>
<p>І прасіла просьбаю,</p>
<p>І гразіла грозьбаю,</p>
<p> </p>
<p>Абяцала рыбы мерку</p>
<p>І наверх яшчэ цукерку,</p>
<p>Перабрала ўсе прысмакі,</p>
<p>А карысці - аніякай.</p>
<p> </p>
<p>Узлаваў тады стары</p>
<p>І сапхнуў дачку з гары.</p>
<p>Як дала ж яна са страху</p>
<p>Крыллямі такога маху,</p>
<p>Што ўсю вёску абляцела</p>
<p>І на нашай хаце села.</p>
<p> </p>
<p>Потым на балоце, у лазе,</p>
<p>Церпяліва выстаяла стойку</p>
<p>Мо з гадзіну на адной назе -</p>
<p>Нацягнула ўсё ж такі на тройку.</p>
<p> </p>
<p>А Ласуха за ласунак</p>
<p>Лётала б бясконца.</p>
<p>Толькі дайце пачастунак -</p>
<p>Паляціць да сонца.</p>
<p> </p>
<p>І ёй так сказала маці:</p>
<p>- Мілая дачушка,</p>
<p>Вырасла ўжо з птушаняці</p>
<p>Ты вялікай птушкай.</p>
<p>Калі ж будзеш за лятанне</p>
<p>Ты прасіць аплаты,</p>
<p>Можаш сабе да змяркання</p>
<p>Не вылазіць з хаты.</p>
<p>Як галоднай пасядзіш -</p>
<p>І без цукеркі паляціш.</p>
<p> </p>
<p>Здаў і я экзамен у той школе -</p>
<p>Не баяўся вышыні ніколі.</p>
<p> </p>
<h3><a id="chapter16"></a>ЯК БУСЕЛ ЛОВІЦЬ РЫБУ</h3>
<p> </p>
<p>На цямочку, цёплым раннем,</p>
<p>Пайшлі буслы на паляванне.</p>
<p>Паперадзе дыбаў сам бусел,</p>
<p>Вёў буслянят ён на экскурсію.</p>
<p>Ішла за ім уся сям'я,</p>
<p>А ззаду назіркам - і я.</p>
<p>Сыны і дочкі на балота</p>
<p>Прыйшлі ў чырвоных новых ботах</p>
<p>І кожны з дзюбаю вялікай -</p>
<p>Такою вострай, быццам піка,</p>
<p>І толькі я між іх быў босы,</p>
<p>Не меў буслінага я носа,</p>
<p>Таму з сабой узяў я вуду -</p>
<p>Лавіць я рыбу вудай буду.</p>
<p> </p>
<p>Закінуўшы ў ваду кручок,</p>
<p>Я сеў ля рэчкі на пянёк,</p>
<p>Сядзеў-сядзеў, можа, з гадзіну,</p>
<p>Рука знямела ад вудзільна,</p>
<p>А на кручок, на чарвяка</p>
<p>Мне не трапляла і малька.</p>
<p> </p>
<p>Тады сваю я вуду кінуў</p>
<p>І сам падаўся ў гурт бусліны.</p>
<p>У іх ішла спарней работа,</p>
<p>Аж і мяне ўзяла ахвота.</p>
<p>Сам бусел кіраваў рыбалкай:</p>
<p>Ён тоўстай дзюбаю, як палкай,</p>
<p> </p>
<p>Муціў ваду пад берагамі,</p>
<p>Таптаў цыбатымі нагамі,</p>
<p>Пакуль праз вадзяныя шыбы</p>
<p>Святла не бачылі ўжо рыбы,</p>
<p>Не ведалі, куды ім плыць, -</p>
<p>Тады ён браўся іх лавіць.</p>
<p> </p>
<p>Хапаў ён рыб</p>
<p>За чорны хіб,</p>
<p>Кідаў на бераг раз-паразу,</p>
<p>Лавілі дзеці іх адразу,</p>
<p>Пасля да бацькі ў рэчку лезлі,</p>
<p>З вады цягалі рыбу самі</p>
<p>І грукалі па дне насамі -</p>
<p>Іх носікі ў вадзе не мерзлі!</p>
<p> </p>
<h3><a id="chapter17"></a>ЯК БУСЕЛ МЯНЕ АД БЯДЫ ЎРАТАВАЎ</h3>
<p> </p>
<p>Не шанцавала толькі мне,</p>
<p>Хоць бы ляжаў адзін на дне</p>
<p>Ў вядры маім які шчупак,</p>
<p>Дурны карась ці нават рак -</p>
<p>Дзеля прыклёпу, проста так,</p>
<p>Бо я ж хваліўся, што рыбак.</p>
<p> </p>
<p>Я ўжо не ведаў, куды дзецца,</p>
<p>Схаваў ля берага вядзерца,</p>
<p>Падаўся на сухі грудок,</p>
<p>Лёг пад вярбою у цянёк.</p>
<p>Спачну тут, думаў, у цішы.</p>
<p> </p>
<p>Аж раптам куст як зашуршыць,</p>
<p>І нечакана паўз мяне,</p>
<p>Паўз вуха штось як шугане,</p>
<p>А потым - цішыня, ні гуку.</p>
<p>Я глянуў і знямеў: гадзюка!</p>
<p>Яна праз лісце і траву</p>
<p>Як высунула галаву,</p>
<p>Так і застыла нада мной.</p>
<p>Я закрычаў:</p>
<p>- Ра-атуйце!</p>
<p>О-о-й!</p>
<p> </p>
<p>Напэўна б, я там і загінуў,</p>
<p>Ды бусел у бядзе не кінуў -</p>
<p>Адразу голас мой пачуў,</p>
<p>Шырока крыллямі ўзмахнуў</p>
<p>І апусціўся над вярбой,</p>
<p>Прыціснуў гадзіну нагой</p>
<p>І піку вострую звысоку</p>
<p>Уткнуў у самае ёй вока.</p>
<p>Тут прыляцелі бусляняты</p>
<p>І ўвесь абшарылі грудок.</p>
<p>Было спажывы ім багата -</p>
<p>Гадзюк знайшлі цэлы клубок.</p>
<p> </p>
<p>Як адлягло ад страху сэрца,</p>
<p>Я ўспомніў пра сваё вядзерца.</p>
<p>І толькі падышоў пад бераг,</p>
<p>Дык і вачам не мог даць веры:</p>
<p>Было паўнюткім да краёў</p>
<p>Вядро ўюноў, язёў, лінёў.</p>
<p> </p>
<p>- Адкуль жа гэта? - я здзівіўся.</p>
<p>- Пайшлі дамоў, - сказаў мне бусел.</p>
<p>Мы сёння шмат іх налавілі</p>
<p>І пра цябе, брат, не забылі.</p>
<p> </p>
<h3><a id="chapter18"></a>ЯК ДЗЯЦЕЛ ЛЯЧЫЎ БУСЛАВУ ДАЧКУ</h3>
<p> </p>
<p>Не ўсё абышлося пасля палявання</p>
<p>Шчасліва, як думаў у тое я ранне.</p>
<p>Назаўтра</p>
<p>Трывожны быў дзень</p>
<p>У гняздзе.</p>
<p>Яшчэ апаўночы пачуліся ўздыхі,</p>
<p>Прыйшло да буслоў нечаканае ліха:</p>
<p>Знянацку</p>
<p>Дачушка</p>
<p>Ласушка</p>
<p>Схапілася лапкай</p>
<p>За правае вушка:</p>
<p>- Ой, мамачка, коле, так коле -</p>
<p>Зайдуся, памру я ад болю.</p>
<p> </p>
<p>Усё спрабавала</p>
<p>Бусліха:</p>
<p>І клала</p>
<p>На вушка</p>
<p>Падушку,</p>
<p>І брала</p>
<p>На рукі пагушкаць,</p>
<p>Спявала</p>
<p>Ёй песні паціху -</p>
<p>Стогне і енчыць Ласушка,</p>
<p>Слязамі сыходзіць дачушка.</p>
<p> </p>
<p>І ледзь толькі золак заняўся -</p>
<p>Раіцца стала сям'я ўся.</p>
<p>І я тут з'явіўся, як ведала сэрца,</p>
<p>Што сябрына у бядзе-паняверцы.</p>
<p> </p>
<p>Гасцінцаў наклалі мы ў торбу</p>
<p>Аж з коптарам,</p>
<p>І сыны паляцелі па доктара.</p>
<p>І той адразу ж, з паўслова,</p>
<p>Скеміў няшчасце буслова.</p>
<p>Вось што значыць</p>
<p>Спецыяліст!</p>
<p>А нядаўна ж быў проста</p>
<p>Тэлеграфіст!</p>
<p> </p>
<p>Нічога не ўзяў доктар дзяцел,</p>
<p>Нават сушанай рыбы вязку:</p>
<p>- Драць я з хворых не здацен,</p>
<p>Я адразу ж лячу</p>
<p>І лячу</p>
<p>Па свайму абавязку.</p>
<p> </p>
<p>На тым часе да нас</p>
<p>І з'явіўся ён на вяз,</p>
<p>Ўвесь як на партрэце:</p>
<p>Ў чырвоным берэце,</p>
<p>Ў зялёным халаце -</p>
<p>На пуху, на ваце,</p>
<p>З доктарскай трубкай -</p>
<p>Чорнаю дзюбкай.</p>
<p>Пад крылом адразу знік</p>
<p>У Ласушкі градуснік -</p>
<p>Перад тым як даць мікстуру,</p>
<p>Трэба зняць тэмпературу.</p>
<p> </p>
<p>Ён абмацаў ёй жывоцік,</p>
<p>Злазіў лыжачкай у роцік</p>
<p>І сказаў: гэк-гэк, кіп-кіп...</p>
<p>І мы падумалі, што грып.</p>
<p> </p>
<p>Ведаў клёкат ён бусліны</p>
<p>І сказаў усім адкрыта:</p>
<p>- Не, няма ў яе ангіны</p>
<p>І няма прыкметы грыпа.</p>
<p> </p>
<p>Мы ўсе ў трывожным хваляванні</p>
<p>На дзятла вочы паднялі.</p>
<p>- А вы былі на паляванні?</p>
<p>- Былі.</p>
<p>Яна укушана гадзюкай -</p>
<p>Так мне падказвае навука.</p>
<p> </p>
<p>- Ай-ай! - прамовіла паціху</p>
<p>І ледзь не ўпала тут бусліха. -</p>
<p>Адкуль на нас такое ліха?</p>
<p>Ой, доктар, я са страху млею -</p>
<p>Ці ёсць якая хоць надзея?</p>
<p> </p>
<p>Дзяцел усміхнуўся</p>
<p>І сказаў услых:</p>
<p>- Не ўміраюць ад гадзюк буслы.</p>
<p>Засаб можна глытаць іх па сто штук -</p>
<p>Так гаворыць мудрасць ўсіх навук.</p>
<p> </p>
<p>Якая радасць там была</p>
<p>Для ўсяе сям'і бусла!</p>
<p>Не зналі мы, што гаварыць,</p>
<p>Куды нам дзятла пасадзіць,</p>
<p>Якою ласкай прывячаць,</p>
<p>Як дзякаваць, як частаваць.</p>
<p> </p>
<h3><a id="chapter19"></a>КАЗКА ЗНОЙДЗЕНА!</h3>
<p> </p>
<p>А Ласушка, з'еўшы рыбы вязку,</p>
<p>Стала, як назола, прыставаці:</p>
<p>- Раскажыце, доктар, казку,</p>
<p>Раскажыце, мілы дзяцел.</p>
<p>Многа вы лятаеце,</p>
<p>Многа казак знаеце.</p>
<p> </p>
<p>- Так, лятаю</p>
<p>Многа я па свеце,</p>
<p>Добра знаю -</p>
<p>Любяць казкі дзеці.</p>
<p> </p>
<p>Добра знаю, ну але</p>
<p>І казку маю пра запас.</p>
<p>Я знайшоў яе ў дупле,</p>
<p>Тут вось блізка каля вас.</p>
<p> </p>
<p>А стары мне бусел кажа:</p>
<p>- Гэта, брат, твая прапажа.</p>
<p> </p>
<p>Як падскочу я ў гняздзе:</p>
<p>- Дзе ж яна? Скажыце дзе?</p>
<p> </p>
<p>Дзяцел проста аж здзівіўся:</p>
<p>- Ты чаго так усхапіўся?</p>
<p> </p>
<p>Мне ж прызнацца нават брыдка,</p>
<p>Быў я рад, што згінуў след,</p>
<p>Бо пісаў у тым я сшытку,</p>
<p>Выхваляўся, што паэт...</p>
<p> </p>
<p>А тым часам добры дзяцел</p>
<p>І дамоў паспеў злятаці.</p>
<p>Падае мне маю казку:</p>
<p>- Вось вазьмі, брат, калі ласка.</p>
<p>Доўга мы слібізавалі -</p>
<p>І суседзі ўсе,</p>
<p>І самі -</p>
<p>Сэнс глыбокі ў ёй шукалі</p>
<p>І дайшлі аж да паловы...</p>
<p>Ты даруй нам, што насамі</p>
<p>Выдзеўблі твае ўсе словы,</p>
<p>Што пасля з тваёй паперы</p>
<p>Змайстраваў сабе я дзверы,</p>
<p>Каб не дзьмуў у хату вецер,</p>
<p>Як былі малыя дзеці,</p>
<p>Потым здаць хацеў на ўціль...</p>
<p> </p>
<p>- Ой, Васіль, ой, Васіль!</p>
<p>Заскакалі бусляняты. -</p>
<p>Мы не пусцім цябе з хаты,</p>
<p>Пакуль нам не прачытаеш</p>
<p>Казку, што ад нас хаваеш!</p>
<p> </p>
<p>Разгарнуў я сшытак свой -</p>
<p>Не панік, не ўныў душой,</p>
<p>Хоць і праўда, што ад казкі</p>
<p>Ані знаку,</p>
<p>Ні завязкі, -</p>
<p>Нездарма я ўсё ж хадзіў</p>
<p>Па вясёлым свеце,</p>
<p>Наглядзеўся розных дзіў,</p>
<p>Так патрэбных дзецям,</p>
<p>І цяпер зноў па парадку</p>
<p>Ўсё магу пачаць спачатку.</p>
<p> </p>
<p>У мяне даволі слоў,</p>
<p>І, калі хто хоча,</p>
<p>Баяць казку я гатоў</p>
<p>Аж да самай ночы.</p>
<p> </p>
<p><i>1957</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>