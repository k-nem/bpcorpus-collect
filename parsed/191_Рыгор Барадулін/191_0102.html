<div class="container">
<div class="book-utils">
<div id="qrcode"></div>
<a href="/Siarhiej_Jasienin/Spoviedz_chulihana.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1920 -->
<!-- HEADER_FIELD SectionAuthor: Малыя паэмы -->
<!-- HEADER_FIELD Title: Споведзь хулігана -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Споведзь хулігана</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Не кожнаму пець запоем,</p>
<p>Не кожнаму дадзена яблыкам</p>
<p>Давярацца чужым нагам.</p>
<p> </p>
<p>Гэта і ёсць вялікая самая споведзь,</p>
<p>Якой спавядаецца хуліган.</p>
<p> </p>
<p>Я знарок іду нечасаны, як восець,</p>
<p>На плячах галава — газоўкай, якую можна матляць.</p>
<p>І Вашых душ безлісцёвую восень</p>
<p>Мне падабаецца ўпоцемках асвятляць.</p>
<p>Даспадобы, калі кляцьбён камяні ненавісныя</p>
<p>Градам ляцяць, як навальніцы рыглівай зырк,</p>
<p>Тады я мацней рукамі цісну</p>
<p>Валасоў маіх пахіснуты пузыр.</p>
<p> </p>
<p>Добра ўспомніць тады, забыўшы муць,</p>
<p>Хрыплы звон вольхі і зарослы стаў,</p>
<p>Што недзе ў мяне бацька і маці жывуць,</p>
<p>Ім напляваць на тое, што я паэтам стаў,</p>
<p>Ім дораг я, як аралля і як плоць,</p>
<p>Як дожджык, што рыхліць рунь па вясне.</p>
<p>Яны б віламі прыйшлі вас закалоць</p>
<p>За кожны крык ваш, кінуты ў мяне.</p>
<p> </p>
<p>Бедныя, бедныя сяляне!</p>
<p>Вы, пэўна, прыгажавітасць знасілі,</p>
<p>Таксама баіцёся бога і лазатых бед.</p>
<p>О, калі б разумелі вы,</p>
<p>Што ваш сын у Расіі</p>
<p>Самы лепшы паэт!</p>
<p>Ці ж за яго не інелі вы сэрцам няхітрым,</p>
<p>Як босы ступаў па калюжынах восені ў грымаках?</p>
<p>А зараз ходзіць ён у цыліндры</p>
<p>І лакіраваных башмаках.</p>
<p> </p>
<p>Ды жыве ў ім задзіра адчайны самы</p>
<p>З вясковай пары тае.</p>
<p>Кожнай карове з шыльды мясной крамы</p>
<p>Ён здалёк паклон аддае.</p>
<p>А фурманоў сустрэне, як з даўняй былі,</p>
<p>Пах гною з роднага поля ўдарыць — хоць ашалей! —</p>
<p>І гатоў ён несці хвост кожнай кабыле,</p>
<p>Як сукні вянчальнай шлейф.</p>
<p> </p>
<p>Я люблю радзіму.</p>
<p>Я радзіму люблю занадта!</p>
<p>Хоць іржавіць яе суму вярбовы накрап.</p>
<p>Выпацканыя лычы свіней мяне кранаюць</p>
<p>І ў цішыні начной званклівы голас жаб.</p>
<p>Пяшчотна хворы я ўспамінам маленства,</p>
<p>Сню вечароў красавіцкіх нахмур сыры.</p>
<p> </p>
<p>Нібы пагрэцца, падагнуўшы каленькі,</p>
<p>Прысеў наш клён перад кастром зары.</p>
<p>О, колькі я на ім гнёздаў вароніных,</p>
<p>Наваяваўшыся з сукамі, абакраў!</p>
<p>Ці ўсё й цяпер ён той, з вярхом зялёным?</p>
<p>Ці цвёрдая, як і раней, яго кара?</p>
<p> </p>
<p>А ты, мой любы,</p>
<p>Верны мне дварняк?!</p>
<p>Ад старасці звішчаўся і аслеп,</p>
<p>Туляешся, хвост цягнеш абы-як,</p>
<p>Не чуе нюх, дзе дзверы і дзе хлеў.</p>
<p>А шкодлівасці мне шкада да болю,</p>
<p>У маці кралі мы акрайчык хлеба,</p>
<p>Па-чэснаму адкусвалі з табою,</p>
<p>Ніхто нікім ні кропелькі не грэбаваў.</p>
<p> </p>
<p>Я ўсё такі ж.</p>
<p>Я ў сэрцы з ласкай той жа.</p>
<p>Цвітуць у твары вочы, бы ў жыце васількі.</p>
<p>Вам, сцелючы радкоў лагодную рагожу,</p>
<p>Пяшчотнае сказаць хачу-такі.</p>
<p> </p>
<p>Дабранач вам!</p>
<p>Усім вам добрай ночы!</p>
<p>Адзвінела па траве прыцемкаў зары каса...</p>
<p>Не церпіцца мне сёння дасхочу</p>
<p>Поўню з акна . . . . . . . .</p>
<p> </p>
<p>Сіняе святло, свет гэткі сіні!</p>
<p>У гэтакую сінь і смерць — лухта.</p>
<p>Ну дык што ж, што здаюся цынікам,</p>
<p>Які да задніцы прычапіў ліхтар!</p>
<p>Стары, заезджаны Пегас, трымайся!</p>
<p>Нашто мне твая мяккая рысь падкоў?</p>
<p>Я прыйшоў, як суровы майстра,</p>
<p>Апець і ўславіць пацукоў.</p>
<p>Башка мая, як жнівень светлы,</p>
<p>Льецца бурлівых валасоў віном.</p>
<p> </p>
<p>Я хачу быць жоўтым ветразем</p>
<p>У той край, куды мы плывём.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>