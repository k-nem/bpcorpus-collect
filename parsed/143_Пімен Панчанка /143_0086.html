<div class="container">
<div class="book-utils">
<div id="qrcode"></div>
<a href="/Pimien_Pancanka/Lamaje_cas_bylyja_zvycki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1969 -->
<!-- HEADER_FIELD FirstPublicationYear: 1970 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Ламае час былыя звычкі..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Ламае час былыя звычкі..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Ламае час былыя звычкі,</p>
<p>Да наслаенняў я прывык:</p>
<p>Асліны голас электрычкі,</p>
<p>І старажытны маладзік,</p>
<p> </p>
<p>І аўтаматыкі шарады,</p>
<p>І хітрай хіміі гушчар,</p>
<p>І чарнаморскія шаланды,</p>
<p>І лісця восеньскага жар,</p>
<p> </p>
<p>Будзённы космас,</p>
<p>І Будзённы</p>
<p>Яшчэ ўсё скача на кані,</p>
<p>І чалавека воблік цёмны,</p>
<p>Што знік у атамным агні.</p>
<p> </p>
<p>І два зубры, што з пушчы збеглі,</p>
<p>Убачыўшы счарнелы снег,—</p>
<p>Усё на сэрца цяжка легла,</p>
<p>Перамяшала страх і смех.</p>
<p> </p>
<p>Тыпова, чорт вазьмі, тыпічна:</p>
<p>Тэлеантэны над вярбой,</p>
<p>Выпрабаванні стратэгічных</p>
<p>Ракет</p>
<p>І ракавы разбой.</p>
<p> </p>
<p>Як мнагалюдна на планеце!</p>
<p>Больш тых, хто з голаду век пух,</p>
<p>Дакуль гібець, дакуль калець ім</p>
<p>У свеце здзірцаў і хапуг?</p>
<p> </p>
<p>Хоць не парожняя дзяжа ў нас,</p>
<p>І добры хлеб наш не гарчыць,</p>
<p>І Ленін мудрую дзяржаўнасць</p>
<p>Нам даў, што трэба берагчы,</p>
<p> </p>
<p>Ды часам думаеш да стомы:</p>
<p>Што нам нясе шалёны век?</p>
<p>А хто такія мы?</p>
<p>А што мы?</p>
<p>Якім ты станеш, чалавек?</p>
<p> </p>
<p>Ад сколькіх ісцін адрачыся</p>
<p>І адцурацца хіб якіх,</p>
<p>Каб жыць прасцей, а не ўрачысцей,</p>
<p>Ды і чысцей на ўсе вякі?</p>
<p> </p>
<p>А восень сыпле горкім лісцем,</p>
<p>І вечнасць свішча у трысці.</p>
<p>Як цяжка ўсім да простых ісцін</p>
<p>Праз лес хлусні старой дайсці.</p>
<p>1969</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>