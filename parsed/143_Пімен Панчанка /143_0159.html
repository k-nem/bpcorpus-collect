<div class="container">
<div class="book-utils">
<div id="qrcode"></div>
<a href="/Pimien_Pancanka/Akijan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Акіян -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Акіян</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Хоць крышачку,</p>
<p>Хоць кропельку</p>
<p>Пра Афрыку,</p>
<p>Пра тропікі...</p>
<p> </p>
<p>Я не лішні ў родным доме,</p>
<p>Дзень на плечы ўзвальваю.</p>
<p>Толькі мучыць,</p>
<p>Толькі томіць,</p>
<p>Б’е у сэрца хвалямі</p>
<p> </p>
<p>Акіян, акіян,</p>
<p>Сіняя Атлантыка!</p>
<p>Восем штормаў у запасе —</p>
<p>Позняя рамантыка.</p>
<p> </p>
<p>Усе рэкі — сваякі,</p>
<p>І азёры — сваякі,</p>
<p>І ўсе моры — сваякі,</p>
<p>А ён не сваяк нікому.</p>
<p>Дбае пра мацерыкі,</p>
<p>Запасае на вякі</p>
<p>Корму.</p>
<p>Ён любіць найбольш за ўсё —</p>
<p>Маякі,</p>
<p>Чырвонага вока</p>
<p>Мірганне.</p>
<p>А дзеці яго — рыбакі, маракі,</p>
<p>Ахрышчаныя ураганам.</p>
<p>У акіяна сакратаўскі лоб,</p>
<p>Усюды даследчыя фермы.</p>
<p>Задумаўшы новы чарговы патоп,</p>
<p>Ён слухаў Эйнштэйна і Фермі.</p>
<p> </p>
<p>На сінім гарбе ён сузор’і вязе,</p>
<p>Ды часам сыходзіць з арбіты,</p>
<p>Лухту фантастычную гнеўна вярзе,</p>
<p>Мяне падбівае: зрабі так!</p>
<p> </p>
<p>Ён любіць навінкі.</p>
<p>Ухопіць за бок</p>
<p>Падводную лодку, «паларысы»</p>
<p>Ды возьме на свой акіянскі зубок,—</p>
<p>І лодка ляжыць у паралюшы.</p>
<p> </p>
<p>Ён самы славуты калекцыянер,</p>
<p>На дне — шмат музеяў прасторных.</p>
<p>Ён самы багаты акцыянер</p>
<p>У справе тайфунаў і штормаў.</p>
<p> </p>
<p>Ён можа так страшна, так гнеўна рыкаць</p>
<p>У сотні ільвіных глотак.</p>
<p>Ён можа пяшчотна насіць на руках</p>
<p>Прапашчую самую з лодак.</p>
<p> </p>
<p>У добрым настроі ён нават плыты</p>
<p>Прапусціць ад краю да краю.</p>
<p>Ды будзьце крыху асцярожней.</p>
<p>Прытым</p>
<p>Пляваць на сівога не раю.</p>
<p> </p>
<p>Убачыць: знаёмы плыве капітан —</p>
<p>На міг карабель загайдае</p>
<p>І гонкі дэльфінаў наладзіць.</p>
<p>Кітам</p>
<p>Арбітрамі быць загадае.</p>
<p> </p>
<p>Ды мае і слабасці грозны стары:</p>
<p>Прыбоямі цешыць ён Афрыку.</p>
<p>Яе агнявая натура гарыць,</p>
<p>Спявае стазвоннаю арфаю.</p>
<p> </p>
<p>І гэты сівы уладар навальніц —</p>
<p>Скажу па сакрэту вам шчыра,—</p>
<p>Ля ног сенегалак ён падае ніц,</p>
<p>Як самы бязвольны мужчына.</p>
<p> </p>
<p>А хлопец прысядзе па цёплай жарстве</p>
<p>З дзяўчынай,—</p>
<p>І ён зараўнуе:</p>
<p>Нахмурыцца раптам,</p>
<p>Як бык, узраве</p>
<p>І мірны заліўчык зруйнуе...</p>
<p> </p>
<p>Сустрэліся пяць мы, здаецца, разоў,</p>
<p>Пражыў з ім увогуле з месяц,</p>
<p>Ды чую: пульсуе па-новаму кроў</p>
<p>На зорным салёным замесе.</p>
<p> </p>
<p>На нашых палях — ледзяная зіма,</p>
<p>Я ў нейкай шпакоўні зімую.</p>
<p>Заву акіян,</p>
<p>А яго ўсё няма,</p>
<p>І сэрца па штормах сумуе.</p>
<p>1963</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>