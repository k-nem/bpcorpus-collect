<div class="container">
<div class="book-utils">
<div id="qrcode"></div>
<a href="/Pimien_Pancanka/Nadzieja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1980 -->
<!-- HEADER_FIELD FirstPublicationYear: 1981 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Надзея -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Надзея</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>А восень звоніць у звон свой медны,</p>
<p>І вецер трубіць у доўгі рог...</p>
<p>Ці ты выдатны, ці непрыкметны —</p>
<p>Падбі рахункі ў канцы дарог.</p>
<p> </p>
<p>Я, пранізаны наскрозь вятрамі,</p>
<p>І непагодзе асенняй рад.</p>
<p>Іду паціху шляхам вяртання,</p>
<p>Дарогай болю, удач і страт.</p>
<p> </p>
<p>Ні пахвальбою мяне не спояць,</p>
<p>Ні раўнадушша ўжо не саб’е...</p>
<p>Каму патрэбна сумная споведзь:</p>
<p>Жыцця другога ўжо не саўеш.</p>
<p> </p>
<p>Цяпер і дзень мой такі кароткі,</p>
<p>Бяссоннай ночы няма канца...</p>
<p>Ці памаліцца, як нашы продкі:</p>
<p>«Ва імя сына... духа... айца...»</p>
<p>Што пакаянне і што маленне!</p>
<p>Натоўп не верыць у шчырасць слёз.</p>
<p>А на планеце ўсё менш сумлення,</p>
<p>А болей страху, хлусні, пагроз.</p>
<p> </p>
<p>А на планеце ўсім па ракеце</p>
<p>З пякельнай смерцю... Вось і жыві!</p>
<p>Мы ўжо старыя. А дзеці, дзеці...</p>
<p>Няўжо ім попел, рэкі крыві?</p>
<p> </p>
<p>Расплавіць атам золата зліткі,</p>
<p>І паляцім мы да чорных дзір.</p>
<p>Што падрахункі і што набыткі!</p>
<p>Адзіны выбар: вайна ці мір.</p>
<p> </p>
<p>За акіянам загінуў розум</p>
<p>Альбо вар’яты яго змялі?</p>
<p>Малюся праўдзе, малюся росам,</p>
<p>Малюся сонцу, роднай зямлі.</p>
<p> </p>
<p>І толькі вера ў сваю радзіму</p>
<p>Сцвярджае: будзе жыць род людзей!</p>
<p>Гляджу з надзеяй на свет наш дзіўны,</p>
<p>На сонца, травы і на дзяцей.</p>
<p>1980</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>