<div class="container">
<div class="book-utils">
<div id="qrcode"></div>
<a href="/Pimien_Pancanka/Dom_tvorcasci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дом творчасці -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Дом творчасці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не на узрыхленай дзялянцы,</p>
<p>Не на курорце распісным —</p>
<p>Пішу на сонечнай палянцы</p>
<p>У доме творчасці лясным.</p>
<p> </p>
<p>Жыву у цэнтры шчабятання</p>
<p>Мільёнаў птушак на зары,</p>
<p>Сярод будзённых прывітанняў</p>
<p>І сапылятай дзетвары,</p>
<p> </p>
<p>Між добрых баб,</p>
<p>Крыху занудных</p>
<p>У дні залётных халадоў;</p>
<p>Паміж старых яўрэяў мудрых,</p>
<p>Паміж затурканых удоў.</p>
<p> </p>
<p>Блукаю па ласіных сцежках,</p>
<p>З трыма сабакамі дружу.</p>
<p>У бранірованых адзежках</p>
<p>Садзіцца на паперу жук.</p>
<p> </p>
<p>Тут хіпаватыя ялінкі</p>
<p>На мох страсаюць росны звон.</p>
<p>Падсоўвае транзістар Глінку,</p>
<p>А дзеці ў крык:</p>
<p>— Няхай Кабзон!</p>
<p> </p>
<p>Альбо Вуячыч ці Ратару.</p>
<p>Не супярэчу.</p>
<p>Сам люблю.</p>
<p>Праз соснаў чуйныя радары</p>
<p>Навіны лесу ўсе лаўлю.</p>
<p> </p>
<p>Я не ідылію шукаю,</p>
<p>І тут, паміж дубоў і хвой,</p>
<p>Жыццё з усіх бакоў гукае</p>
<p>І выклікае неспакой.</p>
<p> </p>
<p>Калі ж размякну я ад шчасця,</p>
<p>Пісаць пачну пра ціш ды ноч,</p>
<p>Рабіна пахлусіць не дасць мне,</p>
<p>Сучком пастукае ў акно.</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>