<div class="container">
<div class="book-utils">
<div id="qrcode"></div>
<a href="/Pimien_Pancanka/Adzinota.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1964 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Адзінота -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Адзінота</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Што такое антыматэрыя?</p>
<p>Голас мёртвага салаўя,</p>
<p>На магнітную плёнку запісаны.</p>
<p>Акіян урываецца з гулам</p>
<p>У пакой мой,</p>
<p>Завалены кнігамі.</p>
<p>З джунгляў выскачыў</p>
<p>Тыгр паласаты,</p>
<p>Сігануў у напрамку буфета...</p>
<p>Зноў ажыў пахаваны акцёр,</p>
<p>Пазірае жулікавата</p>
<p>І стараецца рассмяшыць</p>
<p>Старажытнымі прэснымі жартамі.</p>
<p>Потым лектар пра сувязь з жыццём,</p>
<p>Аб маральным абліччы бубніць;</p>
<p>Сам жа век на лянівай тахце</p>
<p>Хціва лічыць свае ганарары...</p>
<p>Валадар электроннае лямпы,</p>
<p>Годзе прывідны свет выклікаць,</p>
<p>Годзе моўчкі сядзець і курыць</p>
<p>У такой незямной адзіноце...</p>
<p>Ты пра шчасце сто кніг прачытай —</p>
<p>Без яе шчаслівейшы не станеш.</p>
<p>Пра каханне ўсе фільмы прагледзь —</p>
<p>А мацней, чым яе, не палюбіш.</p>
<p>Горад шчодра заліты святлом —</p>
<p>Вочы слепяць мільёны агнёў.</p>
<p>У адным толькі цёмна акне —</p>
<p>А табе ўжо святла не хапае.</p>
<p>Дык пырні ў чалавечы прыбой,</p>
<p>Што на вуліцы голасна плешчацца.</p>
<p>Можа, цёмнае тое акно</p>
<p>Для цябе ў гэту ноч загарыцца.</p>
<p>1964</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>