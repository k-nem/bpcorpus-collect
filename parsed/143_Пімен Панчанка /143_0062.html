<div class="container">
<div class="book-utils">
<div id="qrcode"></div>
<a href="/Pimien_Pancanka/Z_malenstva_my_irvalisia_u_horad.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1974 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "З маленства мы ірваліся у горад..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"З маленства мы ірваліся у горад..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>З маленства мы ірваліся у горад,</p>
<p>Хто ў інстытут, а хто і на завод.</p>
<p>І для Радзімы сталі мы апорай</p>
<p>І ў працы, і ў імгле ваенных год.</p>
<p>Пасля вайны жылі мы беднавата,</p>
<p>А вёскі проста слеплі уначы.</p>
<p>Мы перад імі ў нечым вінаваты,</p>
<p>Хоць мала чым маглі дапамагчы.</p>
<p>Зямля і неба звязаны дажджамі,</p>
<p>Мы з роднай вёскай — памяццю навек.</p>
<p>Прывыкшыя да тлуму гараджане,</p>
<p>Цяпер ірвёмся да лугоў і рэк.</p>
<p>Не з настальгіі, не для пакаяння,</p>
<p>Не на густы асенні медазбор —</p>
<p>Мяне завуць свая зямля і бор,</p>
<p>Як марака мары і акіяны,</p>
<p>Каб зноў адчуць салёныя турботы</p>
<p>Гаспадароў адроджанай зямлі.</p>
<p>Вясна ідзе...</p>
<p>На мне чужыя боты,</p>
<p>І я, крыху чужы, іду ў палі.</p>
<p>Халодны вецер, ты не скавычы</p>
<p>І не свішчы так рэзка і трывожна.</p>
<p>А ногі месяць гразь, нібы квачы,</p>
<p>Спрачаюцца з вясновым бездарожжам.</p>
<p>Сапраўдныя зямлі чараўнікі</p>
<p>Свае паэмы трактарамі пішуць.</p>
<p>Палі, палі — сялян чарнавікі —</p>
<p>І працаю, і вечнай праўдай дышуць.</p>
<p>На іх радкі пшаніцы прарастуць,</p>
<p>Хай дзень жніва ад сонца будзе яркі.</p>
<p>Люблю вясновы гуд, і перастук,</p>
<p>І рэактыўны голас цыркуляркі...</p>
<p>Якая непаўторная паўторнасць!</p>
<p>Я маладзею.</p>
<p>Зноў гатоў к рыўку...</p>
<p>Пачаўся дзень,</p>
<p>І на палетак чорны</p>
<p>Паклала сонца цёплую руку.</p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>