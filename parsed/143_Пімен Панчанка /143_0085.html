<div class="container">
<div class="book-utils">
<div id="qrcode"></div>
<a href="/Pimien_Pancanka/Krasa_i_cud_ziamli_-_Vasil_Blazenny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Краса і цуд зямлі — Васіль Блажэнны..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Краса і цуд зямлі — Васіль Блажэнны..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Краса і цуд зямлі — Васіль Блажэнны,</p>
<p>Паклон зямны табе ўсе дрэвы б’юць.</p>
<p>А ў нас дамы ірвуцца да бліжэйшых</p>
<p>Сузор’яў,</p>
<p>Аж на дыбачкі ўстаюць.</p>
<p> </p>
<p>І ўсё ж да зорак, як раней, далёка,</p>
<p>А да зямлі нагою не дастаць.</p>
<p>І вецер з-пад машын уцёк з палёгкай</p>
<p>І ў фортачкі гучней пачаў свістаць.</p>
<p> </p>
<p>Шкада травы і дрэў —</p>
<p>Не часта кажам:</p>
<p>Мы ўсе ў палоне просценькай маны —</p>
<p>Развешваем нікчэмныя пейзажы</p>
<p>І з кветкамі купляем дываны.</p>
<p> </p>
<p>І як бы нас туга там ні сціскала —</p>
<p>Мы абжывём захмарныя вуглы.</p>
<p>А некалі ў гіганцкіх батыскафах</p>
<p>Мы спусцімся яшчэ ў марскую глыб...</p>
<p> </p>
<p>А покуль узлятайце ў ліфтах, госці,</p>
<p>І кветкі на пятнаццаты узносьце.</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>