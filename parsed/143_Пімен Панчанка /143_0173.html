<div class="container">
<div class="book-utils">
<div id="qrcode"></div>
<a href="/Pimien_Pancanka/Biarezina_Mikolu_Auramcyku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Бярэзіна (Міколу Аўрамчыку) -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Бярэзіна (Міколу Аўрамчыку)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мы вандроўнікамі ўсе</p>
<p>Знатнымі зрабіліся.</p>
<p>У дарозе пакрысе</p>
<p>Ад сям’і адбіліся.</p>
<p> </p>
<p>Наглядзеўся на мадонн</p>
<p>Ціхіх і гарэзлівых...</p>
<p>Каму Тэмза, каму Дон,</p>
<p>Мне — рака Бярэзіна.</p>
<p> </p>
<p>Петлі вузенькія ўе</p>
<p>Недзе каля Докшыцаў,</p>
<p>Пераходзіў праз яе</p>
<p>Па маленькай дошчачцы.</p>
<p> </p>
<p>З бацькам ездзіў я на рум —</p>
<p>Сосны, воды сінія.</p>
<p>Знаў я кожную нару</p>
<p>І шляхі ласіныя.</p>
<p> </p>
<p>Начаваў над ёй не раз</p>
<p>І не мог нагледзецца,</p>
<p>Як плыве рака-зара,</p>
<p>А бярозы свецяцца.</p>
<p> </p>
<p>І плыве, і мые жвір,</p>
<p>І нідзе не спыніцца,</p>
<p>З радасцю ў дняпроўскі вір</p>
<p>З галавою кінецца...</p>
<p> </p>
<p>Поўнач ты аб'ездзіў, брат,</p>
<p>Ды і поўдзень сонечны.</p>
<p>А Бярэзінскі фарштат?</p>
<p>А сяло Любонічы?</p>
<p> </p>
<p>А які лясны прастор</p>
<p>За Слабодкай мілаю!</p>
<p>У адзін і той жа бор</p>
<p>Па грыбы хадзілі мы.</p>
<p> </p>
<p>Ад нахмураных вачэй,</p>
<p>Гоману штодзённага</p>
<p>Ірванём давай хутчэй</p>
<p>На сваю, сцюдзёную.</p>
<p> </p>
<p>Паначуем ля стагоў,</p>
<p>Пазбіраем голачкі.</p>
<p>Ля бабруйскіх берагоў</p>
<p>Ёсць мае аполачкі.</p>
<p> </p>
<p>Гэта наш бацькоўскі дом,</p>
<p>Ствол, вайной падрэзаны...</p>
<p>Каму Волга, каму Дон,</p>
<p>Нам — рака Бярэзіна.</p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>