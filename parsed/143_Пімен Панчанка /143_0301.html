<div class="container">
<div class="book-utils">
<div id="qrcode"></div>
<a href="/Pimien_Pancanka/Uskrainy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1978 -->
<!-- HEADER_FIELD FirstPublicationYear: 1979 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ускраіны -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Ускраіны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яблычны, бэзавы пах ускраін...</p>
<p>Учэпісты і працавіты народ</p>
<p>Яго і каралі,</p>
<p>І дакаралі,</p>
<p>І везлі вёскі яму свой мёд.</p>
<p> </p>
<p>Прытулак студэнтаў неўладкаваных,</p>
<p>Гарачыя печы,</p>
<p>Салодкі чад.</p>
<p>Рай гандлярак</p>
<p>І рай закаханых,</p>
<p>Запаведнік ружоватварых дзяўчат...</p>
<p> </p>
<p>Ускраіны прачынаюцца рана</p>
<p>Пад цёплым бокам</p>
<p>Завадскіх карпусоў.</p>
<p>А потым прыходзяць</p>
<p>Цыбатыя краны,</p>
<p>Прынюхваюцца да маленькіх садоў.</p>
<p> </p>
<p>А там</p>
<p>І пазяхнуць не паспееш,</p>
<p>Не паспее сляза</p>
<p>Скаціцца з павек,</p>
<p>Цябе ўжо чакае</p>
<p>Высокі паверх.</p>
<p>Хоць сонца</p>
<p>Садок твой пакінуты спеліць.</p>
<p> </p>
<p>З мінулым</p>
<p>Ірвуцца спрадвечныя ніткі,</p>
<p>Сціраецца ціхі і звычны след.</p>
<p>Сумуе жанчына над газавай пліткай:</p>
<p>Дзе той сад?</p>
<p>І дзе той сусед?</p>
<p> </p>
<p>Ускраіны поўняцца</p>
<p>Грукатам, гулам,</p>
<p>Горад высунуўся</p>
<p>За небакрай.</p>
<p>Жыццё старонку перагарнула,</p>
<p>І знік навекі драўляны рай.</p>
<p>1978</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>