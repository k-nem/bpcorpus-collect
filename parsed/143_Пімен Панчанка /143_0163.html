<div class="container">
<div class="book-utils">
<div id="qrcode"></div>
<a href="/Pimien_Pancanka/Ascierahajciesia_padrobki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Асцерагайцеся падробкі -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Асцерагайцеся падробкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я помню з сінькаю каробку</p>
<p>Ў кааперацыі старой.</p>
<p>«Асцерагайцеся падробкі» —</p>
<p>Было напісана на ёй...</p>
<p> </p>
<p>Языкачосаў безадказных</p>
<p>Было у нас калісьці шмат.</p>
<p>Для іх усё бывала ясна</p>
<p>Паводле догмаў і цытат.</p>
<p> </p>
<p>Я помню вас, сухіх і хмурных,</p>
<p>З мясцінаў розных і гадоў,</p>
<p>Многаступеньчатыя дурні</p>
<p>І дэмагогі ўсіх сартоў.</p>
<p> </p>
<p>Было адно зярнятка праўды</p>
<p>На сноп развесістай хлусні.</p>
<p>Абы плацілі грошы спраўна —</p>
<p>Не шкадавалі траскатні.</p>
<p> </p>
<p>А сёння, сёння памаўчыце,—</p>
<p>Нам трэба жыць і працаваць.</p>
<p>«Ура» так гучна не крычыце,</p>
<p>Калі кладуцца дзеці спаць.</p>
<p> </p>
<p>У час жыццёвай пераробкі</p>
<p>І ўзлёту</p>
<p>Змоўкніце зусім.</p>
<p>Асцерагайцеся падробкі</p>
<p>І верце партыі, не ім...</p>
<p> </p>
<p>Адкінем прэч мы слоўны грукат.</p>
<p>Цяпер — аб музыцы, ігры.</p>
<p>Люблю вас, чарадзеі гукаў,—</p>
<p>Рахманінаў, Шапэн і Грыг!</p>
<p> </p>
<p>Ды часта мы ў далоні плешчам</p>
<p>Не тым, не тым...</p>
<p>Кантата. Хор.</p>
<p>Палёт высокі быў абвешчан,</p>
<p>А слухачоў бяруць на змор.</p>
<p> </p>
<p>Пісаў паэт з вядомым імем,</p>
<p>І праўда быццам, а схлусіў...</p>
<p>З нас кожны песню аб Радзіме</p>
<p>Ў душы пад кулямі насіў.</p>
<p> </p>
<p>Ірве мелодыю на часткі</p>
<p>Клыкамі белымі раяль.</p>
<p>І сум, як шэры дождж, зашастаў,</p>
<p>І падрабнела раптам даль.</p>
<p> </p>
<p>О кампазітарская копаць,</p>
<p>Пустой рыторыкі настой!</p>
<p>Тых пышных слоў і гукаў хопіць</p>
<p>Халтуршчыкам гадоў на сто.</p>
<p> </p>
<p>Хай лепей вальс гучыць «На сопках...»,</p>
<p>Там ёсць жывое пачуццё.</p>
<p>Асцерагайцеся падробкі</p>
<p>Ва ўсім, усюды, ўсё жыццё.</p>
<p>1963</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>