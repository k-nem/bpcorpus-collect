<div class="container">
<div class="book-utils">
<div id="qrcode"></div>
<a href="/Pimien_Pancanka/Serca_i_kryz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1964 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сэрца і крыж -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Сэрца і крыж</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыў доктар у нашай мясціне.</p>
<p>Няма ўжо такіх дактароў:</p>
<p>Паставіць ён банькі ці п’яўкі —</p>
<p>І заўтра ты жыў і здароў.</p>
<p>Дарадчык, суддзя, павітуха,</p>
<p>Мужыцкі сівы кастапраў,</p>
<p>Ён ведаў душу кожнай хаты,</p>
<p>Сакрэты ўсіх кветак і траў.</p>
<p>Не быў прагавіты на срэбра</p>
<p>І жыў беднавата, дзівак.</p>
<p>Дзе іншы урваў бы чырвонец,</p>
<p>Ён браў сарамліва пятак.</p>
<p>Бурчаў ён на гразь, забабоны,</p>
<p>Ды вельмі тут не пакрычыш:</p>
<p>Няўроды, пажары... А сохі</p>
<p>Ламаюцца аб карчы.</p>
<p>На п’яніц вясковых сварыўся,</p>
<p>З галечай людской не мірыўся,</p>
<p>А там пастарэў, занядужаў,</p>
<p>Ад працы бяссоннай змарыўся.</p>
<p>Пастукала смерць да старога...</p>
<p>А доктар, раней чым сканаць,</p>
<p>Паспеў запаветнае слова</p>
<p>Мужчынам старэйшым сказаць:</p>
<p>«Ля вёскі мяне пахавайце,</p>
<p>На горцы, дзе белы бярэзнік;</p>
<p>Пастаўце мне крыж на магіле</p>
<p>Высокі-высокі, жалезны...»</p>
<p>Памёр без пакут ён, і людзі</p>
<p>Маўкліва схіліліся ў горы.</p>
<p>Прыйшла на хаўтуры ўся воласць,</p>
<p>І плакалі бабы уголас:</p>
<p>«Бывай, наш вялікі заступнік,</p>
<p>Ты быў справядлівы і чэсны...»</p>
<p>Сяло на магіле яго</p>
<p>Паставіла крыж высачэзны.</p>
<p>І дзіва! З вясны той журботнай</p>
<p>Пажары у вёсцы звяліся,</p>
<p>Хоць грукаў пярун і маланкі</p>
<p>Ляцелі з падвоблачнай высі.</p>
<p>Пра цуд разышліся легенды,</p>
<p>І мала хто знаў у народзе,</p>
<p>Што крыж навальнічныя беды</p>
<p>Ад стрэх саламяных адводзіў;</p>
<p>Што мёртвае сэрца</p>
<p>Людзей, як жывое, любіла,</p>
<p>Агонь на сябе выклікала,</p>
<p>Маланкі ў магілу лавіла.</p>
<p>1964</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>