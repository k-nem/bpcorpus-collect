<div class="container">
<div class="book-utils">
<div id="qrcode"></div>
<a href="/Pimien_Pancanka/Pryroda_na_dziva_praudziva.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1972 -->
<!-- HEADER_FIELD FirstPublicationYear: 1972 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Прырода на дзіва праўдзіва..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Прырода на дзіва праўдзіва..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Прырода на дзіва праўдзіва —</p>
<p>Ці вые, ці хмельна пяе.</p>
<p>На свет нас яна нарадзіла,</p>
<p>А мы забіваем яе.</p>
<p> </p>
<p>То шротам, то вострай пілою,</p>
<p>То труцім, то палім жыўцом...</p>
<p>Планету мы так прапалолі:</p>
<p>Патомкі заплацяць жыццём.</p>
<p> </p>
<p>Альбо выпрамляем машынай</p>
<p>Рачулкі, што любяць пятляць.</p>
<p>І сохне цяністы ляшчыннік,</p>
<p>І мяккія сцежкі пыляць.</p>
<p> </p>
<p>Прырода на дзіва праўдзіва...</p>
<p>І толькі скрані валуны —</p>
<p>Калоссе зашэпча пра дзіва,</p>
<p>Пачнуць хвалявацца ільны.</p>
<p> </p>
<p>І толькі збяры ўсё каменне</p>
<p>З тваёй неўрадлівай зямлі —</p>
<p>І сам ты замрэш у здзіўленні:</p>
<p>Як дзякуюць шчодра палі!</p>
<p> </p>
<p>Накормяць цябе і напояць,</p>
<p>Бо ты нарабіўся за трох...</p>
<p>Пясчанае роднае поле</p>
<p>І крушні ля белых дарог.</p>
<p> </p>
<p>Цяжкое ліпнёвае голле</p>
<p>Пад пылам схілілася ніц.</p>
<p>З трывогай сачу за Бягомлем:</p>
<p>Ідуць табуны навальніц.</p>
<p>1972</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>