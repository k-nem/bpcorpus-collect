<div class="container">
<div class="book-utils">
<div id="qrcode"></div>
<a href="/Alaksandar_Puskin/Dla_dalnich_bierahou_ajcyny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе М.Танка -->
<!-- HEADER_FIELD SectionAuthor: Вершы -->
<!-- HEADER_FIELD Title: «Для дальніх берагоў айчыны...» -->
<!-- HEADER_FIELD Translation: Максім Танк -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>«Для дальніх берагоў айчыны...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Для дальніх берагоў айчыны</p>
<p>Ты пакідала край чужы;</p>
<p>У векапомную хвіліну</p>
<p>Я доўга плакаў і тужыў.</p>
<p>Мае знясіленыя рукі</p>
<p>Цябе хацелі затрымаць;</p>
<p>Мучэння страшнага разлукі</p>
<p>Мой стогн прасіў не супыняць.</p>
<p>Але ад горкіх цалаванняў</p>
<p>Ты вусны адняла свае;</p>
<p>З краіны сумнага выгнання</p>
<p>Ты звала ў іншы край мяне.</p>
<p>Казала ты: «У дзень спаткання</p>
<p>Сярод аліўкавых дуброў</p>
<p>Свайго гарачага кахання</p>
<p>Мы пацалункі злучым зноў».</p>
<p>Ды там, на жаль, дзе неба далі</p>
<p>Гараць у сонцы залатым,</p>
<p>Дзе лёг аліваў цень на хвалі,</p>
<p>Апошнім сном заснула ты.</p>
<p>Твая краса і нараканні</p>
<p>Схаваліся ў зямлі сырой -</p>
<p>І пацалунак знік спаткання...</p>
<p>Ды веру я: ён за табой...</p>
<p> </p>
<p><i>1830</i></p>
<p> </p>
<p> </p>
<p><b>Каментары</b></p>
<p> </p>
<p><i>Пераклад друкаваўся</i>:</p>
<p>Бел. летапіс. 1937, № 4; пад назвай «Для родных берагоў».</p>
<p>Танк М. Зб. тв.: У 6 т. Т. 5. Мн., 1980.</p>
<p>На зорных шляхах: Пераклады М.Танка. Мн., 1991.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Maksim_Tank/">Максім Танк</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>