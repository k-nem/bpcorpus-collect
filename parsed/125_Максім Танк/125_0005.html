<div class="container">
<div class="book-utils">
<div id="qrcode"></div>
<a href="/Maksim_Tank/Dzied_i_scupak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 1937 -->
<!-- HEADER_FIELD FirstPublicationYear: 1937 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзед і шчупак -->
<h2><a href="http://knihi.com/Maksim_Tank/">Максім Танк</a></h2>
<h2>Дзед і шчупак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Было неба то сіняе, то ружовае,</p>
<p>А пад ім малая хатка рыбака.</p>
<p>І было, як неба, возера шырокае,</p>
<p>Шумела там заўсёды асака.</p>
<p> </p>
<p>А ў глыбокай тоні жыў шчупак сярэбраны</p>
<p>З вострымі зубамі, хітры, як купец.</p>
<p>Паляваў не раз за ім стары дзед з сеткамі,</p>
<p>Толькі дарма муцячы возерную медзь.</p>
<p> </p>
<p>Часам ён засядзе за ракітай з вечара</p>
<p>І накрыша зораў - залатых зярнят.</p>
<p>Думае і цешыцца: на прыманку выплывеш,</p>
<p>Зораў не паласаваць не уцерпіш, брат!</p>
<p> </p>
<p>Ды памалу дрэмле дзед стары над возерам.</p>
<p>А ў глыбокай тоні слухае шчупак,</p>
<p>Як над сонным берагам, ноччу заварожаны,</p>
<p>Ціха барадаты захрапіць рыбак.</p>
<p> </p>
<p>Выплыве тады ён, серабрыста кружачы,</p>
<p>Ціха так, каб хвалі соннай не збудзіць,</p>
<p>І з-пад сетак сініх вуснамі сцюдзёнымі</p>
<p>Пачынае зоры дзедавы лавіць.</p>
<p> </p>
<p>Перш ён зловіць Сітца, а пазней Мядзведзіцу,</p>
<p>Вып'е сцежку зорную вясняных сноў,</p>
<p>Выцягне з-пад сетак абаранку месяца</p>
<p>І зноў, ціха кружачы, ападзе на дно.</p>
<p> </p>
<p>І як толькі сонца ў барадзе сівеючай</p>
<p>Азалоціць першы серабрысты снег,</p>
<p>І як толькі вецер раніцой за пазухай</p>
<p>Шчакатаць мяккімі пальцамі пачне, -</p>
<p> </p>
<p>Дзед прачнецца спуджаны, паглядзіць на возера -</p>
<p>Усе зоры выпіў, вылавіў шчупак...</p>
<p>З гора замахае доўгімі рукамі,</p>
<p>Быццам папярхнуўшыся мукой, вятрак.</p>
<p> </p>
<p>Ды пачне гразіць ён, ў сеткі ўблытаўшыся,</p>
<p>Ідучы дарогаю праз сенажаць.</p>
<p>А кругом гамоняць кнігаўкі і чэпікі,</p>
<p>Рассыпае вецер жвірам песню жаб.</p>
<p> </p>
<p>І здаецца дзеду, што смяецца возера,</p>
<p>Ў сонцы расцвітаючы, як чырвоны мак, -</p>
<p>Хіліцца, хахоча асака зялёная,</p>
<p>Што яго, старога, ашукаў шчупак.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>