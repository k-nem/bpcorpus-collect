<div class="container">
<div class="book-utils">
<div id="qrcode"></div>
<a href="/Maksim_Tank/Kazka_pra_Muzyku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1938 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Казка пра Музыку -->
<h2><a href="http://knihi.com/Maksim_Tank/">Максім Танк</a></h2>
<h2>Казка пра Музыку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><b>Частка першая</b></p>
<p> </p>
<p>За борам цёмным,</p>
<p>Вялікім,</p>
<p>Дзе, зачапіўшыся</p>
<p>За сасновы грэбень,</p>
<p>Калышацца сіняе неба, -</p>
<p>Жыў сірата Музыка.</p>
<p> </p>
<p>Не меў ён ні двара,</p>
<p>Ні гароду;</p>
<p>Толькі сярмяжку старую -</p>
<p>Прыкрыцца калі ў непагоду -</p>
<p>І жалейку жывую.</p>
<p> </p>
<p>А іграў ён заўсёды</p>
<p>Весела.</p>
<p>Нават дрэва, пачуўшы яго,</p>
<p>Хоць бы нізка да долу</p>
<p>Галіны плакучыя звесіла.</p>
<p> </p>
<p>Зашуміць, засмяецца,</p>
<p>Атрасаючы пыл,</p>
<p>Закалышацца вецер,</p>
<p>І заскачуць,</p>
<p>Як зайцы,</p>
<p>На полі снапы.</p>
<p> </p>
<p>А што ўжо казаць пра людзей!</p>
<p>Калі кожная песня яго</p>
<p>Сілы шмат дадавала,</p>
<p>Шмат будзіла ў сэрцы надзей,</p>
<p>Беднякоў і сірот сагравала...</p>
<p>Вось які быў з Музыкі</p>
<p>Мастак-Чарадзей!</p>
<p> </p>
<p>Далёка,</p>
<p>Там, дзе сонца заходзіць,</p>
<p>А мо і яшчэ далей,</p>
<p>Жыў цар у палацы вялікім.</p>
<p>Ён не раз чуў ад розных</p>
<p>Бывалых людзей,</p>
<p>Што на свеце ёсць</p>
<p>Гэткі Музыка.</p>
<p> </p>
<p>Загадаў цар</p>
<p>Музыку таго прывясці</p>
<p>У палац, на царскія вочы.</p>
<p>Прывядуць -</p>
<p>Усіх азалоціць,</p>
<p>А то - лепш і дамоў не ісці...</p>
<p> </p>
<p>Ішлі слугі цара дзень і ноч:</p>
<p>І пры сонцы,</p>
<p>І пры месяцы высокім -</p>
<p>То лесам,</p>
<p>То полем,</p>
<p>То гарой,</p>
<p>То сухадолам глыбокім.</p>
<p> </p>
<p>Аж пачулі,</p>
<p>Нешта недзе грае,</p>
<p>Толькі дзе і хто -</p>
<p>Не відзяць,</p>
<p>Хоць ідуць</p>
<p>На дзіўны голас краем</p>
<p>Ужо цэлы тыдзень.</p>
<p> </p>
<p>Адзін кажа:</p>
<p>- Можа, гэта здань?</p>
<p>Другі:</p>
<p>- Мо трава спявае?</p>
<p>Толькі трэці,</p>
<p>Прылажыўшы вуха,</p>
<p>Кажа:</p>
<p>- Братцы! тут зямля такая!..</p>
<p> </p>
<p>Можа, лепей пойдзем да ракі,</p>
<p>Дзе ля вадапоя</p>
<p>Ловяць сонца рыбакі,</p>
<p>Ды спытаем,</p>
<p>Што такое?</p>
<p> </p>
<p>Аж глядзяць -</p>
<p>Насустрач ім ідзе</p>
<p>Ў лапціках лазовых хлопчык</p>
<p>Невялікі.</p>
<p>Вось паслы ў яго пытаюць:</p>
<p>- Дзе</p>
<p>У вас жыве такі Музыка?</p>
<p>Выняў ён жалейку ды зайграў.</p>
<p>Толькі зазвінела рэха борам,</p>
<p>Разлілося шумам траў,</p>
<p>Высыпалі песню слухаць зоры.</p>
<p> </p>
<p>Тут усе пазналі, хто прад імі.</p>
<p>Вось паслы і кажуць:</p>
<p>- Хоча цар</p>
<p>Адкупіць тваёй жалейкі чар</p>
<p>Разам з песнямі жывымі.</p>
<p> </p>
<p>А Музыка кажа:</p>
<p>- Бедны мы.</p>
<p>Сам я голы,</p>
<p>як калок у плоце.</p>
<p>Можа, ваш багаты гаспадар</p>
<p>Камяні усе на полі азалоціць,</p>
<p>Але я жалейкі не прадам</p>
<p>Ні цару, ні вам ніколі!.. -</p>
<p>І пайшоў Музыка ўдаль,</p>
<p>У сінеючае поле.</p>
<p> </p>
<p><b>Частка другая</b></p>
<p> </p>
<p>Доўга думалі паслы</p>
<p>Над сваёй бядой-няшчасцем.</p>
<p>Парашылі, што жалейку</p>
<p>Трэба ім украсці.</p>
<p>Скураной дарожнай торбай</p>
<p>З іх патрос адзін:</p>
<p>З торбы вылецела птушка,</p>
<p>Паднялася ў сінь.</p>
<p> </p>
<p>А другі на мокры дзёран</p>
<p>З світкі рукава</p>
<p>Вытрас цень кудлаты, чорны, -</p>
<p>Ні воўк, ні сава, -</p>
<p>Аж, здаецца, пацямнела</p>
<p>Неба, зелень траў...</p>
<p>Трэці - гадзіну</p>
<p>З-за пазухі дастаў.</p>
<p> </p>
<p>Вось адзін пасол гаворыць</p>
<p>Птушцы:</p>
<p>- Ты ляці,</p>
<p>Дзе лускою серабрыстай</p>
<p>Нёман зіхаціць,</p>
<p>Дзе купаецца зялёны</p>
<p>Вецер у траве...</p>
<p>Там, здаецца, і Музыка</p>
<p>Ў тым краю жыве.</p>
<p> </p>
<p>Ценю кажа:</p>
<p>- Пойдзеш полем,</p>
<p>Згасіш ясны дзень,</p>
<p>Пераблычаш сцежкі зораў</p>
<p>З сцежкамі людзей.</p>
<p> </p>
<p>Кажа гадзіне:</p>
<p>- Як толькі</p>
<p>Край задрэмле ўвесь,</p>
<p>Да Музыкі па жалейку</p>
<p>Ціха папаўзеш...</p>
<p> </p>
<p>Над ракою звісла жыта</p>
<p>І клён малады.</p>
<p>Спіць Музыка пад ракітай,</p>
<p>Не чуе бяды,</p>
<p> </p>
<p>Што лягла нямая ціша</p>
<p>На палі, лугі,</p>
<p>Што над ім снуе начніца</p>
<p>Чорныя кругі;</p>
<p> </p>
<p>Што апала ноч глухая</p>
<p>І па дзеразе</p>
<p>Да яго на скат пясчаны</p>
<p>Гадзіна паўзе,</p>
<p> </p>
<p>Сніцца сон яму, што быццам</p>
<p>Ружавее даль,</p>
<p>І пяе, і залаціцца</p>
<p>Ў Нёмане вада.</p>
<p> </p>
<p>Бачыць дзіва:</p>
<p>у палацы</p>
<p>Нейкі цар сядзіць,</p>
<p>Смеючыся, на Музыку</p>
<p>Весела глядзіць.</p>
<p> </p>
<p>Хлебануў з каўша ён мёду,</p>
<p>Выцер бараду</p>
<p>І зайграў ды на жалейцы:</p>
<p>- Ці-ра-ра, ду-ду!..</p>
<p> </p>
<p>Скочыў да цара Музыка...</p>
<p>Знік раптоўна сон.</p>
<p>Толькі шолах мокрай вікі</p>
<p>Ды калосся звон.</p>
<p> </p>
<p>І ў траве шум чуе нейкі,</p>
<p>Там, дзе яра скат...</p>
<p>І... за пазухай жалейкі</p>
<p>Не знайшла рука...</p>
<p> </p>
<p><b>Частка трэцяя</b></p>
<p> </p>
<p>На курган рагамі вострымі</p>
<p>Апёрся ясны месяц.</p>
<p>Ідзе дарогаю Музыка,</p>
<p>Галаву на грудзі звесіў.</p>
<p>Ўсіх пытаўся, можа, бачыў,</p>
<p>Можа, чуў хто пра зладзеяў?</p>
<p>Але вечарам апошнім</p>
<p>Нават вецер спаў, не веяў!</p>
<p> </p>
<p>Камары ў густых чаротах</p>
<p>Не снавалі ў змроку сілля,</p>
<p>Нават слонка познім лётам</p>
<p>Не абмыла сваіх крылляў.</p>
<p> </p>
<p>Толькі, свечку запаліўшы,</p>
<p>Светлячок адзін, надзіва,</p>
<p>Бачыў, з папараці нешта</p>
<p>Як паўзло па сонных нівах...</p>
<p> </p>
<p>Яшчэ нешта бачыў вожык,</p>
<p>Але што - і сам не ведаў...</p>
<p>Распытаўся іх Музыка</p>
<p>І пайшоў на захад следам.</p>
<p> </p>
<p>Доўга ён ішоў... Аж бачыць:</p>
<p>Баразной ідзе Араты</p>
<p>І з сяўні шырокай сее</p>
<p>Жменяй чорныя зярняты.</p>
<p> </p>
<p>Зацікавіўся Музыка</p>
<p>І Аратага пытае:</p>
<p>- Што ты робіш гэта, дзядзька?</p>
<p>- Потам ніву засяваю...</p>
<p> </p>
<p>Ды пытаецца ў Музыкі</p>
<p>Скуль ідзе, з якога краю.</p>
<p>На дарогу даў у торбу</p>
<p>Хлеба чорнага акраец.</p>
<p> </p>
<p>Цэлы дзень ідзе Музыка,</p>
<p>Ізноў дзіва спатыкае:</p>
<p>Волат горы крышыць, ломіць</p>
<p>І з далінамі раўняе.</p>
<p> </p>
<p>Прывітаўся з ім Музыка,</p>
<p>Пра няшчасце сваё кажа...</p>
<p>А на гэта хлопцу Волат:</p>
<p>- Я пайду з табою разам.</p>
<p> </p>
<p>Пазаву Асілка, брата, -</p>
<p>На другім канцы разоры</p>
<p>Ён сядзіць і днём і ноччу,</p>
<p>Ўе пяньковыя аборы,</p>
<p> </p>
<p>Каб развесіць свае сіллі</p>
<p>І за лета, і за восень</p>
<p>Знішчыць птушак пералётных,</p>
<p>Што пустуюць нам калоссе.</p>
<p> </p>
<p>А ён хай пакліча Вяля,</p>
<p>Што стаіць каля папару,</p>
<p>Разганяе дратаванай</p>
<p>Пугай статак цёмных хмараў...</p>
<p> </p>
<p>У запас набралі лапцяў</p>
<p>І крануліся пад вечар</p>
<p>У далёкую дарогу,</p>
<p>Торбы ўскінуўшы на плечы.</p>
<p> </p>
<p>Падышлі да сіне мора.</p>
<p>Мора дрэмле, серабрыцца.</p>
<p>Толькі аднаму Музыку</p>
<p>Ноччу месячнай не спіцца.</p>
<p> </p>
<p>Чуе, на шляху паднебным</p>
<p>Гусі дзікія гавораць</p>
<p>Пра цудоўную жалейку,</p>
<p>Пра бяду яго і гора.</p>
<p> </p>
<p>Што на родных яго нівах</p>
<p>І над Нёмнам яго слаўным</p>
<p>Не чуваць ніякіх песняў,</p>
<p>Не смяюцца людзі даўна...</p>
<p> </p>
<p>І задумаўся Музыка...</p>
<p>Гусі крумкаюць-гавораць:</p>
<p>- За трохтысячнаю хваляй</p>
<p>Востраў ёсць на сінім моры.</p>
<p>Цар задумаў справіць свята, -</p>
<p>Мёд па чарах паліецца,</p>
<p>Будуць на зачараванай</p>
<p>Там іграць-спяваць жалейцы...</p>
<p> </p>
<p>- І мяне з сабой вазьміце...</p>
<p>Ды не чулі гусі крыку.</p>
<p>Толькі збуджаная хваля</p>
<p>Пенай пырснула ў Музыку.</p>
<p> </p>
<p><b>Частка чацвертая</b></p>
<p> </p>
<p>Да ўсходу сонца ўстаў Музыка.</p>
<p>У сэрцы непакой і скруха.</p>
<p>Хутчэй сяброў паведаміў ён</p>
<p>Аб тым, што ў выраі падслухаў.</p>
<p> </p>
<p>Рашылі:</p>
<p>трэба секчы сосны,</p>
<p>Хутчэй збіваць вялікі плыт</p>
<p>І хоць бы леты, зімы, вёсны,</p>
<p>А на далёкі востраў плыць!</p>
<p> </p>
<p>Шуміць бор цёмны, уздыхае;</p>
<p>Кіпіць работа, звон ударыў.</p>
<p>Гатова мачта смаляная,</p>
<p>На ёй з кашулі белы парус.</p>
<p> </p>
<p>І толькі збуджанае сонца</p>
<p>Праменні кінула над логам, -</p>
<p>Плыт ціха па гладкой затоцы</p>
<p>Крануўся ў дальнюю дарогу.</p>
<p> </p>
<p>Вяслуюць,</p>
<p>толькі толку мала:</p>
<p>Прачнуўся ранні вецер шэры,</p>
<p>Насустрач гоніць вал за валам</p>
<p>І зноў варочае на бераг.</p>
<p>- Зацяжак плыт, -</p>
<p>Асілак кажа, -</p>
<p>Хай едзе Вяль адзін з Музыкам,</p>
<p>Каб не змяла іх бура часам,</p>
<p>Няхай сябе прывяжуць лыкам.</p>
<p> </p>
<p>А сам пайшоў на бераг з братам,</p>
<p>Дзе леглі на пясчаны ўзгорак</p>
<p>І проста ў твар вятроў кудлатых</p>
<p>Дзьмуць пачалі на сіне мора.</p>
<p> </p>
<p>І мора грозна застагнала,</p>
<p>І мора грозна загрымела,</p>
<p>Як горы, ўспененыя хвалі</p>
<p>Панеслі плыт на грывах белых...</p>
<p> </p>
<p>Мінаюць дні, то ў моры тонуць,</p>
<p>То ззяюць зноў агнём з гары.</p>
<p>Глядзіць Музыка з Вялем ў тоні,</p>
<p>І на каралы, і на рыб,</p>
<p> </p>
<p>На груды перлаў і камення,</p>
<p>На вадаростаў свет багаты,</p>
<p>І на затопленыя лодкі</p>
<p>Купцоў, ваякаў і піратаў.</p>
<p>Над галавой, пад аблакамі,</p>
<p>Арол ляціць з ахрыплым клічам:</p>
<p>Мо ён спрачаецца з вятрамі,</p>
<p>Ці ўбачыў свежую здабычу?</p>
<p> </p>
<p>Ды адлятае без абеду</p>
<p>За вадзяныя горы-хвалі.</p>
<p>І толькі доўга яго следам</p>
<p>Глядзяць сябры - Музыка з</p>
<p>Вялем...</p>
<p> </p>
<p>Гаворыць Вяль:</p>
<p>- Здаецца, востраў</p>
<p>Відаць, а можа, гэта сон?</p>
<p>Сцяной залочанай і вострай</p>
<p>Абнесены з усіх старон.</p>
<p> </p>
<p>Калі наблізіліся, бачаць:</p>
<p>Зусім нязнаны край зямлі;</p>
<p>Куды ні глянь - дамы, палацы,</p>
<p>А ў порце - мачты, караблі.</p>
<p> </p>
<p>Шуміць натоўп, шуміць, смяецца;</p>
<p>Па цэлым беразе пакатым</p>
<p>Вяселле хмельнае ліецца, -</p>
<p>Відаць, што цар спраўляе свята,</p>
<p> </p>
<p>Сядзіць сам высака на троне,</p>
<p>Сем чалавек трымаюць бруха,</p>
<p>Ў брыльянтах, янтарах карона</p>
<p>Цяжкая з'ехала на вуха.</p>
<p> </p>
<p>А слугі спераду і ззаду</p>
<p>Кругом стаяць напагатове,</p>
<p>Каб выпаўняць цара загады.</p>
<p>На белых на сталах дубовых</p>
<p>Нямала мёду, рыбы свежай,</p>
<p>Хлябоў, звяроў і птушак дзікіх</p>
<p>З глыбінь Палесся, з Белавежы...</p>
<p>Аж не надзівіцца Музыка!</p>
<p> </p>
<p>Гаворыць цар:</p>
<p>- Пара сягоння</p>
<p>Гасцей маіх павесяліць...</p>
<p>І вось з паклонамі да трона</p>
<p>Падходзяць царскія паслы.</p>
<p> </p>
<p>- Зайграем, - кажуць яны, - тое,</p>
<p>Што самі гукі запяюць...</p>
<p>Аж анямеў Музыка з болю,</p>
<p>Жалейку ўбачыўшы сваю...</p>
<p> </p>
<p>На цэлым беразе ўсё змоўкла;</p>
<p>Застыла - цішыня нямая.</p>
<p>Ды не чуваць чароўных тонаў...</p>
<p>Маўчыць жалейка, не іграе.</p>
<p> </p>
<p>Цар узлаваўся:</p>
<p>- Вось дык штуку</p>
<p>Прынеслі мне з чужога краю!</p>
<p>Няўжо ж ніхто не збудзіць гукаў,</p>
<p>Ніхто на ёй не заіграе?</p>
<p> </p>
<p>Маўчаць.</p>
<p>Спусцілі ўсе галовы.</p>
<p>І калі цар другі раз клікаў,</p>
<p>На перад у лапцях лазовых</p>
<p>З кійком праціснуўся Музыка.</p>
<p> </p>
<p>Узяў жалейку і шчаслівы</p>
<p>Абцёр крысом сярмяжным з пылу.</p>
<p>На ўсе лады і пералівы</p>
<p>Яна ў яго загаварыла:</p>
<p> </p>
<p>То звонам жаваранка ў жыце,</p>
<p>То салаўіным свістам чулым,</p>
<p>Трывожнай кнігаўкай ў ракіце</p>
<p>І ў лесе шэраю зязюляй.</p>
<p> </p>
<p>Пазней зайграў, як жнеі пелі,</p>
<p>Як вецер шапацеў саломай,</p>
<p>Сівыя хвалі Нёмну пеніў</p>
<p>І абарваў акордам грому...</p>
<p> </p>
<p>А рэха ўсё яшчэ іграла</p>
<p>І толькі змоўкла ў нетрах бору</p>
<p>Тады, калі Музыка з Вялем</p>
<p>Дабеглі ўжо да сіне мора.</p>
<p> </p>
<p>Схапіўся цар:</p>
<p>- Хутчэй вярніце,</p>
<p>Пагоню шліце за пагоняй!..</p>
<p>Ды белай чайкаю ў блакіце</p>
<p>З кашулі белы парус тоне.</p>
<p> </p>
<p><b>Частка пятая</b></p>
<p> </p>
<p>Гаварыў Асілак брату:</p>
<p>- Глянь, дзе хвалі пеніць шторм,</p>
<p>Ці то грывай вал дзевяты,</p>
<p>Ці то зломаным крылом</p>
<p>Птушка, тонучы, махае?</p>
<p>- Не, не хвалі там іграюць.</p>
<p>Не крылаты ўзмах птушыны,</p>
<p>Гэта парус ў моры сінім!..</p>
<p> </p>
<p>Кажа зноў Асілак брату:</p>
<p>- Глянь на сонечны загар,</p>
<p>Быццам коней ляціць статак,</p>
<p>З шумам, навальніцай хмар.</p>
<p> </p>
<p>- Эх, не хмары і не коні</p>
<p>Пеняць вадзяныя горы,</p>
<p>Гэта царская пагоня</p>
<p>Паказалася на моры!..</p>
<p> </p>
<p>Стогне вецер, вые дзіка,</p>
<p>Круціць хвалі валам шэрым,</p>
<p>Ужо бачыць Вяль з Музыкам</p>
<p>Бор стары, знаёмы бераг.</p>
<p> </p>
<p>Яшчэ вёсламі ударыць!</p>
<p>Плыт урэзаўся ў пясок,</p>
<p>Мачта хіліцца набок,</p>
<p>Звесіў крыллі мокры парус,</p>
<p> </p>
<p>Пырскі мора на ім ззяюць...</p>
<p>Вяль Музыку так гаворыць:</p>
<p>- Мы гасцей з-за сіне мора</p>
<p>Без цябе тут прывітаем.</p>
<p> </p>
<p>Хопіць ім сталоў-курганаў;</p>
<p>Мёдам абнясём ліповым.</p>
<p>Хай даруюць, калі п'яна</p>
<p>З плеч пакоцяцца галовы</p>
<p> </p>
<p>Або ў скоках пад нагамі</p>
<p>Трэснуць панцыры іх, шлемы...</p>
<p>Ты ж ідзі далей шляхамі,</p>
<p>Дзе над Нёмнам вербы дрэмлюць,</p>
<p> </p>
<p>Дзе шумяць прасторы жыта</p>
<p>Ў залатым імглістым цвеце,</p>
<p>І што бачыў, раскажы ты,</p>
<p>Перадай ўсім на жалейцы.</p>
<p> </p>
<p>Разышліся. Вяль з братамі</p>
<p>Ловіць мора сіні подых,</p>
<p>А Музыка йдзе шляхамі</p>
<p>На сустрэчу сонца ўсходу.</p>
<p> </p>
<p>Вось ужо ў далінах тоне,</p>
<p>Вось хаваецца за межы,</p>
<p>Толькі ўсё жалейкі тоны</p>
<p>Разліваюцца ў бязмежжы.</p>
<p> </p>
<p>А тым часам у затоку</p>
<p>Караблі ўсё прыбываюць,</p>
<p>І на бераг на шырокі</p>
<p>Цар з дружынай высядае.</p>
<p> </p>
<p>Сам цар выступіў наперад,</p>
<p>Кажа: - Гніцеся мне ў пояс!</p>
<p>Сплёў густы для вас я нерат,</p>
<p>Каб цягнуць да вадапою.</p>
<p> </p>
<p>Лепей самі аддавайце</p>
<p>Мне Жалейку і Музыку,</p>
<p>А то з вашых плеч на лапці</p>
<p>Надзяру мяккога лыку.</p>
<p> </p>
<p>І рагоча ўся дружына.</p>
<p>Вяль гаворыць: - Што хваліцца!</p>
<p>Паглядзім лепш, хто ў даліне</p>
<p>Выстаіць ці ляжа ніцам...</p>
<p> </p>
<p>- Што, няўжо на вас, на гэткіх,</p>
<p>Маёй сілы будзе мала? -</p>
<p>Ізноў разам цар, і войска,</p>
<p>І паслы зарагаталі.</p>
<p> </p>
<p>А пасля пайшлі ўсе ў наступ</p>
<p>Чорнай ненавіснай сілай.</p>
<p>Вырваў Вяль дуб каранасты,</p>
<p>Пояс патужыў Асілак.</p>
<p> </p>
<p>Волат парасправіў плечы -</p>
<p>І сустрэліся з навалай.</p>
<p>Пачалі мясці і секчы -</p>
<p>Толькі рэха застагнала.</p>
<p> </p>
<p>Быццам жнівам на іржышчы -</p>
<p>Сноп на сноп - кладзецца сіла;</p>
<p>Цэлы дзень грыміць ігрышча,</p>
<p>Як стагі, растуць магілы.</p>
<p> </p>
<p>Наступае вечар сіні,</p>
<p>Сонца ў хвалях мора тае,</p>
<p>Позна волатаў з дружынай</p>
<p>Раздзяліла ноч глухая.</p>
<p> </p>
<p>Цар хутчэй уцёк за мора.</p>
<p>Вяль прылёг каля кургана,</p>
<p>Каб, як згаснуць толькі зоры,</p>
<p>Зноў дамоў вярнуцца рана.</p>
<p> </p>
<p>Спіць зямля. Смугою ліпкай,</p>
<p>Цёплым ценем сон ліецца,</p>
<p>Толькі часам ціхай скрыпкай</p>
<p>Заіграе польны вецер.</p>
<p> </p>
<p><b>Частка шостая</b></p>
<p> </p>
<p>Ходзіць, нукае Араты,</p>
<p>Конь, залёгшы, цягне шчыра;</p>
<p>І сярэбрацца нарогі</p>
<p>Ад пяску сырога, жвіру.</p>
<p> </p>
<p>Часам сталь скрабне паліцу,</p>
<p>Часам іскрай пырсне крэмень...</p>
<p>І хаваюцца пад дзёран</p>
<p>Пікі, панцыры і шлемы,</p>
<p>Трупы царскіх слуг, ваякаў...</p>
<p>Колькі Вяль з братамі выбіў!</p>
<p>Колькі сіл варожых знішчыў!</p>
<p>- Ну, раўней лажыся, скіба!</p>
<p> </p>
<p>Зааром, забарануем,</p>
<p>Сыпнем ядраны насевак,</p>
<p>І запеняцца ўраджаі,</p>
<p>Закалышуцца напевы...</p>
<p> </p>
<p>Толькі дзень замітусіўся,</p>
<p>Вяль, прачнуўшыся, гаворыць:</p>
<p>- Што за дзіва? дзе ні глянеш -</p>
<p>Скібы чорныя, разоры:</p>
<p> </p>
<p>І на захад, і на поўнач</p>
<p>Без канца яны без краю;</p>
<p>Там, дзе бой кіпеў учора,</p>
<p>Нават месца не пазнаеш...</p>
<p> </p>
<p>Сонца залатой пагодай</p>
<p>Дываны жытоў абмыла.</p>
<p>Сеў Музыка каля броду</p>
<p>Пад бярозаю пахілай.</p>
<p> </p>
<p>Думу думае маркотны:</p>
<p>Ці жыве дзе Вяль з братамі?</p>
<p>Можа, хмарай пералётнай</p>
<p>Ці віхурамі-вятрамі</p>
<p> </p>
<p>Мые косці іх на нівах,</p>
<p>На прасторах на шырокіх,</p>
<p>Дзе ўсе песні - шум прыліву</p>
<p>І марскі салёны рокат.</p>
<p> </p>
<p>Летучы з краёў заходніх,</p>
<p>Воран, кружачы, гаворыць:</p>
<p>- Ой, лягло нямала войска,</p>
<p>Войска царскага з-за мора.</p>
<p> </p>
<p>І ў раку ён нешта кінуў.</p>
<p>Паглядзеў Музыка ў тоні:</p>
<p>Ззяе там красою дзіўнай</p>
<p>Камень, выдзерты з кароны...</p>
<p> </p>
<p>І вясёлкамі заззялі</p>
<p>Воды сінія, здаецца,</p>
<p>І зноў тоны заігралі</p>
<p>Ў зачарованай жалейцы</p>
<p> </p>
<p>Ціхім шэпатам крынічным,</p>
<p>Шумам трыснікоў зялёных,</p>
<p>Медным коласам пшанічным,</p>
<p>Васільковым звонам лёну,</p>
<p> </p>
<p>Рэхам збуджаным, вясёлым,</p>
<p>Даўняй казкай над калыскай...</p>
<p>І здаецца - нівы, сёлы</p>
<p>Нехта гукамі апырскаў...</p>
<p> </p>
<p>А кругом красуе лета,</p>
<p>Дрэмле вецер ў полі роўным;</p>
<p>Сонца спелаю ранетай</p>
<p>Наліваецца над Нёмнам.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>