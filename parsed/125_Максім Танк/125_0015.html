<div class="container">
<div class="book-utils">
<div id="qrcode"></div>
<a href="/Maksim_Tank/Prytca_pra_chleb.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 31.07.1963 -->
<!-- HEADER_FIELD FirstPublicationYear: 1964 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прытча пра хлеб -->
<h2><a href="http://knihi.com/Maksim_Tank/">Максім Танк</a></h2>
<h2>Прытча пра хлеб</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Аднойчы на кірмаш здалёк</p>
<p>Вандроўнік плёўся ў горад</p>
<p>І наракаў на свой мяшок,</p>
<p>Набіты лустай спорай.</p>
<p> </p>
<p>Аж Хлеб не вытрымаў і так</p>
<p>Азваўся: - Што бядуеш?</p>
<p>Зусім не ты мяне, дзівак,</p>
<p>Але цябе нясу я.</p>
<p> </p>
<p>- Ну, што ж, пабачым: хто - каго! -</p>
<p>Той запярэчыў строга</p>
<p>І з цяжкага мяшка свайго</p>
<p>Хлеб вытрас на дарогу.</p>
<p> </p>
<p>І сам пашкандыбаў далей.</p>
<p>Нішто не муліць плечы.</p>
<p>Дзень прамінуў. Ужо ў імгле</p>
<p>Стаў набліжацца вечар.</p>
<p> </p>
<p>Настаў і час перакусіць.</p>
<p>Успомніў Хлеб Вандроўнік,</p>
<p>Што недзе, кінуты, ляжыць,</p>
<p>Духмяны і цудоўны!</p>
<p> </p>
<p>Прылёг на нейкім дзірване,</p>
<p>Каб адпачыць хоць трошкі.</p>
<p>Але галоднаму і ў сне,</p>
<p>Знаць, сняцца хлеба крошкі.</p>
<p> </p>
<p>Цяпер і сам сабе не рад.</p>
<p>Не спіцца, не ляжыцца.</p>
<p>Ці не вярнуцца лепш назад</p>
<p>Ды з другам памірыцца.</p>
<p> </p>
<p>Устаў Вандроўнік і брыдзе -</p>
<p>Ідзе пад зорным небам</p>
<p>На месца памятнае, дзе</p>
<p>Ён пасварыўся з Хлебам.</p>
<p> </p>
<p>О, як ён рад быў зноў, калі</p>
<p>Сваю пабачыў страту!</p>
<p>І Хлебу нізкі, да зямлі,</p>
<p>Аддаў паклон, як брату.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>