<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Smiarotnaja_strata_1_sakavika_1881_h.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 09.02.1984 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Смяротная страта (1 сакавіка 1881 г.) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Смяротная страта (1 сакавіка 1881 г.)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p><i>Ігнату Грынвіцкаму,</i></p>
<p><i>які сваім выбухам адпомсціў</i></p>
<p><i>Аляксандру ІІ за 1863 год</i></p>
</div>
<div class="CLEAR"></div>
<p> </p>
<p>Карэта цара выязджае.</p>
<p>(Гэткі на колах гадзючнік!)</p>
<p>У канале Кацьчыным воды</p>
<p>Да блізкага мора бягуць.</p>
<p>Вось бомба. Хай з падлы смярдзючай,</p>
<p>Хаіі з яго, ката народаў,</p>
<p>Ката маёй Беларусі</p>
<p>Зараз шматкі палятуць.</p>
<p>Выбух. Той здох. Але</p>
<p>І яго смерч асколкаў нізрынуў,</p>
<p>Вось нясуць... Вось колюць... Пытанні...</p>
<p>Гэта каб іншых гнаць.</p>
<p>Не, ён ім не скажа, хто ён,</p>
<p>«Ігнась Грынявіцкі» — не кіне,</p>
<p>Гонару многа ім, гноям,</p>
<p>Па імю, па бацьку, па прозвішчу,</p>
<p>Гонару многа ім, шлюхам,</p>
<p>Сыноў Беларусі знаць.</p>
<p>З апошніх згасаючых сілаў</p>
<p>(Пытанні... Пытанні... Пытанні...)</p>
<p>Ён лепш успомніць пра тое,</p>
<p>За што ён ішоў на замах.</p>
<p>Успомніць Бабруйшчыну мілую,</p>
<p>Майскую стужку Бярозы,</p>
<p>Дняпро на райскім світанні,</p>
<p>Белыя світкі ў лугах.</p>
<p>.  .  .  .  .  .  .  .  .  .  .  .  .  .</p>
<p>І ў яго галаву адрэзалі,</p>
<p>І ў сасуд са спіртам паклалі.</p>
<p>.  .  .  .  .  .  .  .  .  .  .  .  .  .  .  .  .</p>
<p>Спрэс трэслі усіх на допытах:</p>
<p>«Хто гэта?! Хто гэта?! Хто?!»</p>
<p>Але галава маўчала...</p>
<p>І людзі, вядома ж, маўчалі...</p>
<p>Адзін толькі выдаў, паскуднік,</p>
<p>І з тым перайшоў у нішто.</p>
<p>І сяброў ягоных павесілі.</p>
<p>Быў ранак сонечна-чысты.</p>
<p>А ноччу, як развітанне,</p>
<p>Калі іх везлі хаваць —</p>
<p>У сінім небе начным,</p>
<p>Сінім, як спірт празрысты,</p>
<p>Ўсплыла чырвонага месяца</p>
<p>Адсечаная галава.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>