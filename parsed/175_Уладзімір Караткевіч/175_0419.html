<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Mokryja_travy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мокрыя травы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Мокрыя травы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я сумую па радзіме,</p>
<p>Па яе лугах і нівах,</p>
<p>Па трыпутніку, што гладзіў</p>
<p>Ногі збітыя мае,</p>
<p>Па укропе на гародзе,</p>
<p>Рэчках ціхіх і лянівых</p>
<p>І па сопкай белай бульбе,</p>
<p>Што на стол яна дае.</p>
<p> </p>
<p>Я сумую па радзіме...</p>
<p>Бачу ціхія паляны.</p>
<p>Цёплы мёд яе маліны</p>
<p>Адчуваю на губах.</p>
<p>Ты — мая лясная казка</p>
<p>У красе доўгачаканай,</p>
<p>Ты — мая святая песня,</p>
<p>Свет адзіны у вачах.</p>
<p>Просты свет, дзе дрэмлюць хаты,</p>
<p>Дзе раса на травах спее,</p>
<p>Дзе у росных шатах чуцен</p>
<p>Гівала пяшчотны свіст,</p>
<p>Дзе наўсцяж канавы мокрай</p>
<p>Пышны кураслеп жаўцее,</p>
<p>І купае тлусты лопух</p>
<p>У вадзе мясісты ліст.</p>
<p>Мокры край. Дажджы і сонца.</p>
<p>Вільгаць сонечнага лета.</p>
<p>Жарабя бяжыць па лузе,</p>
<p>Радасна задраўшы хвост.</p>
<p>Цэлы век вісіць вясёлка</p>
<p>Над краінай мокрай гэтай,</p>
<p>І глядзяць спакойна коні</p>
<p>На нябесны дзіўны мост.</p>
<p> </p>
<p>Я сумую па радзіме,</p>
<p>Як каханы па дзяўчыне,</p>
<p>Я жадаю ўвесь прыпасці</p>
<p>Проста да яе рукі,</p>
<p>Да грудзей — тугіх узгоркаў,</p>
<p>Да вачэй — азёраў сініх,</p>
<p>І замерці ў пацалунку</p>
<p>На гадзіны і вякі.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>