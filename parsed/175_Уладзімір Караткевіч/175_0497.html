<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Slova_bielaruskaj_biarozy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1966? -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Слова беларускай бярозы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Слова беларускай бярозы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Міхасю Рудкоўскаму</i></p>
<p> </p>
<p>Столькі год я гляджу на палеткі і весі</p>
<p>Ў іх сцюдзёнай і чыстай асенняй расе,</p>
<p>Закалела, ўзмакрэла на золкім узлессі,</p>
<p>Як старая жанчына, што пасвіць гусей.</p>
<p> </p>
<p>Валасы мае чэша вятрыска і трусіць,</p>
<p>А ў халодных травах туды і сюды</p>
<p>Валуны на пашы, як белыя гусі,</p>
<p>Што гані не гані, а не йдуць да вады.</p>
<p> </p>
<p>Ад вясёлай Друці да нетраў Падляшша,</p>
<p>Ад палескіх імхоў да асвейскіх крыніц —</p>
<p>Валуновая паша, гранітная паша,</p>
<p>Камяні, камяні, камяні, камяні.</p>
<p> </p>
<p>І хоць мох на каменнях сівее ад гора,</p>
<p>А ў галіны мае б’юць шалёна грамы,—</p>
<p>Ўсё ж нам добра глядзець на лагі і разоры,</p>
<p>На зямлю, для якой паслужылі і мы.</p>
<p> </p>
<p>Бо тады, калі праўду хацелі павесіць,</p>
<p>А над хатамі курчыўся змей агнявы,</p>
<p>Мы хавалі людзей на падбегах да лесу —</p>
<p>Я і гусі мае сярод стылай травы.</p>
<p> </p>
<p>Людзі краю майго, мы зрадніліся з вамі,</p>
<p>Куля ў кожнага з вас наша сэрца праб’е,</p>
<p>Бо з адзіным вы сэрцам, адвечным, як камень,</p>
<p>І пяшчотным, як добрыя косы мае.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>