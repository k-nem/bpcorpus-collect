<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Z_padsvietam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1957? -->
<!-- HEADER_FIELD FirstPublicationYear: 1957 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З падсветам -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>З падсветам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пад вербамі, што нахіляюць</p>
<p>У цемры над вірамі стан,</p>
<p>Над ціхаю вадой палае</p>
<p>Маленькі залаты вулкан.</p>
<p>Смаллё ў жароўні сыпле іскры,</p>
<p>І ціхай рэчкі глыбіня</p>
<p>Святлом няпэўным, алым, чыстым</p>
<p>Пранялася амаль да дна.</p>
<p>Ноч пахне радасна і смутна</p>
<p>Вярбовай горкаю карой,</p>
<p>І нос чаўна плыве нячутна</p>
<p>Над змрочным лесам пад вадой.</p>
<p>І ў гэтым лесе, дзіўным, сінім,</p>
<p>Стаяць забіўшыся углыб,</p>
<p>Шырокія тугія спіны</p>
<p>Заснуўшых пад вадою рыб.</p>
<p>Трапечуць багавіння струны,</p>
<p>Рыб клоніць бурштыновы сон...</p>
<p>Замры, падобны да Нептуна,</p>
<p>Трызубец сціснуўшы ў далонь!</p>
<p>Бліжэй! Бліжэй! Як слёзы цёплыя,</p>
<p>Ад жаркіх водбліскаў святла</p>
<p>Чырвоныя падвескі кропляў</p>
<p>Нячутна падаюць з вясла.</p>
<p>Адзін удар трызубай снасці,</p>
<p>І ў ходзе казачных падзей</p>
<p>Жывое, трапяткое шчасце</p>
<p>Само ў далоні упадзе.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>