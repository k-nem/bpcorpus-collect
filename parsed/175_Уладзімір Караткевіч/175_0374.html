<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kaloza.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1967? -->
<!-- HEADER_FIELD FirstPublicationYear: 1967 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Каложа -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Каложа</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Дануце Бічэль</i></p>
<p> </p>
<p>Каложа, туга мая светлая!..</p>
<p>Ў чорны Нёман па чорным шкле</p>
<p>Сіняй кропляй спадае ракета,</p>
<p>Быццам зорка ў ціхі Бетлем.</p>
<p>Ў вокны цёмныя заглядае,</p>
<p>Ззяннем бледным шукае кутка,</p>
<p>Дзе хваіна ў грубцы страляе,</p>
<p>Дзе ў жанчыны дзіцё на руках.</p>
<p>Глянь, абраная. Гэта не ў Нёман,</p>
<p>Не ў цямноцце, не ў соне, не ў драму* —</p>
<p>Ў веліч падае зорка бяздомная,</p>
<p>Ў снег і ў сэрца сыну твайму.</p>
<p>І ў няпэўным хвілінным блакіце,</p>
<p>Ўся адзіная, ўся са святла,</p>
<p>З небам, з Нёмнам, з зямлёю злітая,</p>
<p>З сэрцам нашым — Каложа ўзрасла.</p>
<p>Трохі ў зелень, як пер’е качынае,</p>
<p>Трохі ў бэз і трохі ў гранат,</p>
<p>Уся — крышталь невыказна сіні,</p>
<p>Ўся — як край наш, як сон, як вясна.</p>
<p>Ўскінь далоні тонкія ўгору,</p>
<p>Сыну неба акрэслі шлях,</p>
<p>Каб навекі адбіліся зоры</p>
<p>У тваіх і дзіцячых вачах.</p>
<p>Каб ніколі перуны чужынныя</p>
<p>Не асмеліліся скасіць</p>
<p>Ні цябе, ні Каложы,</p>
<p>дзяўчыны</p>
<p>З ніў і пушчаў Беларусі.</p>
<p>І калі ўзнясе вас над светамі —</p>
<p>Прыгадайце ў вечным святле,</p>
<p>Як самотная зорка — ракета</p>
<p>Ціха падала ў цёмны Бетлем.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>