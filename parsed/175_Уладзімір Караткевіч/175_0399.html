<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Lasnaja_kazka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лясная казка -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Лясная казка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стажар серабрысты пажар.</p>
<p>На дрэвах бароды імхоў.</p>
<p>Пáра з начных імшар</p>
<p>Пужае цыбатых ласёў.</p>
<p>Бягуць па балоце яны.</p>
<p>Над імі праз шэры туман</p>
<p>Ззяе, як вока вайны,</p>
<p>Чырвоны Альдэбаран.</p>
<p>Слепне стомлены зрок,</p>
<p>Сцежка спускаецца ў лог,</p>
<p>Вожык, як шэры клубок,</p>
<p>Скруціўся ля самых ног.</p>
<p>— Клубочак, вядзі, вядзі.</p>
<p>— Гаспадар, дарогі няма.</p>
<p>Трэба на сцежках блудзіць</p>
<p>І не зважаць на туман.</p>
<p>Яліна над сцежкай маёй —</p>
<p>Не яліна, а баба-яга.</p>
<p>Сава ў глушыні лясной</p>
<p>Прарочыць: «Куга! Куга!»</p>
<p>— Алёначка! Ого-го!</p>
<p>Спаткай, за руку бяры.</p>
<p>Выведзі Яна свайго</p>
<p>Да цёплай хаты ў бары.</p>
<p>Хоча ён бачыць агні,</p>
<p>Карагоды між светлых лугоў,</p>
<p>Хоча святла, цеплыні,</p>
<p>Хоча кахання твайго.</p>
<p>Лаўжы і карчоў крыжы.</p>
<p>Туман, як прывід, як дым.</p>
<p>Хтосьці па сцежцы бяжыць,</p>
<p>Сава лунае над ім.</p>
<p>Вочы гараць нада мной,</p>
<p>Не сава, а дзіва-змяя.</p>
<p>— Бацюхны! Хто гэта? Вой!</p>
<p>— Алёначка, гэта я.</p>
<p>— Пойдзем хутчэй. Туман.</p>
<p>Хату яшчэ прамінеш.</p>
<p>Як ты даведаўся, Ян,</p>
<p>Што завуць Алёнай мяне,</p>
<p>Што аб’ездчыку я дачка.</p>
<p>Што жыву між гэтых палян,</p>
<p>Што добра мне тут чакаць,</p>
<p>Калі прыйдзе прыгожы Ян?</p>
<p>— Любая, я ж чараўнік,</p>
<p>Знаўца зямлі і вады.</p>
<p>Мне і куніца, і дзік</p>
<p>Адкрылі свае сляды.</p>
<p>Ў дрымотнай глушы лясной</p>
<p>Не ведаў я аднаго:</p>
<p>Сцежкі да хаты тваёй,</p>
<p>Сцежкі да сэрца твайго.</p>
<p>Дай мне сваю далонь.</p>
<p>Не трэба стаяць, пайшлі.</p>
<p>Вядзі на мірны агонь</p>
<p>У змрочных лапах ялін.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>