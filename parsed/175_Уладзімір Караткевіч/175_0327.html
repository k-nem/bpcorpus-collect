<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Hurzuf_unacy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: май 1968; 15.04.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гурзуф уначы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Гурзуф уначы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Скрыпка ціхая ночы. Дрымотная музыка ночы.</p>
<p>Водар мора і кветак. Глухая начная пара.</p>
<p>Аю-даг за чаўнамі рыбацкімі ў моры напружана сочыць</p>
<p> </p>
<p>Зыркім вокам адзіным — чырвонаю іскрай кастра.</p>
<p>Што, як ярасна скочыць? Дарэмна. Дрымотаю скоран,</p>
<p>Галаву ён на мяккія лапы здранцвела паклаў.</p>
<p>Чайкі спяць на вадзе, як плаўкі,</p>
<p>у сярэбраных водсветах зорных.</p>
<p> </p>
<p>Спіць каханне ў дамах. Спіць прадоння марскога</p>
<p>імгла.</p>
<p>Наздраватыя сходы завулкаў ад дзённай хады</p>
<p>спачываюць,</p>
<p>Крок паэта апошняга зáмер на вулках крывых,</p>
<p>І магноліі кветкі так соладка дураць і так спавіваюць,</p>
<p>Што ні людзям, ні скалам дрымотай не ўзняць галавы.</p>
<p> </p>
<p>І лянотна мядзведзь на спакойнае мора успёрся</p>
<p>І ў знямозе салодкай, забыўшы пра гнеў і гразу,</p>
<p>Касавурыць адзінае вока на зоры, што ўнізе і ўверсе,</p>
<p>На скупое сузор’е між іх, на сп’янелы і сонны Гурзуф.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>