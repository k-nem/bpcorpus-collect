<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vierabiej,_sava_i_ptusyny_sud.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 21.12.1973 -->
<!-- HEADER_FIELD FirstPublicationYear: 1975 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Верабей, сава і птушыны суд -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Верабей, сава і птушыны суд</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ну вось, давай мы з табой сядзем ды паслухаем, што было калісь. Гэта расказаў мне дзед. А майму дзеду - ягоны дзед. А таму дзеду - яшчэ ягоны дзед. А дзеду дзеда нашага дзеда расказалі іншыя разумныя людзі. Так што ўсё гэта праўда.</p>
<p>У тыя даўнія часы птушкі жылі такой самай дзяржавай, як і людзі. Ад дзяржавы той засталася толькі памяць, бо нішто не вечнае на свеце. Але некалі яна была. Былі там свае птушыныя аркестры, свае школы, свае птушыныя суды. А цяпер, сёння, усё птаства толькі слаба-слаба помніць пра тыя часы.</p>
<p>І жыў у той дзяржаве такі сабе шэры верабей. Як і цяпер, шукаў зернейкі, цвыркаў летам і мерзнуў зімою. І быў такі самы нахабны, як і зараз. Толькі што ў тыя часы ён не скакаў адразу абедзвюма ножкамі, а хадзіў, як людзі. Адной лапкай - другой лапкай. Левай - правай. Левай - правай. Раз - два. Раз - два.</p>
<p>Хадзіў сабе і спяваў:</p>
<p> </p>
<div class="POETRY">
<p>Я - вясёлы верабей,</p>
<p>Я - арол-верабей,</p>
<p>Вельмі смелы верабей,</p>
<p>Верабей,</p>
<p>Верабей,</p>
<p>Вера-</p>
<p>Вера-</p>
<p>бей!</p>
</div>
<div class="CLEAR"></div>
<p> </p>
<p>Вельмі добры верабей!</p>
<p>І трэба было здарыцца, што гэты верабей правініўся. І правіна тая была - глупства. Але і зараз некаторыя птушкі за яе плоцяцца.</p>
<p>Проста была вясна. Цёпла. Зелена. Паветра салодкае. І вырашыў верабей не ляцець дадому на крылах, як ашалелы, а прайсціся, пагуляць. І нанесла тут на яго слаўную сямейку. Сітавак. Тых, што хвастамі трасуць. Ідуць перад ім па алеі і хвастамі махаюць. Ну, тата і мама-сітаўка не так махалі. Затое маладая сітаўка трэсла хвастом за траіх. А які прыстойны верабей гэта вытрымае?! Спытайце ў кожнага вераб'я. Ніякі.</p>
<p>Вось і наш верабей не вытрымаў. Размахнуўся крыльцамі і ляпнуў сітаўку па хвасце. Пагарачыўся.</p>
<p>Сітаўкі шкодныя былі. Ім падставіць другому ножку было, як табе яблык з'есці. Пайшла скарга арлу. Слова за слова - сабраўся птушыны суд. Вадзяны бугай - суддзя, удод - пракурор, шчыгол - адвакат, чыжык і чачотка - прысяжныя. Кепскі быў выбар, бо чыжык хацеў з чачоткаю ажаніцца і думаў пра ўсё, як яна.</p>
<p> </p>
<div class="POETRY">
<p>Шчыгол яму раду радзіў,</p>
<p>Нелукаву, просту:</p>
<p>«Бяры сабе чачотачку,</p>
<p>Яна твайго росту».</p>
</div>
<div class="CLEAR"></div>
<p> </p>
<p>А чачотка была ўсёй душой за сітаўку, бо і тая і другая былі аднаго поля ягады.</p>
<p>І вырашыў птушыны суд, што трэба злавіць вераб'я і за гэткае ягонае свавольства прыкладна пакараць.</p>
<p>Спалохаўся верабей і ўцёк. А ўсё птаства - за ім. Як хмараю, неба закрылі.</p>
<p>Бачыць верабей, што не ўцячэш. Угледзеў дупло і шмыгнуў у яго. Сядзіць, нібы ў крэпасці.</p>
<p>Пачалі птушкі ў дупло лезці.</p>
<p>Але верабей быў хітры. Выбраў такое дупло, што дзверы былі якраз на яго зроблены. Ні большыя, ні меншыя. Малая птушка палезе, то ён з ёю лёгка справіцца і выкіне. А большая аніяк не пралезе. Хіба што адну дзюбу прасуне.</p>
<p>Валтузіліся-валтузіліся птушкі. Бачаць, сілаю вераб'я ў ягоным замку не возьмеш. Значыць, трэба браць крэпасць зморам.</p>
<p>Паселі вакол і чакаюць. Захоча верабей есці і піць - сам вылезе.</p>
<p>Чакалі-чакалі. Аж тут пачала падаць на зямлю ноч. Захад гасне. У лесе ўсё шэрае робіцца. Пасля цямнее. А птушкам уначы належыць спаць. У цёплым гняздзе, як табе ў цёплым ложку. Галаву пад крыло, як ты ў падушку. Ды і свішчы сабе дзюбай, як ты носам.</p>
<p>Вочы ў птушак зліпаюцца. Пазяхаюць птушкі. Але як пойдзеш спаць, то верабей уцячэ.</p>
<p>- Трэба вартавога паставіць, - дадумаўся ўрэшце коршак.</p>
<p>- Каго? - працывікала сінічка.</p>
<p>- Хто ўначы не спіць, - заліўся шчыгол.</p>
<p>- Ляляка. Ляляка. Казадоя. Казадоя, - зашчабяталі ўсе.</p>
<p>- Н-ну-у, н-ну-у, - прагудзеў вадзяны бугай. - Ма-лы, малы! Са-ву! Са-ву!</p>
<p>І тут усе вырашылі, што лепей за саву нікога не знойдзеш. Уначы не спіць - раз. Ноччу лепей, чым днём бачыць - два.</p>
<p>А сава ў той час была зусім без пер'яў. Голая, як абскубаная курка. Жоўтая. Худая. Выгляд сараматны і гнюсны. Кепска ёй было жыць. Удзень горача, а ўначы холадна.</p>
<p>І таму сава абурылася.</p>
<p>- Не буду я вартаваць, - сказала сава. - Мала, што я ўначы не сплю і добра бачу. Усе птушкі ў пер'ях, ды яшчэ ў цёплым спаць будуць. А я, сірата, адна сярод усіх, голая, як палец, ды яшчэ і вартуй. Холадна. Не буду.</p>
<p>- Ну паслужы адзін раз грамадзе, - сказаў удод.</p>
<p>- Не буду я дбаць пра грамаду, - забубніла сава. - Яна пра мяне не дбае.</p>
<p>- Дык што ж рабіць? - спытаў коршак.</p>
<p>- А вось што, - сказала сава. - Калі хочаце, каб я ў вартаўніках хадзіла, то пашыйце мне кажух.</p>
<p>- Як? - спытаў шчыгол. - Што нам авечак ісці лупіць?</p>
<p>- Птушыны кажух. Скіньцеся кожны па перку і аддайце мне.</p>
<p>Узрадаваліся птушкі. Адно перка - глупства. З аднаго перка не абяднееш і не ўзбагацееш. Аддай яго ды ідзі спаць.</p>
<p>Скінуліся па адным пяры і зрабілі саве дзівоснае футра. А паколькі ў кожнай птушкі свой колер, то апярэнне ў савы з таго часу рознакаляровае. Ёсць пер'і жоўтыя, ёсць бурыя, ёсць рыжыя і шэрыя, белыя і чорныя.</p>
<p>Разляцелася птаства спаць. Села сава перад дуплом. Вартуе. Не спіць. Глядзіць на ўсе вочы. А ў лесе хораша. Месяц вялізны. Усё, нібы ўдзень, відаць.</p>
<p>Выгляне верабей з дупла - сядзіць сава, брыда гэткая. Гараць савіныя вочы, як дзве залатыя поўні. Яму ўжо і есці хочацца, вераб'ю. Высуне галаву - пільнуе сава, гнюснасць такая. Аж плача верабей.</p>
<p>Тым часам днець пачало. А совы ўдзень нічога не бачаць, спяць. Пачала сава кляваць дзюбай. Пачалі ў яе вочы зліпацца, нібы хто іх мёдам намазаў.</p>
<p>А птушкі заспалі. Такая ў лесе раса халодная. Так цёпла ў гняздзе. Ну, яшчэ хвіліну паспім. Ну, яшчэ другую.</p>
<p>Выглянуў верабей - спіць сава. Дзень на дварэ, ды яшчэ з непрывычкі размарыла яе ў цёплым кажусе. Верабей чакаць не стаў. Выбраўся з дупла і давай лататы.</p>
<p>Толькі праз гадзіну дабудзіліся птушкі савы.Глянулі ў дупло,а вераб'ём там даўно і не пахне.</p>
<p>- Ах ён, нахаба! Ах ён, басурман, бессаромныя вочы! Ну і ты, сава, добрая! Не падпільнавала, так? А нашто мы тады па перку скідаліся?!</p>
<p>- А вы чаго праспалі? - спытала сава.</p>
<p>- Добра, яшчэ пагаворым, - закрычалі птушкі. - У пагоню! Хапаць вераб'я!</p>
<p>Ганяліся яны за вераб'ём цэлы год і неяк усё ж злавілі. Хацелі спачатку пакараць яго тым, што звязаць яму крылы. Але потым раздумалі. Прападзе верабей. І калі чалавечы суд павінен трымацца за чалавечнасць, то птушыны павінен трымацца за птушынасць. Таму звязалі вераб'ю не крылы, а ногі.</p>
<p>І стаў з таго часу верабей скакаць адразу дзвюма ножкамі. А саве ўсе птушкі да гэтага часу аніяк не могуць дараваць, што яна праспала. Надта ўжо сваіх пер'яў шкада.</p>
<p>І вось варта саве раніцай не дабрацца да дупла і заснуць недзе пад ялінай ці кустом, - тут усе птушкі навальваюцца на яе цэлай хмарай, скубуць ды крычаць:</p>
<p>- Аддай маё пер'е! Ад-дай маё пер-р-р'е!</p>
<p>Не верыш - спытай у старых людзей, у паляўнічых, якія гэта на свае вочы шмат разоў бачылі.</p>
<p>І хаця сава і суцяшае сябе, што арол і сокал яе не чапаюць, а скубуць яе, бязвінную, адны вароны, сарокі ды пахучыя ўдоды - дрэннае гэта, па-мойму, суцяшэнне.</p>
<p>Дробязь тая - самае гэта нікуды не вартае на свеце. Лепей ужо з арлом схапіцца, абы толькі розная жамяра ды малеча цябе не шчыкалі і не скублі.</p>
<p>...Адзін толькі верабей, нават і цяпер, жыве і не шманае. Ну, ногі скруцілі. Падумаеш, бяда вялікая. Скача сабе на абедзвюх адразу ды заліваецца:</p>
<p> </p>
<div class="POETRY">
<p>Я - вясёлы верабей,</p>
<p>Я - арол-верабей,</p>
<p>Вельмі смелы верабей.</p>
<p>Верабей,</p>
<p>Верабей,</p>
<p>Вера-</p>
<p>Вера-</p>
<p>бей!</p>
</div>
<div class="CLEAR"></div>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>