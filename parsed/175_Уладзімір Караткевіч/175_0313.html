<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vouk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1952-1954?; 1957? -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Воўк -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Воўк</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сáмцы сціснула пасткаю лапу.</p>
<p>Пахла дымам далёкіх стрэх.</p>
<p>Воўк кусаў акрываўленай зяпай</p>
<p>Сталь халодную, мерзлы снег.</p>
<p>Толькі ранкам яе пакінуў</p>
<p>І кружыў сярод бліжніх лоз</p>
<p>Адзінокі, як месяц над нівамі,</p>
<p>У траскучы гэты мароз.</p>
<p>Людзі ўдзень прыйшлі да адрынутай</p>
<p>І яе, заўважыўшы след,</p>
<p>Як жывую прынаду пакінулі</p>
<p>Ў дзень апошні глядзець на свет.</p>
<p>І ўвесь дзень мільгацеў за аблогай,</p>
<p>Дзе спляліся хмызы, як паркан,</p>
<p>Цень вялізнага, цень сівога,</p>
<p>Цень самотнага ў свеце ваўка.</p>
<p>Калі ж ноч сняжком лебядзіным</p>
<p>Закурыла на стужкі дарог,</p>
<p>Ён прыйшоў з бяспечнай лагчыны</p>
<p>І на снег поруч з ёю лёг.</p>
<p>Занурыўшыся, думаў сурова,</p>
<p>Быццам спаў,— ды спакойна так,—</p>
<p>Толькі ціха ўздрыгвалі бровы</p>
<p>Жаўтаплямыя, бы ў сабак.</p>
<p>Поруч з ёй, яшчэ не памёршай,</p>
<p>Ён прыпомніў леташні снег,</p>
<p>Сіні месяц, сустрэчу першую</p>
<p>У руі той шалёны бег.</p>
<p>Што ж дарэмна выць і бадзяцца?</p>
<p>Калі людзі са зброяй прыйшлі,</p>
<p>Ён не мог, не жадаў падняцца</p>
<p>І пакінуць яе на зямлі.</p>
<p>Ён глядзеў не змаргнуўшы ў рулю,</p>
<p>Ён маўчаў, не дыхаў, не соп,</p>
<p>Узяўшы гарачую кулю</p>
<p>У шырокі пукаты лоб.</p>
<p> </p>
<p><i>[1957 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>