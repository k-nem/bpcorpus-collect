<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_plachi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 15.04.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада плахі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада плахі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кожны дзень гінуць мужнасць і святасць.</p>
<p>Кожны дзень, выпускаючы дых,</p>
<p>Паміраюць хлапчынкі распятыя</p>
<p>І збавіцель не помніць пра іх.</p>
<p>Ў зыркіх ранах, крывавыя, голыя,</p>
<p>Што ні дзень павісаюць яны</p>
<p>На крыжах з бамбука, магноліі</p>
<p>І суровай паўночнай сасны.</p>
<p>Не паспеўшы зрабіцца мужчынамі,</p>
<p>Сустракаюць са зброяй бяду.</p>
<p>Галаву не на грудзі дзяўчынам,</p>
<p>А на слізкую плаху кладуць.</p>
<p>Плацяць катаргай і эшафотамі</p>
<p>За братоў сваіх душу жывую,</p>
<p>Хочуць дыхаць — задушаць гаротаю,</p>
<p>Хочуць думаць — ссякуць галаву.</p>
<p>У чырвонай ад сонца Касціліі,</p>
<p>Ў парнай сельве і ў зорных ільдах</p>
<p>Кожны дзень яны бураць Бастылію:</p>
<p>Чалавечы свой, просты жах.</p>
<p>Але йдуць і за век свой ратуюць,</p>
<p>За дзіцячы след на траве,</p>
<p>За высокую годнасць распятую,</p>
<p>За найменне тваё, Чалавек.</p>
<p>Дзе плаціць яшчэ столькі даводзіцца</p>
<p>За свабоды ўласнай лядо?</p>
<p>О зямля, святая калодніца,</p>
<p>Гора, мужнасці, смерці юдоль!</p>
<p>У былым іх — трушчобы няветлыя,</p>
<p>У сучасным — глухая турма,</p>
<p>І няма для іх раю светлага,</p>
<p>І суда іхнім катам — няма.</p>
<p>Толькі час вам уздасць поўнай мераю.</p>
<p>Але ўсё ж — пакуль прыйдзе той час,—</p>
<p>Калі ёсць на зямлі гэтай вера,</p>
<p>Калі варта жыць — то для вас.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>