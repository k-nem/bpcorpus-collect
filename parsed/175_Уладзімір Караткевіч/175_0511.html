<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Serca_hary.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 27.04.1967; 29.04.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сэрца гары -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Сэрца гары</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Між скалаў вугальна-чорных</p>
<p>Ля вогнішча мару адзін,</p>
<p>І мыс што спусціўся ў мора,—</p>
<p>Вастраносы, пачварны дэльфін.</p>
<p>Мора цьмянае, мора шырокае,</p>
<p>Ціха хлюпае хлопчык-прыбой,</p>
<p>І зорка, як вышняе вока,</p>
<p>Сочыць з вышынь за мной.</p>
<p>І ў душы маёй сум і радасць.</p>
<p>Я — у ракавіне скалы,</p>
<p>Быццам маг на вялізнай эстрадзе</p>
<p>Перад тварам ночы і мглы.</p>
<p>І, як гэта належыць магу,</p>
<p>Чарадзействую я ля агню,</p>
<p>Спяваю гімн Карадагу</p>
<p>І яго неспакойнаму сну.</p>
<p>Ты змагаўся з небам без жаху.</p>
<p>Сек нябесны цябе ятаган,</p>
<p>І расколіна Гяур-Баха,</p>
<p>Быццам шнар на табе, тытан.</p>
<p>Спіш? Не веру. Пагрозным валам</p>
<p>Ты ўзмятнуўся над злым і гнілым.</p>
<p>Часам гул: шматтонныя скалы...</p>
<p>Толькі кроплі... А што, як валы?..</p>
<p>Мы падобныя. Радасна, мусіць,</p>
<p>Лаву-кроў да кроплі праліць</p>
<p>Дзеля роднай маёй Беларусі,</p>
<p>Дзеля ўсіх народаў зямлі.</p>
<p>Душыць змрок, і густа і глуха,</p>
<p>І ў чаканні далёкай зары</p>
<p>Я, прыпаўшы да каменя вухам,</p>
<p>Чуйна слухаю сэрца гары.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>