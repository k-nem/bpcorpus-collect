<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Casy_sloz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 11.12.1960 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чашы слёз -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Чашы слёз</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Божа, мы гінем, галодныя, збітыя,</p>
<p>Гінем, як быдла, без слова, без мар.</p>
<p>Жыта чырвонае, чорнае жыта</p>
<p>Коле нам вочы і лезе у твар.</p>
<p>Ў небе ўздымаюцца скірдаў горы,</p>
<p>Пот залівае нам вочы і лоб,</p>
<p>Сілы няма, каб звязаць наша гора</p>
<p>Так, як звязалі мы тысячны сноп.</p>
<p>Рыга барона ў пашчу пустую</p>
<p>Цягне бясконца снапоў іржу.</p>
<p>Божа, дашлі нам цемру начную,</p>
<p>Божа, дашлі нам хоць кроплю дажджу.</p>
<p>О сонейка, зайдзі,</p>
<p>Спякоту адгані,</p>
<p>Не выпрастаць рукі,</p>
<p>Не разагнуць спіны.</p>
<p>Прамені паляць нас</p>
<p>І поле, бы ў агні.</p>
<p>Жні, жні, жні,</p>
<p>Да самай смерці жні.</p>
<p>Піць! Хоць глыточак! Смагаю скутыя,</p>
<p>Мы засыхаем, як семя ў зямлі.</p>
<p>Мала ім нашай бязмернай пакуты,—</p>
<p>Студні ў нас яны аднялі,</p>
<p>З нашых каменняў, на гора наша,</p>
<p>Каб над вадою асвер не крычаў,</p>
<p>Высеклі нам каменныя чашы:</p>
<p>— Піце адсюль. Не марнуйце час.</p>
<p>Гразь каля чашы заўжды адбівае</p>
<p>Нашых каленяў і рук сляды.</p>
<p>Людзі ваду да сябе ўздымаюць,</p>
<p>Быдла — схіляецца да вады.</p>
<p>З твараў пакутных, змарнелых, як цені.</p>
<p>Тыдзень за тыднем, за годам год,</p>
<p>Поўнячы з коптурам чашы каменныя,</p>
<p>Падаюць слёзы і падае пот.</p>
<p>Глытаючы слязу,</p>
<p>Ідзём, бы ў страшным сне.</p>
<p>Нас цівуна бізун</p>
<p>Ляскае па спіне.</p>
<p>Праменні паляць нас</p>
<p>І поле, бы ў агні.</p>
<p>Жні, жні, жні,</p>
<p>Да самай смерці жні.</p>
<p>У неба ўзвядзём мы гнеўныя вочы,</p>
<p>Страціўшы веру ў ласку нябёс,</p>
<p>Цёмнаю ноччу, зарнічнаю ноччу</p>
<p>Косы наточым аб чашы слёз.</p>
<p>Вострыя, хай яны лепей удараць</p>
<p>Сотнямі джал на нашу бяду...</p>
<p>Можа, равучыя замкаў пажары</p>
<p>Лепей, чым слёзы, да бога ідуць.</p>
<p>Каб аджыла наша ніва святая,</p>
<p>Каб у каменныя чашы слёз</p>
<p>Бралася толькі вада дажджавая,</p>
<p>Падалі толькі лісткі з бяроз.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>