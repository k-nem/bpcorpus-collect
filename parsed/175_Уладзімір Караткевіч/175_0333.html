<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Dzien_piersy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзень першы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Дзень першы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Крычалі, білі кулакамі ў грудзі,</p>
<p>Палілі пачкі гербавых папер,</p>
<p>Кагосьці сцягвалі з трыбуны людзі:</p>
<p>«Прадажнік! Контра! Рэакцыянер!»</p>
<p>Над Мінскам, па-над плошчаю Саборнай,</p>
<p>Ляцеў трывожны варанячы грай.</p>
<p>Натоўп вакол. Раз’юшанае мора:</p>
<p>«Рэспубліка! Жыві! Перамагай!»</p>
<p>І вецер тыя крыкі рваў нядбайна</p>
<p>І нёс, як іскры, ў цёмныя палі,</p>
<p>Туды, дзе ў гурбах па шляхах бяскрайніх</p>
<p>Спяць хутары азёрнае зямлі.</p>
<p> </p>
<p>І цішыня. Яна патрэбна многім,</p>
<p>Каб ад гарачых спрэчак ачуняць,</p>
<p>Узважыць дзень, і цвёрда стаць на ногі,</p>
<p>І песню новаму світанню даць.</p>
<p>У пакойчыку глухім, дзе пальцы стынуць,</p>
<p>Дзе ад буржуйкі сіняваты дым,</p>
<p>Смяртэльна стомлены, худы мужчына</p>
<p>Перакладае пралетарскі гімн:</p>
<p>«Паўстань, пракляццем катаваны,</p>
<p>Паўстань, хто з голаду век пух,</p>
<p>Бурліць наш розум збунтаваны,</p>
<p>Няволі кліча рваць ланцуг».</p>
<p>Ён кідае пяро. Ў чырвоных хмарах,</p>
<p>Што праплываюць над зямлёй кудысь,</p>
<p>Як здані, нараджаюцца ў пажарах</p>
<p>І чэзнуць зноў вякі і гарады.</p>
<p>У гэтых прывідах і ў роўным дыме,</p>
<p>Што цягнецца слупамі да нябёс,</p>
<p>Ён бачыць будучае ўсёй Радзімы,</p>
<p>Яе няпросты і вялікі лёс.</p>
<p>Скуголяць інтэрвентаў параходы,</p>
<p>У полымі вайны Дзвіна і Сож,</p>
<p>І гвардыя краіны — ўзвод за ўзводам —</p>
<p>На сто франтоў выходзіць басанож.</p>
<p>Вось за акном няпэўны бразгат зброі,</p>
<p>Падмацаваны дальняю трубой,</p>
<p>І песня ў цемрадзі: «На бой, героі...»</p>
<p>Яны ідуць! Рэспубліка, на бой!</p>
<p>Спяваюць цягнікі на двух вакзалах,</p>
<p>Не астывае ярасці напал.</p>
<p>Перакладае малады Купала</p>
<p>Для новых дзён</p>
<p>«Інтэрнацыянал».</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>