<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Knihi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1977? -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Кнігі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Кнігі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кнігі — сябры.</p>
<p>Іх кідаюць перш за ўсё:</p>
<p>Яны цяжкія,</p>
<p>Як дзесяць вазоў з цэглай.</p>
<p>І калі над дарогамі</p>
<p>Равуць бамбавозы,</p>
<p>Чалавек нясе з сабою</p>
<p>Не цэглу,</p>
<p>А хіба насавік.</p>
<p>(А мо абыходзіцца без яго.)</p>
<p>Кнігі — сябры,</p>
<p>Іх кідаюць перш за ўсё.</p>
<p>Але потым...</p>
<p>Коштам пайковага хлеба,</p>
<p>Калі знойдзеш на вуліцы пяцьсот рублёў</p>
<p>(Два боханы!),</p>
<p>Купляеш не боханы, якіх дома чакаюць,</p>
<p>Купляеш «Гісторыю Чалавецтва» Гельмальта.</p>
<p>Чалавека,</p>
<p>Унук якога,</p>
<p>Магчыма, расстраляў</p>
<p>Або прымучыў</p>
<p>Твайго адзінага брата.</p>
<p>Кнігі — сябры.</p>
<p>Іх кідаюць перш за ўсё...</p>
<p>І потым,</p>
<p>Галодныя,</p>
<p>Перш за ўсё зноў пачынаюць заводзіць.</p>
<p>Згарэлі бібліятэкі прадзеда,</p>
<p>Дзеда,</p>
<p>Бацькі,</p>
<p>Твая...</p>
<p>Але ты копіш,</p>
<p>Грамаздзіш адна на адну</p>
<p>«Віфліофікі» жонкі,</p>
<p>Сваю,</p>
<p>І дзяцей,</p>
<p>І ўнукаў.</p>
<p>Кнігі — сябры.</p>
<p>Іх кідаюць перш за ўсё.</p>
<p>Каб навек зберагчы,</p>
<p>Як сяброў,</p>
<p>У сэрцы.</p>
<p>Чалавек прыходзіць</p>
<p>З-за далёкіх, чужых нам меж</p>
<p>І здзіўляецца:</p>
<p>«Што вы за нацыя,</p>
<p>Хай вас халера,</p>
<p>Што ні дом — сотні кніг!»</p>
<p>Гэта правільна, дружа,</p>
<p>Іначай бы мы не былі</p>
<p>Ні народам,</p>
<p>Ні нацыяй,</p>
<p>А дзярмом,</p>
<p>Гноем,</p>
<p>Хімерай.</p>
<p>Гэта ведамствы гебельсаў</p>
<p>Толькі хлусілі на нас:</p>
<p>«Дзікуны,</p>
<p>Шайзэланд!»</p>
<p>Але ў гэтым нялёгкім сусвеце</p>
<p>Мы чытаем,</p>
<p>Мыслім,</p>
<p>Мы дзейнічаем,</p>
<p>Мы.</p>
<p>Мы, што больш за ўсіх чытаюць на свеце.</p>
<p>Кнігі — сябры.</p>
<p>Іх кідаюць перш за ўсё.</p>
<p>Але ўсё ж Чалавек</p>
<p>Выходзіць пад бомбы ў дарогу,</p>
<p>Захапіўшы з сабой</p>
<p>Акрым шчоткі зубной</p>
<p>Багдановіча, Танка, Купалу,</p>
<p>І Коласа, й Панчанку,</p>
<p>І Эклезіяста,</p>
<p>І — ў сэрцы — бога.</p>
<p>Калі здарыцца горшае,</p>
<p>Калі будуць паліць</p>
<p>(А папера палае лёгка і весела),</p>
<p>Мы на памяць завучым,</p>
<p>Каб прапраўнукам не забыць</p>
<p>Ўсё сваё,</p>
<p>Дарагое:</p>
<p>Наш свет —</p>
<p>Ад сонца да месяца.</p>
<p>Кнігі — сябры.</p>
<p>Іх кідаюць перш за ўсё.</p>
<p>Але ў сэрцы яны застаюцца,</p>
<p>Як памяць нятленная.</p>
<p>Бо яны — гэта мы,</p>
<p>Бо яны —</p>
<p>«Гэта рэкі суць,</p>
<p>Рэкі, што назаўжды</p>
<p>Пяюць вечную нашу ўсяленную».</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>