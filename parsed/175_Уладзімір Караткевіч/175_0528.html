<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Fantan_sloz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 29.04.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Фантан слёз -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Фантан слёз</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Капаюць слёзы, слёзы, слёзы, слёзы,</p>
<p>Капаюць слёзы зусім як калісь, калісь, калісь,</p>
<p>Нібы ўспаміны аб сонцы, аб танцы вясеннім</p>
<p>бярозавым</p>
<p>І аб навекі далёкай зямлі, зямлі, зямлі.</p>
<p>Дзікі налёт і гадзюка аркана. О божа наш мілы!</p>
<p>Дай нам радзіму, бо сэрцы аб ёй толькі б’юць,</p>
<p>Дай нам, глухі, лебядзіныя белыя крылы,</p>
<p>Каб даляцець на старонку, старонку, старонку сваю.</p>
<p>Плачам за краем, нібыта за страчаным раем,</p>
<p>Тужым па лепшай на свеце сваёй старане</p>
<p>Ў гэтым тужлівым, пустынным Бахчысараі</p>
<p>Ў гэтай цясніне, дзе божаму свету канец.</p>
<p>Выйсце? Іх два. І абое замкамі замкнёны:</p>
<p>Злева — пустэчы, дзе косткам бязрадасна тлець,</p>
<p>Справа — гняздо караімаў і пракажоных,</p>
<p>Горад ізгояў, пячорны Чуфут-Кале.</p>
<p>Дзе вы, далёкі наш Нёман, Дняпро, Белавежа?</p>
<p>Клетка і скалы вакол, і нябёсы дзярэ мінарэт.</p>
<p>Хана пяшчота праклятая, еўнуха вежа,</p>
<p>Чахлы садок, і фантан, і гарэм, гарэм, гарэм.</p>
<p>Змоўч на хвіліну.</p>
<p>Не плюскай...</p>
<p>Молім...</p>
<p>Не плюскай...</p>
<p>Падае кропля і ціха, так ціха звініць,</p>
<p>Быццам расінкі вясёлак з дубоў беларускіх</p>
<p>Ў срэбныя чашы лясных беларускіх крыніц.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>