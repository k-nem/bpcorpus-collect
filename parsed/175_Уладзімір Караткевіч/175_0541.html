<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Cyrvony_sar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 19.07.1961 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чырвоны шар -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Чырвоны шар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калматае сонца зямлю пячэ.</p>
<p>Ў душы ні надзей, ні мар.</p>
<p>Да шчакі маёй, да маіх вачэй</p>
<p>Чырвоны лашчыцца шар.</p>
<p>Ніткай прывязаны за кяліх,</p>
<p>Ён палае чырвоным агнём,</p>
<p>Ляціць ад маіх валасоў да тваіх</p>
<p>Над рэстаранным сталом,</p>
<p>Быццам хоча суцешыць, звязаць, прымірыць,</p>
<p>Мяне з гаспадыняй сваёй,</p>
<p>Што зараз насупраць мяне сядзіць</p>
<p>І ўсё ж не са мной. Не са мной.</p>
<p>Адбівае чырвонага шара палёт</p>
<p>Дрэвы, кветкі, паўлінаў з вальер,</p>
<p>Адбівае непрымірымы рот,</p>
<p>Сумныя вочы твае.</p>
<p>Давай, давай адпусцім яго,</p>
<p>Іначай сэрца кране</p>
<p>І раптам памірыць. І раптам ты</p>
<p>Зноў пакахаеш мяне.</p>
<p>Слова праўды маёй, што прынесла канец,</p>
<p>Я хацеў бы забіць, забыць,</p>
<p>Бо жанчыны панствуюць і ў мане,</p>
<p>А мужчыны і ў праўдзе — рабы.</p>
<p>Немагчыма.</p>
<p>Ляці. Сустракай свой лёс</p>
<p>Далей ад зямных берагоў:</p>
<p>Сумны ў халодным ззянні нябёс,</p>
<p>Як смерць кахання майго.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>