<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Z_zornaha_siajva_i_pieny_kryvavaj,_abo_Paema_ad_pavarocie_styrna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1957? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: З зорнага сяйва і пены крывавай, або Паэма ад павароце стырна -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>З зорнага сяйва і пены крывавай, або Паэма ад павароце стырна</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<p><i>( Паэма )</i></p>
<p> </p>
<h3><a id="chapter1"></a>І</h3>
<p> </p>
<p> </p>
<div class="EPIGRAPH">
<p><i>Арцюру Рэмбо і ўсім іншым,</i></p>
<p><i>якія яшчэ не ведалі</i></p>
</div>
<div class="CLEAR"></div>
<p> </p>
<p>Судна да порта далёкага йшло</p>
<p>Па чырвонай пеннай вадзе.</p>
<p>Сто капітанаў на ім было,</p>
<p>Мільён матросаў на ім было,</p>
<p>Два мільярды «іншых» на ім было,—</p>
<p>Пасажыраў, звычайных людзей.</p>
<p>І хоць сваркі ўспыхвалі часам на ім,</p>
<p>І грымеў пісталетаў гул,</p>
<p>І чарніў зялёныя ветразі дым,</p>
<p>І сыцелі чароды акул,—</p>
<p>Кроў пасля ўсё адно змывалі валы,</p>
<p>Бак і ют ставалі як шкло,</p>
<p>І востраў далёкі ўставаў з імглы,</p>
<p>А за ім — зялёны ўставаў з імглы,</p>
<p>А за ім — блакітны ўставаў з імглы,</p>
<p>І пальмы білі паклон.</p>
<p>І ваякі сыходзілі на астравы,</p>
<p>Йшлі з жанчынамі ў нетры лясоў,</p>
<p>І былі пацалункі ў джунглях травы,</p>
<p>Як свежых какосаў сок.</p>
<p>А калі ў спустошана-шчасных снах</p>
<p>Пачынала хістацца зямля,—</p>
<p>Ім хацелася зноў у далёкі шлях,</p>
<p>На палубу карабля.</p>
<p>Зноў Венеры серпік дрыжэў над вадой,</p>
<p>Марс квітнеў, як барвяны мак,</p>
<p>І ў святле кахання над іх галавой</p>
<p>Весяліўся ўвесь Задыяк.</p>
<p>Поўнай мерай на Шалях важылі ім</p>
<p>Серабрыстых вясёлых Рыб,</p>
<p>Стралец ганарыўся ўмельствам сваім,</p>
<p>Перад Дзевай склаўшы дары.</p>
<p>Казярог пад совусам марыў пра нож,</p>
<p>А ляжаў на-мярцвецку, як Ной.</p>
<p>Вадалей вадой разбаўляў віно,</p>
<p>Як загадчык раённай піўной.</p>
<p>Судна шчасна плыло дарогай марской,</p>
<p>Дарогай краін і вякоў</p>
<p>Да пуцяводнай зоркі сваёй,</p>
<p>Да летуценнай зоркі сваёй,</p>
<p>Да адзінай на свеце зоркі сваёй,</p>
<p>Імя каторай — любоў.</p>
<p> </p>
<h3><a id="chapter2"></a>ІІ</h3>
<p>Ў моры плыве карабель-невідзімка,</p>
<p>Згас за марамі Альдэбаран...</p>
<p>З зорнага сяйва, расы і дымкі</p>
<p>Шлях пралягае за акіян.</p>
<p>Ванты спяваюць, ванты спяваюць.</p>
<p>Бездань марская, як зыбкае шкло.</p>
<p>Ў кожнага зорка ёсць залатая,—</p>
<p>Толькі ў мяне няма, не было.</p>
<p>Што мне без зоркі хвала і слава</p>
<p>І запаветная недзе зямля?</p>
<p>Пенай крывавай, пенай крывавай</p>
<p>Сэрцу здаецца след карабля.</p>
<p>Ён застывае, як гнеўная лава,</p>
<p>Ён узнікае, як вечны падман.</p>
<p>З зорнага сяйва і пены крывавай</p>
<p>Шлях пралягае за акіян.</p>
<p>Дзе ты, далёкая і белапенная,</p>
<p>Ў сонцы народжаная і расе?</p>
<p>Клічу і клічу цябе, як сірэну</p>
<p>Клікаў прывязаны Адысей.</p>
<p>І заўважаюць адчайныя вочы:</p>
<p>Як па нацягнутай звонкай струне,</p>
<p>З самай мяжы паміж днём і ноччу</p>
<p>Нехта па хвалях ідзе да мяне.</p>
<p>Цягне з туманаў ломкія рукі,</p>
<p>Сонца нясе мне празрыстай рукой,</p>
<p>Ўстаўшы як радасць, як песня, як мука,—</p>
<p>З зорнага сяйва і пены марской.</p>
<p> </p>
<p><i>[1957 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>