<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zancynie_z_bezam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 04.05.1962 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жанчыне з бэзам -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Жанчыне з бэзам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І я прайшоў калісьці паўз цябе.</p>
<p>Паўз вусны смелыя і рук прынаднасць,</p>
<p>І змрок вачэй, глыбокіх, як сусвет.</p>
<p>На дне тваіх вачэй блішчэлі зоры,</p>
<p>Далёка так, што цэлага жыцця</p>
<p>Мне не хапіла б даляцець да іх...</p>
<p>Не паляцеў...</p>
<p>І гэта так было,</p>
<p>Як быццам качаня не захацела</p>
<p>Агіднае да лебедзя ляцець.</p>
<p>О лебедзь мой, які я быў дурны!</p>
<p>Якой дарогай сноўдаўся па свеце,</p>
<p>Каму сябе аддаў і раздарыў?!</p>
<p>Начамі сон бяжыць вачэй халодных.</p>
<p>Начамі змрок. Халодны вецер свішча,</p>
<p>Каб разбудзіць змярцвелыя дубы.</p>
<p>Крывавыя пупышкі вінаграда</p>
<p>Прыціхлі і чакаюць цёплых дзён.</p>
<p>А ты ляжыш, і трапятанне вей</p>
<p>Бяссоннае, як трапятанне крыл...</p>
<p>...І сёння я ўначы цябе успомніў:</p>
<p>Ты крочыла па вуліцы вясенняй,</p>
<p>Трымаючы ў руках шалёны бэз,</p>
<p>Вільготны бэз, букет вялікіх гронаў,</p>
<p>І сонца ў люстрах дажджавых ляжала</p>
<p>Пад кожным крокам дарагім тваім.</p>
<p>А вочы — два глыбокія сусветы —</p>
<p>Паўзверх вільготных і пахучых гронаў</p>
<p>З пяшчотаю глядзелі на мяне.</p>
<p>Я зразумеў.</p>
<p>Яны ж мяне вучылі</p>
<p>Калісьці нездрадліваму каханню,</p>
<p>Каханню маладому, на якое</p>
<p>Не зменіш вопыт схаладнелых год.</p>
<p>Ім нельга здрадзіць, і забыць іх нельга,</p>
<p>Як нельга з сэрца выкінуць пяшчоту</p>
<p>І подла здрадзіць бэзу і сабе...</p>
<p>...Якая раніца ляжыць над светам!</p>
<p>Які разліў! Да гарызонта сінь!</p>
<p>І ветразі зялёных вербалозаў</p>
<p>На сініх водах — зараз страпянуцца,</p>
<p>Напоўняцца і ў грэкі паплывуць.</p>
<p>Ты, што мяне чакаць даўно забыла,</p>
<p>Дапамагла мне, ўспомніла, прыйшла...</p>
<p>...Будзь блаславёна, доўгае жыццё,</p>
<p>Яшчэ не скончанае ў добрым свеце.</p>
<p>Усё будзе. Толькі гронаў тых не будзе,</p>
<p>Цябе не будзе і тваіх вачэй.</p>
<p>А можа?</p>
<p>Глянь, як свет вакол чакае</p>
<p>Святла і цеплыні, даўно забытых.</p>
<p>Чакае дуб скарэлы на пагорку,</p>
<p>Чакаюць хаты сонечных праменняў,</p>
<p>Чакаюць вішні белых пакрывалаў.</p>
<p>Душа чакае крыл.</p>
<p>І на адхонах</p>
<p>Вось-вось, здаецца, расквітнее бэз.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>