<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Trahiedyi_nie_zniknuc_pry_Kamunie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Трагедыі не знікнуць пры Камуне..." -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>"Трагедыі не знікнуць пры Камуне..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Трагедыі не знікнуць пры Камуне,</p>
<p>Хоць знікнуць голад, і прыгнёт, і жах:</p>
<p>Захоча Ён дабрацца да Нептуна,</p>
<p>Яна — сады вырошчваць у ільдах.</p>
<p>І рыне ў космас карабель імклівы</p>
<p>Да новых зор, да новай стараны,</p>
<p>І пройдзе месяц для Яго жахлівы,</p>
<p>А для Яе — дзесяткі год зямных.</p>
<p>І лямант радыё з канца сусвету</p>
<p>Не даляціць праз папялісты змрок:</p>
<p>«Каханне, адгукніся, дзе ты, дзе ты?</p>
<p>Ў якіх краях гучыць твой лёгкі крок?»</p>
<p>Ён руль трымае, пальцы пабялелі.</p>
<p>Ў вачах ад рэзкіх слёз стаіць туман.</p>
<p>Планеты ледзяныя, пасівелыя.</p>
<p>Жыцця ні кроплі. Аміяк. Метан.</p>
<p>Далей. Далей. Сусвет бязмежны зведаць.</p>
<p>Шукаць разумнае, шукаць людзей,</p>
<p>Ў туманнасці далёкай Андрамеды</p>
<p>З пачварамі змагацца цэлы дзень</p>
<p>І прыляцець з далёкіх зорных светаў</p>
<p>Да прыліўных дажджоў, да поўных рэк,</p>
<p>Да самай лепшай, да сваёй планеты,</p>
<p>Дзе так чакае родны чалавек.</p>
<p>Сустрэць Яе ў пачатку цёплым мая</p>
<p>І ўбачыць, што прыйшла Яе пара,</p>
<p>Што любая амаль зусім сівая,</p>
<p>Па ўзросту, як старэйшая сястра.</p>
<p>Пачуць ад любай у тузе і жалю,</p>
<p>Ў згрызотах, і каханні, і журбе:</p>
<p>— Я гэту яблыню <i>тады</i> саджала,</p>
<p>І дачакалася яна цябе.</p>
<p>Пятнаццаць год у зараве Стажараў</p>
<p>Яна пладамі біла па зямлі...</p>
<p>Глядзі, алеяй падыходзіць пара.</p>
<p>І хлопец — наш. І мы вось так маглі</p>
<p>Глытаць салёны вецер акіяна,</p>
<p>Ў шумлівых пушчах раскладаць касцёр,</p>
<p>Ў садах малочных сустракаць світанак</p>
<p>Ўсе дваццаць год, што ты ляцеў да зор.</p>
<p>І ўсё ж мне добра, што тугу і старасць</p>
<p>Пакінула сабе, як лепшы дар.</p>
<p>Я ганарылася табою ў марах,</p>
<p>Адважны мой, каханы мой Ікар...</p>
<p> </p>
<p>І, можа, шчасце менавіта ў гэтым,</p>
<p>Каб любаму аддаць усе гады,</p>
<p>Каб адкрываць нязнаныя планеты,</p>
<p>Сівець, чакаць, кахаць, расціць сады,</p>
<p>Не быць ніколі вербным херувімам,</p>
<p>І для адвечнай мары дарагой</p>
<p>Ў касмічным пыле, у агні і дыме</p>
<p>Спаліць жыццё над цёплаю зямлёй.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>