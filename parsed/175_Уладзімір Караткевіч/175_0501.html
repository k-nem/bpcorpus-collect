<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Sniahir.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 10.02.1960 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Снягір -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Снягір</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>О радзіма, мой светач цудоўны, адзіны,</p>
<p>Явар мой, мой агністы снягір на сасне,</p>
<p>Ледзь цябе не забыў я з чужою жанчынай,</p>
<p>Што ў душы не хацела і ведаць мяне.</p>
<p>Ёй былі непатрэбныя звялыя травы,</p>
<p>І, ад вераса горкі, вятрыска павеў,</p>
<p>І твая некрыклівая гордая слава,</p>
<p>І твая перамога, і мукі твае.</p>
<p>Зараз нехта другі перад ёю варожыць,</p>
<p>Сыпе золата мар, лье славесаў ваду...</p>
<p>Што паробіш. Была яна вельмі прыгожай.</p>
<p>За такімі і ў пекла мужчыны ідуць.</p>
<p>Я пайшоў бы таксама. Ў пякельным дыме</p>
<p>Можна ўскласці на ногі цярпення браню</p>
<p>І ўсё роўна спяваць аб азёрах радзімы,</p>
<p>Плечы гордыя ўзняўшы над морам агню.</p>
<p>І няхай першы камень у вочы мне кіне</p>
<p>Той з мужчын, хто не зможа мяне зразумець,</p>
<p>Той, хто маці сваёй не змяняў на жанчыну —</p>
<p>Залатога пяску на брынклівую медзь.</p>
<p>І канец. Сталі толькі маім успамінам:</p>
<p>Ласка шэрых вачэй, заінелая скронь,</p>
<p>Лес нахмураны, хвоя, лябяжы іней</p>
<p>І рука, што лягла на маю далонь.</p>
<p>І для шчасця, для сонечнай вечнай кароны</p>
<p>Не хапіла мазка адзінага мне:</p>
<p>Не хапіла радзімы, іскры чырвонай,</p>
<p>Снегіра на заснежанай сіняй сасне.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>