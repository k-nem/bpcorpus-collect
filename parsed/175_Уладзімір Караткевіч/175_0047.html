<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bielaruskaja_Piesnia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 16.04.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD PreparedBy: Ксеня-Адэліна -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беларуская Песьня -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Беларуская Песьня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Дзе мой край? Там, дзе вечную песьню пяе Белавежа,</p>
<p>Там, дзе Нёман на захадзе помніць варожую кроў,</p>
<p>Дзе на ўзвышшах Наваградскіх дрэмлюць суровыя вежы</p>
<p>І вішнёвыя хаты глядзяцца ў шырокі Дняпро.</p>
<p> </p>
<p>Ты ляжыш там, дзе сіняя Прыпяць ласкава віецца,</p>
<p>Дзе Сафія плыве над Дзьвіною, нібы карабель...</p>
<p>Там, дзе сэрца маё зь першым крокам, як молат, заб'ецца,</p>
<p>Калі б нават сьляпым і глухім я прыйшоў да цябе.</p>
<p> </p>
<p>Што сьляпым? Нават мёртвым успомню высокія зоры,</p>
<p>Над ракою чырвонай і цьмянай палёт кажаноў,</p>
<p>Белы ветразь на сініх, на гордых, як мора, азёрах,</p>
<p>І бары-акіяны, і неба - разьлівы ільноў.</p>
<p> </p>
<p>Дзе мой край?</p>
<p>Там, дзе людзі ніколі ня будуць рабамі,</p>
<p>Што за поліўку носяць ярмо ў безнадзейнай турме,</p>
<p>Дзе асілкі-хлапцы маладымі ўзрастаюць дубамі,</p>
<p>А мужчыны, як скалы, - ударыш, і зломіцца меч.</p>
<p> </p>
<p>Дзе мой край?</p>
<p>Там, дзе мудрыя продкі ў хвоях паснулі,</p>
<p>Дзе жанчыны, як радасны сон у стагах на зары,</p>
<p>А дзяўчаты, як дождж залаты. А сівыя матулі,</p>
<p>Як жніўё з павуціньнем і добрае сонца ўгары.</p>
<p> </p>
<p>Там зьвіняць неўміручыя песьні на поўныя грудзі,</p>
<p>Там спрадвеку гучыць мая мова, булатны клінок.</p>
<p>Тая гордая мова, якую й тады не забудзем,</p>
<p>Калі сонца зь зямлёю ў апошні заглыбяцца змрок.</p>
<p> </p>
<p>Ты - наш край.</p>
<p>Ты - чырвоная груша над дзедаўскім домам,</p>
<p>Лістападаўскіх зьнічак густых фасфарычная раць,</p>
<p>Ты - наш сьцяг, што нікому, нікому на сьвеце, нікому</p>
<p>Не дамо абсьмяяць, апаганіць, забыць ці мячом зваяваць.</p>
<p> </p>
<p>Мы клянёмся табе баразной сваёй першай на полі</p>
<p>І апошняй ральлёй, на якую ўпадзём у журбе.</p>
<p>Мы клянёмся табе, што ніколі,</p>
<p>Ніколі,</p>
<p>Ніколі,</p>
<p>Так,</p>
<p>Ніколі ня кінем,</p>
<p>Ня кінем,</p>
<p>Ня кінем цябе.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Падрыхтавана: Ксеня-Адэліна
   <br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>