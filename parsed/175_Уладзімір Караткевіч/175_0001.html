<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kalasy_pad_siarpom_tvaim.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1962-1964 -->
<!-- HEADER_FIELD Edition: Караткевіч У. Збор твораў. У 8 т. Т. 4. Каласы пад сярпом тваім: Раман, кн. 1.- Мн.: Маст. літ., 1989.-399 с., [4] л. іл.; Караткевіч У. Збор твораў. У 8 т. Т. 5. Каласы пад сярпом тваім: Раман, кн. 2; Зброя: Аповесць.- Мн.: Маст. літ., 1989.-527 с., [4] л. іл. -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1989 -->
<!-- HEADER_FIELD SectionAuthor: Раманы -->
<!-- HEADER_FIELD StyleGenre: мастацкі/раман -->
<!-- HEADER_FIELD Title: Каласы пад сярпом тваім -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Каласы пад сярпом тваім</h2>
<div style="height: 3rem"></div>
<!-- TOC_BEGIN -->
<a href="#chapter1">Кніга першая. Выйсце крыніц</a><br/>
  <a href="#chapter2">І</a><br/>
  <a href="#chapter3">ІІ</a><br/>
  <a href="#chapter4">ІІІ</a><br/>
  <a href="#chapter5">IV</a><br/>
  <a href="#chapter6">V</a><br/>
  <a href="#chapter7">VI</a><br/>
  <a href="#chapter8">VII</a><br/>
  <a href="#chapter9">VІІІ</a><br/>
  <a href="#chapter10">ІХ</a><br/>
  <a href="#chapter11">Х</a><br/>
  <a href="#chapter12">ХІ</a><br/>
  <a href="#chapter13">XII</a><br/>
  <a href="#chapter14">XIII</a><br/>
  <a href="#chapter15">XIV</a><br/>
  <a href="#chapter16">XV</a><br/>
  <a href="#chapter17">XVI</a><br/>
  <a href="#chapter18">XVII</a><br/>
  <a href="#chapter19">XVIII</a><br/>
  <a href="#chapter20">XIX</a><br/>
  <a href="#chapter21">ХХ</a><br/>
  <a href="#chapter22">XXI</a><br/>
  <a href="#chapter23">XXII</a><br/>
  <a href="#chapter24">XXIII</a><br/>
  <a href="#chapter25">XXIV</a><br/>
  <a href="#chapter26">XXV</a><br/>
  <a href="#chapter27">XXVI</a><br/>
  <a href="#chapter28">XXVII</a><br/>
  <a href="#chapter29">XXVIII</a><br/>
  <a href="#chapter30">XXIX</a><br/>
  <a href="#chapter31">XXX</a><br/>
  <a href="#chapter32">XXXI</a><br/>
  <a href="#chapter33">ХХХІІ</a><br/>
<a href="#chapter34">Кніга другая. Сякера пры дрэве</a><br/>
  <a href="#chapter35">І</a><br/>
  <a href="#chapter36">ІІ</a><br/>
  <a href="#chapter37">ІІІ</a><br/>
  <a href="#chapter38">IV</a><br/>
  <a href="#chapter39">V</a><br/>
  <a href="#chapter40">VI</a><br/>
  <a href="#chapter41">VII</a><br/>
  <a href="#chapter42">VIII</a><br/>
  <a href="#chapter43">ІХ</a><br/>
  <a href="#chapter44">Х</a><br/>
  <a href="#chapter45">ХІ</a><br/>
  <a href="#chapter46">XII</a><br/>
  <a href="#chapter47">XIII</a><br/>
  <a href="#chapter48">XIV</a><br/>
  <a href="#chapter49">XV</a><br/>
  <a href="#chapter50">XVI</a><br/>
  <a href="#chapter51">XVII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>У РУКІ ГАЛОДНЫХ БЕДНЯКОЎ</p>
<p>АДДАСІ ТЫ ВОРАГАЎ УСІХ КРАІН,</p>
<p>У РУКІ СХІЛЕНЫХ ДА ПРАХУ —</p>
<p>КАБ ПРЫНІЗІЦЬ МАГУТНЫХ ЛЮДЗЕЙ РОЗНЫХ НАРОДАЎ.</p>
<p>Кумранскі «Світак Вайны»</p>
<p>МАЦІ МАЁЙ ПРЫСВЯЧАЮ</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter1"></a>Кніга першая. Выйсце крыніц</h3>
<p> </p>
<div class="EPIGRAPH">
<p>Увечары вы кажаце: будзе пагода, бо неба чырвана;</p>
<p>А ўранні: сёння непагадзь, бо неба пахмурнае.</p>
<p>Крывадушнікі! аблічча неба распазнаць умееце, а знаменій часу не можаце?</p>
<p>...Мацея, XVI</p>
</div>
<div class="CLEAR"></div>
<p> </p>
<p> </p>
<h4><a id="chapter2"></a>І</h4>
<p>Груша цвіла апошні год.</p>
<p>Усе галіны яе, усе вялікія расохі, да апошняга пруціка, былі ўсыпаны бурным бела-ружовым цветам. Яна кіпела, млела і раскашавалася ў пчаліным звоне, цягнула да сонца сталыя лапы і распасцірала ў яго ззянні маленькія, кволыя пальцы новых парасткаў. І была яна такая магутная і свежая, так утрапёна спрачаліся ў яе ружовым раі пчолы, што, здавалася, не будзе ёй зводу і не будзе канца.</p>
<p>І, аднак, надыходзіла яе апошняя часіна.</p>
<p>Дняпро падбіраўся да яе спакваля, патроху, як разбойнік. У вечным сваім імкненні скрышыць правы бераг, ён падступаў у палавень зусім блізка да яго, руйнаваў адхоны, зносіў, каб пасадзіць у другім месцы, лазу, гвалтоўна вырываў кавалкі берага або асцярожна падмываў яго, каб раптам абурыць у ваду цэлыя брылы зямлі. Потым адступаў, да наступнай вясны, і трава літасціва спяшалася залячыць раны, нанесеныя Дняпром. А ён вяртаўся зноў: дзе руйнаваў, дзе падмываў і з часам абкружыў грушу амаль з усіх бакоў.</p>
<p>...За грушай канчаўся Кагутоў надзел. Год сорак таму назад стаяла яшчэ за дрэвам чорная лазня.</p>
<p>Але ў адну з начэй, зусім знянацку, Дняпро ўхапіў яе — нават бервяна не паспелі вылавіць. Так, пэўна, і сплыло бярвенне з Азярышча аж у самы Сухадол, дзе напаўгалодныя мяшчане і трэскі не прапускалі.</p>
<p>Новую лазню стары Даніла Кагут вывеў сажняў за сто ад берага, куды вышэй за ўласную хату. Нявесткі скардзіліся: пакуль нацягаеш вады — рукі адвальваюцца. Даніла слухаў іх і бурчаў у ласкава-з’едлівыя, залацістыя тады яшчэ вусы:</p>
<p>— Абы мой вацок<sup><a href="#footnote-1">1</a></sup>1 з грашыма не адваліўся. Рук — не купляць...</p>
<p>І гнаў сыноў, каб памаглі бабам прынесці балеі дзве-тры.</p>
<p>Новая лазня з часам стала занадта раскошнай для Кагутовай радзіны. Сыны па дурным новым звычаі аддзяліліся, з бацькам застаўся толькі старэйшы, Міхал, з жонкаю ды шасцёра іхніх дзяцей: пяць сыноў і дачка-мезеніца. Пойдуць сем «мужыкоў» у першую пару, дык месца — хоць сабак ганяй, і ад гэтай прасторы халодна.</p>
<p>І ўсё ж старой лазні ніхто не шкадаваў. Разам з лазняй сплыла чорная гісторыя.</p>
<p>Было гэта праз некалькі год пасля таго, як Прыдняпроўе адпала ад «Кароны». Даніла быў тады яшчэ падлетак, адзіны сын у бацькі, адзіны ўнук у дзеда. Як насланнё нейкае было. За тры пакаленні халера двойчы выкасіла Азярышча. Кагутам пашанцавала. Хоць па адным мужыку засталося на завод.</p>
<p>Астатнія паўміралі. Не памагло і тое, што Раман, Данілаў дзед, лічыўся ведзьмаком. І ён нічога не мог зрабіць, пэўна таму, што справа была новая. Нават самыя старыя не чулі ад дзядоў пра халеру.</p>
<p>Хто не ўцёк у лес — тым было дрэнна. А Раману з сынам, Маркам, не дазволіў уцячы пан. Даў стрэльбу і загадаў застацца ў пустой вёсцы, каб не парабавалі сялянскага набытку ліхія людзі. Стрэльбы, бадай, і не варта было даваць. Ад халеры стрэльбай не адаб’ешся, а ліхія людзі баяліся Рамана з яго славай горш як стрэльбы.</p>
<p>Пэўна, Раман не быў бы Раманам, каб не знайшоў сродак. Ён і адпаіў сына рэзкім бярозавым квасам. Не аддаў смерці. Але астатніх не паспеў.</p>
<p>Халера сышла. Забылі і пра яе. А ў Кагутовай хаце так і жылі стары, вялікі ды малы.</p>
<p>І вось тут і здарылася. У адну з цёмных лістападаўскіх начэй Марка забіў бацьку ў лазні. Запароў старога віламі.</p>
<p>Акім Загорскі, стары азярышчанскі пан, пачуўшы, за галаву схапіўся. Чаго ж тады чакаць ад чалавека, калі ён на забойства бацькі ідзе? Што ж гэта робіцца? Ці біблейскія часы вяртаюцца, ці апошнія надыходзяць? А як ён дваццаць год нязменна хадзіў у ганаровых суддзях, і да раздзелу і пасля, у губернскім земскім судзе, то намерыўся ўпячы злачынцу, адкуль і крумкач костак не прыносіў, балазе цяпер абшары былі нямераныя і нават Сібір сваёю была. Схапілі Марку — добра! У ланцугах ён — добра! Хутчэй яго, вылюдка, у Сухадол, на судовую сесію.</p>
<p>А потым узяў Акіма роздум. І не тое каб пан цяпер апраўдаў забойцу. Ён задумваўся: як магло здарыцца, якая выгада была пайсці на такое любаму, ад смерці бацькам уратаванаму, сыну, адзінаму спадкаемцу? І, галоўнае, здзіўляла Загорскага тое, што ніхто з аднавяскоўцаў і словам, і міргам нават не асудзіў Марку. Быццам так і трэба было.</p>
<p>Акім Загорскі ведаў сілу абставін. І ведаў: да самай глыбіні чалавечай душы і таго, што прымусіла яе зрабіць тое ці іншае, не дакапаецца ніколі ніводзін суд. Не на тое людзі суды выдумалі. Суд — гэта расправа. І гаспадары кожнага суда хочуць толькі, каб расправа была хуткая і не вельмі дарагая.</p>
<p>І таму ён аднойчы ноччу з’явіўся ў вязніцу скасаванага за непатрэбнасцю замка. Замак быў двухпавярховы, з сутарэннямі. У вежах новая ўлада размясціла правіянцкія склады, а сутарэнні так і засталіся вязніцай.</p>
<p>Думаў Акім Загорскі, што пабачыць слімака, раздушанага цяжарам уласнай віны, а ўбачыў чалавека, які нават не хавае вачэй.</p>
<p>— Можа, не твая правіна? — сумеўся Загорскі.— Можа, нехта другі?..</p>
<p>— Мая правіна,— сказаў Марка.— Мая рука зрабіла, мне і адказваць.</p>
<p>— Дык што ж ты тады святым прыкідваешся?! — ускіпеў пан.— У сабакі вочы пазычыў?!</p>
<p>— Вы не крычыце на мяне,— зусім не па-мужыцку, з гонарам, сказаў закуты.— Нада мною зямнога суда няма. Мяне апраметная чакае. Я душу сваю навек загубіў, і мне ўжо з агню ніколі не выйсці...</p>
<p>Загорскі так нічога і не дабіўся, пайшоў. І пачаў распытваць у другіх, пераважна ў сваіх жа азярышчанскіх сялян. Доўга нічога не мог даведацца, пакуль адна старая не расказала. У Акіма валасы ўсталі дыбарам.</p>
<p>Нездарма нябожчыка Рамана лічылі за ведзьмака. Сам Акім Загорскі такому глупству, вядома, не верыў, але яны, яны ж усе верылі. Ды і як было не верыць, калі Раман лячыў травамі скурапею<sup><a href="#footnote-2">2</a></sup> і скулы, упраўляў звіхі, выводзіў цяменнік, браў на рукі дзяцей з пярэпалахам і глядзеў ім у вочы, і дзецям адразу рабілася лягчэй.</p>
<p>А такія справы без нячыстай сілы, вядома, не робяцца. І кожнаму нават самаму разумнаму варажбіту, нават таму, хто не ўжываў сваёй сілы на злое, даводзіцца пасля смерці расплачвацца.</p>
<p>Прыходзіць такі час, і вядзьмак павінен залезці ў падпечча, лепей за ўсё ў лазні. І менавіта так аддаць д’яблу душу. Там і павінен быў Раман зводзіць з д’яблам апошнюю рахубу. І побач з ім абавязкова мусіў быць сын.</p>
<p>Яны і пайшлі ў лазню ўдвух, калі стары адчуў набліжэнне смерці.</p>
<p>Стары залез у падпечча і доўгі час гаварыў нешта. Мо ўспамінаў жыццё, а мо трызніў. Потым апрытомнеў і працягнуў руку, каб сын дапамог яму выбрацца.</p>
<p>І вось тут настала самая страшная хвіліна. Усім вядома, калі сын возьме бацькаву руку — уся вядзьмарская сіла пяройдзе да яго. А з сілаю — смерць у падпеччы і тое, што пасля яе.</p>
<p>Марка ведаў: ён не можа гэтага. Супраць гэтага было жыццё і словы, якія ён кожную нядзелю чуў у царкве. Каб жа гэта яшчэ ратавала ад пекла душу старога. Але гэта не ратавала, гэта толькі абяцала пекла яшчэ і яму, Марку, не сёння, дык праз колькі год.</p>
<p>І ён не ўзяў рукі, хоць і ведаў, калі не возьме, бацька будзе пакутаваць у падпеччы асабліва доўга: ноч, дзве, магчыма, нават тры.</p>
<p>Ён сядзеў над старым амаль да раніцы. І той увесь час стагнаў і ўсё часцей і часцей пачынаў нема крычаць. А Марка сядзеў над ім і плакаў ад жалю.</p>
<p>Перад світаннем ён устаў. Ён вырашыў. Вядома, тое, што ён хацеў зрабіць, пагражала яму, Марку, апраметнай і вечнымі пакутамі, але ж за адну хвіліну рабіла бацькаву душу вольнай ад кіпцюроў нячыстага.</p>
<p>Усе ведалі, што пакутніцкая смерць, ды яшчэ ад рукі блізкага, адразу нішчыць уладу цёмнай сілы. А хто ж бліжэй Раману, як не ён? Няпісаны закон загадвае яму даканаць бацьку, каб той не пакутаваў тут і не пакутаваў там. Што ж, ён зробіць гэта. І няхай будзе кепска яму. Марку застанецца радасць, што бацьку добра, і гордасць, што ён зрабіў правільна.</p>
<p>Ён пайшоў на прыгуменне і прынёс вілы.</p>
<p>Даведаўшыся, Загорскі пачаў судзіць сябе і забойцу. Так, гэтаму варварству і дзікунству няма апраўдання. Але ж хто вінен у тым, што гэтыя людзі дзікуны? Дзяржава, якой ёсць да іх справа толькі ў часы мяцяжу? Уладары над душамі, якім ёсць да іх справа толькі пасля жніва? Адкуль ім ведаць асновы свету, што вакол іх? Царква крычыць ім аб апраметнай, паданні пагражаюць д’яблам і ведзьмакамі.</p>
<p>Вось і суду толькі цяпер будзе справа да Маркі.</p>
<p>І чым дапамог гэтым сваім людзям ён, Акім Загорскі? Не забіваў, не рабаваў, бо не меў у гэтым патрэбы. Але што агульнага паміж Маркам і ім, які ганарыцца тым, што наведаў у Фернэ Вальтэра? Гаспадар і мужыкі — жыхары розных светаў.</p>
<p>І хутка ад усіх разважанняў у яго сэрцы засталося толькі разуменне таго, што суд зробіць кепска і ён, Загорскі, не здолее нічым перашкодзіць. Сляпыя судзілі сляпога.</p>
<p>Таму Загорскі ўсім сваім уплывам ціснуў на судовых, і прысуд быў мяккі: дзесяць год катаргі.</p>
<p>... Марка з Сібіры не вярнуўся. Даніла, і той даўно стаў дзедам. Памерла імператрыца, і сын, і адзін з унукаў яе. Памёр і Акім Загорскі. Амаль забылася і здарэнне з лазняй, а потым і лазню злізаў Дняпро.</p>
<p>Быццам і не было ні людзей, ні закуранай нізкай будыніны на беразе. Толькі груша...</p>
<p>За ёю ляжалі прыдняпроўскія адхоны, вёскі, пушчы і мястэчкі. За ёю стаялі замшэлыя замкі, чорныя хаты і старажытныя белыя званіцы.</p>
<p>А груша цвіла апошні год. Дняпро падбіраўся да яе спакваля, як разбойнік. Гэты апошні год яна стаяла толькі сілай сваіх карэнняў, умацаваўшы імі сабе паўкруглы фарпост.</p>
<p>Чарговая з мільёнаў паводак, якія бачыў Дняпро, спадала. Наступная павінна была кінуць дрэва ў хвалі, разам з квеценню. Але яна не ведала аб гэтым. Яна цвіла ў віраванні пчол, і пялёсткі падалі на быстрыню ракі.</p>
<p> </p>
<h4><a id="chapter3"></a>ІІ</h4>
<p>Дняпро цячэ між высокіх берагоў спакойна і ўпэўнена, вымываючы з-пад адхонаў пясок, адкрываючы часам для вачэй чалавечых тое, што сам жа раней схаваў ад іх: наздраватыя вапнякі, чырвоныя з ліловым адценнем пліткі жалезняку і векавечныя, варажскіх часоў, дубы.</p>
<p>Яны чорныя, як косць, гэтыя мораныя дубы. Як абгарэлая чорная косць. І калі бачыш на водмелі напаўзанесенае пяском мокрае бервяно — адразу становіцца зразумела, адкуль узяў народ паданне аб волатах, што спяць, засыпаныя жвірам і заплеценыя травой, спяць, пакуль не прыйдзе час вялікай бяды і пакуль іх не пакліча народ.</p>
<p>... Бяда прыходзіла шмат разоў, а яны не ўваскрасалі. Можа, сапраўды скамянелі, як тыя дубы?</p>
<p>Хто ведае?</p>
<p>Але плыве і плыве вялікая рака. Нас не было, а яна ўжо несла свае хвалі міма заток, пушчаў і буславых гнёздаў. А калі нас не будзе, яна ўсё яшчэ будзе бегчы далей і далей, да апошняга, далёкага мора.</p>
<p>...Вёску Азярышча, што прыткнулася над Дняпром, на белапясчаным адхоне, вясной залівае вада, і яна стаіць на востраве. Царква — убаку, таксама на востраве, і на вялікдзень папу з прычтам часам даводзіцца не абыходзіць яе, а аб’язджаць на чаўнах.</p>
<p>Прайшоў вялікдзень, моцна апала вада. На ўзвышшах ужо адараліся і адсеяліся. Вёска дрэмле ў лянівых праменнях майскага сонца, пустая, разамлелая. І ўсё ж Дняпро, амаль зусім адступіўшы ў летняе рэчышча, не можа супакоіцца і ляніва точыць нізы берага... Ціша. Спакой. Дурны крык пеўня над дымным гноем.</p>
<p>...У той майскі дзень на пясчаным адхоне, пад той самай грушай, якой канчаўся цяпер Кагутоў надзел, сядзела чародка дзяцей — тры хлапчукі і дзяўчынка.</p>
<p>Толькі два старэйшыя — кожнаму год па адзінаццаць — сядзелі, абкруціўшы клубы кужэльнымі сарочкамі. Трэці, сур’ёзны мужычок год васьмі, і дзяўчынка, яшчэ гады на два маладзейшая за яго, былі зусім голыя, але ніколькі, відаць, не саромеліся з гэтай прычыны.</p>
<p>З гэтых чатырох два галышы і адзін трохі адзеты былі вельмі падобныя. Залацістыя зблытаныя валасы, дзікаватыя светла-сінія вочы і, нягледзячы на дзіцячую рэзкасць, нейкая асаблівая, няспешная ладнасць у рухах. Кожны, паглядзеўшы на іх, сказаў бы:</p>
<p>— Кагутова племя.</p>
<p>Чацвёрты быў зусім непадобны на іх. Больш тонкі. Цёмны скурай. З простым носам, як астатнія тры, але з крутымі ноздрамі. Са спакойным, не па-дзіцячаму цвёрдым ротам.</p>
<p>Ён і сядзеў неяк больш вольна і лёгка. Каштанавыя, вельмі іскрыстыя пад сонцам валасы гэтага хлопца ляжалі буйнымі хвалямі. Цёмна-шэрыя шырокія вочы спакойна глядзелі на імклівую плынь Дняпра.</p>
<p>Нічога не было на гэтай плыні, ні ветразя, ні чарады качак, і таму гэты занятак хутка абрыдзеў шэравокаму. Ён лёг на спіну і звярнуўся да суседа:</p>
<p>— Пойдзем яшчэ ў ваду, Павёлка?</p>
<p>— Здурэў, Алесь? — салідна сказаў Павал.— Пачакай, усю ж ваду скаламуцілі.</p>
<p>Вада ў Дняпры была яшчэ халаднаватая, і таму сябры выбралі для купання невялічкую затоку, добра прагрэтую сонцам. Купаліся, відаць, зусім нядаўна, бо валасы ў іх былі мокрыя.</p>
<p>— Горача, халера на яго,— уздыхнуў Алесь і апусціў чорныя вейкі.— Пойдзем праз тыдзень на Равеку. Стафан там надоечы во якога акуня выхапіў.</p>
<p>Павал маўчаў.</p>
<p>— Ты што маўчыш, Павёлка? — сказаў Алесь. І, ужо ўстрывожаны, убачыў, што ў сябра дрыжаць вусны.— Ты чаго, Паўлюк?</p>
<p>— Праз тыдзень цябе, магчыма, тут не будзе,— глуха сказаў Павал.</p>
<p>— Во, дурына. Куды ж гэта я падзенуся?</p>
<p>— Сёння раніцай — ты якраз апошні воз гною на Нізок вазіў — прыязджаў Карп з маёнтка. Сказаў, што паны пагаворваюць: маўляў, досыць. Маўляў, цяжка Міхалу Кагуту без нашай дапамогі, і час браць Алеся... Гэта каб за цябе бацька «пакормнае» і «дзядзькавое»<sup><a href="#footnote-3">3</a></sup> атрымаў...</p>
<p>У вачах у Алеся з’явілася трывога. І адразу ж знікла, саступіўшы месца рашучасці.</p>
<p>— А я не пайду. Хто мяне прымусіць, калі мне і тут добра?</p>
<p>— Гэ-эх, брат,— тонам дарослага сказаў Павал.— Тут ужо нічога не зробіш. Возьмуць у двор — і канцы. На тое яны паны. На тое мы мужыкі. Як аддалі яны цябе, так і возьмуць.</p>
<p>— А я ўцяку. Я не іхні. Я — ваш.</p>
<p>— Прывыкнеш,— працягнуў Павал.— Памятаеш, як шэсць год таму роў, калі цябе да нас прывезлі? І страшна ў нас, і чорна. Прывык жа...</p>
<p>— Куды гэта Алеся забяруць? — спытала дзяўчынка.</p>
<p>Стаяла перад імі, голенькая, круглая. Трымала ў роце палец.</p>
<p>— Ідзі ты, Янька,— з прыкрасцю сказаў Павал.— Што ты ведаеш?</p>
<p>— Куды яго забяруць? Ён жа наш,— у голасе дзяўчынкі было неўразуменне.</p>
<p>— Наш, ды не зусім.</p>
<p>І тут Алесь ускінуўся на калені.</p>
<p>— Як гэта не ваш? Як гэта? А чый жа я? Буслаў?! Арышкі-дурнічкі?!</p>
<p>На вачах яго накіпалі ўжо злыя слёзы. Ён не стрымаўся і адважыў дружбаку гучнага ляпаса. А яшчэ праз хвіліну яны, адзін цераз другога, каціліся ўніз, да ракі, узнімаючы хмары пяску. За кулакамі — свету відаць не было. Скаціўшыся на самае ўзбярэжжа затокі, чырвоныя, пыльныя, яны малацілі адзін аднаго і раўлі.</p>
<p>Яня, захлынаючыся ад крыку, пабегла да іх, густа ссоўваючы нагамі пясок.</p>
<p>— Не трэ-э-э... Але-е-е... Па-а-а!!!</p>
<p>За ёю паважна, адхінаючыся назад, быццам круглае пуза магло пераважыць, рухаўся галыш «мужэска полу», Юрась Кагут.</p>
<p>Дзяўчынка крычала ўжо зусім без голасу і часта тупала нагамі, не заўважаючы, што зайшла ў ваду.</p>
<p>І тады васьмігадовы Юрась, паглядзеўшы на яе, нагнуўся, чарпануў поўныя прыгаршчы глею і гучна шалёснуў на абедзве галавы.</p>
<p>Бойка спынілася. Абое глядзелі адзін на аднаго і на Юрася. А той, пасля паўзы, павольна сказаў:</p>
<p>— Э-к, важна...</p>
<p>І пайшоў да дзяўчынкі:</p>
<p>— Хадзем, Янечка, хадзем, золатка. Гэта ж яны жартуюць. Гэта ж Алесь пажартаваў... Бач, запырскалася ўся.</p>
<p>Хлопцы глядзелі, як Юрась павёў Яньку ў затоку. Потым у Алесевых вачах з'явіліся слёзы.</p>
<p>— Дурні,— сказаў ён,— напалохалі дзяўчо. І ты дурань... Дурань ты, вось хто... Калі я не ваш, дык я і пайду... Не вельмі трэба... Толькі ў Загоршчыну я не хачу. Знайду на гасцінцы магілёўскіх або мірскіх старцоў з лірамі — з імі рушу. І заставайцеся вы тут са сваёй Равекай і з халернымі вашымі акунямі.</p>
<p>Ён зайшоў па пояс у ваду і пачаў змываць з галавы шызы глей. І раптам адчуў, што Паўлава рука лягла яму на валасы.</p>
<p>— Чакай,— сказаў Павал.— Давай памагу... Ты... даруй...</p>
<p>Алесь выпрастаўся. Так яны і стаялі адзін супраць аднаго і напалову ў вадзе. На галаве ў Павёлкі была густая ляпёшка; з валасоў Алеся сплывалі на твар і грудзі шызыя струменьчыкі. Яны цяклі і ад вачэй, і нельга было зразумець, вада гэта ці слёзы.</p>
<p>— Паўлюк,— ціха спытаў Алесь,— няўжо возьмуць?</p>
<p>— Не ведаю,— няшчыра сказаў той.— Можа, і абыдзецца. Давай лепш мыцца. Вечарэць скора пачне.</p>
<p>Яны мыліся моўчкі. Яня і салідны Юрась сядзелі ля самага берага, і Юрась браў вялізнай чарапашкай ваду і паліваў Янін жывот.</p>
<p>— Дзеці,— прагучаў голас з адхону,— досыць вам боўтацца: вярба са с... вырасце.</p>
<p>Над урвішчам, ля грушы, стаяў белы стары, белы ад галавы да нагавіц. Стаяў, абапіраючыся на кантовы чорны кій з вострым канцом.</p>
<p>— Вылазьце, ці што?</p>
<p>— Яны, дзядуля, зараз,— віскнула Янька.</p>
<p>Позірк дзеда адразу памякчэў, як толькі ён глянуў на дзяўчынку.</p>
<p>— То добра. Вылазьце. Я пайду.</p>
<p>Хлопцы моўчкі дамыліся. Юрась і круглая Янька падняліся ўжо на адхон і зніклі за грушай.</p>
<p>— Вось і печку, у якой летась бульбу пяклі, абурыў Дняпро,— хаваючы вочы, сказаў Алесь.</p>
<p>Сапраўды, у адхоне, на свежай адколіне, відаць была толькі неглыбокая чорная ямка.</p>
<p>Яны ўсё яшчэ марудзілі, быццам бачылі Дняпро апошні раз. Алесь паставіў нагу на вялізную камлыгу зямлі, што коса ссунулася ў ваду і напалову затанула ў ёй.</p>
<p>На той частцы, што яшчэ заставалася над вадою, спяшаліся дацвісці гусіныя лапкі і жоўты падбел. А іхнія браты, пад вадою, таксама яшчэ цвілі, але былі бескаляровыя, быццам іх пакінула жыццё.</p>
<p>У Алеся балюча сціснула горла.</p>
<p>— Хадзем,— ціха сказаў яму Павал.</p>
<p>...Ад грушы вяла да хаты вузкая сцежка. Па абодва бакі ляжала нядаўна ўзараная чорная зямля, і надта белымі і танюткімі здаваліся ствалы яблынь і вішань, пабеленыя вапнай. Бязважкі салатавы пух ахутваў дрэвы, і асабліва шэрай і безжыццёвай выглядала ў гэтай зялёнай хмары старая хата Кагутоў з надворнымі пабудовамі, размешчанымі літарай «П». Сцены хаты, сухія, з глыбокімі расколінамі, амаль напалову закрывала насунутая грыбам страха з такім тоўстым пластом смарагдавага вільготнага моху, што можна было засунуць руку амаль па локаць.</p>
<p>Арабіны і вінаград — так завуць у Прыдняпроўі карычку<sup><a href="#footnote-4">4</a></sup> — буянымі хвалямі перахлёствалі цераз мёртвы каравы пляцень, быццам імкнуліся схаваць ад вачэй людскіх яго пачварнасць.</p>
<p>Над дрэвамі ўжо ўзляталі бронзавыя хрушчы. Сонца хілілася на захад, і ў вячэрнім паветры гучна ляскаў дзюбай бусел на страсе адрыны.</p>
<p>Дзед з малодшымі сядзеў на прызбе, доўгі, снежна-белы ў сваёй кужэльнай вопратцы. Сад садзіў ён. У той час нават у багатым на сады Прыдняпроўі пры кожнай сялянскай хаце было не больш як тры-чатыры дрэвы. Быў, праўда, загад прыдняпроўскай шляхецкай рады, каб кожны садзіў сады, але паслухаўся яго далёка не кожны.</p>
<p>Дзед сядзеў, бязвольна склаўшы карычневыя рукі, а над яго галавою нездаволена басілі хрушчы.</p>
<p>Непадалёку ад яго ляжала на ўскапанай курамі зямлі Курта. Ляжала на баку, цяжка адваліўшы страшныя льсняныя саскі, пакутліва глядзела на людзей.</p>
<p>«Пэўна, нават не пабачу, якія ў яе будуць шчанюкі»,— падумаў Алесь.</p>
<p>Дзед разбіў буркатліва-ласкавым голасам цішыню:</p>
<p>— Дзеткі, Юрась зараз агуркі палье, а вы схадзіце скіньце з вышак карове сена... Доўга, чорт на яго, дажджу няма: пасвіцца, пасвіцца, а бруха пустое. Потым парсюкам бульбу пасекчы трэба. Марыля спарыла.</p>
<p>Хлопцы моўчкі пайшлі за хату. Дзед сядзеў нерухома і слухаў, як буркочаць у кошыку пад вільчыкам галубы. Яня ўзлезла яму на калені.</p>
<p>— Дзеда, а баяць калі будзеш?</p>
<p>— Вось хлопцы вернуцца. Сёння я не толькі табе з Юрасём, сёння я і хлопцам баяць буду.</p>
<p>Дзед і ўнучка маўчалі. Цішыня была асабліва поўная ад буркатання галубоў.</p>
<p>...Урэшце вярнуўся Юрась і сеў поруч з дзедам. Нагавіцы ягоныя былі амаль да каленяў мокрыя, між пальцамі босых ног — чорныя земляныя рагі. З хляўца даносілася частае чахканне секача.</p>
<p>— Сёння Павал з Алесем пабіліся,— сказаў Юрась.</p>
<p>— Хто першы?</p>
<p>— Алесь.</p>
<p>— Тады добра... Тады нічога...</p>
<p>— Чаму гэта нічога?</p>
<p>— А ты забыў, чаму вас, дзяцей, вучылі?</p>
<p>Юрась адказаў бойка:</p>
<p>— Пакормнага панскага сына не біць і першым з ім біцца не лезці.</p>
<p>— Правільна,— сказаў дзед.</p>
<p>Яня лашчылася да старога галоўкай. Юрась сядзеў натапыраны, як галчаня, і суровы: відаць, абдумваў нешта. Потым сказаў:</p>
<p>— Я нешта не чуў, дзеда, каб яго нам за грошы аддалі. Сёння Павал казаў пра нейкае «пакормнае» і «дзядзькавое»... Гэта што? І чаму гэта толькі ў нас ды ў Маеўшчыне покормнікі ёсць?</p>
<p>Дзед перабіраў шурпатымі пальцамі валосікі ўнучкі, аж чуваць было, як яны чапляліся за далоні. Сумна ўсміхнуўся:</p>
<p>— Зводзіцца стары звычай, Юрак. Калісь па ўсім Прыдняпроўі і далей гэта як звыклае было. Я помню, да французаў яшчэ, мала хто з паноў, праваслаўных асабліва, не рабіў гэтага... А цяпер усё радзей і радзей...</p>
<p>— А нашто гэта? — спытаў Юрась.</p>
<p>Дзед гаварыў з ім, як з дарослым, і малому гэта, відаць, падабалася, бо слухаў, вушы развесіўшы.</p>
<p>— Каб ведалі, як даецца зямля,— сказаў дзед,— каб не збэсціліся на сабаку. Аддавалі, бывала, як толькі чатыры гады дзіцяці. Хто на тры, а хто і на пяць год. І зусім не дапамагалі хлопскай сям’і. А потым, калі возьмуць хлопца зноў у двор — даюць мужыку пакормнае, за тое, што хлопец з’еў, і дзядзькавое, бо ўсе мы як быццам дзядзькі малому, выхоўвалі яго, розуму вучылі.</p>
<p>— Пойдзе ад нас Алесь,— па-даросламу ўздыхнуў Юрка.— Які яшчэ ён потым будзе?</p>
<p>— Пэўна, усё ж лепшы за іншых,— сказаў дзед.— Чуў, як саха зямлю скрабе. Каб не забыў толькі. З бацькам і дзедам яго нам, можна сказаць, пашанцавала. Акім, прадзед ягоны, таксама нічагоўскі быў. Можа, і яблычка па яблыні. Можа, і не забудзе вас і мяне... Бо, крый божа, калі будзе, як суседскі Кроер...</p>
<p>— Калі яго забяруць? — спытаў Юрась.</p>
<p>— Заўтра. Заўтра яго забяруць,— сказаў дзед.— Толькі маўчыце, дзеткі. А зараз бяжы, Юрка, прынясі ліру.</p>
<p>Калі Павал і Алесь вярнуліся да прызбы, дзед сядзеў ужо з пацьмянелай, залапанай лірай на каленях. Павольна, быццам спрабуючы, пакручваў ручку, слухаў чмялінае гудзенне струн. Курта глядзела на яго і цяжка дыхала.</p>
<p>— Во,— сказаў дзед Паўлюку, які ўжо сеў на траву,— не любяць яны, чэрці брахучыя, нашыйніка... як чалавек. Быў у мяне сабака, ніколі на сворку не ішоў. А тут у мяне скула на шыі села. Жонка-нябожчыца падзерла старую сарочку, закруціла мне шыю. Дык сабака пабачыў, завіскатаў, кінуўся скакаць, за горла хапае. Думаў: у гаспадара нашыйнік.— Уздыхнуў: — Ну то добра, сядайце. Паслухайце, пакуль нашы не вернуцца. Песня пра жарабя святога Міколы... Толькі вось што, Алесь, калі ты ў Загоршчыне пачнеш расказваць, якія тут песні спяваюць...</p>
<p>Алесь пачырванеў:</p>
<p>— Доўга вы тут мяне крыўдзіць будзеце? То адзін, то другі. Я не горш за вас, калі трэба, маўчаць умею... Перад кім мне там языкацца?</p>
<p>Дзед уважліва глядзеў на яго, быццам усё яшчэ вагаючыся.</p>
<p>— Глядзі, сыне. Песня таемная. Не пры ўсіх нават сваіх можна... Але ўсё адно. Я ўжо чалавек стары. Выслухай маю апошнюю навуку...</p>
<p>Дзед павольна павёў ручкай, потым раптоўна і рэзка крутнуў яе. Высокім енкам заплакалі струны, быццам залямантаваў нехта ў роспачы.</p>
<p>Хлопцы сядзелі ля яго ног, Юрась і Янька ляжалі з двух бакоў, грэлі жыватамі прызбу, але стары Кагут нікога ўжо не заўважаў. Зусім ціха пачаў гучаць старэчы і таму слабаваты, але надзіва чысты голас:</p>
<p> </p>
<div class="POETRY">
<p>Над зямлёю Дняпроўскай і Сожскай</p>
<p>Праляталі янгалы смерці.</p>
<p>Дзе лятуць — там вымерла вёска,</p>
<p>Дзе прыселі — там горад вымер,</p>
<p>Там жыццё папам і далакопам.</p>
</div>
<div class="CLEAR"></div>
<p> </p>
<p>У Янькі шырока акругліліся вочы.</p>
<p> </p>
<div class="POETRY">
<p>Так нарэшце край абязлюдзеў,</p>
<p>Што і янгалам страшна стала:</p>
<p>Чым пражыць, як памрэ апошні?»</p>
<p>І галоўны сказаў: «Хопіць лётаць,</p>
<p>Трэба нам на зямлі пасяліцца».</p>
<p>Збудавалі яны палацы,</p>
<p>Збудавалі муры з каменняў,</p>
<p>Ўвесь Дняпро між сабой падзялілі,</p>
<p>Ўсіх людзей ад краю да краю...</p>
</div>
<div class="CLEAR"></div>
<p> </p>
<p>Дзед змоўк на хвіліну, быццам прапусціўшы некалькі асабліва хвосткіх радкоў, але струны скардзіліся, можа,нават не менш выразна за словы...</p>
<p> </p>
<div class="POETRY">
<p>...Збудавалі цэрквы і касцёлы,</p>
<p>Па малітву ладанам кураць,</p>
<p>Задымілі, як лазню, неба.</p>
</div>
<div class="CLEAR"></div>
<p> </p>
<p>Твар старога стаў паважным, амаль велічным.</p>
<p> </p>
<div class="POETRY">
<p>Бог гадамі сядзеў і нюхаў,</p>
<p>А пасля сказаў сабе Юр’ю:</p>
<p>«Многа дыму да нас далятае,</p>
<p>Вельмі мала шчырай малітвы.</p>
<p>Твой народ па Дняпры і далей.</p>
<p>Што рабіць з тваім удзелам, Юры?»</p>
<p>І сказаў яму Юры-пераможца:</p>
<p>«Ты пашлі на зямлю Міколу.</p>
<p>Ён з сялян, ён добра рассудзіць».</p>
<p>Грозна бог свае бровы нахмурыў:</p>
<p>«Добра ведаю я людзей вясковых,</p>
<p>Вечна яны скардзяцца, ныюць,</p>
<p>Хітрасцю ж аплятуць і чорта.</p>
<p>Я пашлю з Міколам Касьяна.</p>
<p>Ён з паноў, ён другое заўважыць».</p>
<p>Ціха Юры адказвае богу:</p>
<p>«Знаецца Касьян з нячыстай сілай,</p>
<p>Сэрца злоснае ў твайго Касьяна».</p>
</div>
<div class="CLEAR"></div>
<p> </p>
<p>Дзед перастаў граць. Толькі голас, засмучаны і журботны, вельмі ціха вёў песню.</p>
<p> </p>
<div class="POETRY">
<p>Бог салдата свайго не паслухаў,</p>
<p>Даў загад Міколу і Касьяну.</p>
<p>Вось абодва спусціліся з неба</p>
<p>І пайшлі па сёлах і вёсках.</p>
<p>Быў Мікола ў кужэльнай світцы,</p>
<p>А Касьян у парчы залацістай.</p>
</div>
<div class="CLEAR"></div>
<p> </p>
<p>Струны раптам так застагналі, што стала страшна. Гэта былі ўсё тыя ж чатыры-пяць нот, але, здаецца, большай роспачы і болю не было яшчэ на зямлі.</p>
<p> </p>
<div class="POETRY">
<p>Ходзяць, ходзяць. Ад болю і жалю</p>
<p>У Міколы заходзіцца сэрца:</p>
<p>Панства горш за цароў турэцкіх,</p>
<p>Басурманы не так лютуюць...</p>
</div>
<div class="CLEAR"></div>
<p> </p>
<p>Алесь нясмела ўзняў вейкі і ўбачыў, што пальцы малога Юрася, сціснутыя ў калачкі, аж збялелі на суглобах. Убачыў жорсткі вялікі рот Паўла. Ён і сам адчуваў, што ў яго перарывіста ўздымаюцца грудзі і гарачыя робяцца шчокі...</p>
<p> </p>
<div class="POETRY">
<p>Раззлаваўся нарэшце Мікола:</p>
<p>«Хопіць іх шкадаваць, сыраядцаў.</p>
<p>Пойдзем, браце Касьяне, на неба,—</p>
<p>Хай заб’е іх бог бліскавіцай».</p>
<p>Адказаў Касьян чорнавалосы:</p>
<p>«До, Мікола, пароць гарачку.</p>
<p>Хлопы лепшых паноў не варты,</p>
<p>П’юць гарэлку, бярвенні крадуць,</p>
<p>На мяжы б’юць віламі брата.</p>
<p>Кожны заслужыў свайго пана.</p>
<p>А калі паноў паб’еш маланкай —</p>
<p>Хто тады нам храмы збудуе?</p>
<p>Хто тады нам ладан запаліць?</p>
<p>Здохнем з голаду, дурань, на небе».</p>
</div>
<div class="CLEAR"></div>
<p> </p>
<p>На нейкі асабліва ганарысты і жорсткі твар дзеда падалі апошнія праменні сонца. Ціха гулі струны, прыглушаныя рукой. А голас з жорсткага рабіўся мяккі і спеўны:</p>
<p> </p>
<div class="POETRY">
<p>Паківаў Мікола галавою,</p>
<p>І пайшлі яны моўчкі на неба...</p>
<p>Вечар крадзецца над зямлёю,</p>
<p>Недзе ў пушчы ваўкі завылі.</p>
<p>Чуе ў дрэвах хрыпы Мікола,</p>
<p>Чуе ён няпэўныя рухі.</p>
</div>
<div class="CLEAR"></div>
<p> </p>
<p>Янька з круглымі ад жаху вачыма забілася паміж плячом дзеда і сцяной, і дзед толькі на адно імгненне адарваўся ад струн, каб накінуць ёй на плечы крысо дзіравай світкі. Алесь убачыў гэта і сціснуў далонямі скроні, так шкада яму стала сябе і ўсіх.</p>
<p> </p>
<div class="POETRY">
<p>«Хто такі? — спытаў Касьян Міколу.—</p>
<p>Ці не мішка, барані нас божа?»</p>
<p>«Не, не мішка,— проста кабыла»,—</p>
<p>Адказаў Мікола спакойна...</p>
<p>Паміж хвояў стаіць кабыла,—</p>
<p>Не кабыла, а здань без цела.</p>
<p>Страшна рэбры стырчаць, як латы</p>
<p>З абадранай страхі сялянскай.</p>
<p>Карак збіты, бяльмо на воку...</p>
<p>І... жарэбіцца тая кабыла!</p>
</div>
<div class="CLEAR"></div>
<p> </p>
<p>Голас дзеда сарваўся.</p>
<p> </p>
<div class="POETRY">
<p>Пацягнулася да святога,</p>
<p>Як дзіцёнак хворы, зірнула:</p>
<p>«Можа, гэты мне дапаможа?»</p>
<p>Стаў Мікола, макаўку пачухаў:</p>
<p>«Брат Касьян, давай дапаможам».</p>
<p>Тут, як чорт, Касьян раззлаваўся:</p>
<p>«Гэтай падле найлепей здохнуць,</p>
<p>Чым цягаць барану і бярвенні</p>
<p>Ды жывіцца гнілою саломай.</p>
<p>Канавал я, ці што, нарэшце?</p>
<p>Хочаш — пэцкай мужыцкія рукі.</p>
<p>Я прыйду на неба незайманым,</p>
<p>Чыстым стану прад божыя вочы».</p>
</div>
<div class="CLEAR"></div>
<p> </p>
<p>Юрась з жахам глядзеў на дзеда. І дзед спаймаў яго позірк, усміхнуўся і без музыкі,— струны яшчэ заміралі,— амаль скорагаворкай, павёў песню далей.</p>
<p> </p>
<div class="POETRY">
<p>Тут Мікола склаў сваю світку,</p>
<p>Вогнішча развёў між лаўжамі.</p>
<p>Сеў Касьян да цяпла, рукі грэе,</p>
<p>А Мікола стаіць ля кабылы,</p>
<p>Мацае ёй бруха рукамі,</p>
<p>Па крыжы далонямі гладзіць...</p>
<p>Каб ля Оршы ён быў канавалам,—</p>
<p>Паўрубля яму б заплацілі,</p>
<p>Заваліўся б грашыма Мікола.</p>
</div>
<div class="CLEAR"></div>
<p> </p>
<p>Нясмелая ўсмешка дрыжала ў краёчку вуснаў Паўлюка. Ён нягучна крануў Алеся ў бок, і Алесь адказаў усмешкай. Зноў павялі свой напеў, загулі струны. Ціха-ціха.</p>
<p> </p>
<div class="POETRY">
<p>Не спявалі яшчэ і пеўні,</p>
<p>Як кабыла глыбока ўздыхнула:</p>
<p>Мокры, цёплы белы жарэбчык</p>
<p>Мякка лёг у Міколавы рукі.</p>
<p>Аж да поўдня чакаў Мікола,</p>
<p>А пасля ён пагнаў худобу,</p>
<p>І за ёй жарабятка пабегла.</p>
</div>
<div class="CLEAR"></div>
<p> </p>
<p>З палёгкаю ўздыхнула і легла на бок Курта, быццам і яна зразумела, што ўсё скончылася добра. А сонца сядала, і зелень дрэў набыла аранжавае адценне.</p>
<p> </p>
<div class="POETRY">
<p>Йшлі яны і прыйшлі на паляну.</p>
<p>На паляне — курная хата,</p>
<p>Каля хаты чвэртка валокі</p>
<p>І сухая старая дзічка.</p>
<p>Стаў Мікола ў лесе і бачыць:</p>
<p>Гаспадар бяжыць да кабылы.</p>
<p>На нагах падраныя поршні,</p>
<p>Твар змарнелы, на твары слёзы.</p>
<p>Адвярнуўся Мікола і кажа:</p>
<p>«Вось і ўсё, хадзем, брат Касьяне,</p>
<p>Паспяшаем хутчэй на неба,</p>
<p>Дасць нам бог за затрымку па шыі».</p>
</div>
<div class="CLEAR"></div>
<p> </p>
<p>Юрась варухнуўся, думаючы, што ўжо канец, але злавіў строгі позірк дзеда і застаўся сядзець нерухома.</p>
<p> </p>
<div class="POETRY">
<p>Перад богам стаіць Мікола,</p>
<p>Порткі ўсе заляпаны граззю,</p>
<p>На кашулі крывавыя плямы,</p>
<p>Твар знябыты, чырвоныя вочы.</p>
<p>На Міколу бог раззлаваўся:</p>
<p>«Ля карчмы аціраўся, вядома,</p>
<p>З дзеўкамі качаўся па гумнах,</p>
<p>Размяжулілі нос табе хлопцы.</p>
<p>Прэч з вачэй!»</p>
<p>Тут Касьян засмяяўся:</p>
<p>«Што табе я казаў, Мікола?</p>
<p>Як прыходзіш, каток, на неба,—</p>
<p>Трэба чыстае мець адзенне,</p>
<p>І не варта таго кабыла,</p>
<p>Каб гнявіў ты госпада бога».</p>
<p>«Пра якую кабылу ты кажаш?» —</p>
<p>Бог спытаў.</p>
<p>І тады Мікола</p>
<p>Расказаў яму пра кабылу,</p>
<p>Пра зямлю, пра бедныя весі:</p>
<p>«Божа, божа, ты бачыш пакуты.</p>
<p>Крыж у хлопаў паны здзіраюць,</p>
<p>Каб ярмо нацягнуць на шыю.</p>
<p>Мужыкі на зямлі азёрнай</p>
<p>Ўсю салому са стрэх паздзіралі,</p>
<p>Ўсю кару з сасонак паелі».</p>
</div>
<div class="CLEAR"></div>
<p> </p>
<p>Алесю стала цяжка, ён лёг жыватом на траву і схаваў твар у далоні.</p>
<p> </p>
<div class="POETRY">
<p>Бог задумаўся, цяжка, глыбока,</p>
<p>І сказаў: «Даруй мне, Мікола.</p>
<p>Я ўсё гэта давеку запомню».</p>
<p>Гнеўна бог зірнуў на Касьяна:</p>
<p>«Чысты ты, Касьян, і прыгожы.</p>
<p>Край мой бедны ваўкі раздзіраюць,—</p>
<p>Ты ж аб чыстай адзежы дбаеш.</p>
<p>А ці думаў ты, браце Касьяне,</p>
<p>Што для сэрца майго даражэйшы</p>
<p>Нават цёмны, апошні злодзей.</p>
<p>Ён царкву маю абдзірае,</p>
<p>На прастол брудным поршнем лезе,</p>
<p>Але лезе з чыстай душою,</p>
<p>Бо ад голаду дзеці канаюць</p>
<p>І ў яго, і ў яго суседа.</p>
<p>Ты пра гэта не думаў, Касьяне,</p>
<p>І таму я даю Міколу</p>
<p>Кожны год два вялікія святы,</p>
<p>Каб Міколу славілі людзі.</p>
<p>А табе я даю, неразумны,</p>
<p>Дзень апошні, дваццаць дзевяты,</p>
<p>У лютым месяцы, месяцы гурбаў».</p>
</div>
<div class="CLEAR"></div>
<p> </p>
<p>Сонца амаль дакранулася ўжо да зямлі. І твар дзеда стаў ружовы.</p>
<p> </p>
<div class="POETRY">
<p>Тут Касьян, як бабёр, заплакаў:</p>
<p>«Божа, божа, за што караеш?</p>
<p>Ты пакрыўдзіў свайго святога</p>
<p>За адроддзе паршывай кабылы!»</p>
<p>І сказаў яму бог спакойна:</p>
<p>«А ці думаў ты, браце Касьяне,</p>
<p>Што з мячом я з’яўлюся хутка,</p>
<p>Што надыдзе пан бог у славе</p>
<p>Ратаваць свае белыя землі?</p>
<p>З ціхай пагрозай заспявалі струны. Цяпер ужо не толькі колка, але і рука дзеда павольна бегала па іх. Цені ляжалі ў вачніцах і пад вуснамі старога, а твар быў чырвоны, быццам абліты полымем і крывёй.</p>
<p>Час той прыйдзе. І скора прыйдзе.</p>
<p>Стане моцным канём жарабятка,</p>
<p>І на гэтым кані я паеду</p>
<p>Да пачынкаў<sup><a href="#footnote-5">5</a></sup> і хат сялянскіх.</p>
<p>Коні іхнія мала елі,</p>
<p>Працавалі, вазілі цяжка,—</p>
<p>Справядлівасці ездзіць належыць</p>
<p>На мужыцкіх пузатых конях.</p>
<p>Гнеўна ўзвіўся напеў.</p>
<p>А калі на крыж мяне пацягнуць —</p>
<p>Мужыкі мяне абароняць.</p>
<p>Ім даю я ў лясах дубіны,</p>
<p>Ім даю я ў зямлі каменне.</p>
<p>А астатняе — самі здабудуць».</p>
</div>
<div class="CLEAR"></div>
<p> </p>
<p>Трывожна-барвяны твар схіліўся над струнамі. А напеў зноў стаў ціхі, амаль нячутны, пагрозны.</p>
<p> </p>
<div class="POETRY">
<p>Над зямлёю гудзе навальніца,</p>
<p>Над зямлёю халодная зліва.</p>
<p>Недзе ў лесе таўсцеюць доўбні,</p>
<p>Недзе ў стайні расце жарабятка.</p>
</div>
<div class="CLEAR"></div>
<p> </p>
<p>Павольна заміраў гук струн. І, пакуль ён сціх, доўга яшчэ пасля таго панавала маўчанне.</p>
<p>— Дзеда,— шэптам спытаў Юрась,— а дзе тое жарабятка?</p>
<p>І дзед адказаў таксама ціха:</p>
<p>— Хто ведае. Можа, нават і непадалёку. У Лапаты расце белае жарабя. Ды ці мала яшчэ дзе.</p>
<p>І раптам паветра шумна вырвалася з Алесевых грудзей. Адчуваючы, што яшчэ хвіліна і ён не стрымаецца, ён усхапіўся з месца і кінуўся па сцежцы.</p>
<p>Павал памкнуўся быў за ім, але рука легла яму на плячо.</p>
<p>— Сядзі,— сказаў дзед,— яму лепей зараз аднаму.</p>
<p>...Сцежка вывела хлапчука на дняпроўскі адхон. І там, увесь дрыжучы, ён сеў на траву, прыпаўшы тварам да каленяў.</p>
<p>Думкі былі бязладныя, але ён адчуваў, калі вось тут, зараз, ён не вырашыць, як яму быць, ён не здолее вярнуцца ў хату на апошнюю,— ён адчуваў гэта,— на апошнюю сваю ноч.</p>
<p>«Яны не вінаватыя. Ім цяжка. Араць зямлю — гэта зусім не тое, што ездзіць на кані. Я ніколі не буду такі, як гэты Кроер, пра якога яны часам кажуць. Я куплю ў Кроера ўсіх людзей і зраблю, каб ім было добра. І яны, сустракаючы мяне, не будуць збочваць з дарогі, я буду вітацца з імі».</p>
<p>Слёзы высахлі ў яго на шчоках. Ён сядзеў у прыцемку і сачыў, як бярвянае сонца, унутры якога нешта пералівалася, сядала ў спакойную плынь.</p>
<p>Груша за яго спіною патанула ўжо ў цемры, і толькі вышэй, усё яшчэ залітая апошнімі промнямі, нерухома клубілася яе асуджаная чырвоная квецень.</p>
<p> </p>
<h4><a id="chapter4"></a>ІІІ</h4>
<p>У Кагутовай хаце вячэралі. Позна вярнуліся з поля, і таму даводзілася есці пры святле. На стале трапятаў агеньчык каганца. Каля печкі, дзе корпалася Марыля, гарэла над начовачкамі заціснутая ў лучнік лучына. Ад яе Марылін твар, яшчэ не стары, але зрэзаны глыбокімі ценямі, здавалася, быў таямнічы і нядобры.</p>
<p>На покуці, пад закураным Юрыем і маткай боскай,— толькі і засталіся ад іх адны вочы,— сядзеў дзед. Поруч з ім Міхал Кагут, мажны, з лёгкай сівізной у залацістых патлатых валасах. З асалодаю чэрпаў путру, нёс яе да рота над праснаком. Згаладаўся чалавек. Па левую руку ад яго спяшаўся есці старэйшы семнаццацігадовы сын Стафан. Гэты паспеў яшчэ да вячэры прыбрацца, надзягцярыць бацькавы боты і нават новую чырвоную жычку прыладзіць да каўняра сарочкі. Хлопца час быў жаніць. Міхал глядзеў на яго з усмешкай, але маўчаў. А дзед, вядома ж, не мог стрымацца:</p>
<p>— Чорта зводнага сабе шукаеш?</p>
<p>Стафан маўчаў.</p>
<p>— Спяшайся, брат,— не сунімаўся стары,— там цябе Марта каля Антонавага ўзвозу чакае. Круг нагамі вытаптала.</p>
<p>Уздыхнуў, паклаў лыжку (еў па-старэчаму мала).</p>
<p>— Чаго вы, дзядуля,— буркнуў Стафан.— Хіба я што?</p>
<p>— А я хіба што? Я нічога. Я ж і кажу: дзеўка... як вось наша лава. Хоць садзіся, хоць скачы, хоць цэглу накладай... Векаўшчына!.. А потым, раніцай на касьбе, як толькі бацька адвернецца, дык ты галаву ў кусты і драмаць. На нагах. Як конь.</p>
<p>— Ну вас,— сказаў Стафан, паклаў лыжку і ўстаў.</p>
<p>— Пайдзі, пайдзі,— сказаў другі Міхалаў хлопец, пятнаццацігадовы Кандрат.— Запозна твая Марта марцуе.</p>
<p>Стафан толькі носам чмыхнуў. Пайшоў.</p>
<p>— Цяпер да раніцы не чакай,— сказаў бацька.— А ты, Кандрат, не чапіся да яго. Сам яшчэ горшы. А ён хлопец ціхі.</p>
<p>— Чаму гэта я горшы буду? — усміхнуўся Кандрат.</p>
<p>— Па носе відаць.</p>
<p>Кандрат і Андрэй былі блізнюкі. І калі ўжо ўсе Кагуты былі падобныя, дык гэтых, пэўна, і сама маці блытала. Так яно ў дзяцінстве і здаралася. Дурэў Кандрат, а кухталёў давалі Андрэю, і наадварот. Толькі потым, у восем год, з’явілася ў Кандрата прыкмета, паўкруглы белы шрам на лобе: накінула капытом жарабя.</p>
<p>Але, акрамя вонкавага падабенства, нічога ў блізнюках не было агульнага. На Кандрату шкура гарэла. Біцца дык біцца, скакаць дык скакаць. З раніцы да вечара ўсюды чуліся яго смех і жарты. А ў светла-сініх вачах іскрылася такая прыкметная, а таму бяспечная хітрасць, што дзеўкі нават цяпер, у пятнаццаць год, заглядаліся на яго. Заглядаліся і на Андрэя, хоць той быў зусім іншы.</p>
<p>Той самы, здаецца, твар, і ўсё ж не той. Вочы нават цямнейшага колеру, чым у Кандрата, пэўна таму, што веі заўсёды сціпла апушчаны. Рот нясмела ўсміхаецца. Галава схілена трошкі ўбок, як кветка ў весняга «сну». Слова часцей за ўсё абцугамі не выцягнеш. Але затое з першага разу запомніць і праспявае пачутую на кірмашы ці недзе ў млыне песню. І праспявае так, што ўспомніць маладосць самая старая баба.</p>
<p>Марыля паставіла якраз на стол гушчу наліваную — пшанічную кашу з малаком, калі ў хату зайшоў Павал.</p>
<p>— Як там Алесь? — спытаў дзед.</p>
<p>— Падняўся ўжо ад грушы на сцежку. Ідзе сюды,— змрочна сказаў Павал.— Да заўтра пачакаць з песняй не маглі. Пакрыўдзілі хлопца.</p>
<p>— Ну і дурань,— сказаў дзед.— Бо, можа, сённяшні вечар цябе ад крыўды ўратуе праз пяць год. Ты не забывай, ён твой будучы гаспадар. Пан.</p>
<p>— Не будзе ён панам,— упарта сказаў Павал.— Я ведаю.</p>
<p>— А дурныя ж усе,— азвалася ад печы Марыля.— Сядай во лепей, Павал.</p>
<p>— Я не сяду,— сказаў Павал.— Я Алеся буду чакаць.</p>
<p>— Пачакай! — сказала маці, выглядаючы ў акно.— Унь ён ідзе ўжо, твой Алесь.</p>
<p>Усе замаўчалі. Алесь зайшоў у хату вонкава спакойны. І адразу Андрэй выціснуў з сябе:</p>
<p>— Мы ўжо... думалі...</p>
<p>Глянуў на Алеся, затым пасунуўся, даў месца паміж сабою і Паўлам. Падаў яму праснак.</p>
<p>Алесь сеў. Андрэй падсунуў яму лыжку і ўсміхнуўся.</p>
<p>У Андрэя, наогул, шмат было жаноцкага. Вінаватая ўсмешка, вялізныя васільковыя вочы, нясмеласць рухаў. Марыля заўсёды казала: «Дзяўчынка была б, ды певень закукарэкаў, як мелася раджаць».</p>
<p>— Еш,— сказаў Андрэй, бы праспяваў.</p>
<p>І Алесь узяўся за ежу. Згаладаўся ён вельмі. Але няёмкасць усё ж панавала ў хаце, і развеяў яе, як заўсёды, Кандрат.</p>
<p>Курта села ля яго, дагодліва стала глядзець у вочы. Нават віскнула — ці ад болю, ці, можа, папрасіла.</p>
<p>— Ідзі, ідзі,— сказаў Кандрат паважна.— Бог падасць.</p>
<p>— Нашто ты яе? — сказаў Андрэй і кінуў сабаку кавалак праснака.</p>
<p>— Паскупіўся,— сказаў Кандрат.— Усе вы, спевакі, такія. Што поп, што ты.</p>
<p>Памачаў свой кавалак у малако і даў сучцы. Тая стала есці, прыціснуўшы вушы на круглай, як гарбуз, галаве.</p>
<p>— Сёння смехата была,— сказаў Кандрат.— Звончыкаву хату вада ўсё яшчэ трымае. Дык яны човен прымайстравалі. Нават у хмызы на ім ездзяць. Я з ворыва каня павёў паіць. Аж гляджу, Звончыкава старая выходзіць з хаты проста ў човен і пачынае пхацца да хмызоў. А вецер сустрэчны, моцны. Гаравала яна, гаравала. Потым гляджу, пастаяла хвіліну ў чоўне і пачала пхацца назад, у хату.</p>
<p>— Ідзі ты,— адмахнулася, смеючыся, Марыля.— Брэшаш ты ўсё.</p>
<p>Алесь таксама смяяўся, але сядзець вось так апошні раз за іхняй вячэрай было цяжка. Апошні раз каганец, апошняя лучына, апошняя добрая ўсмешка на абліччы Марылі.</p>
<p>— Мацуйцеся,— сказала Марыля, ставячы яму і Паўлюку міску кулагі.— Сёння на начлег паедзеце.</p>
<p>І таму, што гэта быў апошні начлег, Алесь пракаўтнуў цяжкі камяк.</p>
<p>Кандрат вырашыў ратаваць становішча і сказаў першае, што прыйшло ў галаву:</p>
<p>— Кулага гэтая... Колерам як мядзведзь н...</p>
<p>І адразу аб ягоны лоб гучна лузнула дзедава лыжка.</p>
<p>— Прыемнага апетыту,— сказаў Кандрат, паціраючы лоб.</p>
<p>Тут засмяяўся нават дзед. І ўсе засмяяліся. А ўжо Алесь галасней за ўсіх. І адразу ж з яго вачэй пырснулі слёзы. Выціраючы іх, ён сказаў глуха:</p>
<p>— Няўжо вы хочаце мяне аддаць, бацька Міхал? Або, можа, вам сапраўды цяжка, а пакормнае і дзядзькавое, пакуль не аддасцё мяне, не належыцца?</p>
<p>Міхал устаў і паклаў руку яму на галаву.</p>
<p>— Гары яно гарам і дзядзькавое тое і пакормнае,— і, махнуўшы рукой, пайшоў да дзвярэй.</p>
<p>Алесь звярнуўся да адзінага, хто яшчэ заставаўся, да дзеда:</p>
<p>— Я не хачу туды.</p>
<p>— Ну і што? — жорстка сказаў дзед.— Мужыком будзеш? Не, брат, ад гэтага нам карысці мала. Ды і табе. Ты лепей добры да ўсіх будзь, хлопчык.</p>
<p>Марыля падышла да Алеся:</p>
<p>— Ну пакінь... Што ўжо... Бацькі ўсё ж яны... А ты да нас прыязджаць будзеш... Будзеце з Паўлючком рыбу лавіць...</p>
<p>— Пакіньце,— сказаў раптам негаваркі Андрэй.— Яму ад вашых слоў яшчэ горш плакаць хочацца. Хай ён лепей з Паўлам на начлег едзе.</p>
<p>Павярнуў Алеся да сябе і зірнуў на яго:</p>
<p>— А хочаш, і я з вамі паеду?</p>
<p>— На чым гэта ты паедзеш? — спытаў дзед.— На кійку верхам?</p>
<p>— Не,— сказаў Андрэй.— Я каня ў Кахноў вазьму. Ім яшчэ лягчэй. Не трэба Петрусю ехаць.</p>
<p>— Вядома, няхай возьме,— з палёгкаю, заўсёдным сваім грубаватым голасам сказаў Кандрат.— Бадай што, і я паеду. Усё адно ж і кабылку Кахнову браць давядзецца.</p>
<p>— Добра,— сказаў Алесь, уздыхнуўшы.— Паедзем тады ўжо.</p>
<p>Ён зразумеў нарэшце, што ўсё гэта марна, што нічога не зробіш, і заўтра яму давядзецца пакінуць гэтую хату.</p>
<p>...Яны выехалі з двара, калі дзед залез ужо на печ, а Міхал пайшоў спаць у адрыну. Адна Марыля цёмным высокім ценем стаяла ля варот, быццам праводзячы хлопцаў бог ведае ў якую дарогу.</p>
<p>Наперадзе ехаў на мышастым Кахновым кані Андрэй. Ехаў, высока закінуўшы галаву.</p>
<p>За ім на цісавай Кахновай кабылцы, неяк бокам, па-заліхвацку, ехаў Кандрат. Кабылка няспешна трухала і часам, быццам адчуваючы вільготны водар далёкіх паплавоў, шумна пырхала мяккімі ноздрамі.</p>
<p>За старэйшымі братамі ехалі побач, нага да нагі, Павал і Алесь. Павал на сплова-стракатым жарэбчыку, Алесь на спакойнай белай кабыле. Конскія капыты з мяккім плясканнем паглыбляліся ў цёплы пыл вуліцы.</p>
<p>Вёска ўжо засынала. Рэдка-рэдка ў якім акне свяціў, як паміраў, ружовы агеньчык. У схаладнелым паветры гучна разлягаўся недзе далёка сабачы брэх. З дубовых шатаў на могілках гучаў часам неўразумелы крык дрэўнага жабяняці-квакшы. Больш нічога.</p>
<p>Хлопцы ехалі, падмасціўшы пад сябе кажухі і сярмягі. У празрыста-сінім небе гарэла на захадзе Вечарніца. Пералівалася, як сцюдзёная кропля.</p>
<p>І Алесь шырока расплюшчанымі вачыма глядзеў на ўсё гэта, быццам з заўтрашняй раніцы яму выпадала жыць зусім пад іншым небам, без гэтай Вечарніцы, без гэтых скупых паўночных сузор’яў, без самотных Стажараў, якія цесна сышліся, каб пагаманіць аб справах нябесных і зямных.</p>
<p>Цёмныя стрэхі вёскі засталіся за імі. Конскія капыты зачвякалі: табунок пераязджаў цераз вільготны лугавы клін каля затокі. Потым дыхнуў халаднаваты павеў з Дняпра і пачалі набліжацца круглыя, як стагі, хмызы.</p>
<p>Табун спусціўся з адхону, і коні па калена зайшлі ў ваду, а яна закалыхалася, расплылася кругамі ад іхніх ног, зрабіла зоркі дрыготкімі і вельмі вялікімі.</p>
<p>Цісавая кабылка зайшла ў ваду глыбей за ўсіх і працягнула мяккую храпу да вячэрняй зоркі ў вадзе. Зорка замітусілася ў трывозе.</p>
<p>— Зараз праглыне,— шэптам сказаў Алесю Андрэй, і Алесь усміхнуўся ўдзячна. Андрэй разумеў яго.</p>
<p>Коні пілі доўга, усмак, часам адрываючыся ад вады. Чуйна слухалі вецер з зарэчных паплавоў, адпачывалі, а потым зноў прагна прыпадалі да зорак, да кругоў, якія бясконца беглі ў змрок.</p>
<p>— Досыць вам, воўчае мяса,— буркнуў нарэшце Кандрат.</p>
<p>Падымаліся на адхон, і чуваць было, як булькоча ў пакруглелых конскіх жыватах вада.</p>
<p>...На лузе Алесь з Паўлам спуталі коней. Старэйшыя хлопцы нацягалі сушняку. Зыркае полымя рвалася ўжо кудысьці ў ноч.</p>
<p>Яны сядзелі на шырокай касе, што ўдавалася ў Дняпро. На ёй былі там-сям раскіданы дубы з рэдкай яшчэ лістотай. Толькі вузкі перашыек паміж касой і высокім мацерыковым берагам быў сухі. Астатнюю частку поймы займаў мокры луг, які цягнуўся вярсты за дзве. За ім былі, невыразныя цяпер у цемры, шаты парку, а над шатамі гарэў яшчэ, як амаль нябачная іскра, далёкі агеньчык.</p>
<p>— У Раўбічавым маёнтку нехта не спіць,— сказаў Павал.</p>
<p>— І наша вогнішча бачыць,— дадаў Алесь.</p>
<p>— Напэўна бачыць,— сказаў Кандрат,— адсюль да Раўбічавага дому вярсты тры якіх.</p>
<p>Замаўчалі, гледзячы на агонь.</p>
<p>Полымя шугала высока. Коні даўно разышліся ад яго па касе. Толькі страляла часам у агні вільготная галінка, ды ўтрапёна сакаталі жабы ў далёкай затоцы, ды на другім беразе, у лугах, раз-пораз крычаў драч. Як палатно дзёр.</p>
<p>Хлопцы ляжалі вакол агню на кажухах і світках, ляжалі нерухома, з шырокімі ад задуменнасці вачыма. Толькі Кандрат не мог супакоіцца. Ды і той клаў бульбу ў прысак асцярожна і амаль бязгучна.</p>
<p>Маленькі, меншы за самую маленькую іскру, свяціўся ў цемры далёкі-далёкі агеньчык. Бабухнула недзе: відаць, абваліўся ў ваду бераг.</p>
<p>— А памятаеш, Кандрат, як бацька нас упершыню на начлег узяў? — спытаў Андрэй.</p>
<p>— Анягож. І собіла ж яму якраз у тую ноч.</p>
<p>— А што такое? — спытаў Павал.</p>
<p>— Ноч была,— ціха сказаў ён,— такая ж, як сёння, цёмная. І якраз на пачатку мая. Берагі ў такі час заўсёды бурацца. Мы, малыя, ляжалі на кажусе. І раптам бабухнула. Далёка, глуха, страшна. Зусім не як бераг... І потым звон аднекуль здалёк. Узгоркі і дрэвы яго глытаюць, і таму звон рэдкі. Як на хаўтурах.</p>
<p>Памаўчаў.</p>
<p>— У тую ноч старэйшая дачка Раўбічава нарадзілася. Дык гэта Раўбіч з гарматы стрэліў. Там, пэўна, весела было, а тут страшна. Надта ўжо цёмная ноч была.</p>
<p>Маўчалі. Вадкая барва трапятала на тварах, і тварам было горача, а патыліцы ласкава сціскаў начны халадок.</p>
<p>— А ці праўду гэта кажуць, Андрэйка, што Раўбіч той — чараўнік? — спытаў Кандрат.</p>
<p>— Чаму гэта? — упершыню за ўвесь вечар спытаў Алесь.</p>
<p>— Не ведаю,— сказаў Кандрат.</p>
<p>— I я чуў,— упэўнена сказаў Павал.— Бо ён вуніятам быў.</p>
<p>— Цю на цябе,— сказаў Кандрат.— Гэтак выходзіць, што і наша маці чарадзейка. Яна ж таксама з вуніятаў была, аж пакуль іх ад вуніі не адвялі. Сілком адводзілі. Каб гэта яшчэ поп убачыў, што яна дагэтуль смуткуючага<sup><a href="#footnote-6">6</a></sup> ў каморы хавае, дык звону было б, як на сабачае вяселле.</p>
<p>— Наша маці — іншае,— сказаў Андрэй.— Ну забаранілі маліцца як хочацца, дык яна і кінула.</p>
<p>— А Раўбіч, кажуць, сапраўды чараўнік. Бо ні з чым не змірыўся, як унію знішчылі, і, кажуць, у першую ж ноч прадаў д’яблу душу, абы толькі не па-іхняму выйшла...</p>
<p>— Хто гэта бачыў? — вальнадумна спытаў Алесь.</p>
<p>— Я-то не бачыў,— уздыхнуў Андрэй.— Магчыма, і брэшуць... Але нешта ўсё ж ёсць. Начамі ён, кажуць, не спіць. І агнёў ужо нідзе няма, а іскра ўсё свеціць. Аднойчы наш Кастусь Боўда праходзіў апоўначы паўз ягоныя клеці, дык так, казаў, серай з подпалу цягне! І потым, ноччу раптам у яго людзі. Толькі поначы. Невядома як з’яўляюцца, невядома куды знікаюць. Дый ці людзі яшчэ?</p>
<p>— А можа, яны там фальшывыя грошы робяць?— засмяяўся Кандрат.</p>
<p>— Не,— памаўчаўшы, упэўнена сказаў Андрэй.— Нешта там усё ж няладна. Во і зараз, глядзі, агонь.</p>
<p>Усе мімаволі павярнуліся і доўга глядзелі ў змрок, на далёкую іскрачку, амаль нябачную адсюль і такую кволую, што нават камар мог загасіць яе.</p>
<p>Агонь трохі сцішыўся, стаў ніжэйшы, цемра з-за купін усё часцей лізала цёмнымі языкамі пляму святла ля вогнішча, а гэты далёкі агонь, вельмі самотны ў цемры, усё гарэў і гарэў.</p>
<p>Кандрат падкінуў у цяпло сушняку. Сядзеў нерухома. Усе астатнія таксама як анямелі. Алесь глядзеў на іх і адчуваў, што любіць іх, што няма для яго цяпер на зямлі даражэйшых твараў, чым грубавата-суровы твар Паўлюка, чым мяккае і пяшчотнае аблічча Андрэя, чым твар Кандрата, на якім цяпер блукала хітраватая ўсмешка, быццам ён успамінаў нешта вясёлае.</p>
<p>— З чараўнікамі гэтымі, наогул, бяда,— сказаў Андрэй.— Ведаеце хутар Памярэч?</p>
<p>— Ведаю,— сказаў Павал.— Ля Недабыліхі. Нічога там няма. Толькі некалькі камянёў на балоце ды здзічэлыя слівы... А што?</p>
<p>— Там усе людзі ў чорны год паўміралі. Ды ім нічога, усе хрышчоныя. А вось у малодшай нявесткі толькі што дзіця нарадзілася. Так і не паспелі ахрысціць.</p>
<p>— Чым жа яно віннае? — сурова спытаў Павал.</p>
<p>— Не ведаю,— сказаў Андрэй.— Відаць, і сам бог разумее, што тут нешта не да ладу і справядлівасці тут няма, прымушаць бязвіннага пакутаваць. Таму такая душа і лётае над бліжэйшым раздарожжам і плача, просіць прахожага, каб ахрысціў.</p>
<p>— Што ж ён, спаймае яе, у царкву панясе? — усміхнуўся Павал.</p>
<p>— Нашто,— сказаў Андрэй.— Проста роўна ў поўнач, калі ідзеш раздарожжам і яна пачне над тваёю галавою лётаць,— назаві першае лепшае імя, мужчынскае ці жаночае.</p>
<p>— А адкуль гэта ведаць? — спытаў Павал.</p>
<p>— А тут ужо ўгадаць трэба. Бо як не ўгадаеш — так душа і будзе лётаць. Сем год будзе лётаць, а потым заплача і паляціць у пекла з вечнаю крыўдаю на людзей.</p>
<p>Алесь пасунуўся бліжэй да агню. Сказаў:</p>
<p>— Чаго ж тады ніхто не пайшоў на Недабыліху? Гэта ўжо свінства, не памагчы.</p>
<p>— Аніхто не ведаў,— сказаў Андрэй.— Дарогай ля Недабыліхі ўначы пайсці, гэта трэба каменнае сэрца мець. І вось зусім ужо нядаўна Пятрок Кахно затрымаўся ў дзяўчыны і ідзе недабыліцкім раздарожжам акурат у поўнач. Толькі стаў на скрыжаванні — як заплача нешта над галавою. Ды так заплакала — адразу зразумець можна, апошнія дні лётае душа. І нізка лётае, аж шолах крылаў чуваць. Пятрок спалохаўся, але перахрысціўся ды і кажа: «Васіль! Васіль будзе тваё імя».</p>
<p>— Так і сказаў? — з павагаю запытаў Кандрат.— Ну, я цяперака з Петруся ніколі жартаваць не буду.</p>
<p>— Так і сказаў. Як заплача тут душа, ды яшчэ больш жаласна, як паляціць кудысь. Не ўгадаў Пятрок сказаць імя. І так яна жаласна крычала, што Пятрок прыпусціўся дахаты. Прыбег і ўсё дзеду расказаў. Дзед Кахно не спалохаўся, а ўзяў і ноччу пайшоў на раздарожжа, каб якраз у поўнач патрапіць. І апынуўся на скрыжаванні якраз тады, калі на Раўбічавай званіцы звон пачаў біць дванаццаць.</p>
<p>— Што ж гэта ён так спяшаўся? — спытаў Алесь.</p>
<p>— А ён зразумеў, што гэта душа павінна лётаць апошнюю ноч. Іначай чаго б ёй ледзь не ў твар Петрусю кідацца і так страшна галасіць... І вось ледзь ён пачуў удары — як застогне, як заскуголіць нешта над ім. Як хворае дзіця. Дзед нават павеў крылаў адчуў на твары. І тады дзед перахрысціўся ды і кажа: « Ніна. Ніна будзе тваё імя. А ты памяні жонку-нябожчыцу, Ніну. Скажы, што і я ўжо хутка...» Тут нехта застагнаў, быццам з палёгкаю. А потым душа ўздыхнула. І паляцела далей, і толькі далёка ўжо стала паўтараць: «Ні-іна, Ні-і-на». Панесла імя да госпада.</p>
<p>— Трэба будзе старому рыбы налавіць і прынесці,— грубавата сказаў Павал.— Няхай душою пацешыцца. Ён стары, яму бруха напіхаць абы-чым нельга.</p>
<p>— Добра зробіш,— сказаў Андрэй.— Толькі ты яму не напамінай. Не любіць. Скажы, што цябе хутка ў падлеткі стрыгчы будуць і ты грахі павінен акупляць.</p>
<p>— Якія гэта ў мяне перад ім грахі? — буркнуў Павал.</p>
<p>Андрэй мякка ўсміхнуўся:</p>
<p>— А грушу ягоную хто латашыў?</p>
<p>Усе засмяяліся.</p>
<p>Ноч ляжала над вогнішчам, над спакойным недалёкім Дняпром. Мяккая цеплыня гэтай ночы зрабіла Андрэя гаваркім, а хлопцаў маўклівымі. І гэта было зразумела і добра, як шолах лазы, як песня жаб, што гулі ў пустыя бутэлькі па ўсім абшары затокі. І таму нікога не здзівіла, калі ў свеце нарадзілася пакуль што яшчэ ціхая песня.</p>
<p> </p>
<div class="POETRY">
<p>А ўжо човен вады повен, з чаўна вада свішча.</p>
<p>Ой, там хлопец дзеўку кліча, не голасам — свішча.</p>
</div>
<div class="CLEAR"></div>
<p> </p>
<p>Магутны, мяккі, як гэта ноч, тэнар пачаў з нейкіх асабліва патаемных, глыбокіх таноў. І, здавалася, нічога прыгажэйшага за гэтую песню не раджала глухая ноч і ціхая плынь Дняпра. А голас лёгка пераліваўся, плакаў і маліў кагось:</p>
<p> </p>
<div class="POETRY">
<p>Няма вёслаў, вецер човен ад берага ўносіць.</p>
<p>Выйдзі, ясачка, на бераг, кінь любаму косу.</p>
</div>
<div class="CLEAR"></div>
<p> </p>
<p>Лілася, лілася песня, і гэта было падобна на дзіва. І радасна стала ўсім, калі хлопец выйшаў на бераг і абое пайшлі дахаты, а дзяўчына сказала:</p>
<p> </p>
<div class="POETRY">
<p>Пі, матуля, тую ваду, што я нанасіла.</p>
<p>Шануй, маці, таго зяця, што я палюбіла.</p>
</div>
<div class="CLEAR"></div>
<p> </p>
<p>Голас замоўк, але ўсім здавалася, што ўсё яшчэ адказваюць, адгукаюцца яму і паплавы з шолахам дубоў, і Дняпро, што пялёскаўся ля берага. А Андрэй, не даючы ім апамятацца, заспяваў зноў:</p>
<p> </p>
<div class="POETRY">
<p>Ад усходу да заходу</p>
<p>Вятры павяваюць,</p>
<p>А там голуб галубачку</p>
<p>З слязамі шукае.</p>
<p>А дзе ж тая галубачка,</p>
<p>Што з намі лятала?</p>
<p>Аддаў бы я сваё жыцце,</p>
<p>Каб мяне кахала.</p>
</div>
<div class="CLEAR"></div>
<p> </p>
<p>І зноў мякка сарваўся, заплакаў голас:</p>
<p> </p>
<div class="POETRY">
<p>Не я цябе, сэрца, суджу,</p>
<p>Судзяць на нас людзі,</p>
<p>Што з нашага каханейка</p>
<p>Нічога не будзе.</p>
</div>
<div class="CLEAR"></div>
<p> </p>
<p>Песня раптам абарвалася. Алесь убачыў насцярожаныя, утаропленыя ў змрок за вогнішчам Андрэевы вочы. Хлопец павярнуўся і глянуў туды.</p>
<p>Амаль за яго спіною, кроках у пяцёх ад вогнішча, узвышаўся чалавек на вараным кані. Менавіта ўзвышаўся, бо конь быў ледзь не ў два разы вышэйшы за гэтых коней, якіх пасвілі хлопцы. Так, ва ўсякім разе, здавалася.</p>
<p>Коннік гэты ўзнік, як здань, быццам сама цемра спарадзіла яго якраз на тым самым месцы, дзе ён стаяў цяпер. Магчыма, мяккая трава прыглушыла конскую ступу, магчыма, хлопцы, заслухаўшыся, проста не звярнулі ўвагі і палічылі ступу варанога за тупат сваіх коней...</p>
<p>Конь быў вараны. Пад ільснянай скурай пераліваўся кожны мускул. Цуглі адцягвалі маленькую галаву трохі ўбок, і дзіка бялеў у цемры бялок вока, падобны на аблупленае яйка. А коннік сядзеў на кані, і дарожны плашч, таксама чорны, падаў з яго плячэй на крыж каня ледзь не па самую рэпіцу хваста. Доўгі чорны плашч. Як абвіслыя вялізныя крылы.</p>
<p>— Добра спяваеш, хлопчык,— сказаў чалавек, усміхнуўшыся.</p>
<p>Алесь бадай што перапалохана глядзеў на яго. Больш страшнага твару яму яшчэ ніколі не даводзілася бачыць. Шырокі і загарэлы ледзь не да гарчычнага адцення, ён увесь быў папаласаваны і зрэзаны страшнымі шнарамі<sup><a href="#footnote-7">7</a></sup>, якія толькі нейкім дзівам не закранулі носа і вачэй. Тоўстага гарбатага носа і бязлітасных блакітных вачэй пад чорнымі брывамі. Вусы былі таксама чорныя і доўгія, але нават яны не маглі схаваць ганарыстых, напышліва падціснутых вуснаў. А вось чорныя кудлы на галаве нехта густа перавіў сівым павуціннем. Павуцінне ляжала цэлымі жмутамі, чаргуючыся з чорнымі пасмамі, і падала на плечы конніка, на каўнер карычневага паляўнічага адзення, калісьці багатага, а цяпер пацёртага і там-сям нават запэцканага.</p>
<p>Вышываныя саквы<sup><a href="#footnote-8">8</a></sup>, якія носяць аўчары, былі перакінуты спераду цераз збялелую ад часу скуру сядла. З адной саквы, ля самай рукі, што сціскала павады, тырчала дзяржальна пісталета, відаць, вельмі дарагога, панскага.</p>
<p>— Добра спяваеш, хлопчык,— паўтарыў чалавек.</p>
<p>Алесь устаў. Ужо каму іншаму, а яму не выпадае цяпер хаваць вочы толькі таму, што другі сядзіць на панскім кані.</p>
<p>— Хто вы? — спытаў ён больш ціха.</p>
<p>Чалавек не адказаў. Проста працягнуў руку і кончыкам нагайкі прыўзняў падбароддзе хлопца.</p>
<p>— У зрэб’і,— сказаў ён.— Але гэта не тое.</p>
<p>Памаўчаў і ўладна спытаў:</p>
<p>— Чый?</p>
<p>— Загорскі,— адказаў замест Алеся Андрэй.</p>
<p>— Гм,— усміхнуўся чалавек,— не вывеўся, значыць, яшчэ звычай. Што ж, Загорскія, пазней трапіце да д’ябла ў лапы.</p>
<p>І, жорстка ўсміхнуўшыся, дадаў:</p>
<p>— Не думаў, што ў некаторых хрыбціна ёсць...</p>
<p>Хлопцы маўчалі, цесна прыціснуўшыся адзін да аднаго. Маўчаў і чалавек.</p>
<p>— Хто скажа, як праехаць на Раўбічы? — сказаў ён нарэшце.— Разводдзі, дарогу там-сям заліло. Блытаў паплавамі.</p>
<p>Дзеці вагаліся.</p>
<p>— Ну? — сказаў чалавек.</p>
<p>І тады Алесь узняў руку.</p>
<p>— Туды,— сказаў ён.— Проста туды, цераз паплавы.</p>
<p>— Бачыце, іскра,— дадаў Андрэй,— дык гэта якраз акно ў Раўбічавым доме.</p>
<p>— Акно ў Раўбічавым доме,— паківаў галавою чалавек.— Важна. Што ж, буду кіравацца туды... А ты спявай, хлопчык. Спяваць добра... Спявай, пакуль даюць.</p>
<p>Ён рушыў каня і пачаў агінаць вогнішча, але раптам спыніўся. І на твары яго Алесь пабачыў няўмелую і таму нават вартую жалю ўсмешку.</p>
<p>— Гэй,— няголасна сказаў ён,— гэта вам.</p>
<p>І, дастаўшы з сакваў, кінуў да ног Алеся... змяю. Змяя варухнулася пару разоў і замерла.</p>
<p>Алесь не адскочыў. Яму ўпершыню вось так падымалі нагайкай галаву. З хвіліну ён і коннік глядзелі адзін аднаму ў вочы. Потым чорны адвярнуўся і шэнкелямі крануў каня з месца.</p>
<p>Праз якую хвіліну і каня і конніка паглынула цемра. Быццам іх ніколі і не было. Быццам змрок нарадзіў іх і змрок адразу ж забраў.</p>
<p>Дзеці яшчэ нейкую хвіліну стаялі аслупянелыя і глядзелі ў цемрыва. Потым Алесь нагнуўся.</p>
<p>— Укусіць,— з жахам сказаў Павёлка.— Не бяры яе.</p>
<p>Алесь адмахнуўся і падняў змяю, трымаючы каля галавы.</p>
<p>Падышоў да вогнішча. І толькі тут Кандрат здзіўлена цмокнуў языком.</p>
<p>Змяя была вырабам. З тых вырабаў, што майструюць людзі, якім вельмі доўга і люта няма чаго рабіць. З доўгай цэльнай палкі, рассечаная амаль наскрозь глыбокімі выразамі — праз кожную чвэрць дзюйма — і ўмацаваная па баках, спіне і жываце жыламі на ўсю даўжыню, яна нават пафарбаваная была. Спіна і бакі стракатыя, жывот жоўты. Сям-там бакі і разяўленая пашча былі крануты густым кармінам.</p>
<p>Хлопец варухнуў рукою, і змяя пачала выгінацца, зусім як жывая. Падабенства было такое поўнае, што Павал грэбліва сыкнуў.</p>
<p>— Дай,— кінуў Алесю Андрэй.</p>
<p>Яны зноў паселі вакол вогнішча і пачалі разглядаць пачвару.</p>
<p>— Нават джала ёсць,— сказаў Кандрат.— І вочы. Во, поскудзь!</p>
<p>Андрэй круціў змяю ў руках. Потым плюнуў і кінуў яе ў агонь. Жылы, відаць, сталі карабаціцца, бо змяя зноў пачала выкручвацца і віцца, на гэты раз сама. Драпежна ўздымала галаву і ледзь не ставала на хвост.</p>
<p>— Нашто ты яе? — спытаў Кандрат.— Можна было б суседскіх дзевак пужаць.</p>
<p>— Ды яе ў рукі ўзяць гідка,— азваўся Павал.</p>
<p>— І гэта,— уголас падумаў Андрэй.— Ды яшчэ і невядома, што за чалавек. Чорны ўвесь. А конь злы, як д’ябал.</p>
<p>Змяя ўсё яшчэ выгіналася, ахопленая агнём.</p>
<p>— Не, хлопцы,— пераканана сказаў Андрэй.— З Раўбічам нешта не тое. Можа, гэты якраз па яго душу ехаў. Нездарма на ягоны агонь кіраваўся... Тут ужо добрага не чакай, калі па начах такія шныраць вакол па балоце і з акон вачэй не зводзяць... Прыедзе вось такі — уночы,— абдыме гаспадара, і знікнуць абодва... Вы глядзіце, не кажыце пра гэта нікому, а то поп эпіцім’ямі замучыць.</p>
<p>Кандрат сеў на кукішкі і пачаў разграбаць жар, а потым прысак.</p>
<p>— Гатова,— сказаў ён, выкочваючы на траву адну бульбіну за другой.— І плюньце вы, хлопчыкі, на гэтыя пабрахенькі. Страшна будзе да ветру ў хмызы схадзіць. Ешце во лепей.</p>
<p>І першы абскроб бульбіну аж да ружовай лушпайкі, разламаў,— пара так і паваліла з сопкага разлому,— і, ашчадна пасаліўшы, пачаў есці.</p>
<p>Елі бульбу з тонкімі скрылёчкамі сала. Бульба была смачная, і таму ва ўсіх аж за вушамі трашчала, так наміналі. Павал дык той, наогул, не траціў часу, каб аскрабаць, і таму ўвесь рот у яго быў чорны, як у злога сабакі.</p>
<p>— А ты не кажы,— сказаў нарэшце Андрэй.— Пабрахенькі-пабрахенькі, а такія вось, як гэты, балотныя паны ча-аста па начах лётаюць. Гаўрыла з Драгавічаў маніў, думаеш?</p>
<p>— А я і не чуў нічога, што ён там баяў,— сказаў Кандрат.</p>
<p>— Дык ты скажы, Андрэйка,— папрасіў Павал.</p>
<p>Андрэй кашлянуў, збіраючыся з думкамі.</p>
<p>— Гаўрыла гэты з панскага дазволу палюе. Калі там старому Загорскаму-Вежы качкі спатрэбяцца ці яшчэ што, дык Гаўрылу кажуць. І вось пайшоў ён раз у пушчу і заблудзіў. Бачыць, што да раніцы ўсё адно дарогі не знойдзе, і вырашыў начаваць. А багна вакол, дык ён выбраў сухое месца, расклаў на ім цяпло і сядзіць, грэецца. Пачаў быў ужо драмаць. Аж тут бяжыць з цемры нейкі ягамосць, худы, вёрткі і тварам цемнаваты. «Як ты, мужык, смееш на панскім шляху вогнішча паліць?! Тут паны хутка будуць ехаць!» «Паночак,— узмаліўся Гаўрыла,— якая тут табе дарога, калі адно багнішча ўсюдых. Жыватом хутчэй наложыш, чым канём праедзеш». Той і слухаць не стаў, параскідаў у багну галавешкі, аж тыя засычэлі толькі, а сам пабег далей. Гаўрыла стаіць і чакае. Во, думае, напасць. Вісус нейкі, басурман, жартаваць надумаў з хрысціянскай душы. А потым чуе: тупочуць капыты, вішчаць колы. Каціць карэта шасцерыком, вакол яе конныя. А зверху на карэце паля прывязана. Крык, рогат, коні ржуць. А паны,— і ў карэце, і на конях,— усе чорныя, акурат як гэты, са змяёю. Твары цёмныя, валасы чорныя, вопратка чорная з золатам. І карэта чорная. «Набок, мужык!» — крычаць. Тут Гаўрыла і зразумеў: балотныя паны. Кацяць па дрыгве, як па сухім. Гарэзнікі! І так цэлымі начамі ганяць будуць. Але Гаўрылу губляць няма чаго: яшчэ, можа, і ўдзень з дрыгвы не выйдзеш. Дык ён пачаў прасіць: «Мае вы паночкі, мае галубочкі, пакажыце дарогу, як мне выйсці. Заблукаў». Тыя рагочуць: «Чапляйся ззаду за карэту». Гаўрыла падчапіўся — як памчаліся яны. Памчалі, як куля. Грукат, дрэвы паабапал валяцца, рогат. Блізка-далёка-вузка-шырока і вышэй, вышэй. Дух заняло. Зоры вось-вось ніжэй колаў будуць. І тут якраз над галавою галіна высокага. Ён — цуп за яе! Карэта з-пад ног ірванула і памчалася далей. Толькі хурман зарагатаў і крыкнуў: «Ну, маеш шчасце!» — ды канцом доўгай пугі — між вушэй. Гаўрыла заверашчаў, але галіны не адпусціў. Трымаецца, крычыць гвалту. А далей агледзеўся — аж гэта ён у сваім двары, вісіць на перакладзіне, на сваіх варотах. Жонка з хаты выходзіць. Якраз першыя пеўні. І жонка яму кажа: «Звечара,— кажа,— прапаў, халера. Чаго ты туды палез, чаго ты гарлаеш, чаго лопаіссі, п'янюга?»</p>
<p>Кандрат паківаў галавою і адразу заўсміхаўся, таксама ўспомніў:</p>
<p>— З Гаўрылавым шваграм яшчэ лепей было. Той дачуўся ад кагось, што калі не есці цэлы дзень у апошнія дзяды перад каляднымі запускамі і потым аднаму легчы ў хаце і не гаварыць, не смяяцца, дык можна ўбачыць «дзядоў». Так і зрабіў. А вечар цёмны, лістападаўскі. Во ён ляжыць і бачыць,— лезуць праз вяршок для дыму... Спачатку бацька ягоны, нябожчык, лезе, потым дзед, потым прадзед. Пэўна, усіх, аж да самога Адама, пабачыў бы. Аж за прадзедам лезе дзядзька. Святога жыцця быў чалавек, службы ніводнай не прапусціў. Вечна яго жыццём малому вочы калолі, як, бывала, забярэцца ў чужы гарох ці рошчыны цішком возьме і наесца. Лезе дзядзька і лезе, амаль увесь ужо прасунуўся, аж тут яго нешта затрымала: як ні тузаецца — не пралазіць, і ўсё. Аж гэта ў яго да пояса барана прывязана. Украў у зямным жыцці і нават на споведзі не пакаяўся. Тут Данілаў швагер прыпомніў усе мукі, што праз дзядзькаву святасць нацярпеўся, ды як зарагоча. Ну і ўсё. Вылецелі яны ўсе ў вяршок і зніклі.</p>
<p>Паклаў у вогнішча вялікую сухастоіну.</p>
<p>— Кладзіцеся ўсе, хлопцы. Досыць.</p>
<p>...Усе паклаліся. Алесь толькі як ляжаў, так і застаўся. Андрэй паклаў кажух побач з ім, укруціўся, ціха гукнуў.</p>
<p>— Спіць? — спытаў Кандрат.</p>
<p>— Спіць,— шапнуў Андрэй.— А ты заўважыў, што ў Раўбіча агонь пагас?</p>
<p>«І не сплю зусім»,— хацеў быў сказаць Алесь, але адразу праваліўся ў такі глыбокі сон, што не паспеў нават варухнуць вуснамі.</p>
<p>Дзеці спалі. Сухастоіна павольна дагарала, рассыпаючы жар. Туман узняўся з лагчыны і падступіў бліжэй, быццам хацеў паслухаць сонныя подыхі. Коні таксама ўжо танулі ў тумане, і толькі іхнія галовы ды доўгія шыі ўздымаліся над малочным туманным возерам.</p>
<p> </p>
<h4><a id="chapter5"></a>IV</h4>
<p>Палявая дарога нырала ў лагчыны, узбіралася на пагоркі і зноў звівіста падала ўніз. І так было без канца, а вакол ляжала густа-зялёная, без аніводнай праплешыны рунь, такая маладая і вясёлая на ўзгорках і бяздонная ў лагчынах, такая прагрэтая на сонцы і сцюдзёна-шызая ў ценю, што аж дух займала.</p>
<p>Вельмі-вельмі рэдка трапляліся пасярод бясконцага зялёнага кіліма вялізныя, як дубы, дзічкі, ды там-сям, дзе ў яры выбівалася крынічка, схілялася над ёю срэбная вярба.</p>
<p>І зноў рунь, адна толькі рунь. А над рунню, прывязаныя нябачнымі ніцямі, трапечуць жаўрукі. А на зямлі, на ўсім яе густа-зялёным абшары, толькі адна рухомая кропка: едзе дарогаю рысорны англійскі кабрыялет, а ў ім хлопчык адзінаццаці год і трыццацігадовы мужчына.</p>
<p>Хлопчык у белым палатне, як мужык. Мужчына ў чашунчовай тройцы, чаравіках і шыракаполым саламяным брылі...</p>
<p>— Можа, вам брыль аддаць, паніч? — голас у мужчыны легкаважны, з выразным польскім акцэнтам.— Галоўку напячэ.</p>
<p>— Не трэба, пане Выбіцкі.</p>
<p>— То добжэ, глядзіце. Нех тылько пані потым не лае Выбіцкага, калі ў дзіцяці забаліць галоўка.</p>
<p>— Я каровы на сонцы пасвіў. То яны часам загізуюць і бягуць як шалёныя, а самому нічога.</p>
<p>Пан Выбіцкі глядзіць на хлапчука, і на яго маладым, наіўным твары з’яўляецца пакутніцкі выраз: дзіця пасвіла каровы,— Езус Марыя! Яму хочацца зрабіць хлопцу нешта прыемнае, і ён лезе пальцамі ў кішэнь камізэлькі.</p>
<p>— На цукерэк.</p>
<p>— Нашто? — сур’ёзна кажа мужычок.— Яны грошай каштуюць. Завязіце лепш сваім дзецям.</p>
<p>— Але ж у мяне няма дзяцей,— непаразумела кажа Выбіцкі.— Зусім няма. Бяры.</p>
<p>— Ну, тады ўжо давайце.</p>
<p>Пан Выбіцкі са скрухаю ківае галавою. «Мужычок, зусім мужычок. І гэта сын загоршчынскага князя. Спадкаемца амаль дваццаці дзевяці тысяч сем’яў, калі прыйдзе час. Дурны звычай!»</p>
<p>Выбіцкаму да слёз шкада хлапчука.</p>
<p>Так яны едуць і едуць. А вакол рунь, рунь і рунь.</p>
<p>...Пан Адам Выбіцкі яшчэ шэсць год назад ледзь не паміраў з голаду разам з бацькамі. Быў ён з чыншавай шляхты, жыў, як большасць такіх, земляробствам. Але стаў на гаспадарку ў няшчасны час.</p>
<p>...Нават год яго нараджэння быў годам чорнага недароду. А потым пайшло і пайшло. Чатыры галодныя гады, з дваццатага па дваццаць чацвёрты. Год адпачынку. А потым пяць год страшнай пошасці на худобу, калі па ўсім Прыдняпроўі ледзь засталася дзесятая частка коней і іншай худобы. Каб не кончыцца наглай смерцю, давялося прадаць восем дзесяцін зямлі з дзесяці. Ды і апошнюю няма чым было абнасеніць, і яна зарастала гірсаю, і асотам, і, ад вялікай кіслаты, хвашчом. У дваццаць чатыры гады Адаму было ўжо так, што хоць у кавалкі ідзі. Тут яго і падабраў Юры Загорскі. Аканомам хлопца прызначаць было рана, і таму пан зрабіў яго чымсьці накшталт фактара і перакупшчыка, з пенсіяй трыццаць рублёў месячных ды яшчэ з панскім жыллём, вопраткай і ежай. З таго часу Выбіцкі ног пад сабою ад радасці не адчуваў.</p>
<p>Фактар з яго быў нявопытны, але рухавы і, галоўнае, бездакорна сумленны, капейкі пад ногаць не зацісне. І таму Загорскі прывык да яго і адпускаць не хацеў.</p>
<p>І вось зараз яны ехалі ў панскім кабрыялеце, белы, як апошні мужык, шэравокі паніч і Выбіцкі, гарбаносы і кашчавы, ушчэнт спалены сонцам, але са старанна дагледжанымі вусікамі. Ехалі моўчкі, насцярожаныя адзін да аднаго.</p>
<p>— Што ж, ці падабалася там панічу? — спытаў нарэшце Выбіцкі.</p>
<p>— Вельмі.</p>
<p>— То ж бачыў я, што тая хлопка так плакала, быццам роднага сына за свет вязуць.</p>
<p>— Яна не хлопка. Яна Марыля, другая маці мне.</p>
<p>Пан Адам пакруціў галавою.</p>
<p>— За што ж гэта вы іх так паважаеце, паніч?</p>
<p>— Бо яны працуюць, як Адам і Ева,— завучана сказаў хлопец.— Аруць зямлю і прадуць лён.</p>
<p>Выбіцкі ўздыхнуў:</p>
<p>— Э-эх, паніч. Прайшоў той час, калі на зямлі былі толькі Адам і Эва. Прайшоў і не вернецца. Цяпер над Адамам і Эвай цар, потым губернатар, потым ваш ойцец, а потым я, паўпанак.</p>
<p>На вуснах яго з’явілася іранічная ўсмешка.</p>
<p>— А яны з усіх нас пасмейваюцца, бо нічога больш не могуць зрабіць. Пра цара не чуў, а губернатара, як яны кажуць, кулагай аблілі. Князь, па іхняму прыслоўю, «лярва, хоць і ў барве». А я, наогул, «ці пан сам пан, ці пан у пана служыць?». «На назе бот рыпіць, а ў гаршку трасца кіпіць». Так што ніколі вам, паніч, не быць мужыком, а мужыку не быць панам. І таму час вам забыць аб тым, што вы гулялі з хлопскімі дзецьмі ў цыркі<sup><a href="#footnote-9">9</a></sup>. Час вучыцца панаваць... Ніколі ім, на жаль, не быць вольнымі, як старапольская шляхта. Заўсёды над імі будзе прыгон. Чалавек гэта такая халера, што прыдумае...</p>
<p>— А белае жарабя? — спытаў Алесь і схаладнеў ад самага нутра, бо зразумеў, што ледзь не ляпнуў лішняе.</p>
<p>— Якое белае жарабя? — спытаў пан Адам, уважна гледзячы на Алеся.</p>
<p>— Камень унь у яры,— няспрытна выкруціўся Алесь.— Ляжыць у траве, як белае жарабя.</p>
<p>— А-а,— сказаў абыякава Выбіцкі.— Дык гэта, паніч, хутчэй на белую авечку падобна.</p>
<p>Вочы ягоныя амаль зусім непрыкметна смяяліся.</p>
<p>— Дык, значыць, вучылі вас там, паніч?</p>
<p>— Вучылі.</p>
<p>— То і добра. Прынамсі, не зблытаеце льну з пшаніцай.</p>
<p>Абодва зноў маўчалі. Цёплы ветрык павяваў у твары, кабрыялет мякка пагойдвала. Пасля амаль бяссоннай ночы Алеся хіліла ў сон, і ўрэшце ён задрамаў...</p>
<p>...Не было ўжо ні руні, ні жаўранкаў над ёю, ні сонца. Была ноч, і туман, і доўгія конскія шыі над белым возерам. Як тады, у начлежнай няпэўнай дрымоце, ён падступаў траха не да ног, гэты туман, і з туману паступова вырасталі, выходзілі на ўзгорак, як на бераг, дзіўнай прыгажосці белыя коні. Маўклівыя белыя коні, якія павольна перабіралі нагамі. Ён адзін ляжаў ля напалову згаслага вогнішча, а коні стаялі вакол яго і часта, пяшчотна схілялі да яго галовы і дыхалі цёплым і харошым, а іхнія вочы былі такія глыбокія і такія добрыя, якія бываюць толькі ў чалавечай маці, калі яна глядзіць на дзіця... Коні стаялі і журботна, ласкава глядзелі на яго, а паміж імі стаяла яшчэ мокрае белае жарабя са смешным тоўстым хвастом... І гэта было такое незразумелае шчасце, што Алесь ледзь не заплакаў. А малочны туман збягаў з зямлі, як вада, і ўсюдых былі белыя... белыя... белыя коні...</p>
<p>...У сне ён адчуў, што нешта змянілася, што кабрыялет стаіць, і прачнуўся ад няяснай трывогі.</p>
<p>Вакол зноў былі рунь і жаўранкі. А па гэтай руні, здалёку, нехта ехаў на дарашаватым кані.</p>
<p>— Чаго сталі? — спытаў Алесь.</p>
<p>— Ды ён вось гукнуў...</p>
<p>— А гэта што за важны такі, што дарогі яму няма?</p>
<p>— А гэта жандарскі паручнік Апалон Мусатаў... І чаго гэта з Сухадола яго прынесла, ды яшчэ аднаго?</p>
<p>Коннік павольна набліжаўся да руні. Баяўся, відаць, кратовак і хамячыных нор. Часам амаль з-пад самых капытоў вырываліся спуджаныя жаўранкі, конь стрыг вушамі, але, пакараючыся ўладнай руцэ, як па струнцы, ішоў да дарогі.</p>
<p>Урэшце коннік пад’ехаў да самага кабрыялета. Алесь убачыў перш за ўсё вузкія, зеленаватыя, як у рысі, вочы пад пясочнымі брывамі, храшчаваты нос і маладыя, але ўжо шчэцістыя вусы і бакенбарды. Твар быў бы амаль грубы, хаця і прыгожы, каб не вішнёвыя вусны і зусім юны, празрыста-ружовы румянец тугіх шчок.</p>
<p>Гэты чалавек кепска загараў: твар быў таго самага колеру, што і трыкутнік грудзей пад расшпіленым каўняром блакітнага мундзіра.</p>
<p>Але цікавей за ўсё былі рукі: учэпістыя, вельмі характэрныя і прыхавана-нервовыя, са сплюшчанымі на канцах, як долата, пальцамі. Адна рука сціскала павады, другая гладзіла карак каня.</p>
<p>Упоперак сядла ляжаў доўгі англійскі штуцэр; два пісталеты былі слаба засунутыя ў сядзельныя сумы.</p>
<p>— Дзень добры, Выбіцкі,— сказаў паручнік.</p>
<p>— Дзень добры, пане Мусатаў.</p>
<p>Рысіныя вочы Мусатава абмацалі каня, кабрыялет, постаць Алеся.</p>
<p>— У вальтэр’янцы гуляеце? — спытаў паручнік.— Глядзіце, звыкне вось такі ездзіць, а потым паспрабуе і вас выпхнуць.</p>
<p>— Гэта загоршчынскага пана сын,— быццам просячы прабачэння, сказаў Выбіцкі.— У Азярышчы быў дзядзькаваны.</p>
<p>У вачах Мусатава з’явілася іскра цікаўнасці.</p>
<p>— Польскія штучкі,— сказаў ён.</p>
<p>— Што вы, пане Мусатаў. Загорскія з карэнных тутэйшых... Спрадвеку праваслаўныя.</p>
<p>— А самі ў каталіцкі лес глядзяць.</p>
<p>— Пабойцеся бога! У які лес?! — Выбіцкі быў відавочна пакрыўджаны і за сябе, і за паноў.</p>
<p>— А чаму ж гэта стары Загорскі-Вежа загадаў малодшага брата вось гэтага хлопца ў касцёле ахрысціць? Скандал быў на ўсю губерню.</p>
<p>Выбіцкі апусціў вочы.</p>
<p>— Я чалавек маленькі. Не мне ведаць намеры старога пана. Але ж зразумейце і вы: чалавек ён старасвецкі, з капрызамі.</p>
<p>— Кацярынінскага веку,— іранічна дабавіў Мусатаў.</p>
<p>— Яго дзівацтвы на грошах стаяць,— сказаў Выбіцкі.— Пад кожным яго капрызам — тысяча рублёў. Стане на ўвесь сухадольскі суд. Так што не нам з вамі яго судзіць.</p>
<p>На хвіліну замаўчалі. Звінелі над рунню жаўрукі.</p>
<p>— Чаго гэта вы без дарогі? — спытаў пан Адам.</p>
<p>— Зараз нам дарогі непатрэбны... Нічога не бачылі?</p>
<p>— Не,— устрывожыўся Выбіцкі.— А што такое?</p>
<p>Мусатаў прамаўчаў. Толькі ўчэпістая рука паправіла штуцэр.</p>
<p>— Чорны Война зноў у губерні,— сказаў ён пасля паўзы.</p>
<p>Пан Адам падаўся наперад.</p>
<p>— Уварваўся аднекуль, як шалёны воўк,— сказаў Мусатаў.— Спяшаецца рэзаць, пакуль пастухі не агойталіся. Два гады не было і раптам, як камень на галаву.</p>
<p>— А казалі, што вы яго тады... падвалілі... два гады таму.</p>
<p>— Я каня ягонага падваліў... На гэты раз буду разумнейшы. Яго звалю, а на яго кані ездзіць буду. І адкуль ён толькі коней такіх бярэ? Стрыжы, а не коні.</p>
<p>— Не ездзілі б вы цяпер адзін, пане паручнік. Гэты не мажа.</p>
<p>— І я не мажу,— сказаў Мусатаў.— Ездзіў вось крыніцы ў ярах паглядзець. А раптам недзе ля вады дрэмле... Чорта з два.</p>
<p>— А дарэмна. З яра далёка відаць. А на аднаго і не трэба многа. Стрэл — і ўсё.</p>
<p>— Многа памагло егерам, што яны не адны былі?</p>
<p>— Ды што ўрэшце здарылася?</p>
<p>— Пазаўчора раніцай абстраляў з пагорка няпоўны ўзвод егераў. У той жа дзень, вечарам, затрымаў фельд’егера ад генерал-ад’ютанта. Пошту спаліў. Учора сустрэў на дарозе спраўніка з людзьмі і разрадзіў па іх стрэльбу. Удзень ледзь не нарвалася на яго земская паліцыя, але ражна дагналі. Только жарабцоў хвост бачылі. А ўначы Раўбіч паведаміў: Война праехаў праз вёску.</p>
<p>— І ўсё адзін? — спытаў Выбіцкі.</p>
<p>— Усё адзін. З апошняга мяцяжу адзін. Ну, бывай, Выбіцкі.</p>
<p>І хвастануў карбачом каня. Пан Адам глядзеў яму ў спіну.</p>
<p>— Паехалі, паніч,— сказаў ён пасля паўзы.</p>
<p>Кабрыялет пачаў спускацца ў лагчыну. Паручнік мільгнуў кропкай на далёкім пагорку і знік... Пан Адам сядзеў натапыраны і неяк дзіўна ўсміхаўся.</p>
<p>— Раўбіч яму паведаміў,— буркнуў ён.— Чорнага Войну, бачыце, так лёгка злапаць... Не ты, брат, першы. Ла-ві-лі.</p>
<p>— А хто такі той Чорны Война?</p>
<p>Вусны Вярбіцкага няўлоўна пацяплелі.</p>
<p>— Люблю смелых,— сказаў ён.— Можа, таму, што сам не такі. А Война смелы... І страшны. Ездзіць сабе на вараным і страляе.</p>
<p>— Чаго яму ездзіць?</p>
<p>— Дваццаць год ездзіць. Усіх астатніх пабілі, пастралялі, па цытадэлях згнаілі. А гэты ездзіць... Апошні цень. Ані спаймаць яго, ані купіць... Як дух... Каб не спалі...</p>
<p>Алесь зразумеў, што Выбіцкі больш нічога не скажа, і не распытваў далей.</p>
<p>Зноў мільганула з левага боку срэбная стужка Дняпра, трохі больш вузкага ў гэтым месцы. Справа пайшлі лясы. Маладыя каля дарогі, яны ўзбягалі на ўзвышша, рабіліся ўсё больш і больш старасвецкімі, пакуль не пераходзілі — на верхавіне грады — у перастойную адвечную пушчу.</p>
<p>Дарога пайшла з грывы ўніз, бліжэй да Дняпра, і тут вачам адкрылася прытульная і даволі вялікая лагчына. Узгоркі абкружалі яе і прыціскалі да ракі. Лагчыну, відаць, утварыла невялічкая рэчка, якая злівалася з Дняпром тут, амаль пад нагамі коней.</p>
<p>— Папараць,— сказаў Выбіцкі.— Жэка цёмна.</p>
<p>Кабрыялет спускаўся да рачулкі па спадзістым адхоне. Лазняк па берагах разарваўся, паказаўшы драўляны масток. За ім сталі перад вачыма вясковыя хаты, значна больш дагледжаныя, чым у Азярышчы: амаль усе з садкамі, амаль усе крытыя новай саломай, а сям-там нават і гонтамі.</p>
<p>— Загоршчына,— сказаў пан Адам.— Ваш маёрат, панічу.</p>
<p>А над Загоршчынай, вышэй па адхоне, слаўся пладовы вялізны сад, абрываючыся ўверсе, як па лінейцы, цёмнай і раскошнай сцяной ірэгулярнага парку.</p>
<p>У парку бялела нешта, перакрэсленае па фасадзе серабрыстымі мётламі італьянскіх таполяў.</p>
<p>Чым бліжэй пад’язджаў кабрыялет, тым ясней вымалёўваўся двухпавярховы будынак з доўгім мезанінам і двума балконамі, над якімі цяпер былі нацягнуты сляпуча белыя, бялейшыя, чым муры, маркізы. Вакол дома ішла галерэя на лёгкіх каменных арачках.</p>
<p>— Ложно понятый провансальский замковый стиль,— сказаў, чамусьці па-руску, пан Адам, сказаў з такой завучанай інтанацыяй, што адразу можна было зразумець: гаворыць не свае словы.</p>
<p>Здалёк можна было яшчэ заўважыць у парку, лявей і глыбей дома, нейкі круглы павільён, а яшчэ лявей і значна далей — зграбную і вельмі высокую, вузкую цэркаўку на ўзгорку, такую белую і празрыстую, быццам уся яна была пабудавана з сонечнага святла.</p>
<p>Алесь, напэўна, паспеў бы лепей разглядзець усё гэта, але тут здалёк пачуўся тупат капытоў. Потым з вузкага жарала цёмнай алеі вырваўся, як ядро з гарматы, коннік на белым кані і наўскапыта памчаўся да іх.</p>
<p>Асадзіў каня ля самага кабрыялета так рэзка, што конь як быццам урос усімі капытамі ў зямлю. Алесь убачыў касы, нервовы зрак каня, яго раздзьмутыя ноздры. Здзіўлены, амаль спалоханы гэтым нечаканым з’яўленнем, не разумеючы яшчэ, што да чаго, ён баяўся ўзняць вочы і таму бачыў толькі белую скуру сядла і белы гарнітур для верхавой язды. Потым нясмела, спадылба, кінуў позірк вышэй і ўгледзеў вельмі загарэлы, амаль шакаладны твар; усмешку, што адкрывала роўныя белыя як снег зубы; белакурыя, хвалістыя вусы і грыву валасоў і, галоўнае, смяшлівыя васільковыя вочы з нейкім нетутэйшым, доўгім, мігдалевідным разрэзам тонкіх павек.</p>
<p>У наступны момант моцныя рукі бесцырымонна схапілі яго, падкінулі ўгору і зноў спаймалі, і легкаважны, гучны голас весела пракрычаў нешта незразумелае і адначасова нібы трохі і зразумелае, але прызабытае.</p>
<p>— Моn petit prince Zagorski!<sup><a href="#footnote-10">10</a></sup></p>
<p>Збянтэжаны, ён паспрабаваў выкруціцца, але рукі трымалі яго моцна, а рот чалавека, які пахнуў нейкім вельмі прыемным тытунём, цалаваў яго твар.</p>
<p>— Мы пратэстуем!.. Tout va bien! Tout va bien, mon petit fils!<sup><a href="#footnote-11">11</a></sup></p>
<p>Сінія вочы смяяліся, заглядаючы ў зрэнкі маленькага звераняці, што скурчылася на руках, унікаючы чужых вуснаў.</p>
<p>І тады Белы сцёбнуў лёскай каня і закурыў у алею, у зменлівы цень, у скокі сонечных зайчыкаў, пакінуўшы далёка за сабою кабрыялет.</p>
<p>Алея разарвалася на два паўколы з дрэў, і наперадзе, за клумбай, за кругам гонару, стаў дом, шырокі ганак, аблямаваны лёгкімі арачкамі, і белакаменная тэраса, на якой — невысока ад зямлі — стаяла жанчына ў шырокім ранішнім уборы.</p>
<p>Белы — проста праз клумбу — падскакаў да тэрасы, зноў узняў Алеся і лёгка перасадзіў яго цераз парэнчы, на рукі жанчыне. Потым стаў на сядло і перакінуў над балясамі сваё гнуткае цела.</p>
<p>— Аh, Georges! — сказала з дакорам жанчына.</p>
<p>І адразу прыпала да хлопчыка, уважліва заглядаючы ў яго вочы сур’ёзнымі, цёмна-шэрымі, як у Алеся, вачыма.</p>
<p>Гаварыла і гаварыла нешта гартанна-страснымі і ціхімі словамі і толькі потым спахапілася:</p>
<p>— Ён не разумее, Жорж.</p>
<p>— Ai-je, bien attache le grelot?<sup><a href="#footnote-12">12</a></sup> Коні — мара хлапчукоў. Вось я і пракаціў.</p>
<p>— З самага пачатку і так па-чужому, Жорж.</p>
<p>— Чорт, я і не падумаў,— сказаў смяшлівы.</p>
<p>І абхапіў жанчыну і хлопчыка, прыціснуў іх да сябе:</p>
<p>— Ну, пацалуй мяне, пацалуй яе... Ну!</p>
<p>Жанчына і Белы, абое яны гаварылі па-халопску з моцным акцэнтам, але ўсё ж гаварылі, і гэта рабіла іх неяк больш блізкімі.</p>
<p>— Пацалуй мяне,— сказаў Белы.</p>
<p>Але хлопчыку было няёмка, і ён, схіліўшыся, пацалаваў,— зусім як Кагутова папу,— руку жанчыны, пяшчотна-тонкую, асабліва белую сярод чорных карункаў шырокага рукава.</p>
<p>— Facon de vouir d'un chevalier,— засмяяўся мужчына.— Я ж казаў, што ён мой сын, мой. Да рукі жанчыны — перш за ўсё. Che-va-lier!<sup><a href="#footnote-13">13</a></sup></p>
<p>— Georges! — зноў з дакорам сказала жанчына.</p>
<p>Алесь на ўсе вочы глядзеў на яе. Не, гэта было не тое. У яе былі маленькія рукі і ногі, непрыгожа танклявая постаць.</p>
<p>Але ж яе твар з такімі цёплымі шэрымі вачыма, з такім спакойным ротам! Але ж каштанавыя іскрыстыя валасы! Усё гэта было роднае, толькі на хвіліну забытае, і вось цяпер усплывала ў памяці.</p>
<p>І ён раптам несамавіта, нечакана крыкнуў:</p>
<p>— Ма-ма!</p>
<p>Крыкнуў амаль як сялянскае малое, на якое рушыць вуліцай карова, крыкнуў, цвёрда верачы, што вось зараз маці прыйдзе і ўратуе. Крыкнуў і адразу засаромеўся.</p>
<p>Ёй толькі таго і трэба было. Абхапіла, пачала шаптаць на вуха. Але ў ім ужо расло абурэнне і сорам, быццам ён здрадзіў хаце, рукам Марылі, вачам братоў. І ён так разрыдаўся ў гэтых вузкіх руках, быццам сэрца яго рвалася на шматкі.</p>
<p>А яна цалавала.</p>
<p>Ён плакаў, бо адчуваў, што злоўлены, што з гэтым шэптам канчаецца для яго ўсё.</p>
<p>...Яго павялі мыць і пераапранаць. І калі бацька і маці засталіся на тэрасе адны — усмешка няёмкасці так і не сышла з іхніх вуснаў. Пазбягаючы глядзець мужу ў вочы Антаніда Загорская глуха спытала ў пана Адама, які стаяў наўздалёк:</p>
<p>— Што, пан Адам, як вам паніч?</p>
<p>Пан Адам мяўся.</p>
<p>— Праўду,— ціха сказала яна.</p>
<p>— Мужычок, проша пані,— наважыўся Выбіцкі.— Але з чыстым сэрцам, з добрай душою.</p>
<p>— Нічога,— нават з нейкай палёгкаю ўздыхнула маці.— Навучым.</p>
<p>Бацька легкаважна зарагатаў, паказваючы белыя зубы.</p>
<p>— Бачыце, пан Адам? Так лёгка і навучым. Les femmes sont parfois volages<sup><a href="#footnote-14">14</a></sup>.</p>
<p>— Гэтую ідэю падаў ты, Georges,— шэрыя вочы маці сталі вільготнымі. — І ты не маеш права...</p>
<p>— Скажам, і не я,— сказаў пан Юры.— Скажам, бацька мой, і нам нельга было не паслухацца.</p>
<p>— Але чаму яго аднаго?</p>
<p>— Самадурства. Меў на Алеся вялікія надзеі. І ты ведаеш, што ён мне сказаў перад дзядзькаваннем?</p>
<p>— Кажы.</p>
<p>— «Як шкада, што я не аддаў у дзядзькаванне цябе, Юры. Можа, тады ты, сын, быў бы чалавекам, а не прадметам для царквы і псярні».</p>
<p>— Гэта я зноў аднавіла ў Загоршчыне царкоўную службу. І ён не любіць цябе... праз мяне.</p>
<p>— Кінь. Глупства.</p>
<p>— Ну, а чаму не хоча дзядзькавання для Вацлава?</p>
<p>— Баюся, што Вацлаў яму абыякавы.</p>
<p>— Другі ўнук?..</p>
<p>— Я не хацеў, Антаніда. Я ж толькі сказаў аб легкадумнасці...</p>
<p>Маці ўжо ўсміхалася:</p>
<p>— Дык што ж зробіш, Georges, калі ты ўсё бачыш en noir<sup><a href="#footnote-15">15</a></sup>.</p>
<p>Зноў гаротна задрыжалі яе веі:</p>
<p>— Забыў усё. Забыў французскую. А гаварыў, як маленькі парыжанін... Я прашу цябе, я вельмі прашу, Georges, не спускай з яго вачэй, хадзі за ім у першыя дні, бо яму будзе сумна... Ах, жорстка, жорстка гэта было — аддаць!</p>
<p>Пан Выбіцкі далікатна кашлянуў, прастуючы да сходаў, і толькі тут пані Загорская спахапілася, ускінула на яго рахманыя вочы:</p>
<p>— Прабачце, пан Адам, я была такая няўважлівая. Вельмі прашу вас — паснедайце разам з намі.</p>
<p>— Бардзо мі пшыемне,— пачырванеў Выбіцкі,— але ж прабачце, я зусім па-дарожнаму.</p>
<p>— Ах, нічога, нічога... Я вас вельмі прашу, пан Адам.</p>
<p>Выбіцкі ніякава палез у кішэнь па чырвоны фуляр, які нагадваў невялічкі абрус.</p>
<p>Лёкаі па-англійску выкацілі на тэрасу стол на кольцах, прыставілі яго да накрытага ўжо абедзеннага стала. Матуля пачала здымаць накрыўкі з місаў.</p>
<p>— Накладайце сабе, пан Адам,— сказала маці.— Вазьміце курыную пячонку «брашэ»... Бачыце, снедаць будзем па-англійску. Першыя дні яму будзе нязручна са слугамі, беднаму.</p>
<p>Аконам спачувальна крэкнуў, стараючыся зрабіць гэта як мага больш далікатна і не абразіць тонкага слыху пані.</p>
<p>І якраз у гэты момант з'явіўся ў дзвярах Алесь у мярэжанай — пад народны густ — сарочцы, сініх шальварыках і чырвоных кабціках<sup><a href="#footnote-16">16</a></sup>. Менавіта так, на думку пані Антаніды, выглядалі ў свята дзеці багатых сялян, і таму хлопчыку можна было не адчуваць нязручнасці. Бацька хацеў быў пырснуць у сурвэтку, але стрымаўся, памятаючы нядаўнюю жончыну крыўду. Таму ён толькі паказаў на крэсла побач з сабою.</p>
<p>— Сядай, сыне.</p>
<p>Алесь, зазвычай такі зграбны, медзведзявата палез на крэсла. Глядзеў на ломкія абрусы, на старое серабро, на двухзубы італьянскі відэлец, на блакітны крыштальны келіх, у ломкіх гранях якога драбілася нейкая янтарная вадкасць.</p>
<p>— Што гэта? — амаль без голасу спытаў ён.</p>
<p>— «Го-Сатэрн»,— адказаў бацька.— Гэта, брат, такое віно, што і ты можаш піць.</p>
<p>— Віна не хачу, ад яго людзі дурныя. Лаюцца.</p>
<p>Выбіцкі зморшчыўся ад скрухі, і, убачыўшы гэта, Алесь раптам раззлаваўся. Урэшце, іхняя гэта была віна. Урэшце, гэта самі яны давялі яго, а цяпер яшчэ ўчынілі яму гэткае катаванне.</p>
<p>Таму ён смела палез падрапанай лапай у хлебны кошычак, палажыў кавалак на сваю талерку і лыжкаю пацягнуўся да бацькавай талеркі, адчуваючы ў сэрцы пачуццё, блізкае да адчаю.</p>
<p>— Еш, еш, сыне,— спакойна адказаў пан Юры.— Мацуйся. Давай мы і табе на талерку пакладзем.</p>
<p>Але маленькі зацкаваны мужычок ужо нёс да рота самы вялікі кавалак. Яму было нязручна, і таму ён успёрся левай далонькай на край стала, а калі ўспёрся — з-пад гэтай далонькі ўпаў на падлогу падрыхтаваны кавалак хлеба.</p>
<p>Дзіця пачало павольна спаўзаць з крэсла пад стол. Спаўзло. Знікла. А потым з-пад стала з’явілася сур’ёзная галава.</p>
<p>Сурова, з адчуваннем важнасці моманту, малады князь пацалаваў паднятую з падлогі скібу і сур’ёзна сказаў:</p>
<p>— Даруй, божухна.</p>
<p>І ўжо зусім па-гаспадарску хлопец сказаў наступныя словы:</p>
<p>— Пакладзіце гэта, калі ласачка, каню.</p>
<p>Пан Адам пакутліва пачырванеў. Няёмкасць трывала доўга. Потым бацька, увесь час аглядаючыся на маці, пачаў тлумачыць сыну, што так нядобра, што так не робяць, і выгляд яго, відаць, быў горшы, чым у Алеся, бо маці раптам засмяялася — ласкавым сумным званочкам.</p>
<p>Лёд растаў. Перастала быць няёмка Алесю. Усе засмяяліся. Ды толькі смех яшчэ гучаў не вельмі весела.</p>
<p>— Что же вы, например, ели сегодня на завтрак, мой маленький? — спытала пані Антаніда.</p>
<p>— Сёння... на заўтра? — неўразумела перапытаў Алесь.</p>
<p>— Антонида,— сказаў пан Юры.— Если можешь, говори по-мужицки.</p>
<p>— Што ты еў сёння на... сняданне? — спытала маці.</p>
<p>— Крышаныя буракі,— басам адказала медзведзяня.— І курыцу елі... Зарэзалі з такой прычыны старога пеўня... Марыля сказала: «Усё адно ўжо, дык няхай хаця паніч-сынок памятае».</p>
<p>Маці ўсміхалася, яе забаўлялі «крышаныя буракі».</p>
<p>— Жорж,— сказала яна,— няўжо стары певень для іх — свята? І як мог жыць маленькі? Нашто такая жорсткасць з боку старога Вежы?</p>
<p>Шакаладна-матавы твар бацькі спахмурнеў.</p>
<p>— Я вінен перад табою, Антаніда. Бацька даў толькі лёгкі намёк на тое, што Алеся пажадана аддаць на «дзядзькаванне». Астатняе дадумаў і вырашыў я. Кагуты — лепшыя гаспадары. Майстры. Сумленныя, здаровыя людзі.</p>
<p>Яго моцныя рукі сціснулі край абруса:</p>
<p>— Бачыш, ты і ўсе лічылі мяне легкадумным. Я не хацеў, каб сын пайшоў у мяне. Я хацеў, каб ён быў моцны, увесь ад гэтай зямлі. Няхай сабе яго не кармілі каплунамі. Ты паглядзі на большасць яго аднагодкаў: спешчаныя, саслабелыя. Заўсёды добра рабіць, як рабілі дзяды. Яны былі не зусім дурні. Я хацеў, каб з яго вырас сапраўдны пан, мацнейшы за хлопаў не толькі розумам, а і целам.</p>
<p>Памаўчаў. Потым сказаў:</p>
<p>— Сын графа Хаданскага, даражэнькага суседа, едзе дарогаю між ільноў і кажа ўсур’ёз, што мужычкі будуць з хлебам. Які з яго будзе гаспадар? Якой павагі яму чакаць ад прыгонных? А гэты будзе іншы... Некалькі год сярод жытнікаў, простая здаровая ежа, шмат паветра, фізічныя практыкаванні, размеранае жыццё. А лоск мы яму вернем за нейкі год.</p>
<p>Хітравата ўсміхнуўся ў вусы:</p>
<p>— Пад’еў, сынок? На вось табе. Гэта цукраваная садавіна. Гэта называюць цукатамі. Можаш узяць да іх філіжаначку кавы.</p>
<p>Густы карычневы струмень пабег у маленькую — з напарстак — філіжанку. Маці з цікавасцю, нават трошкі грэблівай, сачыла за тым, як сын бярэ загарэлай лапкай цукат, насцярожана кладзе у рот.</p>
<p>Тое, што першае трапіла на язык, спадабалася Алесю: цукар, які часам прывозілі дзецям і ў Азярышча. Але далей зубы ўлезлі ў нешта вязкае,— груша і не груша,— нечаканае і таму гідкае.</p>
<p>Ён выплюнуў пад стол.</p>
<p>— Нясмачныя твае... марцыпаны.</p>
<p>Бацькаў твар спахмурнеў, бо на матчыных вачах выступілі слёзы.</p>
<p>— Ты не маеш рацыі, Антаніда,— сказаў ён.— Я шчаслівы за хлопца. У яго сяброў страўнік ужо цяпер назаўсёды сапсуты ласункамі. А гэты будзе, калі спатрэбіцца, варыць жалеза. Быстраногі, спрытны, здаровы. Трэба ж камусьці цягнуць па зямлі род наступнае тысячагоддзе.</p>
<p>І ён, прыцягнуўшы жонку да сябе, пацалаваў яе ў скронь.</p>
<p>— Ah, Georges,— сказала яна,— часам ты такі, што я пачынаю вельмі, вельмі любіць цябе.</p>
<p>Бацька ўстаў:</p>
<p>— Пойдзем, сыне. Буду табе ўсё паказваць. А вы заставайцеся тут, пан Адам. Сёння дакладаў не будзе ні ў вас, ні ў галоўнага аканома. Пасядзіце тут з жонкай, папіце кавы... Дарэчы, пенсію атрымаеце праз тыдзень, за ўсе тры месяцы.</p>
<p>— Што вы, князь,— пачырванеў Выбіцкі.— І так бардзо задоволёны. Што мне трэба, я адзін.</p>
<p>— Ну то і добра... Пойдзем, Алесь... Што спачатку, сады або дом?</p>
<p>З Алеся было ўжо досыць дома. Трэба было хаця на кароткі час ратавацца. І таму ён сказаў:</p>
<p>— Сады.</p>
<p>Яны спусціліся з тэрасы на круг гонару і заглыбіліся ў адну з радыяльных алей. Толькі тут Алесь адчуў сябе лепей, бо ўсё вакол было знаёмае: дрэвы, трава ля іхніх каранёў, жвір пад нагамі.</p>
<p>Некаторы час ішлі моўчкі. Потым бацька, неяк нават вінавата, сказаў:</p>
<p>— Ты любі яе, Алесь... Любі, як я... Яна маці табе... Ты не глядзі, што яна строгая... Яна, брат, добрая.</p>
<p>І яго праставаты прыгожы твар быў такі незвычайны, што Алесь апусціў вочы:</p>
<p>— Буду яе любіць... Што ж, калі ўжо так атрымалася.</p>
<p>Бацька павесялеў.</p>
<p>— Ну вось, вось і добра... Ты не думай. Вось прыйдзе дзень пастрыжэння ў юнакі. Да гэтага дня будуць цябе, брат, шліфаваць... з пяском, каб не пляваўся... марцыпанамі. А потым, калі толькі захочаш, будзеш ездзіць і да Кагутоў і ў суседнія дамы. Я цябе абмяжоўваць не хачу, не буду. Расці, як трава, як бог загадаў. Гэта лепш... Каня табе падару — дык да Азярышча зусім блізка будзе, нейкіх дзесяць вёрст. І помні: ты тут гаспадар, як я. Загадвай. Прывучайся. Я думаю, будзем сябрамі... А за Кагутоў не бойся, будзе ім добра.</p>
<p>— Я і цябе буду любіць... бацька.</p>
<p>— Ну вось і добра, брат. Хадзем.</p>
<p>Алея вывела іх праз парк і пладовы сад да доўгіх шэрых будынкаў пад чарапіцай. Будынкі абкружаў глыбокі роў, зарослы лопухамі і гускай. Пад іх узнятымі парасончыкамі бруілася вада. Пад’ёмны масток ляжаў над ровам.</p>
<p>— Тут псярня і стайні,— сказаў бацька.</p>
<p>На манежнай пляцоўцы ганялі на кордзе коней. Англічанін-жакей, даўгазубы і спакойны, як статуя, стаяў на ўзбочыне, паляскваючы лёсачкай па лакавым чобаце. Непарушна прывітаўся з бацькам за руку.</p>
<p>— Што новага, пан Крэбс?</p>
<p>— Гэты народ...— англічанін адвёў убок сігару, заціснутую паміж простымі, як алоўкі, пальцамі,— яму б ездзіць па-цыганску, без усякі закон... Сёння засеклася Б’янка.</p>
<p>— Можа, яно і лепей,— сказаў бацька,— я заўсёды гаварыў вам, што трэба рыхтаваць на скачкі Змея.</p>
<p>— О, но! — запратэставаў англічанін.— Но, Змей! Склад Змея не ёсць адпаведны склад. Паглядзіце на яго бабкі. Паглядзіце — Меры яго маці,— паглядзіце на яе калмыцкую грудастасць і бадай віслазадасць. Но, но!</p>
<p>З манежа збіраліся да іх конюхі. Старшы конюх, Зміцер, абпалены сонцам да таго, што скура лупілася на носе, як на маладой бульбе, зняў шапку.</p>
<p>— Накрыйся,— сказаў бацька.— Ведаеш — не люблю.</p>
<p>Зміцер няшчыра ўздыхнуў, накрыўся.</p>
<p>— І не ўздыхай,— сказаў бацька,— не падлізвайся. Чуе кошка... Было табе загадана бінтаваць Б’янку ці не?</p>
<p>— О Зміцер, бестыя Зміцер,— сказаў англічанін,— хітры азіят Зміцер. Яны ўсе ў змове, яны не хацелі Б’янкі, яны хацелі выпусціць мясцовага дрыкганта... зусім як сам пан-князь Загорскі.</p>
<p>Бацькавы вочы няўлоўна смяяліся, вельмі сінія і прастадушна хітрыя, як у маладога чорта.</p>
<p>— Што ж зробіш, містэр Крэбс. Тут ужо нічога не зробіш. Відаць, будзем выпускаць на скачкі трохгодак Змея, Чаркеса і Мамелюка.</p>
<p>І раўнуў на Змітра:</p>
<p>— Яшчэ раз гэткае — не пашлю купляць коней. Кувай сабе ў Загоршчыне!</p>
<p>Уздыхнуў:</p>
<p>— Падбяры для паніча кабылку з больш ціхмяных і жарабца.</p>
<p>— Глорыю хіба? — спытаў Зміцер.</p>
<p>— Каб галаву скруціў?</p>
<p>— Што вы, пане, не ведаеце, як ездзяць мужыцкія дзеці? Яны з хваста на каня ўзлятаюць, чэрці... каб брыкнуць не паспела.</p>
<p>— А мне не трэба,— сказаў пан Юры.— Мне трэба, каб ён за які месяц навучыўся ездзіць прыгожа, а не па-халопску. Потым дамо і сапраўднага жарабца.</p>
<p>— Добра,— сказаў Зміцер і пайшоў у стайні.</p>
<p>Алесь глянуў на англічаніна і нечакана заўважыў, што вочы яго смяюцца.</p>
<p>— То гэта малады князь? — спытаў англічанін.— Будучы гаспадар?</p>
<p>— Але,— сказаў бацька.</p>
<p>— Новы мятла будзе месці па-новаму,— сказаў Крэбс.— Крэбс пойдзе адсюль разам з веданнем коней і свавольнасцю. Га?</p>
<p>— Можна мне сказаць, бацька? — спытаў Алесь.</p>
<p>— Кажы.</p>
<p>— Вам не трэба будзе ісці адсюль, пан Крэбс. Вы харошы. Вы застанецеся тут, і я вам буду больш плаціць.</p>
<p>Бацька ўсміхнуўся. Халодныя вочы Крэбса пацяплелі.</p>
<p>— Гуд бой,— сказаў ён.— Тады і я буду рабіць малады пан добра. Я навучу пан ездзіць, як малады лорд з найлепшых фамілій.— І, глянуўшы на пана Юрыя, дадаў: — І ён ніколі не будзе прымушаць састарэлага ўжо тады Крэбса рабіць супраць сумлення... і падманваць яго. А Крэбс зробіць, каб трохгодкі пана былі лепшыя нават у Пецярбурзе.</p>
<p>Засаромлены бацька адвёў вочы:</p>
<p>— Вам не давядзецца чакаць, пан Крэбс. Я павялічваю вам пенсію ўдвая.</p>
<p>— Нашто мне гэта? — сказаў Крэбс.— Лепей бы не трэба стаяць на сваім. Сапраўдны лорд не ўваходзіць у змову з конюхамі і супраць свайго ж знаўцы, што хоча зрабіць конны завод лорда лепшым за ўсе.</p>
<p>— Добра ўжо, Крэбс, прабач,— сказаў бацька.— Больш не буду. Рабі сабе што хочаш.</p>
<p>Конюхі павялі перад людзьмі на ўзбочыне коней.</p>
<p>— Ну, якую кабылку бярэш? — сказаў бацька.</p>
<p>Сярод усіх Алесь заўважыў адну, маленькую і ладную, як цацка, усю дзіўна падабраную, чысценькую і як быццам атласную. Масць кабылкі была мышастая, вушкі акуратненькія, капыткі, як стопачкі.</p>
<p>— Гэту,— сказаў Алесь.</p>
<p>Англічанін пажвавеў:</p>
<p>— У маладога ёсць вока... Варта вучыць... Красуня кабылка... Як маладая лэдзі... Галоўка маленькая, але не злая; шыя — дзіва шыя.</p>
<p>Звярнуўся да бацькі:</p>
<p>— Але вашы імёны... Бог мой, што за імя... Для такой лэдзі і раптам: Ка-сюнь-ка.</p>
<p>— Касюнька! — віскнуў усцешаны Алесь і кінуўся да кабылкі.</p>
<p>— Цукар вазьмі,— сказаў бацька.</p>
<p>Алесь соваў пад храпу Касюнькі кавалак цукру, і тая далікатна ляпала па яго далоні цёплай цвёрдай храпай.</p>
<p>— Касюнька мая, Касюнька.</p>
<p>— Вядзіце яе,— сказаў бацька.— Выбірай другога, Алесь.</p>
<p>Зноў пайшлі коні, і кожны быў прыгожы, бы ў сне, але нейкі не той, без повязі, што вядзе да чалавечага сэрца.</p>
<p>— Пераборлівы, як Мнішкава Анэля,— бацька.</p>
<p>Але ён дарэмна казаў гэта, бо ў той самы момант з варот стайні з’явіўся Ён, той, без каго жыццё не магло мець сэнсу. Яго вёў пад аброць худы і падабраны хлопец, і Ён, дурэючы, рабіў выгляд, што хоча схапіць хлопца зубамі за плячо.</p>
<p>Ён быў прыгажэйшы за ўсіх на зямлі, прыгажэйшы за ўсіх звяроў і ўсіх людзей. Ён ішоў, прытанцоўваючы на кожным кроку, бязмерна ганарлівы ад здароўя, сілы і немагчымай сваёй прыгажосці.</p>
<p>Белы як снег і бялейшы за яго, з маленькай нервовай галоўкай і доўгай шыяй, увесь дасканаласць і без адзінай заганы, ён касіў залатым і трошку крывавым па бялку вокам, а ягоныя хвост і грыва, неверагодна доўгія і мякка-залацістыя, варушыліся лагоднымі хвалямі.</p>
<p>«Вы, маленькія людцы,— здаецца, казаў зрак каня.— Што мне да вас? Я дазваляю вам апаганьваць нагамі мае бакі толькі таму, што раблю вам ласку. І так будзе, пакуль я не знайду таго, каго палюблю. А над тым буду панам, бо я бог, а ён толькі чалавек...»</p>
<p>Бацька глянуў на Алеся і ўздыхнуў: усё было зразумела.</p>
<p>— Логвін,— сказаў бацька конюху, — вядзі Ургу сюды.</p>
<p>Малады і сур’ёзны хлопец падвёў араба да іх.</p>
<p>— Будзеш канюшым маладога пана, Логвін,— сказаў пан Юры.— Будзеш ведаць толькі яго. Ургу падрыхтуй. Праз месяц ён спатрэбіцца. І ты, Зміцер, ведай: Логвіну належыць толькі Касюнька і Урга. Нічога больш.</p>
<p>Логвін усміхнуўся сціплай харошай усмешкай.</p>
<p>— Паніча намуштраваць,— сказаў Загорскі.— Навучыць скрэбці, чысціць, мыць, даглядаць капыты. Навучыць лекавым травам для коней.</p>
<p>— Зробім,— сказаў Логвін.</p>
<p>— То тады бывайце... Бывайце, містэр Крэбс.</p>
<p>Яны прайшлі конскія двары і падышлі да старасвецкай каменнай сабакарні. Чалавек сярэдніх год, з прыкметнай ужо сівізною ў доўгіх вусах, буры, як абкураная пенкавая люлька, павольна ішоў да іх. На поясе, што ладна перахватваў яго зялёную венгерку, вісеў доўгі медны рог.</p>
<p>— Карп,— сказаў бацька,— старшы даязджачы. З гэтым, брат, трымай вуха востра. Сур-ровы.</p>
<p>Карп падышоў да іх і, не вітаючыся, пачаў дакладаць звонкім і трошкі сіпаватым, даязджачым голасам:</p>
<p>— Юнка адышла, пан Загорскі.</p>
<p>— Ведаю,— сказаў бацька,— старасць. А добрая была.</p>
<p>— Знайд, памятаеце, са своркі адбіўся. То схапіў, відаць, ад нейкай вясковай сучкі, скурапею. Мазалі празрысценькім бярозавым дзёгцем і акурвалі. Праз два тыдні будзе як шкло... Сцінай паздаравеў... І яшчэ Аза мела ласку прынесці шчанюкоў.</p>
<p>— Вось гэта добра. Хадзем, Карп.</p>
<p>Сабакарня ўнутры была паўцёмнай, з вузкімі акенцамі. Каля паўсотні сабак розных парод і масцей ляжалі і хадзілі па загарадках. Тут былі выжлы, ганчакі, норныя, дацкія п’яўкі для мядзведжага палявання. Брудастыя, шчыпцовыя, камякалапыя... Але хлопец яшчэ не мог адрозніваць іх, і таму асабліва зацікавіў яго стракаты ньюфаундленд, з добрае цяля ростам, і куток хартоў.</p>
<p>Харты былі ўсе белыя, з доўгімі шчыпцамі<sup><a href="#footnote-17">17</a></sup>. Вялізныя іхнія вочы былі, як чорныя слівы.</p>
<p>Бацька на хаду даваў парады, якія Карп слухаў пачціва, але з нейкай сваёй думкай.</p>
<p>— Пайшлі б вы ўжо, княжа, да Азы,— сказаў ён.— Хвалюецца.</p>
<p>Калідорчыкам прайшлі ў парадзільнік. Тут, у плеценым кашы, ляжала на аўсянай саломе чорная з белым сука іспанскай пароды і махала куртатым хвастом. Ля яе саскоў павісквалі цёплыя шчанюкі.</p>
<p>Убачыўшы гаспадара, Аза танютка брахнула. Вялізныя, усе ў дробных завітках, чорныя вушы раскрыліся.</p>
<p>— Бачыш,— сказаў Алесю пан Юры,— на качак і цецерукоў лепшага не бывае. А якая акуратная. Не сабака, а арыстакратка.</p>
<p>— Я вазьму аднаго шчанюка,— сказаў Алесь.</p>
<p>— Ну вось,— сказаў бацька,— цяпер маеш усё. А імя ёй будзе — Алма.</p>
<p>Хадзіць давялося доўга. Аглядалі палі, не вельмі добрыя. Аглядалі бровар і — здалёк — багадзельню. Ля сцежкі, што вяла туды, выпадкова падслухалі размову дзвюх старых. Стаялі, абапіраючыся на кіі.</p>
<p>— Ты куды ідзеш?</p>
<p>— Га?</p>
<p>— Куды ідзеш, кажу?</p>
<p>— А-а... У анвалідны дом.</p>
<p>— Ну і як там?</p>
<p>— Нішто-о.</p>
<p>— Кормяць хаця добра?</p>
<p>— До-обра. Цэбар крупніку дадуць на тыдзень, акрамя сухога, то хочаш адразу з’еш, хочаш — раздзялі.</p>
<p>І гэта размова сапсула хлопцу ўсю радасць ад Ургі, Касюнькі і Алмы. Не ўзнімаючы вачэй, ён глуха спытаў бацьку:</p>
<p>— Гэта праўда, што ім адразу даюць?</p>
<p>— А што ім, дрэнна?</p>
<p>— Але чаму адразу?</p>
<p>Селі адпачыць у парку, на лаўцы з неашкураных бярозак.</p>
<p>Бацька пакручваў хвалісты бялявы вус, з усмешкай паглядаў на сына. Яго загарэлы твар здаваўся аліўкавым ад рухомага ценю дрэў.</p>
<p>— Добры ты, сыне. Я вось купіў у матчынага траюраднага брата, у Кроера, цукраварню. Прыйшоў — аж работнікі ўсе ў масках, каб не елі цукру. Гэта Кроер прыдумаў.</p>
<p>— Ну і дурань,— сказаў сын.— Я і чуў, што гадзюка.</p>
<p>— Ды і не ў тым справа. Нельга дазволіць такога здзеку. Што яны, быдла,гэтыя людзі, ці што? Я зняў...</p>
<p>Але ж нельга дагаджаць. Будзеш салодкі — згінеш. Багацця аднаго чалавека на ўсіх не выстачыць. Ведаеш, колькі дваран на Магілёўшчыне?</p>
<p>— Не.</p>
<p>— Патомных нешта каля дваццаці сямі тысяч, асабістых — каля трох з паловай, але гэтыя не ў лік. Дык вось, з гэтых дваццаці сямі тысяч маюць права голасу на выбарах у губернскі сход толькі пяцьсот восемдзесят два. А сялян у губерні восемдзесят сем тысяч пяцьсот шэсцьдзесят адна душа — па тры душы на аднаго двараніна. Дробная шляхта — гэта бочка з порахам. Ненавідзяць і нас, і сялян. А ў цябе з братам сем тысяч гаспадарскіх душ. Ты з часам дваццаццю дзевяццю тысячамі будзеш уладаць. Трэцяй часткай усіх душ губерні, не лічачы тых, што за яе межамі. І калі будзеш даверліва глядзець у драпежныя зяпы — жывога праглынуць.</p>
<p>— А нашто яна мне патрэбна, тая, трэцяя? — спытаў Алесь.</p>
<p>Бацька аслупянеў.</p>
<p>— Ну, хаця б для таго, каб быць добрым да большай колькасці хрысціян... Ты не Кроер, не Хаданскі, не Таркайла... Нашы людзі бога моляць, каб не трапіць ад нас да іх.</p>
<p>— Усё адно гэта нікуды не варта. Хай добры ты. Хай добры буду я. А што, як памрэм? Яны ж тады сваякам пяройдуць, напэўна... тым. Куды ж такі парадак варты, калі чалавек не ведае, што з ім будзе заўтра? І людзі на вёсцы так гавораць і, пэўна, баяцца.</p>
<p>— З намі нічога не зробіцца,— сказаў бацька.— Не тое перажывалі. Восемсот год за плячыма. І вера ў будучае. Я не баюся ні чумы, ні вайны, ні палітычных забойстваў, ні руднікоў. Хвала богу, усяго было. Горшага не будзе.</p>
<p>Памаўчаў, водзячы прутком па пяску.</p>
<p>— Справа ў тым, што ты належыш да самай дзіўнай суполкі на зямлі. У гэтага клана было славутае і грознае мінулае,— але і тады ў яго не было імя. У гэтага клана сучаснае, горш за якое цяжка знайсці, і будучае, што губляецца ў тумане невядомага. Гэта грамада не мае свайго аблічча — і пагражала калісь ордэнскім землям. У яе няма душы — і яна выклікае магутны выбух сіл у кожнага суседа, што датыкнецца да яе. Тады яна дае такія ўзлёты генія, што ўсіх бярэ здзіўленне. Часам яна знікае, як рака пад зямлёй, каб усплыць у зусім нечаканым месцы. Штохвілінна гіне і адначасова жывучая, як ніхто. У цябе няма адзнак, і менавіта ў гэтым вялікія твае перавагі. Ты бязлікі і ты мнагатвары, ты нішто і ты ўсё. Ты кладоўка самых неверагодных магчымасцей. І ты ганарыся гэтым, ганарыся сваёй магутнасцю, ганарыся тым, што ты — гэта ты.</p>
<p>Пан Юры паглядзеў на постаць сына і раптам спахапіўся:</p>
<p>— Ах, божа, ты ж яшчэ шмат чаго... Ды добра, добра... Я, ці разумееш, і гаварыць не магу. Не мая гэта справа, я чалавек просты. Вось паляваць ды сабачнічаць — гэта ўжо іншае.</p>
<p>Зноў абмінулі дом з серабрыстымі фантанамі італьянскіх таполяў. Ад бакавога ўвахода ў яго цягнулася вузкая алейка. У канцы яе стаяў той круглы павільён, што заўважыў Алесь, пад’язджаючы да Загоршчыны. Дах гэтага павільёна перарываўся па кругу суцэльным шкляным акном, а вышэй шкла ўзносіўся зграбны круглы купал.</p>
<p>— Царква, ці што? — спытаў Алесь.</p>
<p>— Гэта карцінны павільён. Зрэшты, ты пакуль мала што яшчэ зразумееш. Я хачу табе паказаць толькі адну карціну.</p>
<p>І ён адчыніў дзверы.</p>
<p>— Тут, брат, усё ёсць. Лепшая калекцыя толькі ў твайго дзеда... Вось глядзі.</p>
<p>Проста перад імі вісела на сцяне даволі вялікая карціна ў цяжкай, пацьмянелай ад часу залатой раме. На карціне быў пейзаж, якіх не бывае — празрыста-блакітны і няўлоўны.</p>
<p>— Мантэнья,— сказаў бацька,— славуты італьянскі мастак.</p>
<p>Пейзаж праглядаўся праз галіны высокай яблыні з залацістымі пладамі. А пад дрэвамі ішоў кудысь малады чалавек і вёў за аброць белага каня. На чалавеку была круглая шапачка; доўгія рукавы дзівоснага ўбору адносіў вецер.</p>
<p>У чалавека былі цёмна-шэрыя вочы і прамы нос.</p>
<p>— Увесь дзень думаў, на каго ты падобен,— сказаў бацька.— І вось успомніў. Ды гэта ж ты, гэта ты з белым канём. Гэта ты і Урга. Як дзве кроплі вады.</p>
<p>Ах, як не адступаў ад Алеся ўсе гэтыя дні белы конь! І ўсё гэта было як сон. І вось цяпер ён сам, сам Алесь, ішоў з белым канём у нейкую блакітную далячынь.</p>
<p> </p>
<h4><a id="chapter6"></a>V</h4>
<p>Так пайшлі дні.</p>
<p>Кожны з іх быў непадобны на другі, і ўсё ж няўлоўна падобны. Гэта таму, што кожны быў адкрыццём і нечаканасцю.</p>
<p>Алесь гідаваў новым становішчам: празмернай пяшчотай бацькоў, недарэчнымі звычаямі палаца і неўсвядомлена ганарыўся гэтым, бо ён быў падлетак, бо яму ўжо, як кожнаму падлетку, хацелася сцвярджаць і ўстаткоўваць сваё «я».</p>
<p>Бацькі, можа, і не ведаючы гэтага, выбралі зручны час. Непрыкметна з яго рабілі не тое, што ён хацеў, а тое, чаго хацелі іншыя.</p>
<p>Падымалі яго а сёмай гадзіне раніцы. Бадай, запозна, бо ў Азярышчы ўставалі раней, і ён часцей за ўсё добрую палову гадзіны ляжаў без сну.</p>
<p>Алесь ляжаў, кожны раз новымі пасля сну вачыма разглядаючы блакітныя сцены пакоя. Над яго галавою, у куце, плыла кудысь старажытная копія з божай маці Куцеянскай: маленькі горкі рот, «нос не кратак», доўгія вочы з такой дабрынёй і тугою, што часам, асабліва ўвечары, хацелася плакаць, гледзячы на іх. Рука прыціскае дзіця, падобнае на маленькага мудрага старога.</p>
<p>Па старому паданню, гэту ікону напісаў, пасхіміўшыся, восемсот год таму назад ваявода Глеб, такі далёкі продак Алеся, што і ўявіць было страшна. Мячом прыводзіў у хрысціянства жыхароў Сухадола і Ршэ, быў у гэтым шчыраванні да веры ледзь не больш суровы, чым мсціслаўскі сабрат, Воўчы Хвост, ды, відаць, не вытрымала душа бязвіннай крыві нядаўніх братоў па Пяруну, таму што кінуў Глеб меч і кінуў ваяводства і, пад імем Анфімія, пайшоў на чорны пострыг і вечнае маўчанне. Ікон такіх напісаў дзве — адну для манастыра, другую — сыну (яна цяпер вісела ў старога дзеда Загорскага).</p>
<p>А тая, што вісела тут, была копіяй шаснаццатага стагоддзя. Рабіў таксама Куцеянскі майстра, Іпаці. Вісела і, нават з некаторым здзіўленнем, глядзела на ложак з полагам, на канторку чорнага дрэва, на блюда з незабудкамі (карэнні іх прыціснулі кавалкам мармуру, кветкі ўсталі і стаялі над блюдам суцэльнай блакітнай шапкай).</p>
<p>Алесь ведаў, што за першымі дзвярыма светлы калідор другога паверха, што другія дзверы вядуць у ванны пакой, а потым у пакой для заняткаў, што ён можа заўсёды спусціцца з таго пакоя ў бібліятэку, што ўсё гэта для яго, і гэты прастор палохаў яго.</p>
<p>А сёмай па ўсім доме білі гадзіннікі. Трэба было заплюшчваць вочы. І тады ў спальню заходзілі два чалавекі: немец-гувернёр, гер Фельдбаўх, тоўсты, лысаваты і надта рухавы, і прыгонны дзядзька, Халімон Кірдун, па мянушцы Халява, чалавек вельмі добры і вельмі змрочны, напэўна, з той прычыны, што ягоная жонка была незвычайная прыгажуня. Алесь сам чуў ад дваравых, што Халімону даўно варта было б яе набіць. Але Халімон, відаць па дабрыні, усё ніяк не мог рашыцца на гэта. Таму, напэўна, і змрачнеў.</p>
<p>Алесь ведаў, што немец пачне гаворку па-свойму, і не палохаўся гэтага. Проста дзівіўся, як хутка рабіліся зразумелымі чужыя словы. Як быццам выплывалі з далёкага, калісьці роднага, а потым забытага сну. Быццам даўно ведаў, а потым на хвіліну забыў. Так яно, урэшце, і было, бо да сямі год ён не ведаў іншых моў, акрамя французскай і нямецкай. І вось цяпер прагна, са свежай галавой наганяў.</p>
<p>Немец каціўся да ложка, як шар, і адразу пачынаў буркатаць нешта, зразумелае толькі з пятага на дзесятае, але прыемнае:</p>
<p>— Oh, dieser kleiner Pennbub! Alle sind schon auf, kleine Vöglien singen dem Herren Gott ihre ewige Ruhmlieder, nüch. Der schläft aber immerfort und weißt nicht einmal — Morgenstunde hat Gold im Munde, nüch?<sup><a href="#footnote-18">18</a></sup></p>
<p>Гэта быў, на яго думку, самы прыстойны стыль размовы з дваранскім дзіцем.</p>
<p>Фельдбаўх — сын багатага бюргера — скончыў гімназію і першы курс універсітэта ў Гецінгене, але потым бацькі збяднелі, і сын паехаў шукаць шчасця ў невядомае Прыдняпроўе. Тут ён служыў ужо дзесяць год, з іх апошніх шэсць — у Загорскіх. Яго не адпусцілі нават тады, калі Алесь трапіў на дзядзькаванне. Засумаваўшы па рабоце, ён цяпер даганяў, хочучы, чаго б гэта ні каштавала, прымусіць вучня за нейкі год добра гаварыць па-нямецку.</p>
<p>Фельдбаўх рабіў рэзкі рух крысом халата, быццам захінаў рымскую тогу.</p>
<p>— Schon gut. Mach dich drau zu waschen, mach dich Mutti za begrüßen, mach dich an die Gottesgabe,— ja an die Bücher doch, venn der Fürst zu keinen dummer Fürsten werden vill, nüch<sup><a href="#footnote-19">19</a></sup>.</p>
<p>...Алеся падымалі, вялі ў ванны пакой, і там, пад даглядам немца, Кірдун абліваў хлопца вадой і расціраў. Кірдун раўнаваў паніча і таму ўвесь час бурчаў пад нос, лаючы Фельдбаўха, якому, немаведама нашто, далі права наглядаць за туалетам, як быццам бы ён, Кірдун, рабіў гэта без немца значна горш. Кірдун суправаджаў некалі пана Юрыя за мяжу і таму ведаў некалькі нямецкіх слоў.</p>
<p>Нямецкая мова яго абражала. Спытае, бывала, Кірдун, ці трэба нагрэць яму ванну для ног, а немец адказвае:</p>
<p>— Das ist mit Wurst!<sup><a href="#footnote-20">20</a></sup></p>
<p>Проста чорт ведае што! Не мова, а свінства! Усё адно яму, бачыце, гарачая ванна або каўбаса...</p>
<p>Чыстага і прычасанага паніча апраналі ў вузкія штаны (псеўданароднаму гарнітуру далі адстаўку ў канцы першага ж тыдня) і вольную белую сарочку з адкрытым карункавым каўняром і вялі на балкон, асабліва светлы ад снежных маркіз. Тут за чайным сталом чакала маці і, у высокім крэсле, дзіўная істота — двухгадовы брат Вацак, які смешна вырачваў на Алеся шэрыя наіўныя вочы.</p>
<p>Матуля цалавала Алеся ў скроню, трымала за падбародак вузкай, да смешнага маленькай рукой, пытала — зрэдку па-французску, каб прывучыўся,— як спаў.</p>
<p>— Бьен, мадам,— адказваў ён, так пакутліва падбіраючы словы, што нават малому Вацаку рабілася смешна.</p>
<p>Елі аўсянку з малаком, яйкі ўсмятку, тарцінкі з маслам і сырам, тварог і мёд. Дарослыя пілі каву, дзеці — чай. З’яўляўся з аб’езду бацька, загарэлы, смяшлівы, сыпаў жартамі.</p>
<p>У рэкрэацыйнай чакалі ўжо Фельдбаўх і швейцарскі француз monsieur Jannot: (гэтаму, як найбольш тандэтнаму, дазвалялася снедаць у сваім пакоі). І тут пачыналася пакута не пакута, а нешта накшталт упартага змагання. Людвіг Арнольдавіч біўся з Алесем над нямецкай і латынню плюс матэматыка і гісторыя, monsieur Jannot: — над французскай плюс рыторыка і прыгожае пісьменства. Смеху варта было глядзець, як яны стараліся.</p>
<p>Гадзіна ішла за гадзінай. Алесь дзякаваў богу за тое, што англічаніна і настаўніка дзяржаўнай мовы бацька абяцаў запрасіць толькі ўвосень, калі прадасць ураджай. Часам словы трох моў блыталіся ў галаве, і хлопцу хацелася толькі аднаго: каб сёлетні ўраджай быў дрэнны. Але ён адразу ўспамінаў Кагутоў, і яму рабілася сорамна. Ды хоць бы нават і дрэнны ўраджай. Не, яго, Алеся, ужо нічога не ўратуе... Усё адно стары Загорскі дапаможа, у яго грошай граблямі грабі.</p>
<p>Ад гэтых думак яго адрываў натхнёны голас гера Фельдбаўха, у якім гучалі нечаканыя для немца басовыя ноты.</p>
<p>Гувернёр стаяў перад сакратэрам у позе Гракха на форуме: рука выцягнута дагары далонню, вялікі палец адстаўлен убок. Твар ганарысты. Брушка наперад. Гэта ён граміў бязбожных рымлян, што задалі такой шкоды нямецкай айчыне:</p>
<p>— Eben darum stür-rzte sich German Cherücs einem Löwen gleich auf den gr-räulichen Varus, den Führer der ver-rfürh-rten Romanier. Und Teutoburger Wald wurde zum Fel-lde der deutschen Ruhmheit<sup><a href="#footnote-21">21</a></sup>.</p>
<p>«Як гэта лес мог стаць полем,— думала няшчаснае дзіця,— высеклі яго немцы, ці што? Магчыма, і так. Ад іх усяго можна чакаць. Немцы».</p>
<p>...Біў гонг, абвяшчаючы канец заняткаў. Вочы Фельдбаўха, якія толькі што кідалі бліскавіцы, зноў рабіліся блакітнымі і добрымі.</p>
<p>Пасля заняткаў на хлопца наводзілі вонкавы лоск. Гадзіна танцаў (акампаніраваў на лялечнай скрыпцы monsieur Jannot), якая была для малога пакутай, а пасля гадзіна верхавой язды ў манежы.</p>
<p>Падчас танцаў француз прывіваў дзіцяці вытанчаныя манеры, якія потым паспяхова разбураў грубаваты, як кожны аматар коней, містэр Крэбс.</p>
<p>— Шэнкелямі не цісні, шэнкелямі, кажу, не цісні. Не нервуй каня, сто тысяч д’яблаў і зарад карцечы табе ў задніцу... Як падаеш? Як па-да-еш?! А яшчэ лорд! Лорд нават з каня падае прыгожа!</p>
<p>Непарушны англічанін да непазнавальнасці змяняўся, калі даходзіла да коней.</p>
<p>— Аз-зіяты! Хіба вам па-еўрапейску ездзіць?! Іначай вам ездзіць, вар-ва-ры. Ах-люп-кай,— з цяжкасцю вымаўляў ён чужое слова.</p>
<p>А потым шкоду, нанесеную англічанінам, зноў лячыў француз, і на заднім двары яшчэ гадзіну чуўся звон шпаг і буркатлівыя выгукі:</p>
<p>— Тэрца... Квінта... Не так... О месье, не так... Зноў у пазіцыю... Як вы стаіцё, месье? Вы трымаеце шпагу, як начны гаршчок,— пардон... Раз-два... О-лала!.. У вас нечакана атрымаўся цудоўны ўдар... Ларошфуко не мог бы зрабіць лепшага... Брава, месье, я забіты!.. Вы забіты... Майце ласку заўтра рабіць гэта лепей.</p>
<p>Бадай, адно жалезнае, цалкам мужыцкае здароўе дазволіла Алесю вытрымаць усе гэтыя выпрабаванні. Ён схуднеў, на нагах і грудзях выявіліся зусім не дзіцячыя мускулы, позірк стаў пільны і насцярожаны. Але затое ў рухах усё часцей прарывалася новая, лёгкая і пластычная зграбнасць.</p>
<p>Можа, таму, што ён і раней добра біўся на палках — асабліва вялікімі былі поспехі ў фехтаванні. Ды і Крэбс, калі хлопец не чуў яго, усё часцей казаў:</p>
<p>— Будзе. Будзе наезнік.</p>
<p>Пасля купання аж да вечара быў вольны час. Але «вольны» было толькі словам. Абед быў не абед, бо ўвесь час даводзілася памятаць, які нож для чаго. Лёгка было толькі есці курыцу, бо гэта елі, як і ў Азярышчы, рукамі. Часцей за ўсё ён уставаў з-за стала галодны, і Халімон Кірдун, каб не звялося дзіця, цішком прыносіў яму ў пакой пад’есці. Са скрухай глядзеў на Алеся, уздыхаў па-бабску:</p>
<p>— За што ж табе, гаротны, пакуты? Божа літасцівы, забіваюць дзіця. Жыўцом ядуць.</p>
<p>Толькі часам, вельмі рэдка, можна было ўцячы ў дворню ці ў асобны дамок, дзе жыў даязджачы Карп са сваёй жонкай Анежкай, і там адпачыць душой. Дзяцей у Карпа не было, і таму Анежка шкадавала паніча, частавала звыклым: арэхамі, праглымі на сланечнікавым алеі.</p>
<p>Русая і сінявокая, такая распаўнелая і добрая, Анежка глядзела на Алеся і ціхутка падгалошвала:</p>
<p>— Еш, бедненькі, еш, зблажэлы ты мой. І нашто, каму гэта патрэбна, пакутніца ты мая Дарота? Па шкле цябе вадзілі, бедную, а яго па пакутах...</p>
<p>Гэтае падгалошванне было такое чуллівае, што з вачэй Алеся, ад шкадобы да сябе, самі сабой пачыналі падаць рэдкія і буйныя, як боб, слёзы.</p>
<p>Але і наплакацца ўдосталь не давалі. Толькі аджыў, як ужо шукаюць.</p>
<p>...Бацька вядзе па галерэі продкаў.</p>
<p>— Даніла Загорскі!.. Пэндзля невядомага мастака... Даніла ўзначальваў смяротны атрад пры Крутагор’і. Загінуў разам з усімі воінамі...</p>
<p>Ян Загорскі... Пэндзаль Сальватора Розы... Бадай, адзіны, які перайшоў у каталіцтва. Пасля страты зяця зноў удаўся ў схізму, быў пракляты папскім нунцыем і загінуў пры таямнічых абставінах...</p>
<p>Багдан Загорскі. Пісаў крукамі царкоўныя гімны...</p>
<p>Бадай, адзіным шчасцем Алеся было тое, што для бацькі гісторыя рода і геральдыка былі яшчэ больш нудныя, чым для яго. Таму ён і не мог перадаць сыну захаплення гэтымі небяспечнымі рэчамі.</p>
<p>Затое бацька зусім змяняўся, заходзячы ў круглую карцінную залу. Тут ён мог гаварыць і гаварыць. Блага ці добра, але ён даваў сыну частку таго запалу, якім гарэла яго душа.</p>
<p>І ўсё ж найбольш цягнуў да сябе Алеся тоў самы «Хлопец з канём» Мантэньі. Было ў гэтай карціне нешта наіўна-прывабнае і мудрае.</p>
<p>І не ў тым справа, што хлопец быў — выліты. Ён, хаця і ў чужым заморскім касцюме, а конь — сапраўдны Урга, той самы Урга, які палюбіў яго, Алеся, больш за іншых, бо хлопец не абразіў яго нават празмерным недаверам на бар’еры, нават ганьбай шэнкеляў, калі конь разумее без іх, як яму трэба рабіць.</p>
<p>Не ў гэтым была справа.</p>
<p>Справа была ў тым, што праз лісце густа-зялёнай яблыні з залатымі пладамі глядзеў такі далягляд, якога не бывае на зямлі, далягляд невядомай блакітнай краіны, у якую спакойна і ўпэўнена крочылі чалавек і белы конь.</p>
<p>...У адзінаццаць яго клалі ў ложак. За акном, сярод лістоты, дрыжаў і гайдаўся масляны ліхтар, шапацелі лісты італьянскай таполі і далятаў з Дняпра неўразумелы начны крык шэрай чаплі.</p>
<p>Алесь засынаў, здаволены сабой.</p>
<p>А ўначы прыходзілі забароненыя, брыдкія мужыцкія сны. Ён сніў адрыну і гнёзды ластавак над галавой. Ён зноў бачыў росныя пракосы і самога сябе з біклагай на плячы... Яму бачыліся вочы каровы, яе стомленыя сытыя ўздыхі ў цемры хлява і цурчанне малака ў пенную дайніцу...</p>
<p> </p>
<h4><a id="chapter7"></a>VI</h4>
<p>Скончыўся месяц траў, адквітнеў за ім месяц кветак.</p>
<p>Аднесла ветрам арэхавы пылок, згінула да наступных надзей і новай вясны вампір-трава, адышлі пярэста-зялёныя «капыцікі марыінай асліхі» — падалешніцы. Прыйшоў пчаліны, касазвонны месяц цвету ліп.</p>
<p>Усё мянялася. Нішто не мянялася толькі ў Загоршчыне.</p>
<p>І вось аднойчы, прачнуўшыся пазней звычайнага ад прыглушанага звону гадзіннікаў, Алесь адчуў, што нешта не так. Не ўвайшоў Фельдбаўх, не з’явілася ў дзвярах хмурнаватае аблічча добрага Кірдуна.</p>
<p>І хлопец на нейкую хвіліну адчуў сябе самотным і пакінутым на волю лёсу. Толькі на адну хвіліну, бо ў наступны момант ён успомніў, што прыйшоў той дзень і з ім, магчыма, нейкая воля, магчымасць быць хоць трошкі гаспадаром самому сабе.</p>
<p>На гэта намякала адзенне, вольна раскладзенае на спінцы крэслаў, і тое, што дзверы ў ванны пакой былі адчынены,— рабі сам, што хочаш. З асалодаю ўспомніўшы гэта, ён пацягнуўся і раптам, быццам кім падкінуты, сеў на ложку.</p>
<p>За акном пачуўся гулкі гук. Аднекуль з-за дома, з берага паркавага стаўка, ударыла гармата. Потым другі раз... трэці... восьмы... адзінаццаты.</p>
<p>Дзверы расчыніліся рэзка, як быццам таксама ад удару гарматы. На парозе стаяў пан Юры, белазубы, загарэлы. Махровы персідскі халат расхінуўся на грудзях. Ад усёй постаці, ад хвалістых густых вусоў, ад сініх смяшлівых вачэй так і веяла здароўем.</p>
<p>— Паставіць на ногі лайдака-князя,— грозна рыкнуў бацька.— Лайдак-князь спіць і не ведае, што яго чакаюць вялікія справы.</p>
<p>Алесь не паспеў спахапіцца, як дужая мужчынская рука рванула коўдру і бліскавічна, асабліва гучна ляснула па мяккім месцы.</p>
<p>— Stehe auf,— грымнуў бацька, на хвіліну так удала ўдаючы Фельбаўха, што аж страшна стала.— Eine außerordentlich perfekte Fürterhalbwüchsigerverrichtung ist keine  Bettharung auf'ne Vonsichselbstvollziehung, nüch?<sup><a href="#footnote-22">22</a></sup></p>
<p>I сцягнуў сына за нагу з ложка.</p>
<p>— Мыцца, мыцца разам.</p>
<p>У ванным пакоі, ля глыбокага басейна, бацька скінуў халат і пантофлі, і толькі тут старонні заўважыў бы, як яны падобны, пан Юры і Алесь. Хлапечыя, але моцныя формы сына абяцалі з часам зрабіцца падобнымі на гладкія і магутныя формы бацькі.</p>
<p>Бацька нечакана злавіў яго і, прыўзняўшы, так спрытна кінуў галавою ў басейн, што Алесь колам перавярнуўся ў вадзе.</p>
<p>— Адмірал, чалавек за бартом! — крыкнуў бацька, затым услед пляснуўся ў блакітную ваду і схапіў сына за пятку.</p>
<p>— Купанне Ахіла пачынаецца. У ролі маткі героя князь Юры Загорскі.</p>
<p>...Пасля купання яны апрануліся ў суседнім пакоі, і гэта было вельмі падобна на маскарад, бо абодва апранулі ўзверх батыставых сарочак з карункавай грудзінай і вузкіх нагавіц да калень яшчэ і шырокае мясцовае адзенне, што чакала дзесяцігоддзямі падобных выпадкаў, лежачы ў скрынях паміж лісцяў дарагога турэцкага тытуню.</p>
<p>Бацька ўсклаў на сябе суконны паднізень вішнёвага колеру, а паўзверх яго чырвоную, тканую золатам чугу, крэкчучы нацягнуў малінавыя боты і чырвоныя замшавыя пальчаткі. Потым сын памог яму абкруціць вакол таліі залататканы слуцкі пояс. Бацька прыціснуў канец пояса далонню на жываце і павольна круціўся, сочачы, каб пояс лёг гожымі складкамі.</p>
<p>Цяпер прыйшла чарга Алеся. Ён таксама нацягнуў боты, толькі белыя. Пасля замест паднізня бацька накінуў на яго шырокую белую кашулю з адным плячом,— на другім яе закалолі сярэбранай фібулай. Паўзверх кашулі пан Юры, па-мужску няспрытна, апрануў сына ў вузкую белую чугу, такую самую, як і ў самога, толькі тканую серабрыстымі і блякла-залацістымі травамі.</p>
<p>— Велікародныя гаспадары Загорскія, князі Сухадола і Вежы збіраюцца на вайну.</p>
<p>— Куды на вайну?</p>
<p>— Вядома куды. На аршанскае поле.</p>
<p>— Каго біць?</p>
<p>— Там скажуць!</p>
<p>— А за што?</p>
<p>— А так,— сказаў бацька.— Без дай прычыны. Каралеўскі загад.</p>
<p>Святочныя, яны выйшлі на тэрасу, дзе іх чакала маці з маленькім Вацлавам, гувернёры і некалькі слуг на чале з Кірдуном. Маці і Вацлаў былі ў звычайных святочных адзеннях з белага індыйскага мусліну і карункаў, гер Фельдбаўх у сурдуце, месье Жано — у зграбным чорным фраку.</p>
<p>Затое слугі, падобна гаспадару з сынам, былі таксама ў старой паюцкай вопратцы.</p>
<p>Маці прывіталася з сынам і ўстала за мужчынамі. Усе пачалі спускацца з тэрасы. Алесь ішоў, апусціўшы вочы, калі раптам нешта неўсвядомленае прымусіла радасна задрыжаць яго веі.</p>
<p>Ён ускінуўся — перад ганкам стаялі ў святочных уборах Кагуты: Міхал, дзед Даніла, Андрэй, Кандрат, Павал, Юрась. Толькі Марылі не было ды старэйшага Стафана.</p>
<p>Кінуўся быў да іх — бацькава рука ўладна сціснула плячо.</p>
<p>Кагуты стаялі моўчкі. Ніхто з іх не глядзеў на пана Юрыя; толькі на Алеся глядзелі ўсе. І Алесь, адчуваючы амаль фізічны боль у сэрцы, ішоў да іх.</p>
<p>Толькі наблізіўшыся, ён убачыў, як моцна яны цяпер адрозніваюцца ад яго, які высахла-белы стары Даніла, якая ссутуленая, прыгнутая цяжарам зямлі, спіна ў Міхала, якія нязграбныя рухі ў сыноў, быццам спуджаных святочнай вопраткай і дзівоснымі абставінамі. Усе яны хавалі вочы. Толькі Паўлюк, здзіўлена і нават неяк адчужана, глядзеў на паніча.</p>
<p>Кірдун з аброццю на плячы зайшоў перад панамі і стаў твар у твар з Міхалам.</p>
<p>Ён працягнуў адзін канец аброці Міхалу, другі — пану Юрыю.</p>
<p>— Дзе тая аброць, на якой ты вадзіў гэтага стрыгуна? — спытаў Халява.</p>
<p>— Вось,— паспешлівыя пальцы Міхала выцягнулі з-за спіны сырамятную цёмную аброць.</p>
<p>Кірдун узяў і працягнуў другі канец гэтай аброці пану Юрыю. Так яны і стаялі, злучаныя дзвюма аброцямі, мужык і пан...</p>
<p>Цяпер гаварыў Юры.</p>
<p>— Ці абаранялі паніча твае сцены? — спытаў Загорскі.</p>
<p>— Абаранялі. Як сыноў, так і яго.</p>
<p>— Дай,— сказаў пан.</p>
<p>Андрэй ступіў да паніча і выняў са скуранога вацка шчопаць сажы, тлустай сажы з хатняй сцяны.</p>
<p>— Маж,— сказаў бацька.— Каб помніў.</p>
<p>Калі Андрэй мазаў сажай пасму валасоў на Алесевай галаве, хлопец узняў на яго ўмольныя вочы. І толькі Андрэй, перахапіўшы позірк, непрыкметна для іншых усміхнуўся яму краёчкам вуснаў.</p>
<p>Вацок з астатняй сажай таксама схавалі ў жалезны ларэц.</p>
<p>— Ці вадзіў ты яго па зямлі, куды мы ўсе пойдзем? — спытаў бацька.</p>
<p>— Так,— сказаў Міхал.</p>
<p>— Тады атрымай трыццаць,— бацька глянуў на Алеся і паправіўся,— не, нават сорак восем дзесяцін... Той клін, што за Лугавым. Каб табе і дзецям тваім было па якой зямлі хадзіць... Гэта зямля вызваляецца ад пабору і давеку астанецца за тваёй сям’ёй.</p>
<p>Юрась, відаць, загадзя падрыхтаваны, стаў на калені, і Юры паклаў яму на рукі шчопаць падножнага.</p>
<p>— Ці вучыў ты майго сына быць літасцівым да жывёл, як то належыць чалавеку?</p>
<p>— Так.</p>
<p>— Тады атрымай сем коней-двухгодак і дзве каровы для жанчын.</p>
<p>Веі ў Алеся былі вільготныя. Што б там ні было, а гэта яго, Алеся, прадавалі зараз, і ў гэтым было яго падабенства з другімі людзьмі ў белым.</p>
<p>— Дом твой будзе моцны,— сказаў пан Юры.— Пад кожную пяту твае хаты і хаты сыноў ты пакладзеш па дзесяць рублёў, бо выхоўваў у працы і поце майго сына. Шэсць сыноў — дзвесце сорак рублёў...</p>
<p>Скураны мяшочак бразнуў, упаўшы паміж двума строямі.</p>
<p>...Пасля Алеся пасадзілі на Ургу і пан Юры павёў яго вакол маёнтка. Астатнія ішлі за ім. Бацька спыніўся на высокім урвішчы Дняпра і абвёў рукою ўсё, што вакол.</p>
<p>— Гэта тваё,— сказаў ён.— Твая зямля і тваё неба. Помні, усё жыццё ты будзеш піць ваду з Дняпра і абмываць гэтай вадой сваіх нованароджаных. І адабраць гэта ў цябе не можа ні чалавек, ні бог, ні д’ябал. Адна смерць.</p>
<p>Кірдун падышоў да Алеся і прышчапіў да яго збройнага раменьчыка кінжал і пісталет. Потым падаў бацьку кароткі корд у срэбных, з залатымі травамі похвах.</p>
<p>Бацька стаў побач з канём і засунуў шаблю ў пятлю высокага сядла.</p>
<p>— Ты носіш добрую зброю, каб не злоўжываць ёю, і багатую вопратку, каб не ганарыцца ёю перад астатнімі.</p>
<p>І ён злёгку пацягнуў сына нагайкай па спіне, а потым прымацаваў гарапнік да другой пятлі сядла.</p>
<p>— Помні.</p>
<p>За ўсімі гэтымі цырымоніямі не заўважылі, як стамілася пані Антаніда. У яе забалела галава, і пан Юры нават з некаторай радасцю адпусціў яе.</p>
<p>— Стаміўся? — спытаў бацька, з паблажлівай ласкавасцю заглядаючы ў вочы сына.</p>
<p>— Не.</p>
<p>— Гэта добра. Зараз, браток, пачнем абрад, на якім нікому не дазволена прысутнічаць, акрамя нас... Добра запомні... Бо давядзецца перадаваць сыну...</p>
<p>Твар ягоны быў стомлены, відаць было, што яму абрыдзела ўсё гэта, але нават ён знаходзіцца зараз пад страшным цяжарам нечага абавязковага, наканаванага і непахіснага.</p>
<p>...Яны мінулі палац і пайшлі па незнаёмай алеі ў тую частку ірэгулярнага парку, куды бацька дагэтуль ніколі не вадзіў Алеся.</p>
<p>Тут, відаць, і наогул мала хадзілі: травы, што прарасла праз жвір, вельмі даўно не палоў садоўнік. Замест светлых ліп, ясакараў і італьянскіх таполяў паабапал алеі ўсё часцей трапляліся чорныя і нейкія зімнія яліны ды змрачнаватыя векавыя дубы. Яленец суцэльным магутным дываном укрываў палянкі, нечапаная папараць клубілася над зрынутымі дрэвамі. Парк быў ужо сапраўдным лесам.</p>
<p>І тут бліснуў у непралазным гушчары празрысты, відаць, ад магутных крыніц, стаў, а над ім, на цьмянай ад ценю паляне паўстала дзіўная будыніна, вузкая і высокая, змураваная з шэрага і ружовага каменя-дзікуна.</p>
<p>Такой яна была на вышыню аднаго паверха. Вышэй камень быў абчэсаны, былі нават там-сям раманскія арачкі. А яшчэ вышэй, амаль да верхавін пяцісотгадовых замшэлых дубоў, узносіліся дзве карункава-змрочныя гатычныя вежкі. Змрачнаватая, значна большая ў вышыню, чым у даўжыню і шырыню, будыніна думала аб чымсьці, што не датычылася двох чалавек, якія зараз ішлі праз заценены луг да яе дзвярэй, і гэты яе спакой быў спакоем канца.</p>
<p>Перад ёю, у высокай траве, ляжалі па крузе сем абчасаных камянёў, а ў цэнтры круга ляжаў восьмы, з правільна круглым заглыбленнем наверсе.</p>
<p>— Сядай на зямлю,— сказаў пан Юры.— І слухай.</p>
<p>Неўсвядомлена пранікаючыся нечым страшнаватым, Алесь сеў.</p>
<p>— Глядзі,— сказаў бацька.</p>
<p>На баку цэнтральнага каменя быў выбіты няўмела парушаны ва ўсіх прапорцыях вобраз добрага пастыра, які нясе на плячах агнца.</p>
<p>— А цяпер уяві, што сорак доўгіх чалавечых жыццяў ляжыць паміж табою і гэтым пастырам. Сорак. А ты сорак першы.</p>
<p>Яны маўчалі, схіліўшы галовы. Пад вяршынямі дрэў быў такі спакой — лісток не шалахнецца.</p>
<p>— Сорак. Гэта тыя, што былі да нас, і мы, і тыя, што яшчэ будуць. І кожнаму наступнаму цяжэй, бо ён нясе большы цяжар. Будуць і тыя, каму зробіцца нясцерпна цяжка, і я малюся богу, каб гэта не быў ты. Таму што ніхто не пазбегне. Кожны павінен будзе несці на рамёнах слабага, ягоны боль і ягоную крыўду. Хто гэты слабейшы — кожны выбірае сам. Друг, вера, жанчына або яшчэ нешта, пакуль невядомае... А цяпер паглядзі: на другой грані яшчэ больш старыя рысы. Гэты маладзік — гэта серп, а гэтыя калматыя трысцінкі — каласы. Хто будзе жаць — аб гэтым маўчаць гады і маўчаць стагоддзі. Ніхто яшчэ не дадумаўся, бо той, хто іх выбіў, памёр і не скажа... Пасядзі хвіліну, сыне, падумай або проста памаўчы.</p>
<p>Алесь маўчаў і так. Яго краналі не словы, а проста мёртвы сон камянёў, дрэў, будыніны, якую абкружалі, сціскалі дубы.</p>
<p>— Тут было паганскае капішча,— сказаў нарэшце бацька.— Якому богу яны маліліся — ніхто не ведае. Бо з іх не ўцалеў ніхто... Яны пакінулі гэтыя камяні і гэты серп маладзіка і зніклі, як аблокі. Тут яны збіраліся, а гэты камень і чаша на ім былі, відаць, ахвярнікам. Колькі год так было — невядома. А потым з Полацка прыйшоў Дняпром бліжні дружыннік Глеб, і тады гэтыя людзі ўбачылі кроў. Не варта было, калі не хацелі крыжа? Вядома. Але хто звяртаў увагу на тое, чаго хоча і чаго не хоча мурашнік? Не звяртаў і Глеб... Капішча шукалі доўга. І знайшлі... І вось пад гэтымі камянямі загінулі ўсе яго абаронцы. Да аднаго.</p>
<p>Бацька памаўчаў.</p>
<p>— Тут было раней два рады камянёў. Вонкавы ўзялі і залажылі ў падмурак будынка. Але потым Глеб раздумаў. Відаць, таму, што тут быў такі спакой і нельга было не палюбіць гэтага месца. Таму ён проста загадаў асвяціць галоўны камень вобразам пастыра, але тых камянёў з падмурка не выняў. Ты іх можаш убачыць... Спачатку пабудавалі першую частку будыніны, самы ніз. Другую трэць надбудавалі праз трыста год, калі ўжо і косці Глеба згнілі ў Куцеянскіх пячорах. Вежкі надбудавалі яшчэ праз дзвесце год... І вось усё гэта стаіць: камяні на беразе става, дубы, што ў тры разы маладзейшыя за іх, і камяніца.</p>
<p>— Што гэта? — спытаў Алесь.</p>
<p>— Гэта магільня Загорскіх, сыне.</p>
<p>Бацька павольна адхінуў траву ад вобраза пастыра.</p>
<p>— Калісьці мы, напэўна, маглі быць вялікія, але не здолелі. Наша палітычнае быццё скончылася. У нас — толькі магілы. Толькі адны магілы, раскіданыя па гэтай зямлі. Курганы на беразе Дняпра, капцы на сялянскіх могілках, твая і мая магільня, сыне... Вось яна...</p>
<p>Моўчкі, быццам усё было сказана, яны пайшлі да магільні.</p>
<p>Бацька адчыніў дзверы. У верхнім памяшканні было ціха, праз вузкія вокны лілося пыльнае святло. На сценах віселі старыя чаканы, двухручныя мячы, кальчугі. У нішах, пад замком, ляжалі скруткі нейкіх дакументаў, кнігі ў драўляных вокладках. Паміж імі стаялі срэбныя каўчэгі для асабліва важных манускрыптаў.</p>
<p>Бацька зняў з цвіка доўгую гнуткую кальчугу.</p>
<p>— Бачыш, гэта пра яе сказаў Сімяон Вежа: «Бог сведка, тады было гора. Я сам бачыў чалавека, у якога на кожным дробным кольцы кальчугі была выбіта назва месца, дзе яны рабіліся: сутычкі і сечы, змовы і паядынкі... Чалавек той быў мой бацька».</p>
<p>Кальчуга пералівалася ў руках бацькі.</p>
<p>— Бачыш, на грудзях і жываце ніводнага вольнага кольца...</p>
<p>Па каменных плітах падлогі пан Юры прагрукаў да адной пліты, у якой было кольца.</p>
<p>Пашча ямы адкрылася перад імі. Прыступкі вялі ўніз. Пан Юры першы спусціўся туды. Працягнуў Алесю руку.</p>
<p>Потым унізе пыхнула губа, а за ёю кнот тоўстай і высокай, у рост хлопца, чырвонай свячы ў нізкім свечніку.</p>
<p>Глыбокае і вузкае памяшканне было паточана на сценах нішамі, падобнымі да пячных чалеснікаў. Частка з іх, не больш трэці, была закрыта — гэта былі месцы пахавання. Налой з евангеллем, свяча і нішы — больш нічога. Ды яшчэ на столі старая чырвоная фрэска: архангел з мячом у адной руцэ і царквою на далоні ў другой.</p>
<p>— Вось,— сказаў бацька.— Гэта ўсё яны. Гэта ніша Акіма Загорскага. А тут яшчэ дзве пустыя. Старога Вежы і мая...</p>
<p>Яму было цяжка гаварыць.</p>
<p>— У наступную... палажы гэта.</p>
<p>Ён выцягнуў з-за пояса жалезную скрыначку, тую самую, у якую клалі сёння сажу.</p>
<p>— Ідзі,— сказаў ён.— Праз сто год гэта пакладуць табе пад галаву.</p>
<p>Алесь падышоў да цёмнай нішы і засунуў у яе куфэрачак.</p>
<p>— А цяпер ідзі сюды.</p>
<p>Яны стаялі ля свечніка. Бацька апусціў руку на плячо сына.</p>
<p>Полымя свячы рабіла ягоны твар суровым, бадай велічным. Толькі гэта давала Алесю змогу не адчуваць гідоты і пратэсту супраць усяго, што тут рабілася, супраць самай думкі пра трэцюю нішу.</p>
<p>— Паўтарай за мной, хлопчык,— сказаў бацька.</p>
<p>— Добра,— шэптам сказаў Алесь.</p>
<p>— Я прыйшоў да вас,— шэптам сказаў бацька.</p>
<p>— Я прыйшоў да вас.</p>
<p>— У мяне няма нічога, акрамя вас.</p>
<p>— У мяне няма нічога, акрамя вас,— ужо больш цвёрдым голасам паўтараў малады.</p>
<p>— У мяне няма нічога, акрамя магіл, бо я ваш сын.</p>
<p>— У мяне няма нічога, акрамя магіл, бо я ваш сын.</p>
<p>Бацька выпрастаўся, як ад нейкага натхнення.</p>
<p>— Я клянуся любіць вас.</p>
<p>— Я клянуся любіць вас.</p>
<p>— Я клянуся абараняць вашы магілы мячом і зубамі, нават калі мая магіла будзе далёка ад вас.</p>
<p>— Я клянуся... далёка ад вас.</p>
<p>— Бо я ўсё адно буду тут, з вамі. Бо мяне нельга аддзяліць ад вас.</p>
<p>— Бо я... з вамі... Бо мяне нельга аддзяліць ад вас.</p>
<p>— Пакуль не скончыцца жывот людскі на зямлі.</p>
<p>— Пакуль не скончыцца жывот людскі на зямлі.</p>
<p>— Аман.</p>
<p>— Аман.</p>
<p> </p>
<h4><a id="chapter8"></a>VII</h4>
<p>Лёгкі звон рынуў з вышыні званіцы на цвінтар, на людзей, што выходзілі з царквы, на навакольны парк. Званіца стаяла наўздалёк ад стройнай, са святла пабудаванай царквы, і ў вяроўках званоў біўся, як муха ў павуцінні, клышаногі званар Давід. Дзярбаніў і падцілінкваў так, што званіца як не бурылася.</p>
<p>А з царквы насустрач сонечнаму ліпеньскаму дню выходзілі людзі.</p>
<p>Алесь ішоў недзе пасярэдзіне працэсіі.</p>
<p>— На тваім пострыгу будзе хлопец, якому дадуць трымаць тваю пасму,— сказаў бацька.— Потым ты аддзячыш яму тым самым. Гэта азначае, што вы ўжо ніколі не будзеце ворагамі. Не маеце права.</p>
<p>— А калі і сябрамі не будзем?</p>
<p>Бацька легкадумна засмяяўся.</p>
<p>— Ніхто не прымушае. Але я думаю, вам будзе добра разам. Гэта ўжо маці і я пастараліся. Гэта сын майго лепшага друга, нябожчыка,— мяккая яму зямля,— Мсціслаў Маеўскі.</p>
<p>І вось цяпер Алесь ішоў і напружана чакаў, які ён будзе, гэты невядомы хлопец, з якім яны цяпер не маюць права быць ворагамі. Тое чаканне прымусіла яго быць няўважлівым да царквы і да набажэнства. Помніў толькі суровыя, нечалавеча вялікія вочы анёлаў, іхнія трошкі азызлыя твары і нясмелыя, уседаравальныя ўсмешкі. Помніў застылыя ўсплёскі іхніх крыл над яго галавой і незразумелыя па колеры,— ці ружовыя праз блакітнае, ці блакітныя праз ружовае,— складкі адзенняў. Помніў пералівістую, фіялетавую з золатам фелонь папа і тое, як падала ўніз ягоная епітрахіль — проста, бы драўляная.</p>
<p>Страшнае рыканне дыякана калыхала агеньчыкі свечак, прымушала часам дробна звінець шыбы. Страшнае, бы ў льва з пячоры, рыканне.</p>
<p>Усё гэта было як сон. Ён ведаў, што фрэскі іхняй старажытнай царквы былі дзівам, аб якім казалі ўсе альбомы, нават выдадзеныя ў Парыжы, што іхні пратаіерэй майстра і за гэта ўзнагароджаны камілаўкай, набедранікам і залатым наперсным крыжам, што загоршчынскага дыякана даўно збіраліся за яго дзівосны бас перавесці ў Магілёў і зрабіць іпадыяканам, каб прыслужваў толькі архірэю, ды пабаяліся псаваць адносіны са старым Загорскім. І ўсё гэта было як дурман, і ён бадай што ўзрадаваўся, калі набажэнства скончылася.</p>
<p>Ішоў з прыступак, скоса паглядаючы на новую асобу, якая звалася «пастрыжным бацькам». Пастрыжны ішоў з боку ад яго, ладны, чырвоны тварам, сівы грывай валасоў і кароткімі вусамі. На чырвоным загарэлым твары дзівоснымі здаваліся наіўна-сінія дзіцячыя вочы.</p>
<p>Гэта быў далёкі дзядзька Алеся, Пятро Басак-Яроцкі, гаспадар невялікага маёнтка, былы каўказскі афіцэр. На поясе ў Басака віселі срэбныя нажніцы.</p>
<p>І вось наперадзе Алесь убачыў кілім, а ля кіліма купку людзей. У баку ад іх стаяў хлопчык, якому было, напэўна, страшнавата ад урачыстасці цырымоніі. Белавалосы, з залацістымі вачыма — бы напоены сонцам мёд,— відаць, трошкі слабейшы за Алеся, больш хударлявы, ён стаяў на кіліме, трымаючы ў руках медальён на доўгім залатым ланцужку. Дзівосныя сонечныя вочы глядзелі трошкі ўгору.</p>
<p>Алесь не ведаў, куды яму ісці, і таму ледзь не зрабіў памылкі, накіраваўшыся да купкі людзей.</p>
<p>Басак-Яроцкі паклаў руку яму на плячо.</p>
<p>— Правей фронт, пляменнічак,— ледзь чутна сказаў ён.</p>
<p>Цяпер Алесь ішоў проста на хлопца. І ледзь ногі яго ступілі на пушысты вялікі кілім — са званіцы зноў грымнулі, радасна заліліся званы.</p>
<p>Хлопцавы вочы ласкава глядзелі на Алеся.</p>
<p>— Глядзець весялей,— шапянуў пастрыжны.— Падайце адзін аднаму рукі.</p>
<p>Алесь адчуў у сваёй руцэ руку Мсціслава.</p>
<p>У той жа самы момант усе астатнія, акрамя гэтых трох на кіліме, нават бацька, апусціліся на адно калена.</p>
<p>— Княжацкі сын Аляксандр Загорскі, сын Георгія, унук Данііла, праўнук Акіма і прапраўнук Пятра, схілі апошні раз сваю галаву.</p>
<p>Гэта абвясціў Басак-Яроцкі сваім хрыплаватым басам.</p>
<p>Алесь схіліў галаву.</p>
<p>— Отрак Аляксандр,— сказаў пастрыжны,— ты пастрыгаешся днесь у падлеткі, як гэта загадваюць звычаі гэтай зямлі. Бачыш ты свайго пастрыжнога брата? Абдыміцеся першымі мужчынскімі абдымкамі.</p>
<p>Яны абняліся. Алесь адчуў на плячы руку Мсціслава.</p>
<p>— Скажыце адзін аднаму на вуха некалькі братніх слоў.</p>
<p>Вочы Мсціслава смяяліся недзе ля вачэй Алеся. Потым Алесь пачуў шэпт.</p>
<p>— Папаўся? — спытаў малады Маеўскі.— Плюнь. Яны лічаць, што мы зеляпаны, дык давай мо прыкідвацца далей. Хай ужо цешацца.</p>
<p>— А я і плюю,— з нейкім раптоўным гарачым пачуццём да гэтага хлапца шапнуў Алесь.</p>
<p>Дарослыя з некаторым нават замілаваннем глядзелі на двух прыгожых падлеткаў, якія з такой відавочнай пяшчотай шапталі адзін аднаму на вуха словы братэрства.</p>
<p>— Ты, брат, накшталт таго скоч-тэр’ера.— Мсціслаў аж дрыжаў у абдымках Алеся ад прытоенага смеху.— Ведаеш, як іхніх шчанюкоў пазнаюць, чыстапародныя ці не?</p>
<p>— Ведаю,— усміхнуўся Алесь.— Бяруць за хвост і падымаюць у паветра. Сапраўдныя не вішчаць. Гонар трымаюць.</p>
<p>— Вось і ты трымай гонар. Пастарайся ўжо не вішчаць, як дварняк. Гэта глупства. Нязручна, але затое нядоўга.</p>
<p>Яны не заўважылі, што вусы старога Басака неяк няўлоўна і падазрона паторгваюцца.</p>
<p>— Пацалуйцеся,— сказаў Басак-Яроцкі.— І памятайце, вы казалі словы братэрства і цалаваліся яшчэ тады, калі былі дзецьмі.</p>
<p>Яны пацалаваліся. Басак-Яроцкі палажыў далонь на галаву Алесю.</p>
<p>— Ты насіў дзіцячыя доўгія валасы, з якіх сёння ўпадзе адна пасма. Заўтра іх падкароцяць, і такімі яны будуць, пакуль ты не станеш сапраўдным мужам. А тады насі іх як хочаш, толькі памятай, што людзі нашай зямлі любяць насіць доўгія валасы і вусы, але не любяць і ніколі не насілі барады, калі яны не папы, не манахі і не мудрыя стогадовыя дзяды.</p>
<p>Ён узняў нажніцы.</p>
<p>— З першай пасмай ты не будзеш дзіцём і зможаш сядзець з мужамі, бо сам займееш імя мужа... З гэтай хвіліны памятай, князь, душа твая належыць толькі богу і гэтым палям, шабля — ваяводзе справядлівай вайны, жыццё — усім добрым людзям, сэрца — каханай. Але гонар і чэсць — яны належаць толькі табе і больш нікому. Цябе пастрыгаюць у мужы, каб ты быў незалежны з моцнымі, братні — з роўнымі, памяркоўны і добры з ніжэйшымі.</p>
<p>Цяпер ужо і Мсціслаў глядзеў сур’ёзна, быццам гэтыя словы краналі яго за душу.</p>
<p>— Каб ты быў добры да дзяцей і жанчын, верны для сяброў і страшны для ворагаў, бо ты муж і зброя дадзена табе для таго, каб ты быў мужам і каб той, хто абразіў цябе, ніколі не абышоўся пустымі прабачэннямі, а крывёй плаціў за сваю абразу...</p>
<p>Ляснулі нажніцы. Каштанавая пасма ўпала ў далонь дзядзькі Пятра.</p>
<p>Ён павольна працягнуў яе Мсціславу. І Мсціслаў таксама патрымаў пасму, а потым схаваў яе ў медальён, а медальён схаваў пад сарочку.</p>
<p>— Сын князя Загорскага стаў мужам,— сказаў Басак-Яроцкі.— Памолімся за ягоны доўгі век, за яго дабрыню і высакароднасць. Памолімся за тое, каб бог паслаў яму вялікія дарогі і сілы на тое, каб усё, што з ім будзе, стала вялікімі здзяйсненнямі.</p>
<p>Аднекуль з-за палаца, з таго боку, дзе была магільня, данёсся празрысты, як лёд, і журботны, як галошанне, спеў срэбнай трубы.</p>
<p> </p>
<h4><a id="chapter9"></a>VІІІ</h4>
<p>Кірдун ледзь не луснуў са злосці за тыя дзве гадзіны, якія прайшлі з пастрыжэння. Здавалася, усё ішло добра. Здавалася, больш ганаровай пасады, чым тая, якую далі на гэтыя гадзіны яму, Кірдуну, нават быць не магло. Сядзі на ўзгорку, адкуль відна дарога і паварот з яе на загоршчынскі «прэшпект», трымай у руках падзорную трубу і, ледзь толькі ўбачыш карэту ці кабрыялет, якія паварочваюць з дарогі на алею, давай загад тром мужыкам, што завіхаюцца трохі ніжэй, у лагчынцы, ля гармат. І адразу залп. Усё добра, усё чынна. Дык не, прынесла ў апошнюю хвіліну немца, каб на яго пошасць.</p>
<p>Стаіць сабе, чортава пуза, акурат ля яго і глядзіць на дарогу. І такі спрытны, што заўважае ўсё раней, чым Халімон. І гэта так крыўдна, быццам немец у яго хлеб адбівае. Па ўласнай, ці ведаеце вы, ахвоце прыцёгся. Добра б ужо, каб нехта пасылаў. А то ж сам.</p>
<p>Выгляд у чорта важны, паблажлівы. Стаіць, як Банапарт багамерзкі, пуза наперад, і, кожны раз, як ударыць гармата, як ты яму, скажы, цацку нехта даў, такое задавальненне на бязвусай мордзе.</p>
<p>— Einem Löwen gleich... — далятаюць да Кірдуна асобныя словы.— Nüch?<sup><a href="#footnote-23">23</a></sup></p>
<p>І, скоса пазіраючы на Фельдбаўха, які абапіраецца на лёску, як на шпагу, Кірдун бурчыць пад нос:</p>
<p>— Das ist im Wurst.. Гэта яму каўбаса, ці ведаеце... І ўсё «нюх» ды «нюх»... Нюх ты і ёсць нюх. Нюхала нямецкае... Каб цябе ўжо на тым свеце так чэрці нюхалі смярдзючымі сваімі насамі.</p>
<p>Кірдуну зусім дрэнна. Але спраўна грукоча гармата, а то і тры, гледзячы на тое, які госць зварочвае на алею.</p>
<p>...Гэта яшчэ хто? Шарабан старэнькі, конь ледзь перастаўляе відавочна парэпаныя капыты. І тут мужык-запальшчык адказвае:</p>
<p>— То ж гэта высакародны пан Мнішак едзе на сваім Панчоху.</p>
<p>Ну, гэтаму хопіць і аднаго стрэлу.</p>
<p>...А гэта? Пара сытых коней. Тарантас лакіраваны.</p>
<p>Ага, едзе дзедзіц Іван Таркайла. Гэтаму можна грымнуць з дзвюх.</p>
<p>...Карэта шасцерыком. Коні ў яблыках. Гэтыя, відаць, рэйнвейн п’юць, як пан Юры ў Кёльне, і хоць коні не чыстакроўкі...</p>
<p>— Страляй... Страляй з усіх чатырох. Хаданскія коцяць!</p>
<p>А немец стаіць. А немец чорт ведае чаго сюды прыцягнуўся. Мог бы стаяць сярод гасцей,— не, собіла яму, нюху праклятаму.</p>
<p>...Кірдун глядзіць на тэрасу, бачыць там фігурку маладога Загорскага, і жаль працінае яму сэрца, прымушаючы і пра немца забыць... Божа мой, нашто гэта? Дзіця цэлы дзень на нагах!.. Мораць, забіваюць дзіця. Паны і ёсць паны. Немец, відаць, усё ж не самы горшы... Прынамсі, любіць паніча, не мучыць яго, як тыя... Тое, што ён мяхом стукнуты — гэта ўсё лухта: без радзімы таксама, гаротны. А без радзімы хто хочаш ашалее... Таксама пашкадаваць трэба... Тым больш бясшкодны зусім, паскудстваў нікому не чыніць. Толькі што прыйдзе ўвечары да аканомкі і просіць: «Гнедзіге фрау... Айн гляс шнапс...»<sup><a href="#footnote-24">24</a></sup> Лузне сабе, бедалага, ды і пойдзе... І правільна кажа, бо ў немцах амаль усе жанчыны гнядыя, а аканомша — вылітая немка. Гнядая і ёсць... Толькі б тут не стаяў, а так зусім прыстойны немец... І паніча любіць... Чорт з ім, няхай стаіць, калі гэта яму цацкі... Немцы, яны немцы і ёсць. Усе чыста — як дзеці. Толькі б ім грымела ды блішчала... Так бы і гулялі ў салдацікі да сівых валасоў... Але ж як там дзіця?.. Беднае дзіця!</p>
<p>Алесю і сапраўды даводзілася цяжкавата. Ён стаяў на тэрасе, адступіўшы на некалькі крокаў ад дзвярэй у дом, так што кожны госць павінен быў прайсці непадалёку ад яго. І з кожным трэба было раскланьвацца. Бацькі стаялі далей, яны абменьваліся з кожным парай слоў, усміхаліся,— ім было не да яго, ён быў нешта накшталт перадавога паста, высунутага ў самае размяшчэнне ворага — enfant perdu, загубленае дзіця.</p>
<p>— Bonjour, madame<sup><a href="#footnote-25">25</a></sup>.</p>
<p>Мадам сто год. На руках у яе абрыдлівая, кірпатая балонка. Мадам мінае яго, і ён чуе, як яна кажа маці:</p>
<p>— Il est charmant!<sup><a href="#footnote-26">26</a></sup></p>
<p>Часам на адну хвіліну да яго падыходзіць, каб памагчы, француз: шэпча, якога госця ён павінен сустрэць зараз, ці павінен сказаць яму некалькі слоў.</p>
<p>Некаторыя з гасцей выклікаюць у яго агіду. Па сваёй ахвоце ён ніколі б не паехаў да такіх у госці. Так і хочацца сказаць:</p>
<p>— Je faut gue recurez la maison de votre presence<sup><a href="#footnote-27">27</a></sup>.</p>
<p>Але так нельга. І ён паважна схіляе галоўку з падплоенымі на канцах валасамі, робіць рукой гасцінны жэст і кажа:</p>
<p>— Bonjour, monsieur.</p>
<p>Бацька бачыць усё гэта аж занадта добра. У самай спіне хлопчыка невыказная пакута. Але ён усміхаецца і шэпча маці:</p>
<p>— Глядзі, што ён вытварае... Les merweilles gymnas tyques<sup><a href="#footnote-28">28</a></sup>.</p>
<p>Падыходзіць пан Мнішак... Гэтага шкада... Такі стрыманы гонар у вачах, і такі змучаны твар... Кажа нешта па-польску... Зразумець нельга, хаця гукі і некаторыя словы падобныя...</p>
<p>А вось гарматы грымнулі тройчы. Лёкай абвяшчае недзе пад тэрасай:</p>
<p>— Віцэ-губернатар, іх яснавяльможнасць граф Ісленьеў.</p>
<p>На тэрасу падымаецца гнуткі і станісты стары ў мундзіры палкоўніка. У старога сівыя бакенбарды і зусім малады, без ніводнай зморшчынкі, румяны твар з яснымі вачыма.</p>
<p>Пра гэтага Алесь ведае. Выпадкова чуў размову бацькоў.</p>
<p>Граф не зробіць кар’еры. У яго занадта многа сваякоў, замешаных у той няшчаснай гісторыі,— пра яе ніхто толкам не ведае, яна адбылася год за трынаццаць да Алесевага нараджэння,— калі «ныне здраўствуючы» цар страляў з гармат па людзях. Невядома, што хацелі рабіць тыя людзі. Але стары прыемны. І ён не мучыць яго, Алеся. Ён ласкава, са старамоднай галантнасцю ківае яму галавой і адразу праходзіць да бацькоў.</p>
<p>Голас маці, у якім, як заўсёды, гучаць бездапаможныя інтанацыі. Яна пытае графа... Нешта аб пераводзе ў Вільню... Граф стрымана смяецца:</p>
<p>— Мне добра ў вашым доме... Рыцарства заняпала. Яго няма. Мы з вамі, як дрэвы на лядзе. Іх пакінулі выпадкова побач, і яны радуюцца гэтаму. Чаго яшчэ патрабаваць ад жыцця? Спадзяюся, ваш малады князь будзе, як вы.</p>
<p>— Я спадзяюся, што ён будзе лепей за нас,— строга адказвае бацька.</p>
<p>Іх не можа чуць ніхто. Іх не чуў бы і Алесь, каб не яго выключны слых, аб якім яны не ведаюць.</p>
<p>...Ідзе цэлая кампанія: поўны сівы чалавек у бездакорным фраку, старая ў чорных карунках і хлопец, можа, гады на два старэйшы за Алеся.</p>
<p>— Граф Мікіта Хаданскі!.. Графіня Альжбета Хаданская... Граф Ілья Хаданскі.</p>
<p>У старога графа паблажлівы,— бо не прыродны, а прыдбаны выхаваннем,— выраз на поўным, сінім ад брытвы абліччы, такі выраз можна бачыць на старых партрэтах. Ён ні да чаго не абавязвае, гэты выраз. Румяныя вусны завучана ўсміхаюцца,— нават ямачка амура на адной шчацэ. Відаць, быў у свой час селадон, ведаў сабе цану.</p>
<p>Калі спытаць аб такіх — добразычлівы чалавек толькі і скажа: «Il a de l'esprit»<sup><a href="#footnote-29">29</a></sup>, таму што больш у заслугу ім сказаць няма чаго.</p>
<p>Графіня пабляклая, з прыпухлымі вачыма. Адразу відаць, што злая румза. Алесь чуў і пра яе. Дворня казала. Казала, што з «людзьмі» капрызная, бо ўсё жыццё плача аб першым сыне, які памёр немаўляткам..</p>
<p>Затое Ілья Хаданскі нічога сабе. Гэткі звярок, рухавы, спрытны, гарэзлівы. Вочы сінія і дурнаватыя, як у кацяняці, валасы залацістыя. Такім галубоў ганяць.</p>
<p>Вітаюцца, праходзяць да бацькоў... Цікава было б зараз уцячы з гэтым Іллём і Мсціславам куды-небудзь у лес. Во пашукалі б!</p>
<p>— Пан Таркайла! Панскі брат, Тодар Таркайла!</p>
<p>Гэтыя былі яшчэ больш дзіўныя. Абодва ў дыхтоўных, на сто год, сурдутах шэрага колеру, абодва трошкі занураныя, абодва пышнавусыя, яны чымсьці нагадвалі камічных шляхцюкоў з карціны «Бітва пад Оршай». Праўдзівей, нагадвалі б, бо ні ў аднаго з іх не было ў вачах дабрадушнасці. Насцярожаныя шэрыя вочы, жорсткі прыкус вуснаў. Старэйшы, Іван, той хаця намагаўся ўсміхацца краёчкам вуснаў, ды і наогул быў больш тоўсты і гладкі. Затое Тодар, худы, згорблены нейкай невядомай сілай, глядзеў падазрона і холадна.</p>
<p>Стоячы поруч, яны нагадвалі лічбу «20». Лічбу «20» in fiocchi,<sup><a href="#footnote-30">30</a></sup> якая павольна рухалася да дзвярэй у дом.</p>
<p>...Бацька глядзеў на іх. Потым перавёў позірк на спіну сына. Яна была занадта выразная, гэтая спіна. І таму ён усміхнуўся і адшукаў вачыма маладога Маеўскага.</p>
<p>— Мсціслаў, ідзі да Алеся... Пастой з ім трошкі, сынок... Цяпер ужо нядоўга.</p>
<p>Алесю адразу стала лягчэй, калі ён пачуў крокі Мсціслава, а потым дотык яго рукі. Цяпер яны стаялі поруч, два юнакі. А са сходаў, што вялі на тэрасу, плыў і плыў, насустрач ім і абцякаючы іх, стракаты людскі паток, у якім ужо бадай нельга было адрозніць твараў.</p>
<p>— Пакінь,— казаў Маеўскі.— Ты ўсміхайся, а яны няхай сабе ідуць. Chacun son metier. З якой табе прычыны сіліцца ды ножкай дыгаць? А propos de vieilles ganaches?<sup><a href="#footnote-31">31</a></sup>2</p>
<p>Вочы Мсціслава смяяліся.</p>
<p>— Такая пані, як простасардэчнасць, сёння пакуль што na point paru<sup><a href="#footnote-32">32</a></sup>. Нават прызнала лішнім de faire acte de presence ici<sup><a href="#footnote-33">33</a></sup>. Няма чаго ёй тут рабіць.</p>
<p>— Слухай,— ціха спытаў Алесь,— чаму гэта ўсе яны тут гавораць не так?</p>
<p>— Прыкідваюцца ўсё... Строяць з сябе больш годных, чым на самае справе.</p>
<p>— Не, я не ў тым сэнсе. Чуеш, французская мова... Яна заглушае ўсё. Напэўна таму, што вельмі-вельмі прыгожая. Але ж яны не французы, гэтыя Хаданскія і іншыя. А вось гучыць польская — даволі моцны паток. А вось руская... І ніхто пакуль што словам не абмовіўся на мужыцкай, акрамя цябе...</p>
<p>— А мне ўсё адно... Бацькі ў мяне няма. Маці заўсёды на водах, хворая. Ніхто не прымушае.</p>
<p>— ...Ды яшчэ Басак стары і бацькі, калі гавораць са мной, то гавораць па-мужыцку. У чым тут справа?</p>
<p>— А хіба гэта мова для князя? — усміхнуўся Мсціслаў.— Гэта, брат, так... Мужыкі гавораць, бо іх ніхто не вучыў. Хіба іх мову параўнаеш з французскай? Яна бедная і грубая.</p>
<p>— Бадай што, і так,— сказаў Алесь.— Але ж чаму яны не саромеюцца гаварыць на гэтай грубай мове, калі загадваюць мужыкам: «Дашлі сёння сыноў з крыгай. Паны юшку будуць есці, дык, можа, якая рыбіна ўблытаецца?» І тут ужо не саромеюцца такіх грубых слоў, як «крыга», «ублытаецца». Нешта тут не да ладу. Табе што, таксама не падабаецца?</p>
<p>— Мне падабаецца,— пасля доўгай паўзы сказаў Мсціслаў.— Мне нават здаецца, што яна мяккая, толькі іхняе вуха не чуе... Тут, разумееш, нешта накшталт спеву рагоў на псовым паляванні. Італьянец ад яго вушы зацісне, гэта для яго, як Бетховен пасля Беліні, а між тым няма для вуха сапраўднага паляўнічага музыкі, саладзейшай за гэту.</p>
<p>Памаўчаў.</p>
<p>— Толькі... не нашага розуму гэта справа. Потым дадумаю.</p>
<p>У гэты момант у круг гонару ўз’ехала старадаўняя карэта шасцерыком. Спынілася перад сходамі.</p>
<p>— Памыліўся,— вочы Мсціслава смяяліся,— з’явілася нарэшце і добрасардэчнасць. Во, брат, весялосці будзе.</p>
<p>Лёкай абвясціў нейкім асабліва высокім голасам:</p>
<p>— Высакародная пані Надзея Клейна з дачкой.</p>
<p>Сажэннага росту лёкай скочыў з запятак і з ляскам адкінуў падножку, расчыніў дзверы.</p>
<p>— Проша...</p>
<p>У карэце нешта варушылася, не хочучы вылазіць.</p>
<p>Другі лёкай паспеў за гэты час памагчы фурману прыўзняць гальму<sup><a href="#footnote-34">34</a></sup> (пані, відаць, увесь час загадвала трымаць яе на коле, баялася хуткай язды) і зняў з галоўнага каня хлапчыну-фарэйтара, у якога замлелі ногі, а з карэты ўсё яшчэ ніхто не выходзіў.</p>
<p>— Зараз будзе смех,— паўтарыў Мсціслаў.</p>
<p>З карэты пачулася бурчанне. Потым нехта перадаў на рукі першаму лёкаю моську, вельмі тлустую і азызлую, але — дзіва! — зусім не агідную. Потым яшчэ адну. Лёкай дарэмна спрабаваў прытуліць іх да грудзей адной рукою, каб падаць другую камусьці, хто сядзеў унутры.</p>
<p>— Сабакам нязручна,— сказала з карэты буркатлівае старэчае кантральта.— Трымай Кадошку лепей, чорт бязглузды. А Віялету апусці... Ты што, не бачыш, што яна патрэбу справіць хоча?.. Ды не сунь ты мне сваю руку. Што мне, сто год?</p>
<p>Зноў дзіва: міма Алеся паспяшаў да сходаў бацька. Весела падміргнуў сыну. Збег уніз і, падышоўшы да дзверцаў, галантна падставіў руку.</p>
<p>— І ты яшчэ тут, бацечка... Не рассыплюся, пэўна, неяк.</p>
<p>І тут, нарэшце, з’явілася з карэты і стала павольна апускацца ўніз постаць старой жанчыны, такая незвычайная, што Алесь вылупіў вочы.</p>
<p>Старая была апранута ў карычневы строй з карункамі, такі шырокі, што ўся яе нізенькая постаць здавалася падобнай на невялікі стажок сена. На сівых буклях непрыступна ўзвышаўся беласнежны высокі чапец. Твар старой выглядаў асабліва цёмным пад гэтым чапцом, пергаментна-карычневым. Але цемната гэтая не была безжыццёвай, надта ўжо здаровы буры румянец выступаў на шчоках.</p>
<p>— Ну-к,— прагучала кантральта,— давай пацалуемся хіба, ці што... Пастарэў ты, лэйбус, пастарэў... Спакайната стала ў вачах.</p>
<p>— Якая тут спакайната,— усміхнуўся бацька.</p>
<p>— Я і не кажу, што зусім спакайната. Проста больш чым трэба яе стала. А малайчына быў. Памятаеш, мужа-нябожчыка як з вады выхапіў? Зух быў, зух.</p>
<p>Яна глянула на лёкая з іранічнай ухмылкай, бо той непаразумела глядзеў на Віялету, відавочна не ведаючы, што яму цяпер рабіць. Віялета ляжала, растапырыўшы ўсе чатыры лапы.</p>
<p>— Вазьмі ўжо яе. Аддай Янку. Няхай ляжыць у карэце, калі пераела. Стрымацца не магла, тэльбушына прагная... А сам ідзі ў людскую... Выпі...</p>
<p>Дапытліва зірнула на бацьку:</p>
<p>— Спадзяюся, не паскупіўся ты на гарэлку для людзей?</p>
<p>— Не паскупіўся.</p>
<p>— Ну-ну. Тады ўжо як струбіш багацце — прыходзь да мяне. Хлігер адвяду для цябе дый для сабак тваіх.</p>
<p>І гукнула ў карэту:</p>
<p>— Вылазь, Ядзя. Не бойся, не пакрыўдзяць.</p>
<p>З карэты другі лёкай дастаў маленькую і зграбную, як ляльку, дзяўчынку год дзевяці. Дзяўчынка была, таксама як лялька, апранута ў блакітную шаўковую сукенку, высока, амаль пад пахамі, перахопленую танюткім паяском. Валасы дзяўчынкі, попельныя, бязважкія, ляжалі ў доўгай — на грэчаскі манер — прычосцы.</p>
<p>— Во пакутніца малая,— сказаў пяшчотна Мсціслаў.</p>
<p>Алесь не смяяўся. Клейна не была яму смешная. Занадта добра, працягла, зусім як нейкая вясковая бабуля, гаварыла яна па-мужыцку. І было ў яе мове тое, чаго не бывае не ў вясковых людзей: закончаная меладычнасць кожнага сказа, уласцівая для мужыцкай мовы. Як удых і выдых. Колькі набрала паветра ў грудзі — столькі і аддала ім і праспявала сказ, шчодра, не пакінуўшы для сябе ні драбніцы паветра, каб вымавіць яшчэ адно слова.</p>
<p>А малая Ядвіга і наогул кранала яго. Такая маленькая, як лялька. І раток лялечны. І вялізныя сінія вочы глядзяць з такой нявіннасцю і дабрынёй.</p>
<p>А старая ўжо скардзілася бацьку:</p>
<p>— Што гэта за час пайшоў? Што ўжо за долечка такая ліхая, апошняя? Гасцінец каменем забрукавалі ірады гэтыя дурныя. Грукоча і грукоча пад коламі. Раней дык як добра было! Пыл мякенькі, як той дзьмухавец, рысораў табе гэтых ніякіх. А цяпер! І брук, і рысоры. Быццам каменнямі мяне ўсю дарогу білі, як першапакутніка Стафана,-бог яму няхай за ўсё адплаціць дабром... Рысораў напрыдумвалі... Гэта ўжо горш за карабель, на якім да мужа на Каўказ ехала,— так закалыхвала. Пасля іх гэта ўжо апошнія часіны нашы настаюць. Апошняя гадзіначка наша. Мудруюць людзі!</p>
<p>Ядзя прыціснулася лялечным тварыкам да яе рукі, і яшчэ больш пяшчотнай і свежай здавалася скура на шчоках дзяўчынкі ў параўнанні з цёмнымі пальцамі старой.</p>
<p>— Глядзі,— шапнуў Алесю Мсціслаў.— Гэта яшчэ што?</p>
<p>У карэце яшчэ нешта заварушылася, а потым з яе вылез нехта такі дзіўны, што Алесь уздыхнуў. У гэтага дзесяцігадовага чалавека зусім не відаць было носа. Скура чорная, як вакса, і таму нос нельга было адразу заўважыць. Чорны, як сажа, стаяў ля карэты хлопец у блакітным курціку, і толькі вільготна блішчалі яго белыя зубы.</p>
<p>— Гэта мой мурын,— з некаторым гонарам растлумачыла старая пані.— Саслужывец мужа-нябожчыка прывёз падарунак. Вымяняў аж у Турэччыне, калі хлот туды хадзіў...</p>
<p>Мсціслаў падштурхнуў Алеся:</p>
<p>— Пра гэтага і я чуў. Таркайлаў брат плётку пусціў, што гэта яна звычайнага хлапчука сажай вымазала... для пыхі. Дык яна яго набіла. Проста так і набіла старэчым сваім кіем. Каб не плявузгаў.</p>
<p>— А нашы і не ведалі...</p>
<p>— Вашы мала з кім сустракаюцца. Шляхта кажа: грэбуюць, заганарыліся... Ды і я толькі што чуў пра яго. Але ж які чорны! Я і не думаў, што можна быць такім чорным.</p>
<p>Старая з дзяўчынкай і пан Юры ішлі ўжо да сходаў.</p>
<p>— Ды нашто ён вам? — спытаў пан Юры.</p>
<p>— А я і сама не ведаю нашто. Але ж павагу аказаў чалавек, нельга не ўзяць.</p>
<p>Старая ўсміхнулася:</p>
<p>— Мурын... Розныя дзівы бываюць... ой, розныя!</p>
<p>І занепакоена спытала ў бацькі:</p>
<p>— Быў жа, здаецца, святы з мурынаў? Ці, можа, не?</p>
<p>— Быў,— сказаў бацька.— Здаецца, Хведар-мурын.</p>
<p>— Ну вось,— уздыхнула з палёгкаю Клейна.— А я ж і спрачалася, што быў. Таксама, значыць, божыя душы. З сабак, скажам, а ці то з малпаў святых не бывае, не папусціць бог.</p>
<p>— А людзі папусцяць?</p>
<p>— Людзі, брат, за грошы ўсё што хочаш папусцяць. Люцыпару псалмы складаць будуць, бацькаўшчынай гандляваць, ды яшчэ і ў Бібліі адпаведнае месца адшукаюць, што бог, маўляў, і гэта ім дазволіў.</p>
<p>— Святых жа, здаецца, на ўсяленскіх саборах зацвярджалі? — блюзнерыў бацька.</p>
<p>— А там што, не людзі? Таксама, брат, людзі. Не серафімскімі ж крыламі яны ў Нікеі Арыя завушалі. Звычайнымі кулакамі... Біліся, як мой Марка ў карчме.</p>
<p>— Які гэта Марка?</p>
<p>— Быццам і не ведаеш? Таго, што на аброку? А божа ж мой, Марку майго ён не ведае! Ды той самы, што ў Сухадоле па вулках хлеб без скарынкі возіць...</p>
<p>Бацька пырснуў. Бабуля падазрона паглядзела на яго.</p>
<p>— А ты не блазнуй. Бог усё бачыць. І твае смяшкі, і Марку, і прагнасць людскую, і нікейскія «серафімскія крылы».</p>
<p>Усміхнулася:</p>
<p>— Бываюць, значыць, з мурынаў святыя. Я ж казала, божыя душы. Значыць, заўтра ж ахрышчу, цябе вазьму хросным бацькам...</p>
<p>— Ды які я яму хросны? — зарагатаў бацька.</p>
<p>— А ты маўчы. Гэта і мне і табе залічыцца, за многія твае грахі. Дамо яму імя ў памяць пакутніка Яна... А там я падумаю-падумаю ды і ў прыёмышы яго вазьму.</p>
<p>— Прыгоннага.</p>
<p>— Ды які ён прыгонны? Ён жа чорны, як бот. Такія ў прыгоннікі не прыдатныя. Бог іх, відаць, за нешта колерам адзначыў.</p>
<p>І раптам Надзея Клейна засмяялася так, што затрэслася ўсё яе рошчыністае цела.</p>
<p>— А потым дам за ім пару хутароў. Чаму ж не? Раней у многіх калмычкі выхоўваліся. Гадавалі іх, пасаг давалі, выдавалі замуж. І нічога, многія жаніліся. Нават пікантным лічылася. Дык вось я і Янку ажаню. А чаму не?</p>
<p>— Ды хто пойдзе?</p>
<p>— Усе пойдуць,— сказала старая.— Паглядзела б я, якая засцянковая паненка за яго не пайшла б. Гэта каб супраць майго жадання, ды калі я сваццяй буду?! О-го, паглядзела б... А што ж такога? Хлопчык ён добры, сардэчны, галоўкай лашчыцца. Шанаваць жонку будзе, цаніць і шчасце і дабрабыт. Не тое што гэтыя п’янюгі ды сабакары,— прабач, бацюхна.</p>
<p>Памаўчала, падціснуўшы вусны.</p>
<p>— А і тая нейкая пойдзе. Добрыя ды багатыя мужы для бедных дваранак на дарозе не валяюцца. Няхай сабе і цёмны. Не папэцкае, пэўна. Гэта ў яго ад прыроды.</p>
<p>І ціха, адзін пан Юры чуў, спытала ў яго на вуха:</p>
<p>— Цікава толькі, якія ж гэта ў іх дзеці будуць? Крый божа, калі як шахматная дошка... квадратамі... Га?</p>
<p>— Такія не будуць.</p>
<p>— Ну то тады і добра... Будзе мне занятак на старасці год.</p>
<p>Яны набліжаліся да падлеткаў, якія стаялі асобна. Клейна падышла бліжэй за ўсіх і ўтаропіла ў хлопцаў пільны позірк.</p>
<p>— Гэты,— пасля імгненнага роздуму паказала яна кійком на Алеся.— Вочы матчыны, а позірк твой. Толькі, прабач, без тваёй цяперашняй спакайнаты. Хлопец будзе. Будзе хлопец, кажу табе. Не прывучай толькі сабакаром быць.</p>
<p>Зрабіла рэзкі рух.</p>
<p>— І адпусці. Адпусці адсюль. Асалоды ў гэтым мала, ляжаць на вачах усіх, як мухі ў місцы... Антаніда, віншую цябе. Будзе хлопец. Позірк просты, шчыры, не тое што ў гэтых малімончыкаў яго ўзросту... Ну, давай пацалуемся, Антаніда... А вы, дзеці, марш гуляць... І Яначку з сабой вазьміце. Ды не крыўдзіце яго там. Ён сірата.</p>
<p>Дзяцей і прасіць не трэба было: як чародка вераб’ёў, сыпанулі па сходах.</p>
<p>— Каго яшчэ няма, Georges? — спытала матухна.</p>
<p>— Раўбічаў няма. Кроера няма. Старога Вежы няма.</p>
<p>— Добра. Хай ідуць дзеці,— уздыхнула Загорская.</p>
<p>Алесь бег наперадзе ўсіх. Дзеці абагнулі палац, горку, на якой распараджаўся гарматамі Кірдун, карцінны павільён і спыніліся ў гушчары парку, дзе была дзярновая лаўка.</p>
<p>Усе селі. Зялёная сетка святла ляжала на тварах дзяцей.</p>
<p>— Дык як жа вы жывяцё, Ядзвінька? — спытаў Алесь.</p>
<p>Лялечны тварык схіліўся ўніз. Вочы, такія нявінныя і сінія, засаромлена глядзелі на Алеся.</p>
<p>— Я з маці жыву. І з Янкам. У мяне тры старэйшыя браты... Былі тры браты... Два загінулі на вайне... Адзін — хто яго ведае дзе, мне не кажуць. Я апошняя. Ніхто ўжо не чакаў мяне, а я ўзяла ды і нарадзілася. Усе за мяне таму вельмі баяцца. Толькі я не баюся. Я люблю, каб цёпла. Люблю, калі спяваюць. Люблю, каб мне не перашкаджалі. А баюся толькі, калі хлопчыкі злыя... І сабак.</p>
<p>Алесь слухаў гэта з памяркоўнай усмешкай.</p>
<p>— Мы не будзем злыя,— сказаў Алесь.— Праўда, Мсціслаў? І сабакам яе ў крыўду не дамо. Што сабакі. У мяне унь два кані ёсць.</p>
<p>— Сапраўдныя коні? — спытала малая Клейна.</p>
<p>— Анягож.</p>
<p>Дзяўчынка паглядзела на яго з павагай.</p>
<p>— Ну а ты, Янка? — спытаў Алесь.</p>
<p>— Я зусім як яна,— вінавата ўсміхнуўся хлопец, і ўсе зноў здзівіліся, як па-вясковаму, амаль зусім чыста вымаўляе ён словы.— Толькі я не ведаю, дзе мае бацькі.</p>
<p>— Так зусім і не ведаеш? — спытаў Мсціслаў.</p>
<p>— Помню... Слаба... Помню агні... Вакол іх, на ражнах, сушылі рыбу... І зусім не помню бацькоў... Толькі аднаго Кемізі... Напэўна, ён быў мне брат... Не ведаю... І яшчэ помню жаночыя рукі... Нічога больш — адны рукі... Аднойчы з’явіліся крылатыя чаўны... Людзі казалі — «даў»<sup><a href="#footnote-35">35</a></sup> і паказвалі на іх пальцамі. Дзяцей схавалі, але нас усё адно адшукалі... Усе нашы, акрамя нямногіх, ляжалі на пяску... У Кемізі тырчала ў грудзях палка... Потым нас везлі морам... Потым быў нейкі бераг, і белы-белы пясок, і пячора з крыніцай, куды нас заганялі на ноч. Усё гэта звалася Мангапвані<sup><a href="#footnote-36">36</a></sup>, а вартавалі нас людзі ў белых павязках на галаве... Потым я згубіў сваіх, іх не стала... Зноў было мора і потым вялікі горад, дзе мяне зноў купілі... І прывезлі сюды.</p>
<p>— Янка,— падаў голас Мсціслаў.— Няўжо гэта ты ад прыроды такі? Можа, гэта проста таму, што ты мыешся не так, як трэба?</p>
<p>— Я мыюся,— уздыхнуў Янка.— Не, тут ужо нічога не зробіш. І спрабаваць не варта.</p>
<p>— Ну і чорт з ім,— сказаў Алесь.— Падумаеш, бяда вялікая.</p>
<p>Яны сядзелі і гаварылі аб розных цікавых рэчах даволі доўга. Потым здалёк, з лагчынкі пад горкай, ударылі чатыры гарматы. Адным залпам.</p>
<p>— Прыехаў нехта,— з неахвотай падняўся Алесь.— Трэба ісці.</p>
<p>— Сядзі-і,— сказаў Мсціслаў.</p>
<p>— Не, брат, трэба. Можа, гэта дзед. Тады не пахваляць.</p>
<p>— Дзеду тройчы стралялі б... Гэта або Раўбічы, або Кроер.</p>
<p>— Усё адно. Трэба ісці.</p>
<p>Калі яны падыходзілі да круга гонару, на ім, ля самай тэрасы, кідалі павады на рукі слугам два чалавекі. Адзін з іх, худы і жылаваты, вельмі пахмуры, быў незнаёмы Алесю. Гэты чалавек злазіў з белай кабылкі павольна, з падкрэсленай стрыманасцю. Ваўкавата глядзелі вочы з-пад калматых брывоў, доўгія як вілы, вусы звісалі на зялёны паляўнічы гарнітур.</p>
<p>Затое другога Алесь пазнаў адразу. Ні з чым нельга было зблытаць гэтыя зеленаватыя, як у рысі, вочы пад брывамі пясочнага колеру. Ні ў кога не было такіх учэпістых рук і такіх кашэчых спрытных рухаў.</p>
<p>Жандарскі паручнік Мусатаў уласнай персонай завітаў у Загоршчыну.</p>
<p>Перадаўшы коней слугам, абодва пайшлі па сходах на тэрасу — адзін справа, другі злева, быццам не жадаючы папіраць нагамі адны і тыя ж прыступкі.</p>
<p>Алесь заспяшаўся. Калі дзеці падышлі да Загорскіх, Клейны і Ісленьева, Мусатаў ужо стаяў перад імі. А пахмуры чалавек чакаў наводдаль, муляўся, быццам не адважваючыся падысці.</p>
<p>— Прабачце, мадам,— сказаў Мусатаў.— У мяне справа да іх сіяцельства.</p>
<p>На абліччы Ісленьева з’явілася грымаса пакуты.</p>
<p>— Ну што яшчэ? — спытаў ён.</p>
<p>Матуля, каб не перашкаджаць віцэ-губернатару, звярнулася да бацькі:</p>
<p>— Чаму ж гэта Кроер не едзе?</p>
<p>— Асмелюся звярнуцца, мадам,— шчоўкнуў абцасамі паручнік.— Пан Кроер не прыедзе.</p>
<p>— Чаму? — спытаў бацька.</p>
<p>— У адной з вёсак пана Кроера бунт,— ціха сказаў Мусатаў.</p>
<p>— Дзе?</p>
<p>— У Півошчах.</p>
<p>— З якой прычыны?</p>
<p>Паручнік паціснуў плячыма. Твар Ісленьева скрывіўся.</p>
<p>— Якія загады вы прынялі? Спадзяюся, ніякіх агіднасцей? Стараліся ўгаварыць?</p>
<p>— Стараліся. На жаль, не дапамагло. Давялося страляць. Ёсць параненыя.</p>
<p>Свежае аблічча графа збялела:</p>
<p>— Ведаеце, чым гэта можа скончыцца?</p>
<p>Голас яго сарваўся. Наступаючы на Мусатава, ён патрасаў перад яго носам белымі сухімі старэчымі рукамі.</p>
<p>— Гэта чорт... Гэта чорт ведае што такое! Beau monde! Notabilites!<sup><a href="#footnote-37">37</a></sup> Як вы смелі прыехаць да мяне пасля такога?.. Мала было крыві? Мала шыбеніц на верках?</p>
<p>— Супакойцеся, супакойцеся, граф,— дарэмна спрабаваў сказаць слова бацька.</p>
<p>Мусатаў павярнуўся і пайшоў да сходаў, вонкава амаль спакойны. І толькі тут граф, глыбока ўздыхнуўшы, сказаў глухім голасам:</p>
<p>— Стойце... Вазьміце з сабою лекара... Спадзяюся, пан Юры дазволіць...</p>
<p>Бацька моўчкі схіліў галаву.</p>
<p>— Вось,— сказаў Ісленьеў.— Загадайце запрэгчы коней... І запамятайце, вы ніколі не з’яўляліся сюды з вашымі ганебнымі звесткамі. Я нічога не чуў... Я нікога не бачыў...</p>
<p>Голас ягоны перасеў. Ён нагадваў цяпер распатланага драча, які з крыкам робіць вартую жалю скідку, дарэмна імкнучыся адцягнуць увагу сабакі ад чагосьці дарагога яму.</p>
<p>І ён пайшоў у дом, неяк дзіўна заграбаючы правай рукой паветра і не звяртаючы ўвагі на гасцей, якія стаялі наўздалёк, нічога не разумеючы.</p>
<p>— Дастукаўся Канстанцін,— змрочна сказала Клейна.— І падумаць толькі, што ён твой траюрадны брат, Антаніда. Бадай з аднаго гнязда горлінка чыстая і драпежны воўк. Цьфу!.. Спадзяюся, ніхто не памрэ...</p>
<p>— Хто памрэ? — спытаў Алесь у маці.— У каго стралялі?</p>
<p>— Ніхто не памрэ, сынок,— сказаў бацька.— Стралялі проста салдаты... на стрэльбішчы. Лухта ўсё... Ідзі... ідзі да дзяцей. Хутка я цябе паклічу.</p>
<p>І як толькі Алесь аддаліўся, сказаў Клейне:</p>
<p>— Чуў.</p>
<p>— Чуў, але не зразумеў,— сурова сказала старая.— Цяжка зразумець такое.</p>
<p>— А я ж казаў,— прамовіў пан Юры.</p>
<p>Губка маці, пяшчотная губка з мушкай-радзімкай, дрыжала.</p>
<p>— Божа,— сказала яна,— за што ж гэта? За што такое? Мне ён, урэшце, не больш прыемны, чым табе... Такі грубы, такое быдла... І гэты няшчасны, такі жалкі граф... З яго жыццём, з яго маладосцю...</p>
<p>— Э,— сказаў бацька.— Ці мала іх з такой маладосцю? Вось былы наш губернатар, Міхаіл, граф Мураўёў. Пачынаў разам з тымі. Братоў павесілі — а ён у чынах ходзіць. Браты ў Сібіры, а ён член Дзяржаўнай Рады вось-вось будзе, калі ўжо не ёсць...</p>
<p>— Georges,— умольна сказала маці,— я прашу цябе, ніколі больш не гавары пра забойствы... Прашу.</p>
<p>— Добра,— сказаў бацька.— Я толькі думаю... Трэба аб’явіць гасцям.</p>
<p>— Так, канешне ж так,— заспяшалася маці.— Адразу ж зрабі.</p>
<p>— Ану маўчыце... вераб’і,— сказала Клейна.</p>
<p>— Што? — спытала маці.</p>
<p>— Глупства не вярзіце,— сказала старая.— Свята юнаку сапсуеце — чым ён вінаваты? Ён, ці што, з дурным дзядзькам сваволіў ды з паручнікам страляў?</p>
<p>— Што ж рабіць? — жаласна спытала маці.</p>
<p>— Маўчаць,— кінула Клейна.</p>
<p>— Гэта цяжка,— сказаў бацька.</p>
<p>— А вы цяжар у душы нясіце... Гэта вам пакута за дурнога сваяка...</p>
<p>Уздыхнула. Сказала ўжо больш спакойна:</p>
<p>— Святкуйце... Святкуйце, каб сынок ніколі не быў такі.</p>
<p>— Я ведаю,— небывала сур’ёзна сказаў бацька.— Я і сам хацеў гэтага.</p>
<p>— За гэта я і люблю цябе, князь-вісус,— сказала Клейна.</p>
<p>...А ў гэты час Алесь пытаў у Мсціслава:</p>
<p>— Што там адбылося? Нічога не разумею.</p>
<p>— І я не разумею,— сказаў Мсціслаў.— Дарослыя... Ты вось скажы мне, ведаеш ты таго даўгавусага?</p>
<p>— А я ведаю,— весела віскнула Ядзя, амаль дагодліва гледзячы ў Алесевы вочы.</p>
<p>Дзяўчынка, здаволеная тым, што і яна, нарэшце, можа быць карыснай у такой цудоўнай кампаніі, весела засакатала:</p>
<p>— Мы з маці былі аднойчы ў старога Вежы... Стары Вежа маці паважае... І гэтага даўгавусага мы там бачылі... Гэта Кандраці, малочны брат старога Вежы. Ён наглядае за яго лясамі.</p>
<p>...А бацька, між тым, таксама заўважыў даўгавусага.</p>
<p>— Вось ён, Антаніда,— сказаў пан Юры.— Напэўна і з Вежам нешта не да ладу.</p>
<p>Кандраці наблізіўся да паноў. Глядзеў на іх трохі нават вінавата. Але ганарыста выступала з-пад доўгіх вусоў крутая ніжняя сківіца.</p>
<p>— Што здарылася, Кандраці?—спытала маці Антаніда.</p>
<p>— Стары пан просіць прабачэння,— суха сказаў даглядчык.— Ён не зможа прыехаць... У яго... гм... падагра...</p>
<p>— Што за чорт,— сказаў бацька,— ніколі ў яго ніякай падагры не было.</p>
<p>— Я ўсё разумею, любы,— сумна сказала пані Антаніда.</p>
<p>Кандраці крэкнуў ад шкадобы.</p>
<p>— Пан просіць прабачэння,— са скрухай паўтарыў ён.— Падарункі княжычу едуць. Будуць тут праз гадзіну... Пан таксама пасылае пані і сыну сваю любоў. І пані Клейне пасылае сваю любоў...</p>
<p>— Патрэбна яна мне ўжо дужа, тая любоў,— сказала Клейна.— І тут не мог як усе людзі зрабіць, казёл стары... А я з ім яшчэ менуэт калісь танцавала.</p>
<p>— ...і пану Графу Ісленьеву — сваю любоў,— спяшаўся Кандраці.— А маладому князю сваю непарушную любоў і блаславенне... А сам просіць прабачэння...</p>
<p>— Кандраці,— сказала матухна.— Скажы, чаму ён так зрабіў?</p>
<p>— Не магу ведаць,— апусціў вочы даглядчык.</p>
<p>— І ўсё ж? На нас злуецца?</p>
<p>Наглядчык яшчэ ніжэй апусціў галаву.</p>
<p>— Ён сказаў... Ён сказаў... «Халуі ўсе».</p>
<p>Бацька толькі рукою махнуў:</p>
<p>— Ну і добра. Заставайся тады ты замест яго. І на месца яго за сталом сядзеш.</p>
<p>Кандраці пакланіўся:</p>
<p>— І ён мне так сказаў... Сказаў, што шчаслівы быў бы, каб я мог замяніць яго... Ды толькі прабачце, пан Юры, прабачце, пані-матка, я гэтага аніяк не магу, бо я хаця і вольнаадпушчанік, а ўсё адно свайму малочнаму брату раб, а фаміліі вашай давеку ўдзячны і шкодзіць яе гонару аніяк не згодны.</p>
<p>На твары Загорскага быў такі разгублены выраз, што Клейна няўлоўна ўсміхнулася, а ў вачах яе загарэўся гарэзлівы, амаль дзіцячы, малады агеньчык.</p>
<p>— Ідзі, бацюхна,— сказала яна бацьку.— Ідзі, пазнаём сына з Раўбічамі. Я ўжо тут неяк сама спраўлюся, можа... Ану, хадзем са мною, пане Кандрат. Паходзім між гасцей. Ты мяне, старую, пад руку паводзіш — хай госцейкі шаноўныя асудзяць. Калі Вежа так сказаў, дык мы яго ўважым...</p>
<p>— Яны не наважацца,— змрочна сказаў Кандраці .</p>
<p>— Правільна,— згадзілася старая.— У тым і бяда, што ён мае рацыю, стары казёл. Халуі ўсе. Што б дужы ні зрабіў — змоўчаць. Вольнасць у іх адабралі — змоўчалі. Са старых паселішчаў сагналі — змоўчалі. Прымусілі права на шляхецтва даводзіць — і тут яны змоўчалі.</p>
<p>Моцна сціснула локаць Кандрацію, давяральна шапнула яму на вуха:</p>
<p>— Ты прабач, Кандраці. Ты ідзі і рабі выгляд, што цябе вядуць, што табе няёмка... Я прыдумала — мой і адказ... Надта ўжо мне, старой, іх падражніць хочацца.</p>
<p>— А вы падумалі, як гэта мне? — спытаў Кандраці.</p>
<p>— Падумала,— вельмі сур’ёзна сказала Клейна.— Падумала, бацюхна. Ведаю — цяжка. Але ж я цябе, чортавага сына, люблю, сам ведаеш. Дык ты паступіся, паступіся на хвіліну гонарам... Няўжо вялікая цана, каб поўху ўсім гэтым хвостміжножнікам даць? Га?</p>
<p>Кандраці глядзеў на яе, сурова выпнуўшы крутую сківіцу. Потым у яго вачах таксама зацепліліся іскаркі. Ён рашуча крэкнуў, вызваліў перадплечча з пальцаў Клейны і далікатна ўзяў яе пад локаць.</p>
<p>Дзівосная пара пайшла па тэрасе. Клейна і Кандраці ішлі, паважна размаўляючы аб нечым, міма купак гасцей, сустракалі там-сям здзіўленыя альбо шакіраваныя міны. Тады старая зіркала проста на іх цяжка і ўладна — і вочы апускаліся.</p>
<p>...А пан Юры тым часам вёў Алеся праз танцавальную залу, авальную, з тонкімі белымі калонамі і хорамі, на якіх ужо брынкліва настройваў скрыпкі і басы аркестр. Шматлікія госці купкамі стаялі між калон, гаманілі і смяяліся. Пан Юры і Алесь падышлі да адной з купак.</p>
<p>— Знаёмцеся,— сказаў Загорскі.— Гэта мой сын... А гэта Раўбічы, сынок, бліжэйшыя нашы суседзі... Вось гэта пан Яраслаў Раўбіч.</p>
<p>Алесь схіліў галаву, а потым, можа, занадта рэзка, ускінуў яе. Яму аніяк не хацелася, каб нехта заўважыў у ягоным паклоне нясмеласць. А ён пабойваўся. Усё ж гэта быў той самы Раўбіч, у доме якога гарэў далёкі агеньчык, такі маленькі, як іскра... Той самы Раўбіч, якога лічылі чараўніком вясковыя дзеці. Той Раўбіч, з падполаў якога цягнула серай. Той Раўбіч, пра якога казалі, можа, і зусім няпраўду, быццам ён страляў на раздарожжы ў прычасць.</p>
<p>Раўбіч уважна глядзеў на Алеся. Быў ён сярэдняга росту, але моцна складзены, з кароткай шыяй і магутнымі пукатымі грудзьмі. Чорныя як смоль і сівыя на скронях валасы стваралі на патыліцы магутную грыву, а спераду падалі на лоб касой скобкай.</p>
<p>Твар быў шыракаваты ў скулах, але ладна вытачаны. Бровы доўгія, вычварна зламаныя і таму пагардлівыя, а лоб пераходзіў у нос амаль роўна, як на старых статуях. Шчыльна сціснутыя вусны вялікага рота, высокі гладкі лоб — усё гэта пасавала да агульнага выгляду і рабіла няправільны ўвогуле твар нейкім па-мужчынску прыгожым. Але самыя дзіўныя былі вочы: халодныя, карыя, з такімі пашыранымі зрэнкамі, што райка, здаецца, зусім не было. Гэтаму ўражанню дапамагала яшчэ і тое, што вейкі былі доўгія і густыя, зусім не мужчынскія, а на павеках, займаючы ўсе вачніцы, ляжаў асмужаны цёмны цень.</p>
<p>Страшнавата было глядзець у гэтыя вочы. І ўсё ж Алесь глядзеў. Гэты твар палохаў, але адначасова нечым прыцягваў яго. Цяжкі, знясілены нейкай неадчэпнай думай, змардаваны і грозны твар.</p>
<p>...Вочы без райка глядзелі ў вочы хлопцу, быццам выпрабоўваючы. І Алесь, хаця яму было амаль фізічна цяжка, не апусціў вачэй. І тады, пасля хвіліны гэтай нямой дуэлі, на сціснутых вуснах у Раўбіча з'явілася ўсмешка.</p>
<p>— Будзе сапраўдны князь,— трошкі нават расчулена сказаў ён.— Не сродак, не цацка чужой сілы... Віншую цябе, гаспадар Юры.</p>
<p>Толькі калі Раўбіч адвёў вочы, Алесь заўважыў, якая на ім дзівосная вопратка. Гэта быў сурдут не сурдут, а нешта пашытае пад кароткую і шырокую чугу. Пашытае, відаць, першакласным майстрам з вельмі дарагога, танюткага шэра-блакітнага сукна. Каб не гэта, Раўбіч выглядаў бы старасвецкім дваранінам з мядзведжага кута.</p>
<p>Усё астатняе было звычайнае: шэрыя панталоны, забраныя ў боты на высакаватых абцасах. Усё, акрамя аднаго: запясце правай рукі, жылістае і загарэлае, моцна перахопліваў шырокі жалезны бранзалет, пацьмянелы ў паглыбленнях, бліскучы на пукатых паверхнях, зроблены таксама па-майстэрску. Алесь краем вока заўважыў на ім нейкія трыліснікі, сцябліны чартапалоху, стылізаваную шыпшыну на капцы і фігурку конніка на шалёным кані. Ад гэтых назіранняў адарваў яго мяккі жаночы голас:</p>
<p>— Яраш, ты паглядзі толькі, які ён зараз гожанькі. Проста хлопчык з партрэта Аляшкевіча.</p>
<p>Абражаны гэтымі словамі, ён таргануў галавой управа і сустрэў спакойны позірк цёмна-блакітных вачэй сталай жанчыны, якая стаяла побач з Раўбічам. Жанчына была звычайная, з русай каронай валасоў на галаве, з трошкі вінаватай, вельмі жаночай усмешкай на прывялых вуснах.</p>
<p>— Вось вам і мой старэйшы, пані Эвеліна,— сказаў бацька.— Бачыце, які недарасль выгадаваўся.</p>
<p>— Які ён недарасль,— сказала Раўбічава.— Ён проста харошы хлапчына. Якраз таварыш майму Франсу. Пазнаёмцеся, дзеці...</p>
<p>Франс, чорнавалосы, матава-бледны, прыгожы хлопчык, працягнуў Алесю руку з пачуццём уласнай годнасці. Тонкі рот ветліва і трошкі завучана ўсміхаўся. Малады Раўбіч, асабліва ладны ў сваім бездакорным дзіцячым фраку з чорнага тонкага сукна, схіліў галаву:</p>
<p>— Мяркую, вы цяпер будзеце ў нас частым госцем, князь,— сказаў ён па-французску.— Ваша свята падабаецца ўсім, і вы таксама.</p>
<p>Алесь таксама схіліў галаву. Паводзіны Франса яго забаўлялі, і ён паспеў заўважыць за манерамі маладога прыдворнага тое, што ратавала Франса і не рабіла яго смешным: нейкую ўнутраную іронію да таго, што ён казаў.</p>
<p>— Чаму вы не прывезлі сваёй малодшай? — ветліва спытаў пан Юры.— Старэйшую я заўважыў. А Наталі няма...</p>
<p>— Што вы,— вінаватая ўсмешка Раўбічавай рабіла яе твар асабліва прыемным.— Наталі ж толькі два гады.</p>
<p>— Гэта дзіцячае свята,— сказаў бацька і падкрэсліў: — Таму я і запрашаў усіх. Для такіх гасцей мы аддалі асобны пакой з цацкамі.</p>
<p>— Я думаю, што наступны раз мы выправімся,— сказала пані Эвеліна.— А пакуль што, сапраўды, дзе ж старэйшая?</p>
<p>З натоўпу гасцей якраз у гэтую хвіліну выбралася дзяўчынка,— гады мо на два маладзейшая за Алеся,— па-дзіцячы даўганогая, у белай, званочкам, сукенцы, што адкрывала яе загарэлыя моцныя ножкі.</p>
<p>— Notre enfant terrible<sup><a href="#footnote-38">38</a></sup>,— з усмешкай сказала Раўбічава.</p>
<p>Enfant terrible набліжалася да іх даволі рашуча і амаль цягнула за руку, як вялізную ляльку, Ядзечку Клейну. Тая ледзь паспявала за сваёй мучыцелькай.</p>
<p>— Вось,— сказала мучыцелька.— Вось яна, Ядзя. Так і не ўцякла.</p>
<p>— Вечар добры, Ядзенька,— сказала Раўбічава.— А ты, Міхаліна, трымай сябе прыстойна. Вось хлопчык, якога сёння стрыглі, пазнаёмся з ім.</p>
<p>— Яго толькі сёння стрыглі? — прыўзняла бровы дзяўчынка.— Зусім як дзяўчынку... Бедны!</p>
<p>Вочы Раўбіча смяяліся. Ён скоса глянуў на пана Юрыя і сустрэў яго вясёлы позірк.</p>
<p>— Не чапляйся да слоў, Міхаліна,— сказала Раўбічава.</p>
<p>— Ма-а,— з дакорам сказала малое,— ты ж ведаеш, я не люблю...</p>
<p>— Не чапляйся да маіх слоў, Майка,— больш паблажліва сказала маці.</p>
<p>— Не буду,— сказала Майка.— Дальбог, не буду, матулечка</p>
<p>І глянула на Алеся халаднаватымі вачыма.</p>
<p>— У вас нейкае зусім сялянскае імя, хлопчык,— паважным птушыным галаском сказала яна.— Чаму б гэта?</p>
<p>Алесь раззлаваўся:</p>
<p>— А чаму гэта ў вас такое дзіўнае імя, маленькая дзяўчынка?</p>
<p>Белая шаўковая яе сукенка прыемна адцяняла слабы залацісты загар на руках. Валасы былі сабраны ў высокую прычоску, смешную на дзіцячай галоўцы.</p>
<p>«Каб не язык, зусім някепскае было б дзяўчо. Адцягаць бы цябе за валасы. Ведала б, як жарты строіць».</p>
<p>А пад брывамі насмешліва глядзяць на яго цёмна-блакітныя, як марская вада, вочы.</p>
<p>Дзяўчынка ўздыхнула і першая адвяла позірк, не вытрымала. Губкі яе таргануліся, бы ад няўлоўнай крыўды. Але яна стрымалася і знешне спакойна паправіла на плячах доўгую карункавую мантылью. Калі яна гэта рабіла, яе рукі агаліліся вышэй локцяў, няспрытныя, худыя, як пруцікі, рукі з вострымі локцікамі. І гэта неяк памірыла з ёю Алеся, бо ён адчуў сябе мацнейшым.</p>
<p>Бацька падміргнуў Раўбічу, і дарослыя перасталі звяртаць увагу на дзяцей. Пан Юры падаў знак музыкам, і тыя грымнулі нейкую ўрачыста-сумную мелодыю.</p>
<p>— Прыгонны капельмайстар Вежы напісаў,— сказаў Раўбічу бацька.— Спецыяльна на гэты дзень...</p>
<p>А музыка грала. З нейкай гордай прыхаванай сілай. Ці то шумеў сітняг на бясконцых балотах, ці то чуўся ў цемры стомлена-мужны крок тысяч ног? Ён перарываўся часам, каб даць месца чамусьці змрочнаму і цяжкаму, а потым зноў гучаў.</p>
<p>І, прашываючы гэта, срэбная, нібы з жураўлінага горла, вяла сола труба.</p>
<p>Алеся як сціснула нешта за горла. Ён кінуў вачыма на Раўбіча і ўбачыў, што ў таго апушчаны свінцова-цяжкія павекі.</p>
<p>— Назва? — спытаў Раўбіч адрывіста.</p>
<p>— «Курганная шыпшына»,— адказаў бацька.— Бадай, ці не надта змрочна для такога дня. Але Вежа настойваў.</p>
<p>— Правільна зрабіў Вежа,— пасля паўзы сказаў Раўбіч.</p>
<p>Труба змоўкла.</p>
<p>Госці стаялі трошкі адурэлыя ад нечаканага пачатку. І ў гэтай цішыні бацька выступіў амаль на сярэдзіну залы.</p>
<p>— Шаноўныя панове. Шаноўныя гаспадыні і гаспадары. Сённяшні дзень — першы дзень юнацтва майго сына. Музыка, якой вы так былі здзіўлены, была напісана дзеля яго і гралася для яго. Яна не датычыцца вас. У гэты ўрачысты вечар вы павінны весяліцца.</p>
<p>Бацька быў бадай непрыемны Алесю ў гэтую хвіліну. Алесь зірнуў на Раўбіча, сустрэў яго позірк і зразумеў, што той адчувае тое ж самае.</p>
<p>— Сёння свята дзяцей,— казаў далей бацька.— І таму першы танец належыць дзецям... Дзеці, станьце ў пары... Алесь, выберы даму для першай пары.</p>
<p>Невядома, як гэта выйшла, Алесь яшчэ за хвіліну зусім не хацеў гэтага,— але ён стаў ля Майкі і працягнуў гэтай агіднай зласлівіцы сваю руку... За ім, другой парай, стаялі Франс з Ядвігай, потым — Мсціслаў з нейкай дзяўчынкай, яшчэ і яшчэ пары.</p>
<p>Радасна грымнуў аркестр на хорах, і пацяклі павольныя гукі паланеза.</p>
<p>І тады Алесь, адчуваючы ўласны спрыт і лёгкую сілу, якая раптам наліла ўсё цела, паважна, на пальчыках, пайшоў, павёў даму да дзвярэй у малую залу, якія, зусім па-чарадзейску, самі адчыніліся ў другім канцы вялікай залы.</p>
<p>...Увесь вечар яна была зменлівая, як красавіцкі вільготны вецер — за кожным кутам хаты дастане. Магла сама шукаць яго вачыма і магла не звяртаць увагі на тое, што ён шукае яе. Магла завесці з Мсціславам размову аб тым, якія смешныя інтанацыі ў мове мужыкоў і як яны дзіўна, нязграбна рухаюцца. І хаця гэта было несправядліва, Мсціслаў пакутліва чырванеў за сябра і яшчэ за сябе, бо яна з ім загаварыла, а яму гэта было прыемна.</p>
<p>Алесь з кожным танцам падыходзіў да яе і адразу бачыў, як мяняецца яе капрызны тварык, робіцца пакорлівы і амаль бязвольны: апушчаныя доўгія вейкі, крыху ўсмешлівы рот. Яна ішла з ім у танцы менавіта так, як хацеў ён, а ў перапынках зноў расплюшчвала вочы і казала:</p>
<p>— Шкада, што ў дзяцей няма бальных запісных кніжак... О, каб былі!.. На гэты баль у ёй стаялі б дваццаць прозвішчаў — кожны запісваў бы сваё... І я танцавала б увесь вечар з рознымі.</p>
<p>І ён зноў злаваўся: аднойчы нават пайшоў скакаць мазурку з маленькай Ядзенькай Клейнай. Заўважыў, як ахвотна яна падала яму ручку, як уздыхнула з радасці, што ён падышоў, аж заззялі яе лялечныя, вялікія вочы.</p>
<p>...А потым быў перапынак, калі разносілі марожанае. І тут Ядзенькай заняўся Франс. Сам прынёс ёй вазачку, сам стаяў ля яе, сам потым павёў да дзвярэй на тэрасу.</p>
<p>Тут і падышла да хлопца Майка. Хлопец пайшоў са злосці на веранду і стаяў там, гледзячы на рознакаляровыя кітайскія ліхтарыкі, якія прыгожа беглі ў цемру алей. А яна адшукала там яго, стала побач, хутаючы плечы ў белую мантылью.</p>
<p>— Сумна, калі няма танцаў,— сказала яна.— Я танцавала б тры дні... А вы?</p>
<p>Ён памаўчаў, а потым усміхнуўся:</p>
<p>— Я таксама. Мне падабаецца, як вы танцуеце...</p>
<p>— Праўда? — загарэлася яна.— Ядзенька ж лепей?</p>
<p>— І гэта так... Але мне падабаецца, як танцуеце вы.</p>
<p>Размова ішла па-французску, і яму часам даводзілася шукаць словы. Таму ён наўмысна гаварыў запаволена, з паўзамі.</p>
<p>— Давайце ўцячом адсюль на некалькі хвілін,— сказала яна.— Пойдзем у парк. Тут горача...</p>
<p>У парку асветлены былі толькі галоўныя алеі. Спачатку па іх ішлі ланцужкі ліхтарыкаў: аранжавыя, блакітныя, чырвоныя, яны пагойдваліся сярод лістоты. Потым пайшлі звычайныя зыркія каганцы. Іхняе полымя мігцела часам ад нячутнага ветрыку, і сетка, сплеценая з ценю і святла, бегала па жвіры, па галінках, па ствалах магутных дрэў, па дзвюх маленькіх фігурках, якія ішлі ў ноч.</p>
<p>Каганцы таксама скончыліся, зусім непадалёку ад стаўка, над якім схіліліся вербы.</p>
<p>І тут іх агарнула ноч з ціхім шалёсканнем маленькіх хваль на вадзе.</p>
<p>Над стаўком перакочваўся ў хмарках бледны месяц. Некаторы час дзеці стаялі моўчкі, гледзячы на месячную дарожку, яркую ля другога берага і зусім цьмяную ля іхніх ног.</p>
<p>— Вы ўвесь час так маўчыцё? — спытала яна.</p>
<p>Яна не разумела, што ў ціхі час людзі павінны маўчаць, што мова ў такую часіну не гучыць. Непадрыхтаваны, ён шукаў слоў, якія павінны былі легчы на ноты цішыні. Але новыя ўражанні ў яго былі яшчэ кароткія і мізэрныя, ён міжволі звярнуўся да старых, больш моцных.</p>
<p>— Рыба любіць цёмныя ночы,— сказаў ён.— Але ўсё адно ў такую ноч яе лавіць прыгажэй. Дзеці апранаюць цёплае... рыззё і ідуць з... таптухай.— Дзіўна гучала ў французскім сказе слова «таптуха».— Падстаўляюць яе пад вадзяныя хмызы, топчуць... І рыба ў сетцы ўся блішчыць, як блакітны жар. Пераліваецца, скача... А месяц плыве...</p>
<p>Ён асекся, заўважыўшы, як грэбліва апусціўся куточак яе рота.</p>
<p>— Я гэтых забаў не разумею,— быццам назнарок, быццам жадаючы падражніць, сказала яна.— «Таптуха», «рыззё»... Мілагучныя словы, нічога не скажаш.</p>
<p>Тут раззлаваўся і ён:</p>
<p>— А ў чым жа яшчэ па рыбу лазіць... У гэтай маёй маскараднай чузе?.. У вашай мантыльі? Смеху варта...</p>
<p>— Чым гэта вам не спадабалася мая мантылья? — іранічна, зусім як дарослая, спытала яна.</p>
<p>— А тым, што няма чаго выпінацца. А тым, што гэтыя словы аніяк не горшыя за вашы,— ён сыпаў гэта па-мужыцку, быццам праз бур’ян лез без дарогі.— А тым, што сорам удаваць з сябе дарослую і смяяцца з людзей, якіх не ведаеш.</p>
<p>— Я і не хачу ведаць,— нейкім асаблівым, вельмі агідным тонам сказала яна.— Вядома, у вас была дагэтуль зусім асобная кампанія. La compagnie excepcion-nelle<sup><a href="#footnote-39">39</a></sup>.</p>
<p>Яна асабліва падкрэсліла гэтыя словы:</p>
<p>— La compagnie ex-ceptee з «тап-ту-хай».</p>
<p>У гэты момант яна здалася яму такой дурніцай, што ён зарагатаў. Гэта, здавалася, збянтэжыла яе. Ужо значна менш упэўнена, але ўсё яшчэ з гонарам яна сказала:</p>
<p>— Je n'aime pas le gros rire<sup><a href="#footnote-40">40</a></sup>.</p>
<p>— Я таксама не люблю,— зусім спакойна і зноў па-французску сказаў ён і дадаў: — Я думаю, нам лепей за ўсё вярнуцца.</p>
<p>— Мне не хочацца,— паціснула плячыма яна.</p>
<p>— А мне не хочацца заставацца тут. І я не магу тут пакінуць вас адну...</p>
<p>— То што? — спытала яна.</p>
<p>— То я завяду вас сілком.</p>
<p>— Ого, паспрабуйце.</p>
<p>І, перш чым ён паспеў працягнуць да яе руку, яна скочыла ўбок і, як каза, узбегла па нахіленым ствале старой вярбы, стала ў яе галінах, невыразна бялеючы над цёмнай вадой.</p>
<p>— Сыдзіце адтуль,— сказаў ён.— Вярба крохкая.</p>
<p>— І не падумаю.</p>
<p>— Я вам сур’ёзна кажу</p>
<p>Замест адказу яна здзекліва заспявала французскую песеньку пра медзведзяня, якое спаймалі ў лесе і аддалі на вывучку жанглёрам. Яго імкнуліся навучыць, але ў жанглёраў усё адно нічога не выйшла: занадта яно было тупое і няспрытнае. Яно так і не навучылася скакаць, а калі спявала, то спявала, як у лесе, і нават жанглёры затыкалі вушы.</p>
<p>Стоячы на дрэве, яна гайдалася ў такт смешнай песеньцы і здзекліва спявала, з асаблівым захапленнем выводзячы прыпеў:</p>
<p> </p>
<div class="POETRY">
<p>Les choses n'iront pas!</p>
<p>Les choses n'iront pas!<sup><a href="#footnote-41">41</a></sup></p>
</div>
<div class="CLEAR"></div>
<p> </p>
<p>Гэта было нават не вельмі складна. Бог ведае, на колькіх мясцовых вуснах пабывала смешная дзіцячая песня, пакуль не абцерлася да такога.</p>
<p>А таму Алесь сумна паківаў галавою: — Я думаў, вы зусім іншая. А вы проста злое і вельмі дрэнна выхаванае дзяўчо.</p>
<p>З гэтымі словамі ён павярнуўся і спакойна пайшоў прэч ад вярбы.</p>
<p>І раптам за яго спіною пачулася выразнае «крэк» і ўслед за тым ускрык. Вярба сапраўды была крохкая.</p>
<p>Ён азірнуўся. Тоўсты сук надламаўся і цяпер, гайдаючыся, боўтаўся ў вадзе. А на ім,— паспела-такі зачапіцца,— трымаючыся адной рукой за яго, а другой за ствол, вісела Майка.</p>
<p>Ён кінуўся да вярбы, узбег па ствале і, моцна абняўшы левай рукой тоўстую разгаліну, правую падаў Майцы.</p>
<p>— Трымайся.</p>
<p>Яна ўхапілася. Ён цягнуў яе, але адной рукой нічога не мог зрабіць. І тады ён сеў, абхапіўшы нагамі ствол, і пацягнуў дзяўчынку абедзвюма рукамі. Ён доўга біўся, пакуль яму ўдалося ўсцягнуць яе на вярбу.</p>
<p>Яны пачалі спускацца. Ужо на беразе ён акінуў яе позіркам і ўбачыў, што яна нават не падрала сукенкі. Быццам нічога не здарылася, яна памахала рукой.</p>
<p>— Я ж кажу: мядзведзь. Хапае за руку, як за сук.</p>
<p>— Даскакалася?</p>
<p>Ён адчуў нешта цёплае на запясці левай рукі: з невялікай ранкі кроплямі сачылася кроў. Відаць, разадраў аб адколіну сука.</p>
<p>— А хто вас прасіў? — спытала яна.— Лезеце тут...</p>
<p>Тады ён не вытрымаў. Дрыжучы ад злосці, схапіў яе левай рукой за плячо, а правай даў плескача па тым месцы, дзе спіна перастае называцца спіной...</p>
<p>Пасля ён моўчкі зрабіў рукой знак, каб яна пайшла.</p>
<p>Яна не ішла. Стаяла і глядзела на яго.</p>
<p>— Мяне ніколі не білі,— хутчэй з непаразуменнем, чым з крыўдай, сказала яна.</p>
<p>Ён маўчаў.</p>
<p>— Дальбог, ніколі...</p>
<p>Тут ён азваўся:</p>
<p>— І дарэмна. Ідзі адсюль.</p>
<p>Яна вагалася. Нават уздыхнула ў цемры. І тут ён пачуў нешта такое...</p>
<p>— Можа, і ёсцека тут праўда...— амаль з вясковым прыдыханнем сказала яна. Зусім чыста па-мужыцку...</p>
<p>— Ты што ж... І гаварыць можаш? — спытаў ён.— Чаго ж прыкідвалася?</p>
<p>— Бацька са мною, калі не пры гасцях, заўсёды так гаворыць,— уздыхнула яна.— А прыкідвалася... так проста.</p>
<p>— Ну і брыда,— са злосцю сказаў ён.— Ідзі адсюль. Ну, чаго стаіш? Ідзі, кажу.</p>
<p>— Я ніколі больш не буду спяваць песню пра медзведзяня,— сказала яна.</p>
<p>Ён размяк. Узяў яе далонямі за галаву.</p>
<p>— Ты... не плач,— сказаў ён.— Не трэба.</p>
<p>Майка парывіста прытулілася да яго.</p>
<p>— О, прабач, прабач, Алесь,— уздыхнула, як усхліпнула, яна.— Я ніколі больш не буду так.</p>
<p>Алесь баяўся, што яна расплачацца. Магчыма, так і здарылася б, каб яна краем вока не заўважыла кропляў крыві на яго запясці.</p>
<p>— Што гэта?</p>
<p>— А, глупства.</p>
<p>— О, прабач, Алесь... Што ж цяпер рабіць? Ага, ведаю. Я завяжу табе руку паловай гэтай мантыльі. І кроў цячы не будзе, і ніхто не даведаецца, што ты параніўся. Падумаюць, што я проста дала табе павязку, як у песнях.</p>
<p>І, перш чым ён паспеў сказаць нешта, яна прыўзняла ў тонкіх руках белы вэлюм, павяла вострымі локцікамі ў бакі, і ў цемры прагучаў рэзкі гук.</p>
<p>— І на цябе не будуць сварыцца, што падзерла? — спытаў Алесь.</p>
<p>— На мяне ніколі не сварацца,— сказала яна.</p>
<p>Яна зрабіла павязку з бантам, як шалік. Ніхто б і не здагадаўся, што гэта павязка. А потым яны пайшлі да палаца, адкуль ужо далятала музыка: пайшлі спярша па спляценні ценю і святла ад каганцоў, потым па каляровых плямах ад ліхтарыкаў.</p>
<p>Каля самага ганка яна павярнулася і, гледзячы яму ў вочы, сказала:</p>
<p>— Я ніколі не буду... Толькі і ты... паменш танцуй з Ядзечкай... Добра?</p>
<p>— Добра,— паабяцаў ён.</p>
<p>...А потым свісталі, імкнуліся кудысь над цёмнымі верхавінамі палымяныя змеі, зменлівае святло бегла па тварах людзей на тэрасе, а італьянскія таполі здаваліся то срэбнымі, то зусім чырвонымі, як кроў. Шалёна круціліся агнявыя колы, гучна лопаліся шматкаляровыя буракі, гарэлі ў небе літары «А» і «З», і Майка міжвольна ўздрыгвала, калі новы барвяны дракон ляцеў у неба.</p>
<p>Калі садзіліся за стол і Майка села побач з Алесем, у Ядзечкі сталі такія вочы, што Алесь сумеўся: няўжо каму-небудзь магло быць не так весела, як яму. І тады Майка прыцягнула «ляльку» за руку і пасадзіла таксама побач з Алесем, толькі з другога, правага боку, і загаварыла з ёй, і Ядзі таксама зрабілася весела, тым больш што і Франс сеў з ёю, а Мсціслаў, з месца насупраць, жартаваў так, што ўсе аж трэсліся ад смеху.</p>
<p>А потым госці асталіся за сталамі, а дзеці пайшлі датанцоўваць. Але танцаваць ужо не так хацелася, і Алесь, Ядзя, Майка, Мсціслаў, Янка і Франс распачалі вясёлую гульню: падчас танцаў хто-небудзь знікаў, тады астатнія, спахапіўшыся, пачыналі яго шукаць у напаўцёмных і зусім цёмных сумежных пакоях.</p>
<p>І вось калі Алесю выпала шукаць, ён выпадкова стаў сведкам незразумелай і таму трошкі непрыемнай сцэны.</p>
<p>Ён абышоў ужо тры ці чатыры пакоі і нячутна крочыў авальным пакоем, дзе ў нішах стаяў такі моцны і прыемны водар кветак — зусім бы ў трапічным лесе — і дзе ў адной, самай вялікай, нішы паплюхваў фантанчык. I вось у гэтай самай нішы ён раптам пачуў мужчынскі голас і спыніўся. Там было два галасы: бацькаў і графа Ісленьева.</p>
<p>Разумеючы, што падслухваць нядобра, Алесь на дыбачках павольна пачаў пасоўвацца назад, да выхаду.</p>
<p>— Tenebres! Tenebres!<sup><a href="#footnote-42">42</a></sup>— казаў граф з ціхімі прыдыханнямі.</p>
<p>— Годзе вам,— супакойваў бацька.— Усе ведаюць, што вы ні пры чым.</p>
<p>— Ах, хіба ў гэтым справа! Як я мог думаць, што можна служыць і аставацца сумленным!</p>
<p>— Што зробіш? Трэба ж неяк жыць.</p>
<p>Граф перарывіста ўздыхнуў.</p>
<p>— Я так і думаў. І ўсё ж лепей было не жыць. Я ўсё часцей думаю аб гэтым. Пасля такога маладога, такога гарачага юнацтва — старасць, якая пахне псінай. Злітуйся, божа, над тымі, хто служыць д’яблу, хто хоць словам, хоць маўчаннем дапамагае яму... Хіба гэта дваране?! Ні сораму, ні гонару. Усё адно каго хваліць, усё адно перад кім звівацца на пузе, усё адно каму бессаромна падтакваць. Усё адно перад кім каяцца ва ўчарашніх подласцях, а сёння рабіць новыя, каб заўтра было ў чым каяцца перад іншым.</p>
<p>Зноў страшны ўздых.</p>
<p>— Божа, якая поскудзь! Якая брыдота! Свежае губяць. Шворкай, маной, крывадушнасцю... Чаму я быў за мяжою ў той дзень... Я ведаю, гэта было ад страшнага адчаю... Яны выйшлі, pour se faire mitrailler<sup><a href="#footnote-43">43</a></sup>...2</p>
<p>— Chut! il n'e faut pas parler<sup><a href="#footnote-44">44</a></sup>. Іх усё адно не вернеш.</p>
<p>— Так, іх не вернеш. А як пачыналі! Помню, у доме Лаваля... Спрэчкі да раніцы! Гарачыя маладыя вочы, дым, словы з-пад самага сэрца... Кандраша Рылееў, друг, такі светлы, пухам яму любая зямля... Так подла яго падманулі на допыце!.. Даверлівыя былі, добрыя, чыстыя. Дзеці!.. Святло было ў душах.</p>
<p>Памаўчаў.</p>
<p>— А тыя, што ёсць, лепей бы не заставаліся.</p>
<p>— Як можна,— сказаў бацька.— Упікаць за жыццё нельга, граф.</p>
<p>— А пачыналі ж мы,— з нейкім нават злосным смяшком сказаў граф.— Мы, недабітыя. Нацярпеліся жаху, пакуль нас было мала, і аддалі стырно другім, якія палалі, а цяпер студзяць свой агонь у галадайскім пяску ці ў сібірскіх снягах... Вы ж мелі шчасце сустракацца з Міхаілам Мікалаевічам?<sup><a href="#footnote-45">45</a></sup> Самы разумны з усёй гэтай камарыллі. І ніяк не можа забыць грахоў маладосці, Ліс Патрыкеевіч. Кідаецца ва ўсе бакі, слухае кожны вецер, абы толькі сабе не пашкодзіць. Пачакайце, ён яшчэ дасца ўсім у знакі, я яго ведаю... А гэта ж мы, гэта мы прымалі ў кола першых. Я ўспомніў Пушкіна... Дык вось бліжэйшага ягонага сябра прымала ў грамаду гэтая свіння з тытулам графа. І вось Пушчын у Сібіры, напэўна, памёр, а свіння жыве, робіць выгляд, што забыла маладыя сумленныя словы. Да яшчэ, напэўна, кажа пра «гарачую маладосць», што «мы таксама былі такія», што «ўсё гэта пройдзе». А загадаюць — будзе вешаць гэтую моладзь... Няма горшай свінні, чым адступнік. Былі франдзёры, а цяпер адзін дзяржаўны муж, а другі — к-хат!!! О божа, божа!</p>
<p>— Супакойцеся, граф, не трэба.</p>
<p>— Жыць не трэба, калі здрадзіў ахвярніку, калі кадзіш кату, вось што я вам скажу, князь... Жыць не трэба... Не трэба хаваць галаву ў пясок. Гераічная эпапея! Вялікі эксперымент! Вось чым ён скончыўся. Трупамі і здрадай. Былі юныя, чыстыя сэрцам людзі, а цяпер старыя мярзотнікі, якія загубілі радзіму.</p>
<p>Спалоханы гэтымі словамі такога спакойнага з выгляду чалавека, Алесь ціха выйшаў з пакоя.</p>
<p>Ён ішоў у цемры да вельмі далёкага, амаль нябачнага святла, што прабівалася наперадзе праз вузкую шчыліну. Глуха гучалі крокі. За вокнамі ледзь вымалёўваліся ў цемрыве ночы пагрозлівыя шаты паркавых дрэў. Там, за асветленымі дзвярыма, чакалі Майка і сябры, там была радасць...</p>
<p>Ён ішоў, а ў вушах яго ўсё яшчэ гучалі прыглушаныя словы:</p>
<p>— Tenebres! Tenebres!</p>
<p> </p>
<h4><a id="chapter10"></a>ІХ</h4>
<p>У Півошчах адбылося так.</p>
<p>Вёска была вялікая, на чатырыста рэвізскіх мужчынскіх душ, і жыла з рыбалоўства — багатыя і сярэднія мужыкі арандавалі ў свайго пана рыбныя тоні на незлічоных старыках Дняпра — і возніцтва. Зямлі было не так ужо і многа, дый тая напалову ўрадлівы лёсавідны суглінак, а астатняя — пясок ды цяжкая гліна. Півошчы ляжалі на пясчаных пагорках, абкружаныя з трох бакоў старыкамі і мокрымі плаўнямі.</p>
<p>Півошчынцам з гэтай прычыны было лягчэй, чым сялянам Кроераўшчыны, другой вёскі пана Канстанціна. Там шэсцьсот астатніх рэвізскіх душ жылі на зямлі, багацей за якую была толькі зямля Загорскага-Вежы, і спаўна адраблялі ўрокі. Ім даводзілася тры дні на тыдзень, па ўмове, працаваць ад цямна да цямна, а з пятнаццатага мая па пятнаццатае жніўня — з пяці гадзін раніцы да заходу сонца.</p>
<p>Працавалі многа, як быццам пан Кроер меў не тысячу душ, а нейкіх няшчасных сто. Многа яшчэ і таму, што Кроер у свае сорак пяць год хадзіў усё яшчэ «ў дзяўкох», а такія звычайна выдаткуюць меней. Але ж вядома, нежанаты пан часам большая бяда, чым той, у каго пяцёра дзяцей. А ў Кроера быў яшчэ і няшчасны для мужыкоў разгульны характар. Жаніцца ён наогул не хацеў і яшчэ больш не хацеў пасля смерці павялічваць багацце Загорскіх, якім пераходзілі ў спадчыну цераз маці Алеся, «любенькую стрыечніцу, святую дурніцу», вёскі пана. Таму пан Канстанцін і разбаляваўся так. Супыну на яго не было.</p>
<p>Таму мужыкі і працавалі на яго лішні дзень, чым гэта заведзена было ў больш дробных паноў, што ледзь ліпелі на сваіх лічаных валоках.</p>
<p>І гэта ў той час, калі па ўсім Прыдняпроўі звычаёвае права прадугледжвала два дні паншчыны. Два дні па чатырнаццаць гадзін. Патрабаваць большага — паны ведалі — нявыгадна. Звычаёвае права вялося ледзь не з літоўскіх часоў, калі трэба было дагаджаць, каб памежныя землі не чынілі здрады, і за стагоддзі так уелася ў плоць і кроў жыхароў, што мяняць яго было проста небяспечна: пачнуць працаваць цераз пень-калоду, не будуць сачыць за панскімі земляробчымі прыладамі, пераламаюць іх — «гары яны ясным гарам, калі такая ўжо справа». А тады палі зарастуць гірсай, і скулле ўжо атрымаеш з іх.</p>
<p>Ды і ўрокі цяжкаватыя на два панскія дні. Гаспадар дома павінен быў за дзень узараць сахою — не мяльчэй як на два вяршкі — палову дзесяціны гліністай зямлі, або забаранаваць морг, або пасеяць шэсць маргоў, што ўжо зусім цяжка. А то — перавезці на дваццаць пяць вёрст ад васемнаццаці да дваццаці пудоў.</p>
<p>На ворыва і сяўбу ішлі сям’ёй, бо аднаму не ўправіцца. Сям’ёй ішлі і на панскую малацьбу, бо трэба было за дзень паншчыны абмалаціць азіміны адну капу, а ярыны — дзве. А капа — шэсцьдзесят снапоў, а кожны сноп ля перавясла — аршын кругам.</p>
<p>Больш мяккі, параўнаўча з цэнтральнымі губернямі, характар прыгону ў Заходнім краі тлумачыўся яшчэ і тым, што ўрад таксама не вельмі дазваляў ламаць звычаёвае права. І не таму, што яно было на руку мужыкам,— чхаць на гэта хацеў Пецярбург! — а таму, што яно было адным з краевугольных камянёў адноснага спакою, адным са сродкаў мець управу на дваранства. А яно ўсё яшчэ не магло забыць даўнейшай шляхецкай «вольнасці» і ваўкамі драпежнымі глядзела ў лес.</p>
<p>Мера гэтая была, аднак, палавінчатая і нікога не задавальняла.</p>
<p>Урад гэта не задавальняла таму, што спакою ўсё адно не было: край, як парахавая бочка, а прыбытку з яго — каціныя слёзы. Дваран гэта не задавальняла па тых жа прычынах, ды яшчэ яны былі пакрыўджаныя недаверам да іх урадавых колаў.</p>
<p>А мужыкоў гэта не задавальняла таму, што для іх з падзелам Польшчы нічога не змянілася, ды яшчэ прыбавіліся рэкруцкія наборы. Пры старых парадках, да раздзелу, служба ў войску непасрэдна закранала толькі дваран, а мужык, які па сваёй ахвоце браў зброю і ішоў на вайну, тым самым, разам з сям’ёю, аўтаматычна пераходзіў у шляхту, тую аднадворчую шляхту, якая засяляла бедныя засценкі і пра якую з’едліва казалі: «Два паны — адны штаны, хто раней устаў, той і надзеў». На гэта ішлі рэдка, асабістая незалежнасць была значна больш галоднай: усё адно даводзілася трымацца магната, каб не згінуць з голаду. Ішлі большай часткаю тыя, хто не паладзіў з панам, каму немагчыма было цярпець.</p>
<p>І вось цяпер наборы і шматгадовая салдатчына віселі над кожным і ў кожную хвіліну маглі ўпасці на першую лепшую хату, забраць карміцеля, забраць брата, сына.</p>
<p>Прыдняпроўскія мужыкі заўсёды былі дзёрзкія, з нейкімі аж казацкімі замашкамі. Ролю рошчыны ў гэтай неспакойнай дзяжы гралі шматлікія незалежныя ад паноў колы і групы: былыя пастухі каралеўскіх чарод, скупа ўзнагароджаныя зямлёй пры раздзеле; панцырныя баяры, ці то былая памежная варта, перад якой калісьці запабягаў сам кароль; насельніцтва шматлікіх багатых гарадоў, у якіх асцерагліся забраць магдэбургскае права; магутныя, усепранікальныя абшчыны баркалабаўскіх і куцеянскіх старцоў.</p>
<p>Чапаць звычаёвае права, павялічваць двох-трохдзённую паншчыну было небяспечна: маглі і чырвонага пеўня пусціць, ды яшчэ так спрытна — пад толькі што застрахаваныя будынкі,— што потым гаспадара па судах зацягаюць, а ці не зрабіў ён гэтага з мэтай нажывы.</p>
<p>Па гэтай прычыне нават згон — права гаспадара на рабочыя рукі па-за паншчыннымі днямі, калі гіне на корані ўраджай або залева ці нечаканая летняя палавень пагражаюць вымачыць сенажаці,— павінен быў аплачвацца панамі: ад дваццаці да дваццаці пяці капеек срэбрам на дзень.</p>
<p>І вось пан Канстанцін Кроер асмеліўся патроху парушаць звычай, непрыкметна наступаючы мужыкам на мазалі. Справа была ў тым, што ён год пражыў у Пецярбурзе ды яшчэ цэлы год ездзіў за мяжой. Карты, рулетка, яшчэ чорт ведае што. Растрос там шмат грошай і цяпер папраўляў сваё становішча.</p>
<p>Пачалося гэта гады тры таму назад. Перш за ўсё ён перастаў залічваць вознікам дарогу, калі яны вярталіся паражняком. Мужыкі пабурчалі трохі ды і сціхлі. Потым на цэлую гадзіну скараціўся абед у зімовыя паншчынныя дні. Сцярпелі і гэта, бо пан павінен быць трошкі несправядлівы, калі ўжо справа заходзіць аб яго гаспадарцы. Дзякуй богу, усяго было: і заліваў Кроер залішняе, і паляваў на сялянскай руні, і наконт дзевак быў памаўзлівы.</p>
<p>Але потым пачаліся свавольствы ўжо зусім небяспечныя. Пан Кроер прыбавіў трэці дзень. А калі некаторыя паспрабавалі бурчаць — іх адлупцавалі на стайні. Тады нехта падпаліў Кроераву адрыну. У адказ на гэта Кроер завёў ваўкарэзаў і прывёз са Смілавіч дзесятак татар-вартаўнікоў. Гэта было ўжо зусім нечакана...</p>
<p>Кроер зацяўся. Са злоснай гарэзлівасці павялічыў бабскі прынос палатна ў царкву на адну гібу<sup><a href="#footnote-46">46</a></sup>, быццам святая царква жабрачка, а сам ён кавалачнік нейкі. Суседзі ездзілі ўразоньваць яго, але чхаць яму было на іхнюю думку. Што яму маглі зрабіць? Прымаць перастануць? Дык яму сына не жаніць, а дачку не вывозіць у свет.</p>
<p>Можа, нічога і не было б, але нашкодзіў год.</p>
<p>Рунь з восені добра пайшла пад снег, добра выйшла ўвесну з-пад снегавой коўдры і на Юр’я вырасла ўжо такая высокая, што не толькі варона магла ў ёй схавацца, а і вадзяны бугай, каб пала яму ў галаву такая дурына: кідаць дзеля палёў свае сітнягі. І тут па ўсім наваколлі выпаў страшэнны град, захапіўшы паласу ад Магілёва і ледзь не да Гомеля. Градабой быў такі, што цэлыя кавалкі лёду падалі на беднае жыта, і яно палягло ўшчэнт.</p>
<p>Улетку давялося туга, і, можа, людзей нават зусім чакаў бы страшны зімовы голад, каб не добрая гародніна і неблагая ярына.</p>
<p>Нядрэнна было ў Загорскіх, у Вежы, у Раўбіча, яшчэ ў трох-чатырох гаспадароў, дзе зямля не была спустошаная. Мужыкам іншых паноў магло хапіць летняга ўраджаю хіба што да пятага тыдня вялікага посту.</p>
<p>І вось Кроер учыніў півошчынцам агульны згон, бо гарачая пара не чакала. За тры дні жыта на яго нівах стаяла ў мэндаліках, а частку нават звезлі да панскіх гумнаў, пачаўшы складаць сцірты. Людзі ішлі на працу ахвотна, бо сям'я з пяцёх чалавек — сваю работу скончылі — магла зарабіць за гэтыя дні сама меней тры рублі, а гэта азначала — як на галодны год — восем з паловай пудоў жыта,— можна неяк перабіцца да шчаўя, да «грыба бедных» — смарчка, да першай рыбы, як толькі спадзе весняя палавень.</p>
<p>...Надвячоркам трэцяга, пасля пачатку згону, дня Кроераў аконам аб'явіў людзям, што згон не будзе аплачаны, што за яго не будуць плаціць і надалей.</p>
<p>Людзі стаялі на вясковай плошчы, пад абшчынным дубам і слухалі яго.</p>
<p>У кожнага стаяў перад вачыма той месяц з лішнім, які цяпер не было як пражыць. Мужыкам бачылася Бэркава карчма, дзе трэба было нішчымна, толькі каб уцячы ад міжвольных хатніх папрокаў, сядзець усе гэтыя дні, бабам — прагныя і вечныя, як лёс, чалеснікі-печкі, якая кожную раніцу патрабавала ахвяр.</p>
<p>Але ўсе маўчалі.</p>
<p>Збянтэжаны гэтай акалічнасцю аконам (пан загадаў, у выпадку чаго, пайсці на маленькія ўступкі) прапанаваў пяць капеек на дзень. І тут Янка Губа, самы стары дзед на сяле, выступіў з натоўпу:</p>
<p>— Мы не жабракі, каб нам замазвалі глотку шасцю фунтамі ў дзень. Мы не па дварах просім, мы просім сваё, спрадвеку ўсталяванае.</p>
<p>Вочы яго былі, як у пакрыўджанага спакойнага дзіцяці.</p>
<p>— Ён пакрыўдзіць нас надумаўся... Што ж, хай падавіцца нашым хлебам... А за сіроцкія слёзы здохнуць яму без пакаяння... А раней таго няхай ведае — не будзе плаціць за згон, як то дзядамі заведзена,— ніхто не пойдзе на згон. Паншчыну адробім, а згон няхай вырабляе ўдвох з табою, аконам.</p>
<p>Аконам быў чалавек неразумны і ўзгарэўся:</p>
<p>— Тады хрэна вам замест хлеба. Жарыце зямлю... Хто яшчэ пагражаць будзе? Хто?! Халуі бязмозглыя! Вы ж бачыце, які цяжкі год. Хіба не пан дае вам пазыкі?! Хіба не ён за вашы нядоімкі перад дзяржавай адказвае сваімі грашыма?!</p>
<p>— За гэта мы на яго і працуем. Але нядоімак за намі не вялося. Пазык таксама. А калі гэтай вясной і давядзецца пазычаць з яго панскай літасці, то ў каго хочаш будзем пазычаць, толькі не ў яго, аспіда нясытага. Карчмару абразы ў заставу аддадзім, бо ён толькі што нехрысць, а ўсё лепшы за яго, пашчу ненажэрную.</p>
<p>— Пад зброяй пойдзеце,— кінуў пагрозу аконам.</p>
<p>І тут выступіў з радоў зусім яшчэ малады, год дваццаці васьмі, півошчынскі мужык па прозвішчы Корчак, працавіты бацька двох дзяцей. Толькі што вярнуўся са сціртаў (больш за ўсіх стараўся чалавек, бо сям’я ў бацькі была падзеленая і здабытчыкаў, акрамя яго, не было) і таму быў з віламі. Убіў іх у зямлю і спакойна абапёрся на дзяржальна.</p>
<p>— Не пагражай, аконам. Бог за пагрозы нявіннаму не даруе.</p>
<p>Стаяў перад аконамам бялявы, як лён, глядзеў чорнымі дрымучымі вачыма.</p>
<p>— А на згон не пойдзем. Калі пад зброяй павядуць, дык такую і працу атрымае пан Кастусь. Хай жаўнеры штыкамі снапы носяць.</p>
<p>— Зачыншчыкі! — сказаў аконам.— Ясна.</p>
<p>І дастаў з кішэні кніжку і аловак.</p>
<p>— Не дамо пісаць! Не дамо! — захваляваўся натоўп.— Чорт яго ведае што ён там напіша... А потым пячаць ляпнуць — і прападай душа.</p>
<p>Абураныя людзі купчыліся вакол старога Губы.</p>
<p>Першы не стрываў Васіль Гарлач, чалавек у беднай, але чыстай, старанна залапленай світцы:</p>
<p>— Ды што ж гэта такое?! За што?! За нашу крыўду ды яшчэ і пісаць.</p>
<p>— Нядобра робіш, аконам,— сказаў Корчак.— Глядзі, каб не рыгнулася.</p>
<p>— Дык вось як? — пыхнуў аконам.— Добра. Яшчэ і пагрозы. Гля-дзіце, мужыкі. Усё гэта вам прыпомняць. І ад згону адмову, і абразу пану, і... тое, што іконы святыя закласці іудзеям сабраліся... Кубло гадзючае! А табе, Губа, як завадатару, не мінуць і Сібіры.</p>
<p>Губа здзекліва глядзеў на яго.</p>
<p>— Чаго мне баяцца? Мне ўсяго жыцця з вераб’іныя нагавіцы. Ну і Сібір. Няхай. Ці не ўсё адно, адкуль да прабацькі Абрама на піва выпраўляцца...</p>
<p>— Ён яшчэ і блюзнерыць, ёмашнік стары... Патрэбен ты Абраму, парахня смярдзючая,— сказаў аконам.</p>
<p>Са старым Губой ніхто так не размаўляў. Абрам Абрамам, а павага патрэбна старому нават тады, калі ён скончыў зямныя справы. І таму пакрыўджаны Губа аскароміўся.</p>
<p>Аконам убачыў ледзь не пад самым сваім носам парэпаную цёмную дулю, нейкую вельмі доўгую і таму асабліва здзеклівую. І тады ён размахнуўся і сцёбнуў старога па пыльнай світцы, гарбатай на спіне.</p>
<p>І тут адбылося тое, чаго ніхто не чакаў ад заўсёды рахманага, паважна-маўклівага Корчака. Пэўна, і ён сам не чакаў, бо твар ягоны застаўся разважлівы і амаль спакойны. А рукі ў гэты час тарганулі з зямлі габлі<sup><a href="#footnote-47">47</a></sup>1 і шпурнулі іх у аконама.</p>
<p>Вілы прасвісталі ў паветры і, дрыжучы, упіліся ў зямлю між расстаўленых аконамавых ног. Аконам збялеў.</p>
<p>А на яго ўжо насоўваўся натоўп.</p>
<p>— Гані адсюль!</p>
<p>— Паражняк адмяніў, поскудзь!</p>
<p>— Трэ-э-эці дзень!!!</p>
<p>— Плаці за згон!</p>
<p>— Рунь канямі топча, конаўка дурная!</p>
<p>Крык ап’яніў людзей, асабліва калі яны ўбачылі, што аконам ускінуўся ў сядло і прыпусціў уздоўж вясковай вуліцы. За весніцамі аконам кінуўся ўбок і паскакаў проста пожняй, без дарогі.</p>
<p>А ўзбуджэнне ўсё нарастала ў душах, і над натоўпам стаяў смех, ганарлівыя выгукі, свіст. Нясытае было лета, галодная будзе вясна — чорт з ёю! Чорт з ёю, абы на хвіліну прыйшлі ў душу патоля і гонар.</p>
<p>— Як гэта ты наважыўся, Корчак?! А каб пацэліў.</p>
<p>— Каб захацеў, дык пацэліў бы,— збянтэжана і трошкі горда пасмейваўся Корчак.— Што я, турак, каб у жывога хрысціяніна цаляць?</p>
<p>— Ды які ён хрысціянін?! Падла ён! Як жа... Згон дарма рабілі. А цяпер голад!</p>
<p>І гэта зноў звярнула думкі на крыўду.</p>
<p>— Слё-озачкі,— загаласіла нейкая баба.— Што ж ім спатрэбілася, зяпам ненаедным?!</p>
<p>— У старца кій адабралі!</p>
<p>— У дзяцей галодных кавалак з рота вырвалі!</p>
<p>Загаласілі і другія бабы. І з нарастаннем іхняга галошання нейкі цьмяны, лютаваты агеньчык загарэўся ў вачах у мужыкоў.</p>
<p>Нарастала нясцерпна балесная, ледзь не да слёз, крыўда. Яна патрабавала неадкладнага выхаду. І таму натоўп радасна выбухнуў, калі нехта кінуў:</p>
<p>— Спаліць Кроеравы сцірты... Хай ведае.</p>
<p>Натоўп зароў. Спадабалася ўсім.</p>
<p>— Не нам, дык і не яму!</p>
<p>— Палі!</p>
<p>З самаробнымі паходнямі рушылі знішчаць сцірты. Моладзь аддзялілася і пайшла паліць мэндлікі. Дзень пачаў захлынацца ў дыме... І дзіўна — ніхто не ўзяў ані снапа. Відаць, таму, што гэта быў не рабунак, а помста.</p>
<p>— Хай ведае!</p>
<p>— Носам наторкаць!..</p>
<p>...Спаліўшы збожжа, людзі вярнуліся ў вёску і сталі чакаць, што з гэтага будзе.</p>
<p>...Чакаць давялося нядоўга. Сонца яшчэ стаяла даволі высока, калі хлопец на верхавіне абшчыннага дуба заўважыў на дарозе з Кроераўшчыны пыл. Хацелі былі кінуцца ўпрочкі, але Корчак пераканаў, што няварта. Адзін чалавек — што ён такое без іншых? А калі тыя, што ішлі, наблізіліся, усім стала нават сорамна за свае думкі аб уцёках.</p>
<p>Ішлі дзесяць чалавек, а з імі ехаў коннік. А калі гэтыя дзесяць чалавек наблізіліся — людзі пазналі ў іх татар-вартаўнікоў, а ў конніку — паручніка Мусатава.</p>
<p>Аконам выпадкова застаў яго ў Кроераўшчыне і, смяротна перапалоханы, маліў яго, каб ён скакаў у Сухадол па дапамогу. Але ў паручніка былі іншыя планы. Бунт быў занадта шчаслівы выпадак, каб выпусціць ініцыятыву з рук, аддаць яе другому, застацца без рэпутацыі мужнага і дзейнага чалавека.</p>
<p>Зеленаватыя вочы Мусатава загарэліся прадчуваннем падзей. Небяспека — глупства: што робіцца без небяспекі? Яна надавала нават вострае адценне таму, што ён збіраўся рабіць. І таму ён прыкрыкнуў на аконама:</p>
<p>— Ану змоўч! Наробяць тут бязглуздзіцы, а ты выпраўляй... Колькі вартаўнікоў у маёнтку?</p>
<p>— Дзясяць.</p>
<p>— Давай іх сюды... А сам скачы ў Сухадол. Скажаш, пан Мусатаў сам рушыў у Півошчы... Хай не марудзяць.</p>
<p>Аконам глядзеў на яго з дрэнна прыхаванай пашанай і некаторым жахам. І гэта было добра: будзе сведка. У душы паручніка ўсё лікавала ад захаплення ўласнай хітрасцю. Хай у Сухадоле спяшаюцца. Гэта патрэбна, каб яго не абвінавацілі ў залішняй самаўпэўненасці. Але яны не паспеюць, яны проста не здолеюць паспець. «Малады і распарадны паручнік, які выпадкова аказаўся на месцы», зробіць усё без іх... Не трэба было толькі паказваць радасці. І таму ён спакойна аглядаў зброю татар.</p>
<p>— Як жа вы? — з жахам спытаў аконам.</p>
<p>— Служба,— адказаў Мусатаў.</p>
<p>— Блаславі вас бог,— з расчуленым захапленнем сказаў аконам.</p>
<p>— Э, кіньце... Спяшайцеся лепей... Усё ж іх чатыры сотні адных мужыкоў...</p>
<p>— І вы не баіцёся?</p>
<p>— Баюся. Але іду...— Ён стрымана перахрысціўся і сказаў падначаленым: — Рушай, браткі.</p>
<p>...І вось цяпер атрад уступаў у Півошчы, і, чым больш ён пасоўваўся наперад, вырастаў у памерах брудна-белы, маўклівы натоўп пад дубам. Калі да яго засталося якіх крокаў сорак, Мусатаў спыніў сваіх людзей, а сам ад’ехаў ад іх да натоўпу на даўжыню корпуса каня, не больш. Ён ведаў, што набліжацца больш нельга: сцягнуць з каня, і тады падначаленыя не паспеюць памагчы, збаяцца страляць і, магчыма, пабягуць.</p>
<p>Маглі нават проста натаўчы карак — гэта страшней за смерць...</p>
<p>Нельга было быць смешным. Ён абмацваў сваімі зеленаватымі, як у рысі, вачыма маўклівы натоўп, а яго рукі, учэпістыя і прыхавана-нервовыя, са сплюшчанымі на канцах, як долата, пальцамі, ляжалі на сядзельнай луцэ.</p>
<p>Пакрысе ён разумеў: небяспека ёсць, але вельмі маленькая. І гэта ўзбадзёрыла яго.</p>
<p>— Што тут здарылася? — спытаў ён.</p>
<p>У адказ — маўчанне.</p>
<p>— Чые мэндлікі гарэлі?</p>
<p>Зноў маўчанне.</p>
<p>— Маўчыцё, сук-іны сыны... Віламі кідаецеся... Ведаеце, чым гэта можа скончыцца?</p>
<p>Некаторыя апусцілі галовы. Божа, толькі б не рухнулі на калені!</p>
<p>— Што ж вы, браткі? Як гэта вы асмеліліся? Разыдзіцеся, не ўводзьце ў грэх хрысціяніна... Разыдзіцеся смірна па хатах...</p>
<p>У яго памякчэлым голасе была паблажлівасць: так кот на хвіліну адпускае ахвяру, каб было што даганяць.</p>
<p>— Вы што, спалілі панскае жыта?.. Дрэнна.</p>
<p>— А тое, што ён з намі зрабіў, добра? — выбухнуў у натоўпе нечы голас.— Звычай ломіць, за згон не заплаціў.</p>
<p>— Будзеце адказваць!</p>
<p>— Вось што,— сказаў, выступаючы з радоў, Гарлач,— ідзі адсюль, пан афіцэр. Мы нарабілі — наш і адказ. Ідзі... Праўда, людзі?</p>
<p>— Тады аддасцё ваша збожжа,— сказаў Мусатаў.— Зараз жа аддасцё... І на згон пойдзеце заўтра, хамскія морды.</p>
<p>І звярнуўся да атрада:</p>
<p>— Слухай мяне... Пойдзеце да іхніх сціртаў і памяркуеце, колькі ім трэба аддаць, каб за ноч не схавалі... Да апошняга снапа...</p>
<p>Удар быў разлічаны. Натоўп зароў. Пагроза была бязглуздая і менавіта таму выклікала гнеў, пры якім не разважаюць.</p>
<p>— Хай паспрабуюць узяць!</p>
<p>— Паглядзім, як возьмуць!</p>
<p>Урэшце, з афіцэрам было толькі дзесяць чалавек. І натоўп паўколам рушыў на іх.</p>
<p>Мусатаў зразумеў, што ён перагнуў. Ён не хацеў бойкі, ён хацеў толькі абурэння, пры якім можна страляць паўзверх галоў. «Распарадны малады паручнік залпамі паўзверх галоў прымусіў скарыцца мяцежны зброд...» Але разважаць было позна: у руках сялян з’явіліся камяні. Трэба было дзейнічаць рашуча, іначай канфуз.</p>
<p>— Ану, паспрабуйце, вазьміце!</p>
<p>— Бі іх у маю душу!..</p>
<p>Натоўп насоўваўся грозным паўколам і страшна роў. І тады Мусатаў амаль праспяваў:</p>
<p>— Шту-уцэры на руку-у...</p>
<p>Натоўп захваляваўся і пайшоў трошкі павольней.</p>
<p>— Браткі! — крыкнуў Гарлач.— Не будуць страляць! Загаду такога няма! На нас крыжы! Па крыжах не будуць!</p>
<p>— Плі!</p>
<p>Залп секануў паветра. Усе спыніліся, неўразумелыя... Парахавы дым яшчэ не паспеў развеяцца, як у натоўпе нема залямантавала баба:</p>
<p>— А-а-а!!!</p>
<p>І гэты пранізлівы крык вырашыў справу. Натоўп, амаль шэсцьсот чалавек, кінуўся ўцякаць, топчучы тых, што ўпалі.</p>
<p>...Корчака нешта апякло. Не разумеючы, што гэта, не заўважаючы, што з-пад правай ключыцы затачылася кроў, ён задкаваў, з жахам і гневам гледзячы ў пашыраныя, бязглуздыя вочы тых, хто бег.</p>
<p>— Браткі, куды ж вы?! Браткі, апамятайцеся!</p>
<p>Ён бачыў, як, трымаючыся за галаву, бег Гарлач, як, часта зяхаючы, заціскаў чырвоную пляму на рукаве стары Губа, але ўсё яшчэ бязладна махаў непатрэбнымі віламі.</p>
<p>— Браткі!</p>
<p>Другога залпу не спатрэбілася. Мужыкі сыпанулі гародамі, уроссып.</p>
<p>Усё было скончана.</p>
<p>І тады Корчак таксама пабег. Ён не ведаў, куды ён бяжыць, ён ведаў толькі, што ў сітнягах над старыком не знойдуць, і таму бег зусім у іншы бок, не ў той, куды беглі астатнія. Ён не баяўся; гнеў, якога ён дагэтуль не ведаў у сабе, быў мацнейшы за жах; але ён усё ж уцякаў. Бадай што, гэта быў адзіны з усіх, хто не страціў пасля ўсяго, што адбылося, здатнасці разважаць.</p>
<p>Ён бег капуснымі градкамі, потым з маху кінуўся ў ваду старыка і, перасекшы яго, выбраўся ў лазу, а потым у лугі. Ён доўга бег і там, усхліпваючы ад злосці і паўтараючы:</p>
<p>— Баязліўцы... Сволачы...</p>
<p>Потым пайшоў павольна, толькі тут адчуўшы, што паранены.</p>
<p>Разам з крывёй з цела, здаецца, выцякала і смеласць. Яму стала страшна. Рана пачала гарэць. Затачыўшыся ў высокі чарот, як зацкаваны звер, ён чэрпаў далоняю карычневую ваду і паліваў рану, але яна балела ўсё мацней.</p>
<p>«Прападаць буду»,— падумаў ён.</p>
<p>Вадзяная курачка з’явілася блізка ля яго і цікаўна глядзела зусім без асцярогі.</p>
<p>Ён кінуў у яе жменю твані.</p>
<p>І тут яго ахапіла злосць. Ніхто не баяўся мужыкоў, нават вадзяныя куры. Натоўп дарослых людзей пабег ад дзесяцёх чалавек...</p>
<p>Ён ледзь не заплакаў ад крыўды, але злосць зрабіла яго мацнейшым, ён устаў і павалокся чаротам да далёкага Дняпра.</p>
<p>«А поп Васіль казаў, што ніводзін хрысціянін не будзе страляць у знак святога крыжа... А гэтыя стралялі.»</p>
<p>Злосць нарастала, і гэта давала яму змогу рухацца. Ён ішоў і ішоў на дрыготкіх нагах. Толькі б выжыць, ён ім тады пакажа...</p>
<p>Але як выжыць?</p>
<p>І тады ён успомніў, што ў Азярышчы жыве сваяк Цыпрук Лапата. Пэўна, ён і не ведае аб падзеях у Півошчах, можа, і ўратуе. Значыць, трэба праставаць на Дняпро, пастарацца пераплысці яго і схавацца ў Азярышчы.</p>
<p>У галаве ягонай усё часцей цямнела. Ён ішоў чаратамі, лугам і зноў чаратамі, падаючы ў карычневую гразь.</p>
<p>...Цыпрук Лапата, які затрымаўся на рацэ і плыў дадому, выпадкова заўважыў аблепленага гразёю чалавека, які плазаваў да вады. Чалавек поўз, а потым абмяк, стаў нерухомы. І, паспяшаўшы да яго, Лапата ледзь пазнаў сваяка.</p>
<p>Лапата ўжо ведаў пра падзеі ў Півошчах і таму не здзівіўся. Але ён разумеў і тое, чаго не разумеў паранены Корчак: уцекачоў будуць шукаць у сваякоў і знаёмых. І таму, перавёзшы ўначы сваяка цераз Дняпро і зрабіўшы яму ў хаце сякую-такую перавязку, ён, з дапамогаю сына, ускінуў яго на воз і выехаў з двара: вырашыў за ноч перавезці яго на млын жончынага дзядзькі, Грыня Паківача. Млын стаяў у лесе, за восем вёрст ад Загоршчыны.</p>
<p>Грынь ведаў травы і мог памагчы. Акрамя гэтага, была і яшчэ адна выгода: на Паківачоў млын людзі стараліся не ездзіць, бо ў гаспадара была незайздросная слава чараўніка і ведзьмара.</p>
<p>...Вёска спала, калі Лапата ехаў вуліцай. Толькі ў акенцы Кагутоў свяціўся агеньчык: сям’я дапозна працавала і цяпер, відаць, вячэрала.</p>
<p>Лапата дзякаваў богу, што вёска спіць. Але ён не быў бы такі спакойны, каб ведаў, пра што гаварылі Кагуты за вячэрай. А рашылі яны праз некалькі дзён ехаць на Паківачоў млын з першым збожжам, бо ў сваім, азярышчанскім, млыне было завозна.</p>
<p> </p>
<h4><a id="chapter11"></a>Х</h4>
<p>Раніцай назаўтра госці раз’язджаліся. Праводзячы іх стрэламі з гармат, зноў бурчаў на Фельдбаўха Кірдун. І зноў Алесю даводзілася стаяць на тэрасе, аддаваць развітальныя паклоны.</p>
<p>Вось спыніўся перад ім Басак-Яроцкі. Спакойна глядзіць у вочы пастрыжнога сына наіўна-сінімі вачыма:</p>
<p>— Бывай, сынок... Будзе сумна — заязджай лісіц пастраляць... Кгм...</p>
<p>І дадае шэптам:</p>
<p>— А калі будзе цяжка, ды яшчэ, крый божа, знойдзецца вораг — помні: ёсць дзядзька Яроцкі, які ўмее трымаць пісталет.</p>
<p>— Дзякуй вам.</p>
<p>Пан Мнішак збіраецца ў дарогу. Глядзіць на Алеся разумнымі вачыма. Гэты не запрашае, гэтаму, уласна кажучы, няма куды і запрасіць.</p>
<p>— До відзэня, млоды пан.</p>
<p>— До відзэня,— чырванеючы, з жахлівым акцэнтам кажа Алесь.</p>
<p>Ён ніколі не наважыўся б на такое ўніжэнне, каб не жаданне зрабіць старому прыемнае.</p>
<p>...Віцэ-губернатар падыходзіць да яго, зусім не такі румяны і свежы, як учора, хаця стараецца трымаць гонар.</p>
<p>— Бывайце, князь! Старайцеся быць вартым сынам Расіі. Многа вам дадзена — многа з вас і чакаецца.</p>
<p>«Трымайся проста, будзь ласкавы, будзь велічны, стары ваяка, але гэта ты гаварыў у далоні незразумелыя і страшныя словы, і я цяпер невыразна адчуваю, якія прорвы, якія безнадзейна мёртвыя пустэчы за кожным спакойным дарослым тварам, які адчай за кожнай паспяховай кар’ерай.</p>
<p>Але я не пакажу табе гэтага. У мяне таксама няма нічога, акрамя магіл. Так мяне вучылі».</p>
<p>Едуць Хаданскія. Паблажлівая ўсмешка старога графа, занадта ласкавая, каб ёй можна было шчыра верыць. А Ілля нічога сабе звярок. Так і не сышліся бліжэй.</p>
<p>Хлопчык праводзіць вачыма кожную сям’ю, быццам яна знікае навекі, і не ведае, што ўсё гэта — ніці таго кіліма, які яму давядзецца ткаць усё жыццё, доўгім ці кароткім яно будзе. Некаторая ніта будзе ісці амаль суцэльным фонам, шэра-зялёным, як дажджлівы панядзелак. Некаторая сустрэнецца палоскай, вузкай, на дзень працы. Некаторая прамільгне чырвонай адзінай нітачкай, але праз усё жыццё.</p>
<p>Людзі прыйшлі — людзі і знікаюць. І яму здаецца, што знікаюць назаўсёды.</p>
<p>І Майка з Мсціславам сёння таксама знікнуць.</p>
<p>А вось накіроўваецца да сходаў лічба «20», браты Таркайлы.</p>
<p>— Бывай, князь,— басам кажа Іван.— Глядзі, Тодар, які хлопец расце. Сапраўдны прыдняпроўскі лыцар. Як вырасце — лепей з ім не звязвайцеся, розныя там англічане ды туркі. Дасць — лужына застанецца. Го-го-го-гык!</p>
<p>Тодар кіславата ўсміхаецца. А Іван басіць далей:</p>
<p>— Наш... Наш... Прыязджай, брат, да мяне — ажаню. Мы такога героя нейкім сушаным рыбам і панюхаць не дамо...</p>
<p>Ах, выбірайцеся ж вы хутчэй з вашым лыцарствам. Бо Майка і Мсціслаў таксама паедуць.</p>
<p>Бацька вядзе да карэты старую Клейну, а за ёю ідуць Ядзечка і Янка.</p>
<p>— Бывай, бэйбас,— кажа старая.— Ты глядзі ў мяне. Ранавата пачынаеш банвінавіць ды ферлакурыць.</p>
<p>— Дзякуй вам, мілы Алесік. Усё было добра,— сумна, зусім без дакору, кажа Ядзечка.— Вы толькі не забывайце... нас: мяне, і маму... і Янку.</p>
<p>— Бывайце, Ядзечка...</p>
<p>Вось ужо і Раўбічы выходзяць з дзвярэй. Раўбічы! А за імі паедзе Мсціслаў.</p>
<p>Жоўчна-прыгожы твар Раўбіча сур’ёзны. Халодныя, з пашыранымі зрэнкамі, страшныя і ўсё ж нечым прыцягальныя вочы зноў ловяць позірк хлопца, выпрабоўваюць, забіраюцца павольна на самае дно душы.</p>
<p>— Бывай, свет ясны,— з нечаканай цеплынёй кажа ён.</p>
<p>— Бывайце, любая Майка.</p>
<p>— Бывайце, любы Алесь.</p>
<p>— Ці... здаволены вы?</p>
<p>— Le plus beau bal, que j'ai vu de longtemps,<sup><a href="#footnote-48">48</a></sup>— адказвае за яе важны, як прыдворны, Франс.</p>
<p>А яна не адказала, толькі кіўнула галавой.</p>
<p>— Майка... Праз некалькі дзён я запрашу Кагутоў. Мне вельмі хацелася б... Мы паедзем глядзець руіны старога замка. Я запрашаю Мсціслава і... вас.</p>
<p>Майка паводзіць галавою без асаблівага энтузіязму. І гэта такое нечаканае гора, што нават сэрца падае кудысь.</p>
<p>— Міхаліна,— сурова кажа Раўбіч.— Падзякуй гаспадару. І пацалуйцеся, як добрыя дзеці.</p>
<p>— Дзякуй вам, Алесь,— кажа яна.— Бывайце.</p>
<p>Яна набліжае да яго тварык, дакранаецца нерухомымі вуснамі да яго шчакі і падае яму руку.</p>
<p>І ў гэты момант ён адчувае ў далоні нешта. Ён няспрытна сціскае далонь і глядзіць на Майку.</p>
<p>Пайшлі. Усё. Алесь ідзе ў дом, спакойна — бо на вачах усіх — перасякае залу, а потым... Потым шалёна бяжыць па сходах на хоры, а адтуль, вінтавымі сходамі, на антрэсолі другога паверха, а потым, прыстаўной лесвіцай, на адкрытую вежку.</p>
<p>Ён яшчэ раз хоча ўбачыць павозку, якая вязе яе.</p>
<p>...Брычка аддалялася. Рабізна сонечных плям скакала па ёй, па конях, па людзях, якіх нельга ўжо было адрозніць адзін ад аднаго. Усё знікла, і на дарозе больш нічога не было.</p>
<p>Тады ён успомніў пра рэч, якую трымаў у руцэ, і разняў кулак. На далоні ляжаў дзіцячы жалезны медальён, зроблены амаль у той жа манеры, што і бранзалет старога Раўбіча. Маленькі медальён са стылізаванай шыпшынай і коннікам.</p>
<p>Ён раскрыў яго і ўбачыў пасмачку попельных, з залацінай, валасоў і згорнутую паперку.</p>
<p>На паперцы было некалькі слоў з лацінскіх і французскіх літар. Некалькі нязграбных, відаць з вялікімі разважаннямі, напісаных слоў. І гэта не здзівіла яго, бо гэтага не рабіў ніхто, бо словы былі спробай напісаць... па-мужыцку.</p>
<p>І ён з удзячнасцю, з нейкай раптоўнай надзеяй разабраў:</p>
<p>«Каb nie zabywaw. Pryiazdzai».</p>
<p> </p>
<h4><a id="chapter12"></a>ХІ</h4>
<p>Ён расплюшчыў вочы, і з цёмнага мора трызнення пачалі выплываць цьмяныя, але ўстойлівыя вобразы.</p>
<p>Перш за ўсё пасмы траў, што растуць уніз сухімі кветкамі. А карані іх на дрэве. Ах, як баліць цела! Яно зусім чужое: рукі і ногі свае і не свае, цяжкія, як свінец, і бязважкія, блізкія, вось тут, і вельмі-вельмі далёкія.</p>
<p>Што гэта за травы? Ага, гэта яны не растуць, гэта яны проста вісяць уніз сухімі кветкамі, прывязаныя да лат. Гэта, напэўна, нейкі імшанік, але які?</p>
<p>Вось цені нейкіх галоў на сцяне з бярвенняў. Адна мужчынская, другая, відаць, нейкай жанчыны. Сілы няма, каб павярнуць сваю галаву і глянуць на гэтыя галовы, ад якіх кладуцца цені.</p>
<p>І чаму тут гарыць святло, калі за сцяною дзень? Вядома, дзень, бо ён чуе спеў дзённых птушак. Каб была ноч — крычаў бы вадзяны бугай. Дзе гэта ён крычаў надоечы? На якіх паплавах? І што там было?</p>
<p>...Успомніў! Яны стралялі. Зяхаў стары Губа... А потым была тая вадзяная курачка і бясконцы, нясцерпны шлях...</p>
<p>Раптам з яго горла вырваўся такі страшны крык, што ён спалохаўся за тых, чые цені адпачывалі на сцяне. Але палохаўся ён дарэмна, бо страшна гэта было толькі яму: толькі здрыгануліся пальцы ног ды з вуснаў вылецеў бязгучны віск,— тыя не заўважылі і не пачулі.</p>
<p>Зразумеўшы гэта, ён у адчаі паспрабаваў сказаць слова, самае лёгкае слова, бо перад вачыма былі шпары ў сцяне і тое, што паміж бярвенняў:</p>
<p>— Мо-ох... о-ох...</p>
<p>— Стогне,— пачуўся жаночы голас.</p>
<p>Нехта цёмны і вялікі схіліўся над ім, і адразу ён адчуў у вуснах шурпаты край глінянай конаўкі.</p>
<p>— Глыні шалянцу, мужык,— сурова сказала жанчына,— гэта табе на карысць... А слабы ж ты які...</p>
<p>Яснела ў вачах. Так, гэта быў імшанік для пчаліных калод, цяпер пусты, і ў ім гарэў каганец, хаця за сцяной быў дзень, і плюхала недзе вада, так мерна, як на млыне.</p>
<p>Вось ужо ногі і рукі сталі не далёкія, а бадай зусім блізкія. І з’явілася змога нават павярнуць галаву.</p>
<p>Прычыненыя дзверы. Дзённы прамень коса падае з іх, і ў промені шыза і вясёлкава клубіцца дым, пераліваецца, наплывае адным завітком на другі. І так усё вышэй, вышэй.</p>
<p>Дым цягнецца ад кучкі смалякоў, на якіх стаіць гаршчок, ды яшчэ ад люлькі ў мужчыны, што сядзіць ля дзвярэй. Што за мужчына? Увесь у белым — значыць, мужык. Твар сухі і амаль безбароды, вусы рэдкія. А вочы пранізлівыя, жоўта-бурштынавыя, бы ў коршака, спайманага ў сіло. Калі падыдуць людзі, ён глядзіць на іх непрымірыма, з той вышэйшай пакорай лёсу, якая бывае ў звяроў і драпежных птушак, якія разумеюць, што ўжо нічога не зробіш.</p>
<p>Ля гаршка сядзіць на калодзе жанчына, тая, што давала піць. Дзіўная жанчына. Уся ў чорным, як мнішка. На галаве доўгі чорны шаль, што адкрывае толькі трохкутнік аблічча. Аблічча мужыцкае і не мужыцкае, цёмна-бронзавае і сухое, закасцянелае ў нейкай уладнасці. Сустрэўшы такую, спалохаешся, але той, коршак, трымае сябе вольна: відаць, аднаго поля ягады.</p>
<p>— Пі, мужык,— кажа жанчына.</p>
<p>Схіляецца над ім твар. Вочы страшэнныя, глыбокія і, дзіва, зусім не старыя.</p>
<p>На гэты раз пітво як палын і блёкат — шэрхнуць паднябенне і язык, цьмянее ў вачах.</p>
<p>— Пі, мужык. Бунтаваць дык саладзей было, дураломам.</p>
<p>...Якая палёгка. Цяпер можна ўжо і гаварыць. І ён пытае слабым,— бо рот як пасля моцнай аскомы,— голасам:</p>
<p>— Дзе я? Чаму?</p>
<p>— Лапата даставіў. Я Грынь Паківач. А гэта Марта... Гм, маці божая... І шчасце, што ты ў нас. Бо здох бы, як сабака, без прычасці... Хто ж гэтай бруднай вадой раны палівае, доўбня неразумная?</p>
<p>— Гарэлі.</p>
<p>— Маглі б зусім згарэць. Пакуль давезлі — быў у цябе ўжо антонаў агонь. Скура вакол раны стала плямамі. Вось яно як, пане Корчак. Панамі быць захацелі — вось вам скуру і вырабілі.</p>
<p>— Пад сэрцам робіцца холадна. Значыць, канец?</p>
<p>Млынар пускае дым.</p>
<p>— Паглядзім,— кажа ён.— Першыя два дні смярдзела твая рана. Паглядзім, як цяпер.</p>
<p>— Не лай яго,— сухім голасам кажа Марта.</p>
<p>— Як жа не лаяць,— кажа Паківач,— калі ў яго ў кішках мазгі. Забыў, што такое пан і што мужык.</p>
<p>Злосць зноў падкочвае пад сэрца Корчаку. І ён кажа:</p>
<p>— Мы як ваўкі і як сабакі... Адных шчанюкоў нам з імі... ніколі... не пладзіць.</p>
<p>— Разумны,— кажа млынар,— ды толькі яшчэ ніколі воўк не вартаваў пакояў, а сабака не выў у начным лесе. Дык, значыць, і не лезьце ў хаўрус адзін да аднаго, не пніцеся. Яны, бач, справядлівасці захацелі.</p>
<p>— Кры-ыўда.</p>
<p>— Ну, а каб вы панамі сталі — не крыўда была б? Камусьці ўсё адно была б крыўда. Можа, яшчэ і горшая. Няма горш, як з хама пана, а з дзярма пірага.</p>
<p>Гэтыя буркатлівыя словы злуюць Корчака, але ён маўчыць.</p>
<p>— Можа, і горш,— кажа Паківач.— Бо ўсё адно, хто зверху будзе класці ногі на чужы карак. Дык у гэтых паноў ногі больш кволыя, чым твае ступакі. Іхнія ногі да дыгаў і скокаў звыклі, яны такога выспятка даць не могуць, як ты ў карчме.</p>
<p>— Іхнюю далікатнасць... зведаў... У крыжы стралялі, нехрысці.</p>
<p>— Навучылі,— усміхаецца Паківач.— І правільна зрабілі, што навучылі. Вы ж, палахліўцы, вёскай ад дзесяцёх уцякалі. Не з вашымі зубамі арэхі есці. Хоць бы тое падумаў, ці нападае ў Янаву ноч воўк?.. Не-е. Ён чакае той ночы, якую яму бог вызначыў, ён піліпаўкі чакае і тады ў сенцы ўлазіць, каб сабаку дастаць. Таму што бог яму тую ноч даў для ўлады. А да таго ён маўчыць, ён да сялібы не пойдзе, як вы... Палезлі — і наклалі ўсім сялом у порткі. Таму што як быццам і разам, а на справе — быдлячая чарада. Нішто вас не вяжа, кожнаму свая шкура даражэй... Калі не зменіцеся — так вам давеку быдлам і быць. Забасцё часам аднаго, дык адразу будзе над вамі новая пуга...</p>
<p>— Маўчы, Грынь,— сказала Марта.— Ты што, забыў, што ён ранены, што яго злаваць нельга.</p>
<p>— А і ты маўчы,— сказаў Грынь.— Давай, во, лепей перавязвай.</p>
<p>Марта разгортвала белыя анучы на грудзях Корчака. Паранены адчуў, як збалелае цела дробнай дрыготкай адказвае на штуршкі болю: Марта аддзірала палатно ад раны.</p>
<p>— Тц-тц-тц,— пацмокаў Паківач.</p>
<p>— Дрэнна? — спытаў Корчак, не расплюшчваючы вачэй.</p>
<p>— Лепей,— сказаў млынар.— Але яшчэ не зусім добра.</p>
<p>Яго грубыя рукі дасталі аднекуль жменю шараватай з прозеленню вязкай масы і пачалі раскладаць па ране. Корчак адчуў прыемны халадок.</p>
<p>— Падзякуй свайму богу: тры тыдні не пяклі... Лета, праснакамі абыходзімся,— сказала Марта.— Гэта плесня, што ў дзежцы на рошчыне вырастае, калі не пякуць хлеба.</p>
<p>— Ведаю,— сказаў Корчак.— Здымеш, а ніжэй добрая.</p>
<p>— Ну вось,— сказала Марта.— Калі ёсць божая воля — ачуняеш.</p>
<p>Пах рошчыны вярнуў Корчака да ўспамінаў аб хаце, аб жонцы і дзецях. Пасля ён успомніў хату і нябожчыцу матку. Матка збіралася саджаць у печ хлеб. «Хадзі сюды, сыночак»,— казала яна. Ён ведаў і падыходзіў. Рукі маці былі голыя вышэй локцяў. «Нахіляйся»,— казала маці. І потым яе рука з моцным плясканнем рэзка ўваходзіла ў надзьмутае грыбам цеста. Маці вырывала руку, і ён, малы хлопчык, прыпадаў носам да ямкі ў цесце, а адтуль — толькі на імгненне — шыбала кіслым і рэзкім, аж у вочы калола і ў галаве круцілася, неймаверна сытым і добрым духам. І гэта быў самы прыемны пах, дамавіты, як печ, як родная хата, і лепшы за кожны водар на зямлі — не нанюхаўся б і за ўсё жыццё. Таму што гэта быў — хлеб...</p>
<p>З прыемнымі дрыжыкамі (гэта адыходзіў боль) Корчак падумаў, што цяпер ён, пэўна, можа і не памерці...</p>
<p>...Таму што гэта быў хлеб, а ён верыў хлебу. У хлеб можна было верыць. У хлеб трэба было верыць. Ад хлеба жыццё і ад хлеба адужанне. Ад хлеба не можа не быць адужання. Ён нясе чалавека, і чалавек жыве дзеля яго, памагае яму стаць хлебам, а той за гэта дае чалавеку частку самога сябе. І ў гэтым хлеб вышэй за чалавека, бо чалавек аддае яму ўсяго сябе.</p>
<p>І гэта за хлеб лілася ў Півошчах мужыцкая кроў.</p>
<p>Ён, неяк адразу і да канца, зразумеў, што цяпер яму ніколі не есці хлеба, які падыходзіў у роднай дзяжы. Не есці ні ў хаце матчынай, ні ў сваёй хаце. Маці памерла, яе ніколі ўжо не ўбачыць. А ў сваёй...</p>
<p>— Грынь,— спытаў ён,— што ў Півошчах?</p>
<p>Паківачу стала весялей,— хлопец цікавіўся нечым, значыць, будзе жыць.</p>
<p>— У Півошчах зажывошчы,— сказаў ён.— Зажываюць над мужыкамі. Праўда, нікога не ўзялі, віцэ-губернатар абараніў. Таго-сяго адхвасталі за мэндлікі, ды і ўсё.</p>
<p>— Чаму так... абышлося?</p>
<p>— Кроера сам губернатар, Гамалея, пазваў у Магілёў. Далі, відаць, прачухана, бо вярнуўся злосны як сабака. Ягонаму фурману губернатарскі лёкай казаў за тытунцом, што на пана Канстанціна крычалі... Сам крычаў... Маўляў, з самага пачатку трэба было казаць, што згону плаціць не можаце... Злосны прыехаў Кроер... Заспяваеце вы цяпер, півошчынцы...</p>
<p>Паківач змоўк.</p>
<p>— Што пра мяне... кажуць?</p>
<p>— Пра цябе... Гм... Твае справы, брат, дрэнныя... Аднаму табе давядзецца расхлёбваць кашу за ўсіх. Я ж кажу, што вы не руя, а чарада. Ты збег, можа, нават забіты, цябе няма — твой і адказ. Ды і татары паказалі, што ты вілы кінуў, што з цябе пачалося... Ды і заядлы: крычаў, каб не ўцякалі.</p>
<p>Так, ён ведаў гэта і сам. Ён кідаў вілы, але ён не хацеў папасці. Які ж гэта спрытны мужык не пацэліць, калі захоча? Але апраўдвацца няма рацыі. Не павераць. Не захочуць паверыць. Таму што яны ніколі не нюхалі дзяжы, а значыць, у іхніх жылах цякла іншая кроў. Дзе крыві ні лыжкі, там праўды ні крышкі... Маці, калі была маладая, часам ціхутка спявала ўначы на прызбе. Месяц, такі поўны, выплываў над садам, і яна спявала:</p>
<p> </p>
<div class="POETRY">
<p>Ой, за-а лесам, за пралес-ам</p>
<p>З’а-л’а-т’ая дз’я-а-а-ажа...</p>
</div>
<div class="CLEAR"></div>
<p> </p>
<p>Потым яна ўжо не спявала... І хто б яшчэ сказаў на месяц: залатая дзяжа? Тыя не маглі. Ваўкі, якія стралялі. А з ваўкамі — па-воўчы... А значыць, ніколі яму ўжо не давядзецца жыць ля сваёй дзяжы.</p>
<p>— Ты — не таго,— быццам апраўдваючыся, сказаў Грынь Паківач.— Ты не бойся. Ніхто не выдасць... Вылечым... Пажывеш ды і пойдзеш у скіты, на Ветку... Там збеглых многа. Стараверы не выдадуць, бо лічаць, што ўлада — ад д’ябла. Пераправяць яшчэ далей... Аж на Кержанец... Так жа яно век і цягнуцца людзі: нашы — туды, а іхнія — да нас.</p>
<p>Корчак маўчаў доўга.</p>
<p>— Не,— сказаў ён урэшце.— Я не пайду... Тут мая зямля... Мой хлеб... Я не павінен пакідаць яго,</p>
<p>— Глядзі,— сказаў Грынь.— Можаш і тут, пакуль не дазналіся.</p>
<p>Яны маўчалі. Адзін пасмоктваў распаленую люлечку. Другі ляжаў з заплюшчанымі вачыма і думаў. Раптам цемра пад яго апушчанымі веямі ўспыхнула гарачым залаціста-чырвоным святлом, і ён здагадаўся: нехта адчыніў дзверы ў імшанік. Ён ўсведаміў гэта, але не ўзняў павек. Усё адно ён не можа пакуль што абараніцца, і, калі гэта прыйшлі па яго, ён не будзе глядзець на іх. Хай возьмуць такога. Ён так і памрэ з заплюшчанымі вачыма.</p>
<p>...А Грынь павярнуўся і ўбачыў у дзвярах Міхала Кагута, а за яго спіною твары Кандрата і Андрэя. Усе глядзелі проста на распасцёртую постаць. Толькі Міхал глядзеў змрочна, а блізнюкі — здзіўлена.</p>
<p>Грынь устаў насустрач, ледзь не выпхнуў іх і зачыніў за сабою дзверы. Ён злаваў на сябе: варон лавіў, старая макітра, а пялёхканне млына прыглушыла колы завознікаў.</p>
<p>— Ну? — змрочна спытаў Грынь.</p>
<p>— У нашым завозна,— сказаў Міхал.— Дык мы да цябе.</p>
<p>— Хадзем.</p>
<p>Увесь час, пакуль цягнуўся памол, завознікі і млынар не абмовіліся і словам. Моўчкі цягалі мяхі, моўчкі засыпалі, моўчкі пускалі ваду.</p>
<p>Грукат, значна больш гучны, чым раней, даляцеў і ў імшанік і супакоіў Корчака: значыць, не па яго.</p>
<p>А людзі ля млына не глядзелі адзін на аднаго. Ды і што было Кагутам да млынара? Млынар як млынар. Значна цікавейшы быў старадаўні млын, вузкая стужка адзінай дарожкі, якая вяла да яго і якой яны прыехалі, невялічкі ставок з лілеямі і драмучыя лясныя нетры вакол яго.</p>
<p>Як не цікавіцца? Ставок такі цікавы, раўнюткі. Страха млына зялёная ад моху. І латок увесь аксамітна-зялёны. І шкельцы зялёныя. А ствалы баравых дрэў зусім мядзяныя, бо сонца схіляецца. Зусім мядзяныя, быццам тысячы велічэзных змеяў-мядзянак сталі на хвасты. А над стаўком таўчэ мак камашня, таксама зусім залатая ад сонца. Вось і глядзі сабе, чалавеча. І нічога ты не бачыў, і нічога ты не чуў... Еш боршч з грыбамі, а язык трымай за зубамі.... Хто моўча, у таго дума не воўча... М-ня... Вось яно, значыцца, і так, ці ведаеце вы...</p>
<p>І толькі калі Міхал ужо адсыпаў Паківачу належныя гарцы, а дзеці адышлі да воза, млынар ціха спытаў у Кагута:</p>
<p>— Бачыў?</p>
<p>— Не бачыў,— змрочна сказаў Міхал.— І дзеці не бачылі.</p>
<p>Дзікаватыя светла-сінія і бурштыновыя, як у коршака, вочы сустрэліся на хвіліну і зноў разышліся. Але Паківачу гэтага было мала. Яму трэба было ведаць, ці правільна зрабіў ён, Паківач.</p>
<p>— А каб у каго другога ўбачыў?</p>
<p>— І ўхваляў бы, і не ўхваляў,— з мужыцкай хітрасцю сказаў Кагут.— Я, брат, ніколі нікому нічога ніякага...</p>
<p>— ...Ну, а калі што якое?</p>
<p>— Ну, а калі што якое, дык што ж тут такое, яно ўжо...</p>
<p>— Ну, а калі што якое? — настойваў Паківач.</p>
<p>— Ды яно ж, тым часам, і ў другіх не бачыў, і ў цябе. Я чалавек рахманы. Ды і бацька мой, а іхні дзед, таксама не абы-што, і ўсім, вядома, можна, калі ўжо так, і сказаць. Вось яно, тым часам, і так.</p>
<p>— Данясеш? — на чыстату спытаў Паківач.— Дзеці не данясуць, яны простыя душы. А ты?</p>
<p>Міхал паглядзеў проста ў вочы Паківачу.</p>
<p>— Не,— сказаў ён.— Не данясу.</p>
<p>Калі завознікі паехалі, млынар, трошкі супакоены, пайшоў да імшаніка. Перад дзвярыма спыніўся, думаючы аб тым, што трэба будзе ўсё ж перанесці параненага ў будан ля бортнага ўрочышча. І не таму, што Кагут данясе. Ведаючы дзеда Данілу, гэтага можна было не апасацца. Проста далей ад граху. А раптам нехта налезе. Розныя бываюць людзі. Прыйдзе, калі цябе няма, і давай шныпарыць...</p>
<p>З гэтымі думкамі ён адчыніў дзверы. Марта сядзела над параненым.</p>
<p>— Непрытомны,— ціха сказала яна.</p>
<p>Корчак не быў непрытомны. Проста яму трэба было застацца са сваімі думкамі, і ён не хацеў адгукацца.</p>
<p>Так, для яго больш не было роднай хаты і роднай дзяжы. Таму што яго аднаго гналі, таму што адной ягонай крыві хацелі за падзеі ў Півошчах. А хіба яго трэба судзіць? Хіба гэта ён страляў? Не, пачаў страляць Кроер. Скончыў той паручнік з рысінымі вачыма.</p>
<p>Корчак быў спакойны. Ён проста разважаў.</p>
<p>Караць павінны іх, а караюць яго. Калі зямны суд такі хлуслівы, такі няправедны — чаму б не судзіць кожнаму, папраўляючы яго. Чаму не губернатару? Чаму не дзядзькаванаму смаркачу Загорскаму? Чаму не... мне? Чаму сапраўды?</p>
<p>Ён няўлоўна ўсміхнуўся навізне і небяспечнасці гэтых думак.</p>
<p>Так ён і зробіць. Суд дык суд. І ўсім, хто страляў у крыжы, не пайсці жывымі. Ён заступіцца за свайго Хрыста. Усе яны адкажуць перад праўдай. Таму што яны не дапамагалі хлебу расці, не дапамагалі зямлі маці раджаць. Яны толькі глумілі яе, і таму праўды ў іх не было, і яны былі ваўкі. А з ваўкамі — па-воўчы...</p>
<p> </p>
<h4><a id="chapter13"></a>XII</h4>
<p>Выйшлі з двара надвячоркам, калі ўздоўж вуліцы наскрозь ружавеў ад сонца ўзняты каровамі пыл. Мэкалі авечкі, непаразумела штурхаючыся ля варот, і адусюль даляталі лісліва-абыякавыя галасы гаспадынь:</p>
<p>— Шу-шу-шу.</p>
<p>— Красуля, Красуля... Ах, каб ты здарова была...</p>
<p>Чуліся рыпенне, шумныя ўздыхі, звонкія жаночыя галасы і добрыя плескачы па крыжах жывёл — гукі звычайнай вячэрняй сумятні.</p>
<p>Але нават у неспакоі быў спакой, таму што быў вечар. І, нібы падкрэсліваючы гэтую стому і спакой, сярэдзінай вуліцы ішоў на вячэру ў чарговы дом азярышчанскі пастух Данька, ляніва, ад няма чаго рабіць, прыкладаючы часам да вуснаў даўгую берасцяную трубу.</p>
<p>Гукі былі чыстыя і гучныя: Данька мог круціць трубы, як ніхто іншы. Дзеці ішлі насустрач яму, а пастух ішоў, так спакойна заграбаючы скуранымі поршнямі пыл, што аж зайздрасць брала. Дай бог быць на вялікдзень папом, узімку катом, а ўлетку пастухом. Дай бог! Бо нічога няма лепшага за гэты вечар, чыстыя гукі трубы і патаемныя позіркі дзевак на гожага пастуха.</p>
<p>Падышоўшы да дзяцей, Данька, які зусім і не глядзеў на іх, нечакана паднёс раструб берасцянкі да вуха Кандрату і раўнуў так, што хлопец аж падскочыў.</p>
<p>— Да-анька, каб на цябе!</p>
<p>— А чаго, чаго ты пасярэдзіне вуліцы ідзеш? — усміхнуўся роўнымі зубамі Данька.</p>
<p>— Ты, Данька,кінь,— сказала Янька.— Няможна.</p>
<p>Яна сядзела на закарках у Андрэя: пабойвалася кароў. Глядзела на Даньку з асуджэннем і павагай. Такі гарэзнік, а кароў не баіцца.</p>
<p>— Не буду, Янечка,— сказаў Данька, усміхаючыся.— Дальбог, не буду, гаспадынечка. А хто ж мяне тады вячэраю накорміць, як не ты.</p>
<p>Ён гэты тыдзень харчаваўся ў Кагутоў і быў здаволены: есці давалі добра.</p>
<p>Кожная гаспадыня ўлешчвае пастуха.</p>
<p>— Чакайце, хлопцы,— сказаў Данька.— Бярыце вось.</p>
<p>Ён палез за пазуху і пачаў даставаць дзічкі, зеленаватыя, з карычнева-ляжалымі плямамі: кожнаму па жмені.</p>
<p>— Буйныя якія дзічкі,— сказаў Паўлюк, набіваючы рот.</p>
<p>— М-гу,— сказаў Данька, сакавіта чамкаючы вялікай дзічкай.— То ж посеркі<sup><a href="#footnote-49">49</a></sup>. Гэтыя есці мо-ожна.</p>
<p>Усе елі дзічкі. Данька, гарэзуючы, даваў Яньцы адну за адной. Дзічак было многа, яны не змяшчаліся ўжо ў дзіцячых далоньках, а пастух, такі спакуснік, даваў яшчэ і яшчэ. Дзеўка глядзела на яго ўмольна, не ведаючы, што рабіць.</p>
<p>— Кінь, Янечка,— сказаў гаспадарлівы Паўлюк.— Злазь з карка, тут кароў няма. Ну вось.. А цяпер глядзі.</p>
<p>Ён палез у Данькаву запазуху і там падчапіў далонню, як каўшом, цэлую горку дзічак.</p>
<p>— На ў прыполік. І не глядзі на гэтага антыхрыста.</p>
<p>— Дык чаго гэта Кагуты сёння такія кагуцістыя? — спытаў Данька.— Толькі пяра аднаго ў Кагутоў няма. І куды ідуць такія прыбраныя Кагуты?</p>
<p>— Пастуха сустракаць,— сказаў Кандрат.— Дарагога госця.</p>
<p>— Ну, гэта яшчэ нічога,— сказаў Данька.— Ад азярышчанцаў можна чакаць і горшага.</p>
<p>Ён быў вывазень з другой вёскі і таму заўсёды трошкі кпіў з Азярышча.</p>
<p>— Вы людзі ветлівыя. Вы не толькі пастуха, вы сена калісь званамі сустракалі. Думалі — губернатар, бо губернатараў вам, па мужыцкай вашай цемнаце, бачыць не даводзілася, а Мінка-салдат казаў: «У-га! Губернатар! Губернатар, браткі, важны, як, не раўнуючы, воз з сенам». Дык вы ўцямілі. Здагадаліся, сустрэлі.</p>
<p>— Кінь,— сказаў спакойна Андрэй.— Брахня ўсё.</p>
<p>— А я хіба кажу: праўда? Куды вы?</p>
<p>— Да Загорскага ў госці,— апусціў вочы Андрэй.— Паклікаў.</p>
<p>— Да дзядзькаванага паніча? Д-добра. Вы ж там глядзіце, хлопцы. Не накідвайцеся на розныя дабраны-смакаваны, як Лапатаў кныр на панскі мэляс. Гонару трымайцеся. Не ў іх адных ён ёсць.</p>
<p>— А мы ведаем,— сказаў Паўлюк.— Мы не з пустымі рукамі ідзём. Мы во лузанцы нясём, гарэхі, мёд.</p>
<p>— Ды нешта позна ідзяце? — спытаў Данька.</p>
<p>Дзеці пераглянуліся. Потым Андрэй сказаў спакойна:</p>
<p>— А мы пераначуем. А раніцай пойдзем глядзець усё.</p>
<p>— Ну, глядзіце,— сказаў Данька.— Шчаслівай вам дарогі.</p>
<p>І ён пайшоў, заграбаючы поршнямі пыл.</p>
<p>...Дзеці выйшлі за весніцы. Ісці было прыемна. Ласкавы і яшчэ цёплы пыл прыемна казытаў пальцы, фантанчыкамі ўсплёскваў між іх.</p>
<p>— Добра, што ты не сказаў яму, Андрэйка,— вымавіў урэшце Кандрат.— Ніхто і ведаць не будзе. Нават бацькі. Толькі мы ды Алесь.</p>
<p>— Што я, дурны? Скажу я Даньку, што мы задумалі. Адразу б нас на возе ў Загоршчыну завезлі. А так збочым з дарогі, пройдзем лішнія тры вярсты ды і залезем у Раўбічаў парк. Разгледзім усё ды і пойдзем сваёй дарогай... А то ўсё: Раўбіч — чарадзей, Раўбіч у прычасць страляў, над Раўбічавым маёнткам цмокі лётаюць, да яго балотныя паны ездзяць... А хто бачыў? Хто ведае? Вось і трэба... памацаць...</p>
<p>— А калі нас тыя балотныя паны зловяць?</p>
<p>— Нічога не зробяць,— сказаў Андрэй.— Я з-за абразоў свянцоную ваду ўзяў.</p>
<p>— А страшна. З аднаго пуду можна памерці.</p>
<p>— Страшна,— сказаў Андрэй.— Ну і што ж.</p>
<p>Сонца села, калі яны звярнулі з загоршчынскай дарогі на вузейшую, якая вяла на Раўбічы. Перайшлі ўброд неглыбокую Равеку, што ўвабрала ў ваду апошнюю чырвань неба, і папраставалі ў лугі.</p>
<p>Атава адрасла сёлета такая ладная, што на паплавах не калолася, не балюча было ісці. Касіць пачалі значна раней Янавага дня.</p>
<p>Прайшло больш за месяц, як адгучаў апошні шаст касы, а на дварэ стаяў толькі пачатак жніўня, цёплага і лагоднага, як усё гэта лета.</p>
<p>Незлічоныя стагі цямнелі на росна-шызым абшары, струменілі той асаблівы водар, які бывае ў сена, не кранутага дажджом. Такі ўжо ўдалы быў у той год пакос. Яны былі вялізныя, тыя стагі, і выглядалі ў цямноцці нават трошкі злавесна.</p>
<p>Дзеці ішлі і гаманілі. Яньку неслі на спіне па чарзе, а то пускалі тупаць сваімі нагамі. Але размова пакрысе глохла, а потым стала чамусь шапатлівай. ...Бо злева, вельмі цьмяна, выплылі ў цемры далёкія шаты Раўбічавага парку. Зусім як у той майскі начлег. Яны былі далёка, тыя шаты, не менш як паўтары вярсты шызым поплавам. А над шатамі, зусім як тады, гарэў ледзь прыкметнай іскрай далёкі агеньчык.</p>
<p>— Зноў не спіць,— сказаў Паўлюк.</p>
<p>— Ніколі не спіць,— уздыхнуў Андрэй.— Чакае.</p>
<p>Цяпер блізняты ішлі першыя, поплеч. Каб першымі, у выпадку чаго, сустрэць бяду.</p>
<p>Гарэў над паплавамі далёкі, вельмі самотны ў цемры агонь. І дзеці ішлі на яго.</p>
<p>Шаты выраслі над галавою зусім нечакана. То былі ўсё далёка, далёка, а то раптам насунуліся на дзяцей і навіслі над галовамі. І агонь знік.</p>
<p>Агароджа з тоўстых жалезных прутоў ішла ў левы і правы бок, і ёй не было відаць канца.</p>
<p>— Пойдзем направа,— шэптам сказаў Андрэй.— Не можа быць, каб дзіркі нідзе не было.</p>
<p>Але ім давялося ісці даволі доўга, пакуль Кандратава рука, якой ён увесь час вёў па прутах, не натрапіла на пустое месца. Нехта выламаў адзін прут.</p>
<p>Трэба было лезці. Але парк цямнеў так страшна, што яны міжвольна марудзілі.</p>
<p>З парку даляцеў крык, ціўканне птушкі, якую, відаць, заспеў у сонным гняздзе нейкі начны драпежнік. Можа, то куніца гаспадарыла па чужых кублах, а можа, соўка-начніца. І гэтае ціўканне быццам абудзіла ўсіх.</p>
<p>— Ну-к што ж,— перахрысціўся Андрэй.— Палезлі...</p>
<p>Яны пералезлі, і цёмныя паркавыя шаты прагна накрылі іх.</p>
<p>...Крокі былі бязгучныя. Густая трава глушыла іх. Цемра востра, па-начному, пахнула грыбамі, вільготнай лістотай, моцным дубільным духам дубовых хмызоў і трошкі душным, лазенным водарам бяроз.</p>
<p>Нябачная сцежка, якой яны ішлі, прывяла да высокай зламанай бярозы над самым адхонам. Бяроза зламалася, але не ўпала, затрымаўшыся на суседніх дрэвах, і цяпер жорстка бялела ў цемры сваім мёртвым ствалом.</p>
<p>Адсюль было відно даволі далёка. Сцежка тут раздвойвалася. З левага боку яна ішла да кучаравага ўзгорка, на вяршыні якога невыразна бялела дзвюма званіцамі раўбіцкая царква.</p>
<p>Другі адрожак сцежкі спускаўся з адхону, вёў кудысьці ніжэй, відаць, да другіх белых будынкаў, якія вольна раскінуліся ў чашападобнай лагчынцы, што пачыналася адразу ля падножжа царквы. І, замыкаючы лагчынку з другога боку, паўколам ляжала ў нізіне падкова свінцовага возера.</p>
<p>— Пойдзем па правай,— сказаў Кандрат.— Ну яе да д'ябла, царкву. Раўбіцкія казалі, стаіць, як труна.</p>
<p>Сцежка спускалася па схіле наўскос і неўзабаве вывела на адкрыты з двух бакоў выступ узгорка. На выступе густа раслі дрэвы, а між дрэў шарэла вузкая будыніна, падобная на царкву без барабанаў<sup><a href="#footnote-50">50</a></sup> і купалаў. Гэта была, відаць, старая камяніца, вежа пры доме. Такіх многа ў той час было раскідана ля прыдняпроўскіх маёнткаў. Заўсёды трошкі наўздалёк ад новых дамоў, старыя прыбежышчы роду на выпадак вайны, цяпер ужо нікому непатрэбныя, халодныя, як склеп, бо сонца не паспявала за лета прагрэць і высушыць двухсажнёвую таўшчыню муроў, яны павольна разбураліся, раняючы з кладкі на траву паточаныя каменным слімаком валуны. З часам камяніцы пачыналі нагадваць чорна-жоўтыя соты, мёртвую вашчыну без пчол.</p>
<p>Калісьці былі пісталетныя стрэлы, калісьці былі аблогі і пчаліны гуд стрэл. Цяпер — нічога, акрамя разбурэння.</p>
<p>Дзеці, павольна пасоўваючыся ўздоўж аднаго боку будынка, убачылі яр, што рассякаў лагчыну, а за ярам панскі дом. Дом быў зусім цёмны — ніводнага светлага акна.</p>
<p>— Адкуль жа святло? — шэптам спытаў Паўлюк.</p>
<p>Андрэй паціснуў плячыма. І як толькі яны мінулі рог камяніцы, такой, здавалася, нежывой, такой безнадзейна мёртвай, яны ўбачылі адбітак гэтага святла на кроне волата-дуба, што рос ля сцяны...</p>
<p>...Свяцілася акенца ў верхнім паверсе камяніцы. Свяцілася нежывым, сінім, нейкім зіхоткім агнём: часам мацней, часам слабей.</p>
<p>— Зазірнуць бы,— сказаў Кандрат.</p>
<p>— Потым на дуб палезем,— сказаў Андрэй.— А зараз абыдзем камяніцу. Чорт яго ведае, дзе тут дзверы. Часам нехта выйдзе і схопіць... Я ж казаў, нячыста тут.</p>
<p>Яны рушылі далей, павольна абышлі ўжо тры бакі будыніны і цяпер павінны былі выйсці на чацвёрты бок, што выходзіў на стромы адхон.</p>
<p>Дзвярэй не было і тут, як быццам той, хто паліў агеньчык, прылятаў сюды паветрам. Але затое тут было акно на ўзроўні зямлі, відавочна прабітае пазней у глухім муры, і з гэтага акна падала на строму чырванаватае святло.</p>
<p>Яны ўбачылі гэтае святло і адначасова пачулі нягучнае і рэдкае пастукванне жалезам аб жалеза, учулі саладкаваты серны смурод.</p>
<p>З заміраючымі ад цікаўнасці і жаху сэрцамі яны плазавалі да гэтага акна. Паўлюк застаўся з Янькай у хмызах, а хлопцы паўзлі бліжэй, бліжэй. Чырванаватыя ўспышкі рабіліся больш яркія, пастукванне — больш трывожнае і выразнае.</p>
<p>Стук-пых... Стук-стук-пых-х...</p>
<p>Акно было закратаванае, і праз яго яны ўбачылі вялізнае сутарэнне з каменнай падлогай і скляпеннямі. Усе сцены яго, акрамя адной, танулі ў змроку, а тая адна была асветлена зіхоткімі ўспышкамі горна, над якім навісаў чорным грыбам каўпак. Ля горна стаялі каменныя сталы з дзівоснымі прыладамі са шкла і металу.</p>
<p>Стук-пых... Стук-стук-пых...</p>
<p>У сутарэнні былі чатыры чалавекі. Адзін сядзеў за сталом, каля горна, і трымаў над жароўняй нешта падобнае на патэльню. Гэта з патэльні часам пыхаў вінна-чырвоны агонь, і тады чалавек зноў сыпаў на яе чорны парашок, ківаў галавою і каліў далей.</p>
<p>Другі сядзеў наводдаль. Перад ім трапятала, заціснутая адным канцом у ціскі, металічная паласа. Ён пастукваў па ёй невялікім востраканечным чаканам.</p>
<p>Стук-пых... Стук-стук-пых-х...</p>
<p>Два астатнія сядзелі, захутаўшыся ў грубыя суконныя плашчы, і глядзелі ў агонь. І ўсе чатыры былі нечым падобныя; згасала чырвоная ўспышка, і тады нават у святле горна можна было заўважыць фарфоравую бледнасць абліччаў.</p>
<p>І ўсе маўчалі, быццам словы паміж імі былі зусім непатрэбныя.</p>
<p>Успышкі ўсё часцелі. І вось чалавек ля горна зняў з сагана зусім круглую бутэльку з вузкім рыльцам, ускалаціў нейкі асадак і паказаў чалавеку з паласой. Той сцвярджальна апусціў галаву.</p>
<p>Трапятала чырвонае полымя.</p>
<p>Чалавек падаў паласу аднаму з тых, што сядзелі. Вызваліў другую паласу, крутой дугою выгнутую між двума ціскамі, і падаў суседу першага. Тыя скінулі плашчы і, застаўшыся ў суконных нагавіцах і белых сарочках, пачалі маўклівую і страшную сваёй маўклівасцю гульню ва ўспышках чырвонага святла. Пачалі біць паласой аб паласу, па-рознаму трымаючы іх, білі па чарзе. Потым адзін біў па паласе другога, уторкнутай адным канцом у шчыліну паміж плітамі падлогі. Потым другі біў даволі тоўстай доўбняй па паласе першага.</p>
<p>Адзін з удараў доўбні зламаў метал. І ўладар доўбні моўчкі, са змрочным тварам, развёў рукамі.</p>
<p>І тут успышка небывала чырвонага густога полымя ахапіла сутарэнне. Чалавек над жароўняй стаяў і выскаляў зубы ў патоках чырвонага святла, якія змяіліся ўсё вышэй і вышэй. Рукі ягоныя былі пераможна ўскінутыя ўгору.</p>
<p>Гэта было так страшна, што хлопцы кінуліся прэч і апамяталіся толькі за рогам будыніны.</p>
<p>— Што бачылі? — спытаў Паўлюк.</p>
<p>— Выклікалі кагось,— коратка сказаў Андрэй.</p>
<p>— Каго?</p>
<p>— Не ведаю. Але не на дабро. Пайшлі адсюль.</p>
<p>— А агонь? — напомніў Кандрат.</p>
<p>— Так, агонь,— у Андрэя ўпаў голас.</p>
<p>Яны ўзнялі вочы да акна і ўбачылі, што сіні агеньчык згас. На яго месцы цяпер цямнеў правал акна. Звычайны мёртвы правал. Больш нічога.</p>
<p>І хлопцы адразу адчулі, як жах саступіў месца расчараванню. Агонь быў так блізка, такі высокі і сіні. Хто ведае, якія дзівосы ён асвятляў. І вось яны, дурні, пакінулі яго, дачакаліся, пакуль ён згас.</p>
<p>— Ёлупы,— сказаў Кандрат.— Боўдуры.</p>
<p>Гэта сапраўды было горка, калі ўжо забыцца на страх. Столькі разоў бачыць іскру над шатамі парку, наважыцца, нарэшце, ісці сюды, нацярпецца жаху, убачыць агонь зблізку, такі зменлівы і сіні. І ўсё зглуміць.</p>
<p>— Пайшлі,— сказаў Андрэй.</p>
<p>Зноў сцежка, на гэты раз з уступу, у абход невялікай падковы возера. Зноў пах грыбніцы і стылая раса.</p>
<p>Хлопцы ішлі моўчкі, з апушчанымі галовамі. Было халодна і няўтульна пад шатамі дрэў. Добра, што хаця Янька не плакала, бо ёй было ўсё адно, так яна хацела спаць. Андрэй зняў з сябе світку, і яны падвязалі дзяўчынку на спіне Кандрата, зрабіўшы нешта накшталт мяшка, у якім было цёпла і ўтульна. Кандрат цяпер мог вызваліць рукі, яму стала лягчэй.</p>
<p>— Прыйдзем яшчэ сюды? — ціха спытаў ён у Андрэя.</p>
<p>— Прыйдзем,— падумаўшы, адказаў Андрэй.— Трэба прыйсці.</p>
<p>— Каго ж яны ўсё-ткі выклікалі? — спытаў Кандрат.</p>
<p>Андрэй не адказаў. Ды і што можна было адказаць?</p>
<p>Цемра. Глухія крокі. Сонныя пасопванні Янькі на спіне ў Кандрата. Пачынае прабіраць холад, той санлівы холад, калі сківіцы раздзірае пазяханне і чалавек марыць, як аб вышэйшым шчасці, аб ахапку сена, у які можна зашыцца.</p>
<p>Мужны дух прадпрымальнасці і прыгод заўсёды церпіць ад такіх акалічнасцей.</p>
<p>Яны мінулі возера, з якога патыхала вільготным халадком і рыбнай сырасцю. Парк зноў зрабіўся густы,— не парк, а нейкія нетры з лаўжамі і ветрабоем, з рэдкімі глухімі сцяжынкамі.</p>
<p>Па адной з такіх сцяжынак яны ішлі даволі доўга; ішлі і амаль не спадзяваліся, што калі-небудь ёй будзе канец. Але сцежка ўлілася ў папярочную сцежку, што была шырэйшая і нагадвала хутчэй вузкую дарогу, па якой ледзьве можа праехаць воз. Дарожка гэтая была як тунель, так спляталіся над ёю галіны дрэў, з левага боку яна праз нейкіх пяць сажняў улівалася ў невялічкую паляну. І палянка была таксама цёмная, бо над ёю схіляліся, засцячы неба і ўтвараючы над ёю шацёр, верхнія галіны магутных, вычварна-каржакаватых дрэў. А пад шатром, займаючы амаль усю палянку, стаяла самая дзівосная будыніна, якую ім давялося бачыць у сваім каратусенькім жыцці.</p>
<p>Будыніну абкружаў частакол з завостраных бярвенняў. Над частаколам уздымаліся толькі два-тры вянцы сцен ды трох’ярусны дах з грубай замшэлай шчапы. На вільчаку верхняга яруса нерухома ўзвышаўся «балотны чорт», вычварная карчага, якой вятры і гнілая вада часам надаюць падабенства з пачварным ідалам.</p>
<p>У вянцах сцен там-сям цьмяна блішчалі маленечкія сляпыя акенцы з разьблёнымі ліштвамі. Такая ж разьблёная брама разрывала ў адным месцы частакол. Палі яго вянчалі пабеленыя непагодай конскія чарапы з цёмнымі праваламі вачэй.</p>
<p>Дзеці не ведалі, што гэта была лазня Раўбіча, пабудаваная ў «казачным» стылі, але, дрыжучы, адчувалі гэта казачнае і страшнае. Відаць, сюды, да гэтай брамы, павінны былі прыязджаць, каб загінуць: увечары — светлы дзень, а перад світаннем — чорная ноч.</p>
<p>З цёмнага тунеля дарогі даляцеў стомлены, рэдкі стук капытоў, а потым з’явілася сама ноч, як гэта ёй належыць — на чорным кані і ў чорным плашчы.</p>
<p>Конь ішоў мернай ступою, а коннік сядзеў на ім, схіліўшы галаву, і доўгі чорны плашч, падобны на абвіслыя вялізныя крылы, прыкрываў рэпіцу жывёлы.</p>
<p>— Вось каго выклікалі,— шапнуў Кандрату Андрэй.</p>
<p>Хлопцы не здзівіліся, пазнаўшы ноч у твар, пазнаўшы гэтыя доўгія вусы, гэтую рукаяць пісталета, што выглядала з сакваў.</p>
<p>Коннік пад’ехаў да частакола і з хвіліну пастаяў перад ім. Потым, не ўздымаючы галавы, павольна ўзняў стрэльбу і тройчы, з вялікімі перапынкамі, стукнуў руляй у дошкі варот.</p>
<p>...Не чакаючы больш ні хвіліны, баючыся невядома чаго, дзеці кінуліся бегчы так, як не беглі ніколі ў жыцці.</p>
<p>Яны не памяталі і не ведалі дарогі, не звярталі ўвагі на стому, ад якой рэзала ў грудзях, не памяталі, дзе пералезлі агароджу. А можа, яе і зусім не было? Яны беглі і апамяталіся толькі на знаёмым раздарожжы, ад якога да Загоршчыны было не больш як дзве вярсты.</p>
<p>Было цёмна. Пахла бярозавымі венікамі. Пасля ўспыхнуў агеньчык. Рука, упрыгожаная на запясці жалезным узорным бранзалетам, паднесла сярнічку да васковай тоўстай свечкі. Потым да другой. Да трэцяй.</p>
<p>І тады другая рука, загарэлая аж да гарчычнага адцення, зняла са стала ўпрыгожаны срэбнымі насечкамі пісталет. Схавала пад стол.</p>
<p>— Баішся? — іранічна спытаў Раўбіч, скідаючы на лаву плашч.</p>
<p>— Сцерагуся,— сказаў Война.</p>
<p>Раўбіч выняў з-пад плашча кошык і паставіў на стол.</p>
<p>— Падсілкуйся.</p>
<p>Спаласаваны і зрэзаны страшнымі шнарамі твар усміхаўся.</p>
<p>— «Правда ль, что Бомарше кого-то отравил?» — спытаў Война.</p>
<p>І гаспадар лазні адказаў у тон яму:</p>
<p>— «Гений и злодейство две вещи несовместные».</p>
<p>— Ведаеш класіку,— сказаў Война.</p>
<p>Яны сядзелі за адным сталом. Война еў, скоса паглядаючы на субяседніка насцярожанымі і бязлітаснымі вачыма. Яго чорныя бровы былі нахмураныя.</p>
<p>А Раўбіч сядзеў насупраць, і яго твар ажыўляла іранічная ўсмешка. Вялікія, зусім без райка, цёмныя вочы спакойна назіралі, як пальцы Войны ламалі курыную нагу.</p>
<p>— Згаладаўся ты, браток.</p>
<p>Вычварна зламаныя, пагардлівыя бровы Раўбіча дрыжалі.</p>
<p>— І так дваццаць год,— сказаў ён.— Божа мой, колькі пакут! І, галоўнае, дарэмна. Увесь час спаць адным вокам. Увесь час недаядаць.</p>
<p>— Лепей недаесці, як ястраб, чым пераесці, як свіння.</p>
<p>— Намёк? — спытаў Раўбіч.</p>
<p>— Ты што? — сказаў Война.— Не, кум, цябе гэта не тычыцца. Ты таксама не ціхая горлінка, таксама «хищный вран» над гэтай напаўжывой падлай. Гэта не пра цябе. Гэта пра тых, што зажэрліся, што забылі.</p>
<p>Яны глядзелі адзін на аднаго. Прылазнік, асветлены спакойнымі язычкамі свечак, быў някепскай дэкарацыяй: вышараваныя да жаўцізны бярвенні сцен, пучкі мяты пад столлю, шырокія лавы пад мяккімі чырвонымі налаўнікамі, стол, на стале ежа і паліваны збан з чорным півам, а ля стала два насцярожаныя чалавекі.</p>
<p>— Урэшце, хто мяне выручыў, параненага,— сказаў Война, канчаючы есці,— хто падабраў у яры? Хто выхадзіщ? Каму ж можа больш верыць Чорны Война?</p>
<p>— А ты не ганарыся, Багдане,— жорстка сказаў Раўбіч.— Я тады не ведаў, што ты Чорны Война. Проста бачыў тваю перастрэлку з земскай паліцыяй. А ў мяне, кумок, з гэтай публікай свае рахункі. Дый, потым... калі шасцёх нападаюць на аднаго — праўда не на іх баку.</p>
<p>— Лыцар,— сказаў Война.— Ты ж глядзі, лыцар, не забудзь папярэдзіць «блакітных», што мяне бачылі ў наваколлі.</p>
<p>— Папярэджу,— спакойна сказаў Раўбіч.— У мяне таксама ёсць тое, чаго нельга ставіць на карту.</p>
<p>Война скручваў з грубага тытуню цыгарку. Знявечаныя пальцы рухаліся няспрытна.</p>
<p>— Дай я,— сказаў Раўбіч.</p>
<p>— Не трэба. Ва ўсякім разе, адзін палец у мяне здаровы... Той, што кладзецца на курок.</p>
<p>— Война,— сказаў Раўбіч.— Не рызыкуй сабой, Война. Пачакай трошкі. Час надыходзіць. А ты можаш не дажыць. Ты будзеш патрэбен жывы, а не мёртвы. Перасядзі год-два. Месца я табе знайду. Адпачні. А потым я паклічу.</p>
<p>Цень Войнавай галавы адмоўна хіснуўся на сцяне.</p>
<p>— Ты нядрэнны чалавек. Але я кажу — не. Таму, што ты шукаеш сяброў. А сябры прададуць. Чалавек — быдла. У атрадзе з трох — адзін здраднік. І, потым, мне няма часу. Старыя салдаты жывуць, пакуль ідуць. Калі я прысяду — я не ўстану, такая стома ў маіх касцях. Я падаю табе знак і прыходжу сюды, калі ўжо зусім немагчыма. Я сплю тут як чалавек, але потым мне зноў цяжка звыкаць да насцярожаных вачэй, да дажджу, да свайго берлагу... як дваццаць год таму.</p>
<p>Ён апусціў павекі.</p>
<p>— Сёння я раскажу табе нешта,— не вельмі ахвотна сказаў ён.— Ты памятаеш бунт у трыццатым годзе?</p>
<p>— Але. Толькі тады я быў іншы і не разумеў яго.</p>
<p>— А я разумеў. Мне тады было дзевятнаццаць, і я верыў у людзей. Верыў у бунт, у наша паўстанне, у тое, што людзі яму не здрадзяць. Веру я ў гэта цяпер або не — мая справа. Золата самы брудны метал, але з яго робяць шапку, і яе гаспадар з мазгамі каптэнармуса атрымлівае права сядзець на чалавечай пірамідзе, мучыць людзей, якіх ён мазаля не варты. Гарнастай — подлы і хцівы звер, але з яго робяць бялюткую мантыю, і яе гаспадар чамусьці атрымлівае правы шматаваць свой народ і процьму другіх.</p>
<p>Война паклаў на стол цяжкую далонь.</p>
<p>— Я верыў, што астатнія думаюць, як я. Напэўна, таму, што я любіў сваё Прыдняпроўе і верыў, што мае сябры жадаюць яму дабра. А потым пачалося. Перш за ўсё здрадзіла гэтая сволач, Хлапіцкі<sup><a href="#footnote-51">51</a></sup>. Дыктатар паўстання. Напалеончык... Потым іншыя. Разгул подласці і жывёльнага жаху... Што здзіўляцца, што нас разбілі, што мужыкі нам не верылі. Але я верыў. Праз год я прыйшоў да некаторых сяброў і сказаў, што час пачынаць спачатку. І ўбачыў, што адзін разводзіць капусту, а другі служыць столаначальнікам. Убачыў пустыя ад жаху вочы... А яны ж былі зусім як я. І я зразумеў: яны спыніліся ў нянавісці. Што мне было рабіць? Начальнікі здрадзілі. Сябры дрыжалі. Народ пакорліва цягнуў ярмо. Усё, у што я верыў, было, значыцца, як байка для дурных дзяцей, а мая мара — паламаная цацка.</p>
<p>Ён усміхнуўся.</p>
<p>— Я быў малады і гарачы. Адзін дык адзін. І я вырашыў: паўстанне будзе жыць, пакуль буду жыць я. Павінна ж быць праўда!</p>
<p>Цяпер у яго словах гучала наіўная, але цвёрдая гордасць.</p>
<p>— І вось яно жыве. Яны думаюць, што задушылі яго, а яно жыве, дваццаць год гучаць яго стрэлы. Які яшчэ мяцеж трымаўся так доўга?! Таму я і сплю адным вокам, таму сцерагуся. Яно павінна жыць доўга... аж пакуль не падстрэляць мяне. Мне нельга спыняцца. Іначай атрымаецца, што я дарэмна жыў.</p>
<p>Уздыхнуў.</p>
<p>— Часам мне цяжка. Я гляджу здалёк на твайго Стася. Гляджу на тваю Наталлю. На Франса. На Майку... Я люблю дзяцей. Часам думаеш, што супраціўленне ні да чаго не вядзе. Можна кінуць усё і жыць... Але потым я ўспамінаю, як мітусяцца яны ўсе, пачынаючы з Мусатава. Я ўспамінаю, што кожны мой стрэл — гэта поўха тым, з пустымі вачыма... І вось таму мне з табой не па дарозе. Я не магу чакаць.</p>
<p>— Добра,— сказаў Раўбіч.— Я пайду, бо ты зусім засынаеш... Спі спакойна, кум.</p>
<p>— Чаму ж не спаць? Буду спаць. Інсургент спіць, а інсурэкцыя<sup><a href="#footnote-52">52</a></sup> ідзе.</p>
<p> </p>
<h4><a id="chapter14"></a>XIII</h4>
<p>Калі першая птушка ціўкнула ў хмызах — ёй ніхто не азваўся. І гэта азначала, што быў жнівень і птушкі сталі больш лянотнымі.</p>
<p>Такая, мусіць, халодная раса! Так не хочацца кідаць гняздоўя! Хто гэта там азваўся? Ах, ён няўрымста!.. Хоць бы яшчэ хвіліну! Хві-лі-начку!</p>
<p>Раса сапраўды была халодная. Лісцікі бэзу, густа пакрытыя ёю, здаваліся шэрымі. Шэрае, туманнае прабівалася праз лістоту святло.</p>
<p>Страсяні галіну карычкі — сцюдзёны і нават балючы, як шрот, дождж прамочыць з галавы да ног.</p>
<p>У першым святле вывелі коней на цёмны ад расы жвір. Логвін, пазяхаючы, глядзеў, як Кандрат і Андрэй запрагаюць у маленькую лялечную брычку двох шатландскіх поні. А тыя запрагалі і не пераставалі здзіўляцца жывёлам. У поні былі чубкі і вочы, такія рахманыя.</p>
<p>Худы, падабраны Логвін быў усцешаны тым, што не давядзецца ехаць. Ён вось пастаіць-пастаіць, а потым і пойдзе і даспіць гадзінку-другую. Хай сабе едуць адны. Хто пакрыўдзіць дзяцей? Дзеці — усмешка божая. Іх крыўдзіць нельга.</p>
<p>І таму Логвін здаволена ўсміхнуўся. Разбудзілі «дам», кінуўшы жменю пяску ў акно першага паверха. Яны апрануліся хутка і, праз капрыз Майкі, вылезлі праз акно і, вядома, адразу ж прамоклі. Таму іх, пад агульны рогат, давялося з месца садзіць у брычку і захутваць вярблюджай папонай. Так яны і сядзелі, як двайняткі. І прыемна было глядзець на ганарлівы твар Майкі і свежанькае пыска Яні.</p>
<p>Жвавы, як цвыркун, Мсціслаў адразу ж забраўся ў брычку, на месца фурмана, каб быць бліжэй да дзяўчатак. Логвін, гледзячы на гэта, толькі галавою круціў: «Спрытны, чорт, як артуць. Такі ўжо татарын. Проста дзівуешся».</p>
<p>Алесю падалі Ургу, Андрэю — мышастую Касюньку, Кандрату і Паўлюку — спакойных дарашаватых кабылак.</p>
<p>Алесь агледзеў кавалькаду — усё было гатова. І ён зноў адчуў у сэрцы тое шчасце, якім жыў ужо другі дзень.</p>
<p>...Маці ў гэтыя дні трошкі прыхварэла і не выходзіла да іх. У яе якраз пачынаўся той настрой асаблівай уражлівасці, якога пан Юры заўсёды пабойваўся і які цягнуўся звычайна толькі некалькі дзён на год.</p>
<p>Пачыналася гэта з першымі жоўтымі лісцікамі на бярозе, за Іллёю, які, як вядома, скінуў з кожнага дрэва па два лісты. Дрэвам яшчэ бясконца доўга было зелянець, але няўлоўны сум, які разліваўся з гэтага часу ў прыродзе, няўлоўныя для вока першыя прыкметы памірання быццам адразу забівалі сумную і слабую жыццярадаснасць маці, і яна замыкалася ў сабе.</p>
<p>Паскараў усё гэта дзень, калі пан Юры збіраўся на першае сапраўднае паляванне. Учарашнія хлапунцы ўзняліся на крыло. Крыжныя яшчэ не пачыналі ліняць. Набліжаўся дзень вялікай птушынай крыві.</p>
<p>Звечара пачыналі рыхтавацца. І адразу ў матулі пачынала балець галава, а вочы сумнелі. Ведаючы, што нічога не паможа, што добры і мяккі пан Юры робіцца, як толькі дойдзе да палявання, сапраўдным убоіскам і нізавошта не паслухаецца яе, яна ўсё ж распачынала вартыя жалю спробы ўтрымаць яго.</p>
<p>— Як вы можаце гэта, Georges?</p>
<p>Жорж маўчаў, утаропіўшыся ў талерку.</p>
<p>— Філёмон (так яна называла Халімона) казаў, што ўчора бачыў, як качка вяла хлапунцоў. Іх яшчэ многа. Яны ва ўсіх качак, у якіх ліса разбурыла першае гняздо.</p>
<p>— Да мы, матухна, хлапунцоў не страляем,— бараніўся пан Юры.— Што ў нас, разумення няма? Мы сёння на бакасоў едзем.</p>
<p>— Яшчэ горш. За што такіх маленькіх?</p>
<p>Пан Юры маўчаў. Што ён мог зрабіць, калі з лугоў і балот ляцеў такі прызыўны кліч?</p>
<p>І пані Антаніда разумела, што яна нічога не зробіць.</p>
<p>Тады яна замыкалася ў сваіх пакоях, не пускаючы на вока нікога. Нават малы Вацлаў у гэтыя дні пераходзіў на рукі мамак. Што ж, калі ў яго кволыя ружовыя пальчыкі? Яны таксама будуць трымаць стрэльбу.</p>
<p>Гэта было нейкае сумнае непаразуменне перад пачаткам забойства, які жыў у душах многіх.</p>
<p>Пан Юры, сустракаючы сына, казаў яму:</p>
<p>— Ты, брат, не лезь да яе. У яе, ці ведаеш, не тое, што ў нас...</p>
<p>Пакоі маці былі цёмныя, як і яе думкі.</p>
<p>Затое з панам Юрыем дзецям было лёгка і проста. Ён сядаў за стол і перш за ўсё пытаўся ў дзяцей грубым голасам:</p>
<p>— Што, дзеці, ці лілі вы алей у бульбу, ці не лілі?</p>
<p>І пытаў другім голасам:</p>
<p>— Чаго ты цілікаеш?</p>
<p>І зноў адказваў першым голасам, толькі вінаватым:</p>
<p>— Я не цілікаю. Я пытаю.</p>
<p>Дзеці рагаталі. А ў бацькі хоць бы ўсмешка, зусім сур’ёзны, нават змрочны. Толькі ў вачах таіліся вясёлыя чорцікі.</p>
<p>І дзеці яшчэ больш палюбілі яго, калі ён згадзіўся адпусціць іх адных агледзець старое загорскае гарадзішча з руінамі камяніцы.</p>
<p>Госці пайшлі спаць. Бацька з сынам і герам Фельдбаўхам абмяркоўвалі гэтае пытанне ўтрох. І калі немец па сваёй ахвоце вырашыў далучыцца да дзяцей, бацька разважліва зазначыў яму на шматлікія невыгоды, якія давядзецца цярпець усяму наваколлю ад легкаважнага імкнення пана Фельдбаўха да забаў.</p>
<p>— Я б і рад, пан Фельдбаўх. Але я толькі падумаў, што вы, напэўна, забылі...</p>
<p>— Was?..</p>
<p>— Вы, напэўна, забылі, што Хаданскія рыхтуюць феерверк, каб здзівіць гэтых выскачак з Магілёва. Яны прасілі, каб гер Фельдбаўх прыгледзеў, бо ўсім вядомыя яго поспехі ў піратэхніцы, якіх ён дабіўся, удзельнічаючы ў падрыхтоўцы традыцыйнага студэнцкага феерверку яшчэ ў Гецінгене...</p>
<p>Гувернёр схапіўся за галаву. І сапраўды забыў. Было б няўдзячнасцю... Ды яшчэ феерверк, шум, выбухі.</p>
<p>Ён паспешна пайшоў збірацца, каб назаўтра раней выехаць да Хаданскіх. Бацька і сын засталіся ў курыльні. Пан Юры задумліва пускаў дым сігары.</p>
<p>— Бацька,— сказаў Алесь,— у мяне да цябе справа.</p>
<p>— Ну?</p>
<p>— Адпусці Кагутоў на волю.</p>
<p>Бацька зірнуў на сына са здзіўленнем. Той сядзеў у крэсле, і шэрыя вочы глядзелі непрымірыма.</p>
<p>— Мне сорам глядзець ім у вочы. Я хачу, каб яны прыходзілі да мяне самі, а не тады, калі я іх паклічу. Ім трэба даць волю і... вучыць таго з дзяцей, хто гэтага захоча. Магчыма, Паўлюка, яму якраз час.</p>
<p>Бацька не раззлаваўся.</p>
<p>— А ты падумаў, ці захочуць яны гэтага? Уся адказнасць адразу падае на плечы вольнага. Адказнасць за неўраджай, за магчымую пошасць...</p>
<p>Пан Юры з павагай паглядзеў на сына.</p>
<p>«Дарослы,— падумаў ён.— Умее нават разважаць. І мае перакананні».</p>
<p>І, хутчэй ад замілавання гэтай нечаканай даросласцю, чым ад усведамлення неабходнасці волі для кагосьці з Кагутоў, бацька сказаў:</p>
<p>— Добра. Праз два тыдні я паеду ў Сухадол і аформлю вольную. А ты не баішся, што, вольныя, яны пакінуць цябе?</p>
<p>— Іхняе права,— сказаў сын.— Ды толькі яны не пакінуць.</p>
<p>— Добра, сын. Я зраблю гэта для цябе.</p>
<p>— Для сябе,— сказаў сын.</p>
<p>— Ну, для сябе. Што яшчэ?</p>
<p>— Вучыць іх трэба.</p>
<p>Бацька памаўчаў.</p>
<p>— А ты падумаў, сыне, ці вядзе гэта да шчасця?.. Зараз у іх простыя думкі і пачуцці, упэўненасць у тым, што карысная іхняя праца і яны самі. Чым ты хочаш гэта замяніць? Ты ведаеш, якія бяздонні, адна за адну страшнейшыя, расчыняюцца перад вачыма дасведчанага? Якія бяздонні жаху і холаду? Сам я не так далёка пайшоў — і то часам адчуваю. Ледзяны холад і ледзяная самота. З кожным пытаннем усё менш разумееш. Просты бачыць толькі зладжаны крок чалавечых кагорт. Мудры чуе тупат чарады, якая бяжыць да прорвы. Ён бачыць, што тыя, хто яе вядуць, ненавідзяць чараду і адзін аднаго. Ён бачыць, што ўвесь наш хвалёны свет — рота, якая крочыць не нагу і ў якой толькі паручнікі, толькі ўрады імперый крочаць у нагу... Каб давесці людзей да агульнай пагібелі.</p>
<p>Ён паківаў галавою:</p>
<p>— Дык ці не лепей араць зямлю?.. Паляваць?</p>
<p>Сын сур’ёзна глядзеў на яго.</p>
<p>— А мне ты хацеў бы гэтага?</p>
<p>— Не...</p>
<p>— Дык не жадай тады і ім.</p>
<p>...Успамінаючы цяпер гэтую размову, Алесь не мог не думаць, што зрабіў правільна.</p>
<p>Усё добра. Цяпер трэба ехаць. І ён лёгка занёс нагу ў стрэмя.</p>
<p>— У сёдлы, хлопцы.</p>
<p>Урга злёгку, пужаючы, даў свечку. Потым апусціўся на пярэднія ногі і затанцаваў, косячы на брычку і дзяўчатак залатым і трошкі крывавым па бялку вокам.</p>
<p>Рушылі.</p>
<p>Застаялыя коні пайшлі лёгкай ступой. Коннікі, абкружыўшы брычку, ехалі моўчкі. Абы з дарослых вачэй.</p>
<p>Паабапал алеі стаялі туманна-блакітныя дрэвы. Яны павольна адплывалі назад.</p>
<p>А Майцы ўсё гэта было нова. І тое, што хлопчыкі эскартавалі іх, і тое, што ўсе маўкліва прызнавалі правадыром гэтага трошкі няўклюднага хлопчыка, які ехаў наперадзе ўсіх на арабе, і тое, што побач з ёю сядзела гэтая, зусім не непрыемная, сялянская дзяўчынка з дзікаватымі сінімі вачыма.</p>
<p>— Ён жыў у вас,— шапнула яна.— Які ён?</p>
<p>— Го-ожы,— сказала Янька.— І сме-елы. Ён ад мяне бычка-гадавіка адцягнуў. Я з таго часу баюся кароў.</p>
<p>І Майка чамусьці была ўдзячная ёй за добрыя словы.</p>
<p>— Алесь,— сказала яна.</p>
<p>Алесь прытрымаў Ургу, паехаў побач.</p>
<p>— Ты малайчына, што зрабіў так.</p>
<p>— Як?</p>
<p>— Ну... што мы без дарослых.</p>
<p>Блізнюкі пераглянуліся, заўважыўшы манеўр Алеся. Бадай што, гэта было непатрэбна яму: аставацца з дачкой чалавека, у парку якога яны пазаўчора былі. Але яны змоўчалі. Яны, наогул, нічога не расказалі Алесю аб начных сваіх прыгодах, калі ўбачылі, што раніцай прыехала Раўбічава дачка. Не варта. Тым больш што яна ніштаватая. Бываюць жа і ў чараўнікоў добрыя дочкі — гэта ўсе ведаюць, хаця б па дзедавых казках. Прыедзе каралевіч, дык яны яго яшчэ і ад злога бацькі ўратуюць, вядома, калі закахаюцца.</p>
<p>Мсціслаў сядзеў на месцы фурмана, і таму Алесь і Майка не абмовіліся і словам пра медальён.</p>
<p>Калі выехалі з парку — усход ужо моцна чырванеў. Хлопцы пачалі дурэць, ганяцца адзін за адным. Ад’язджалі так далёка, што рабіліся лялечнымі, а потым намётам, з дзікімі выгукамі, ляцелі проста на брычку.</p>
<p>Потым паехалі паплавамі ўздоўж Папараці. Тут травы ніхто не касіў — занадта далёка было,— і коні хаваліся ў ёй вышэй жывата. Буяна цвіў малінавы скрыпень, жоўтыя конусы магутнага царскага бэрла хісталіся, як сягала вока. Кандрат на хаду зрэзаў полае сцябло дудніку і зрабіў з яго пісталет, а потым, нечакана наляцеўшы на брычку, наставіў яго на Мсціслава.</p>
<p>— Хто такі? — спытаў Мсціслаў.</p>
<p>— Ваўкалака,— ашчэрыўшы зубы, сказаў Кандрат.— Давайце дукаты ў худую суму, давайце княгіню — з сабою вазьму.</p>
<p>І цягнуў рукі да Янькі. Дзяўчаткі віскаталі, хаця Ваўкалака быў мілы і зусім не страшны і нават падабаўся Майцы.</p>
<p>Было весела. А потым Андрэй спяваў песню пра Ваўкалаку, і яму падцягваў нечакана прыемным голасам Мсціслаў:</p>
<p> </p>
<div class="POETRY">
<p>Што то за сцежка — без краю, без краю?</p>
<p>Што то за конік — ступою, ступою?</p>
<p>Злыя татарнікі пад капытамі,</p>
<p>Воўчае сонейка над галавою.</p>
</div>
<div class="CLEAR"></div>
<p> </p>
<p>А потым другую, як малады Ваўкалака пайшоў адбіваць у гайдукоў бацькавых валоў і не вярнуўся ў дом і як груган на сухім дубе казаў яму, што робіць у двары Ваўкалакаў бацька. А бацька ламаў рукі і прыгаворваў:</p>
<p> </p>
<div class="POETRY">
<p>Я, жывучы, валоў нажыву,</p>
<p>А цябе, сыночак, увек не знайду.</p>
</div>
<div class="CLEAR"></div>
<p> </p>
<p>Песня ляцела над морам разнатраўя, і ўсім было шкада старога бацькі, але так і карцела самім пайсці ў лес, на волю, пад воўчае сонца.</p>
<p>Пацягнуліся мяккія гарбы, зарослыя верасам. Сонца ўзыходзіла за спіною, калі яны ўз’ехалі на адзін такі горб, а па другі бок яшчэ ляжалі цень і туман. І тут перад вачыма дзяцей успыхнула ў тумане белая шырокая вясёлка, слаба-аранжавая звонку, шыза-блакітная знутры. Затым сонца адарвалася ад зямлі, і белая вясёлка знікла, і верас лёг перад вачыма, упрыгожаны мільёнамі павуцінак, якія ззялі ў кроплях расы.</p>
<p>— Што ж гэта яна? — жаласна спытала Майка.— Нашто знікла?</p>
<p>— Чакай,— сказаў Андрэй,— зараз будзе табе ўзнагарода.</p>
<p>І ўзнагарода з’явілася. На павуцінках, на росным верасе раптам з’явілася другая радуга. Выцягнутая, яна ляжала проста на траве, ззяла ўсімі вясёлкамі, уцякала ў бясконцасць ад іхніх ног.</p>
<p>— Ты адкуль ведаў? — спытала Майка з павагаю.</p>
<p>— Ведаў,— проста адказаў Андрэй.</p>
<p>Майка з павагаю ўздыхнула.</p>
<p>...А потым, як працяг гэтай феерыі, над верасам, над гарбамі, зарослымі лесам, з’явілася на збегу Папараці і другой рачулкі, на высокай гары паміж імі, вялікая руіна: тры вежы і рэшткі муроў.</p>
<p>Уброд перайшлі Папараць. Лазілі па каменнях. Майка, Алесь і Андрэй узлезлі нават на адну з веж. Кандрат і Мсціслаў з Янькай асталіся ўнізе.</p>
<p>Майка, Алесь і Андрэй стаялі ў вышыні і глядзелі на неабсяжны свет, які ўвесь, здавалася, належаў ім. Зубцы вежы сівелі палыном, рудыя ад іржы кавуны ядраў былі сям-там бы ўмураваныя ў кладку. А далей была Папараць, лугі, лясы, свет.</p>
<p>— Гэты замак аднойчы ўзялі мужыкі,— сказаў Алесь.</p>
<p>Майка міжвольна зірнула на Андрэя.</p>
<p>— А што ж,— сказаў Андрэй.— Што мы, зломкі?</p>
<p>А знізу маленькі Кандрат крычаў брату:</p>
<p>— Злазь ужо, галата! Злазь!</p>
<p>— Прывязка,— сказаў Андрэй.</p>
<p>— Злазь! — крычаў Мсціслаў.— Злазь, цівун Пацук! Тут цябе Ваўкалака з беларускім Ладымерам чакаюць.</p>
<p>Раззлаваны за «цівуна Пацука», Андрэй палез уніз.</p>
<p>А яны сталі ўдваіх і глядзелі на зямлю.</p>
<p>— Ты атрымаў? — спытала яна.</p>
<p>— Атрымаў.</p>
<p>— Хораша тут?</p>
<p>— Вельмі... І... ведаеш што, давай будзем, як брат і сястра.</p>
<p>— Давай,— уздыхнула яна.— На ўсё жыццё?</p>
<p>— На ўсё жыццё.</p>
<p>Пасля таго як пад’елі ў ценю адной з веж, Андрэй прапанаваў падацца яшчэ далей у лес, бо там, на гэтай самай Папараці, жыве млынар, вядзьмар Грынь Паківач.</p>
<p>Сонца ўздымалася ўсё вышэй. Ярасны шар, калматы шар над зямлёй. На гарызонце лягла ўжо белая смуга, над якой плавалі ў паветры, ні на што не апіраючыся, верхавіны дрэў і вежы загорскай камяніцы.</p>
<p>Лес сустрэў холадам, звонам ручаін, сонечнымі зайцамі на салатавых плоскіх крыжыках заечай капусты.</p>
<p>Хутка Паўлюк заўважыў лясны ставок, маленькі, схаваны між дрэў. І тут усе зразумелі, што ніякі млынар ім не патрэбен. Распраглі коней, а самі разлегліся ў густой траве.</p>
<p>Над ставам ззяла сонца. Над люстранай паверхняй вады стракозы ганяліся за сваім ценем. Заміралі ў паветры, каб падмануць цень, а потым кідаліся. А ніжэй за іх слізгалі па паверхні вадамеркі. Іхнія лапкі апіраліся на ваду і прагіналі яе, і таму па дне стаўка ад кожнага малога канькабежца бегла па шэсць маленькіх плямак ценю з арэолам вакол кожнай плямкі.</p>
<p>Алесь і Майка, прыхапіўшы з сабою Яню, пайшлі вакол стаўка, каб паглядзець, адкуль ён бярэ ваду.</p>
<p>Натрапілі на ручаіну, што бегла, такая чыстая, сярод свежых імхоў, і пайшлі ёй насустрач.</p>
<p>Вада бегла па дне вільготнага яра. Тут і дрэвы былі магутныя: сонца амаль не магло прабіць іхняй шыракалістай засені. Часам вада ўтварала зялёныя калёжкі.</p>
<p>... Гулка, як з гарматы, вырваўся з дрыгвяністай лежкі дзік. Кінуўся ў нетры.</p>
<p>Спалохаўшыся, яны ішлі далей, цяпер ужо не аглядаючыся на бакі. А на адным з валуноў, ледзь не над іхняй галавою, стаялі Корчак і Грынь Паківач, глядзелі, як маленькія фігуркі прабіраюцца ўсё вышэй і вышэй па цёмным дне.</p>
<p>Калі яны зніклі ў засені ляшчыны, бледны Корчак перавёў дыханне, сціскаючы ў руках Паківачову дубальтоўку.</p>
<p>— Аднаго ведаю,— шэптам сказаў ён.— Траюрадны пляменнік нашага Кроера. Гэтага б...</p>
<p>Паківач спалохаўся.</p>
<p>— Ты што?</p>
<p>На шчоках у Корчака хадзілі жаўлакі:</p>
<p>— Іх усіх — пад корань... панянят, княжат...</p>
<p>— Ну і дурань,— сказаў Грынь.— З імі сялянская дзяўчынка. Ды і самі яны чым вінаватыя, дзеці? Ты залішнюю злосць з сябе выпусці, задушыць.</p>
<p>— Залішняй злосці не бывае,— сказаў Корчак.— Хадзем адсюль.</p>
<p>Густыя зарасці ляшчыны і воўчага лыку прагнулі іх.</p>
<p>А дзеці тым часам знайшлі ў самай глыбіні яра, у растапыраных шатах арэшніку, праз які падаў у лонца вады адзіны прамень, крынічку.</p>
<p>Крынічка, спакойная на паверхні, выкідала з глыбіні сваёй пясчаныя фантанчыкі. Вечна жывыя пясчынкі рухаліся, расцякаліся па дне ад сярэдзіны жарала, скакалі. А побач другі малы «гейзер», амаль на паверхні, таксама тужыўся нарадзіць ваду, але ў яго не хапала сілы, і ён толькі часам выпускаў з сябе сытыя бурбалкі.</p>
<p>— Бацька вады,— шэптам сказала Майка.</p>
<p>— Бацька вод,— паправіў Алесь.— Вось так і Дняпро пачынаецца недзе.</p>
<p>— Жывая вада,— сказала Яня.</p>
<p>І яна апусцілася на калені і зламала пальчыкамі крыштальную паверхню.</p>
<p>— Піце. Будзеце жыць сто год...</p>
<p>Яны ляглі на жываты і доўга, часам адрываючыся, пілі ваду, такую халодную, што яна абручом сціскала лоб.</p>
<p>А вакол быў зялёны і чорны паўзмрок, і толькі адзін прамень падаў між іхніх галоў на нябачную ваду, мякка залоцячы дно.</p>
<p> </p>
<h4><a id="chapter15"></a>XIV</h4>
<p>Усё праходзіць. Прайшлі і тыя шчаслівыя дні, калі ўсе былі побач, мала спалі: абуджаліся раней за птушак, сустракалі ўсход, праводзілі сонца, калі яно, нізкае, адбіваецца ва ўсіх вокнах, і вокны гараць расплаўленым золатам і дом нібы пылае ўнутры, і клаліся позна.</p>
<p>Паехалі. Толькі і засталося, што ўспаміны ды надзея. Бо нездарма ж Майка казала: «На ўсё жыццё». Суцяшала гэта дрэнна.</p>
<p>Цэлымі днямі адзін — Фельдбаўха і француза ў сябры сабе не возьмеш,— маці чытае або вышывае другі ваздух, бацька цэлымі днямі на палях, а то на паляванні.</p>
<p>І вось у адзін з дзён,— стаяла сярэдзіна жніўня,— бацька і маці нешта доўга шапталіся за вячэрай, а твары ў іх былі ўстрывожаныя і ўрачыстыя. Урэшце, калі прыбралі са стала, матуля сказала:</p>
<p>— Дзядуля прыслаў з пасыльным ліст, сынок.</p>
<p>Алесь узняў вочы.</p>
<p>— Ён просіць, каб ты прыехаў да яго... Адзін.</p>
<p>Бацька выняў з пулярэса ліст паперы і прачытаў:</p>
<p>— «Мізантропія мая і хандра разгуляліся. Мне цяжка бачыць новых людзей. Таму і не зваў вас. Твар падабенства божага мне абрыдзеў, так мала ў ім божага. Але паколькі настрой гэты ўсё цягнецца і канца яму не відаць, а ў жываце нашым бог волен кожны дзень, то ўнуку майму Аляксандру належыць ведаць ва ўладанне чым ён уступіць пасля мае смерці і паспяховага адыходу ў тое, што пасля яе. Таму хай прыязджае да мяне на адзін-два дні...»</p>
<p>Матуля закрыла вочы рукою, пальцы яе дрыжалі.</p>
<p>— Я ведаю, Georges, чаму ён не хоча бачыць цябе. Гэта праз Кроера. Праз яго ён і мяне не любіць.</p>
<p>— Недарэчнасць,— сказаў пан Юры.— Ах, чорт стары, семдзесят восем год, а ён блазуе, як недаростак. У яго капрызы, як у цяжарнай! Ты для яго — слабая святоша. Я — сабачнік, няздатны на справу.</p>
<p>— Georges! Пры дзіцяці?! Ты што?</p>
<p>— А таму, каханая,— нечакана цвёрда сказаў пан Юры,— што з цябе здзекавацца я нікому не дазволю, хоць бы і роднаму бацьку. Звык, у другім веку жывучы, мудраваць і свае прыхамаці вышэй за ўсё ставіць.</p>
<p>— Пакінь,— сказала пані Антаніда.— Я, напэўна, памылілася. Ён сапраўды старога веку чалавек. Столькі бачыў, што яму абрыдлі людзі, хочацца спакою.</p>
<p>І тут нечакана ўмяшаўся Алесь.</p>
<p>— А ў мяне ніхто не пытае,— сказаў ён.</p>
<p>— А што тут пытаць? — азваўся бацька.</p>
<p>— А тое, што я не паеду,— упарта сказаў сын.— Я не лялька. Цяжка яму бачыць людзей — хай не бачыць. Я таксама чалавек, а не кацянё якое.</p>
<p>Пані Антаніда спалохалася.</p>
<p>— Ты гэта дзеля мяне зробіш, сынок,— мякка сказала яна.— Ты не звяртай увагі.</p>
<p>— Не паеду.</p>
<p>— Можа, ты і спадабаешся яму.</p>
<p>— Не хачу нікому падабацца,— зусім па-вясковаму сказаў Алесь.— Што я, дзеўка?</p>
<p>Умяшаўся пан Юры.</p>
<p>— Ён твой дзед, ён даў табе кроў. Самае дарагое, што ёсць у цябе. Ніхто яшчэ не казаў, што Загорскія не паважаюць продкаў.</p>
<p>— Я таксама Загорскі.</p>
<p>Бацька няшчыра ўздыхнуў:</p>
<p>— Не, брат, ты не Загорскі. Загорскія не баяліся самых цяжкіх людзей. Яны,— вось хаця б твой дзед,— з імператарамі не ладзілі, караля не паважалі, калі ён быў не варты таго.</p>
<p>Яшчэ раз уздыхнуў:</p>
<p>— Ты не з тых... А я думаў... Ёсць у Загорскіх звычай адзін... Ды ты да яго не дарос.</p>
<p>— Які?</p>
<p>— Калі ўсе бачаць, што хлопец стаў зусім дарослы, ён ідзе вандраваць. Зусім адзін. Сам едзе, сам начуе, дзе хоча. Па корчмах ці проста ля вогнішча. І гэтым даводзіць, што ён дарослы. Вось я і думаў, што такой вандроўкай табе будзе дарога да дзеда. Паедзеш сам, адзін, узброены... Урга конь далікатны, яму догляд патрэбен, дык ты ўзяў бы Касюньку... І паехаў. А я, ведаючы дзеда, які можа любога затрымаць на колькі захоча...</p>
<p>— Як гэта?</p>
<p>— Ён ведае, што двараніну пешшу хадзіць ганьба. Вось і замкне каня. І чалавек сядзіць... Дык я, ведаючы гэта, да Доўгай Кручы, якая недалёка ад маёнтка, потым даслаў бы Логвіна і загадаў бы яму два дні чакаць. Калі б ты не захацеў заставацца — дайшоў бы якую вярсту ды і вярнуўся дамоў. Тым больш што такога чакаць не даводзіцца: дзед запрашае на адзін дзень.</p>
<p>Ён гаварыў разважліва.</p>
<p>— Але ты, відаць, не дарос да такога падарожжа. Што ж, пачакаем.</p>
<p>У Алеся пачырванелі шчокі. З бліскучымі вачыма ён сказаў:</p>
<p>— Хацеў бы я паглядзець, як нехта мяне затрымае ці прагоніць. Я паеду. А калі яму цяжка бачыць новых людзей, дык я яму прывязу новага сабаку... Алму з сабою вазьму.</p>
<p>— Як? Ты ж верхам паедзеш?</p>
<p>— Я прывучыў яе сядзець на луцэ... І калі ён толькі словам мяне закране, нагі маёй больш у яго не будзе. Еду на адзін дзень.</p>
<p>Бацька адвярнуўся. Вочы яго смяяліся.</p>
<p>... Алесь выехаў досвіткам другога дня, каб на яго схіле дабрацца да дзедавай вёскі.</p>
<p>Ніхто не выйшаў яго праводзіць. Бацька растлумачыў яму дарогу і загадаў Логвіну набіць саквы і скачаць хусту. Потым выбраў сыну стрэльбу і сам набіў тры набоі на качак.</p>
<p>... Касюнька рахмана стаяла ля канавязі, дыхала ў рукі і твар хлопца цёплым і прыемным. Саквы былі ўкладзены добра, стрэльба і корд прытарочаны да сядла. Алма, уся дрыжучы ад нецярплівасці, круцілася пад нагамі.</p>
<p>— Заставайся дома,— з удаванай строгасцю сказаў Алесь.</p>
<p>Яна прыціснула доўгія, у завітках вушы, але тон гаспадара не пакідаў сумненняў, і тады сучка ўпала на жывот і, павіскваючы, папаўзла да ног хлопца.</p>
<p>— Ну, добра ўжо. Давай паедзем,— сказаў Алесь</p>
<p>Кафейныя вочы загарэліся. Сабака падскочыў у паветры, і, падціснуўшы кароткі хвост, пачаў лётаць па крузе. Вушы луналі, як крылы. Алесь ускінуўся ў сядло.</p>
<p>— Вы ж глядзіце, княжыч,— сказаў Логвін.— Дарога простая, усё берагам. Паромам на той бок, там паплавамі, паплавамі. А потым, за Доўгай Кручай, яшчэ вярсту — і мост.</p>
<p>— Ведаю,— сказаў Алесь.— Заўтра пад’едзеш да Кручы.</p>
<p>— Добра.</p>
<p>Алесь нахіліўся і працягнуў руку:</p>
<p>— Гоп!</p>
<p>Сучка падскочыла, каб гаспадар змог спаймаць яе за каршэнь, і хутка ўжо сядзела на луцэ сядла, паважна гледзячы з вышыні на ўвесь астатні свет.</p>
<p>... Касюнька ступала акуратнымі капытамі. Алма спакойна сядзела на луцэ, часам дрыжучы, калі праязджалі паўз хмызы,— відаць, там астаяўся птушыны пах. А «рыцар» сядзеў спакойны, гатовы да ўсякіх нечаканасцей.</p>
<p>Палі. Палі. Палі. Безліч разоў амытыя сялянскім потам і мужыцкай крывёю. Няма на іх месца, на якім не ступіла б нага мужыка, над якім не прасвісцеў яго серп, не заспявала б каса, не сцёбнуў бізун. «А ў мяжу, жнейкі, у мяжу. А ў мяжы прыганяты».</p>
<p>Жоўцю мужыцкай, злосцю мужыцкай дыхаеш ты, здранцвелы абшар палёў. Чаму гэта так? Хто закляў цябе? Дакуль будзеш ты рабыняй, зямля?!</p>
<p>Алесеў прадзед Акім Загорскі, той самы, пры якім адбылася гісторыя з лазняй Кагутоў, нарадзіўся ў тысяча семсот трыццаць дзевятым годзе і да Хрыстовых год пражыў «пры каралях», спаўна зведаўшы і анархію апошніх год «кароны», і шляхецкую «вольнасць». Асабіста яму было не так ужо і дрэнна пры вольнасці: занадта быў багаты і моцны. Такога і кароль не зачэпіць, і суседзі пабаяцца не тое каб пакрыўдзіць, але і зірнуць коса.</p>
<p>Мог бы, здаецца, жыць і жыць, умешвацца ў палітыку, а з часам, магчыма, і ўплываць на яе. Але рабіць гэта яму было брыдка. Падпойваць шляхту, гарлаць на сейміках, глядзець, як потныя і ачмурэлыя людзі вырашаюць палітычныя пытанні бойкай і шалёна сякуцца на шаблях, ехаць на сейм.</p>
<p>Фу! Быццам ваду ў ступе таўчы. Ад усяго гэтага ў яго балела галава, а ад злосці на людское быдла бывалі прыступы антрапафобіі. Віна ён не любіў, тытуню цярпець не мог. Аставаліся дамы, якімі ён і займаўся, бо быў надзвычай прыгожы. І пры гэтым выгляд меў аніяк не спешчанага прыдворнага, а хутчэй война і сакалятніка, небяспечнага для кожнай райскай птушкі, якую адзначыць сваім вокам.</p>
<p>З Варшавы яго выслалі за замах на каралеўскі гонар — казалі, не беспаспяховы. Дый як яшчэ мог бы з ім змагацца нават кароль? Не прывабнасцю ж, не сілай.</p>
<p>І, напэўна, стаў бы Загорскі другім дэ Маранья, калі б не напаткаў дзяўчыну, якая пакахала яго больш за ўсіх, але не пайшла насустрач яму, бо з дзяцінства была абяцана манастыру.</p>
<p>Загорскі павёў няроўную барацьбу супраць веры людзей і веры самой дзяўчыны, супраць законаў, звычаяў і ўлад.</p>
<p>І перамог. А перамогшы, ажаніўся і пасяліўся ў Загоршчыне, дзе пабудаваў сабе і жонцы «італьянскі дом», часам заязджаючы ў Вежу, дзе пачаў будаваць палац у гонар жонкі, задумаўшы зрабіць яго лепшым за ўсё, што калі-небудзь бачыла Прыдняпроўе і абедзве сталіцы.</p>
<p>Засмучала толькі тое, што ў жонкі не было дзяцей. Толькі гэта было хмарай на светлым небасхіле.</p>
<p>Так цягнулася доўга. Пяць год, аж пакуль у Загоршчыне, Вітахмо, Азярышчы, Татарскай Грэблі, Вежы, Святым, Драгавічах, Мілым і іншых вёсках пана не зараўлі, разрываючыся, гарматы.</p>
<p>Нарадзіўся сын. Спадчыннік. Нарадзіўся Даніла, сын Акіма і ўнук Пятра, а праўнук Севярына і пранашчадак Глеба.</p>
<p>Ішоў тысяча семсот семдзесят другі год. Як доўбня на галаву, упаў на дваран першы падзел Польшчы.</p>
<p>Расія далучыла Прыдняпроўе. Шмат хто радаваўся, многія лаяліся, сёй-той спрабаваў пратэставаць. Але Акіму Загорскаму да ўсяго гэтага не было клопату. У яго быў сын, сын, якому ён пры нараджэнні падарыў Вежу і радавы дыямент «Набоб» з двума пудамі золата. У яго быў сын ад самай каханай жанчыны.</p>
<p>Дзяржавы праходзяць, і царствы праходзяць, вечнае толькі каханне, і чалавек не можа памерці, не пакінуўшы следу на твары зямным. Не ён, дык яго брат. Дык гары яны гарам, дзяржавы, прападай яны пропадам!</p>
<p>...Пан Акім пражыў з жонкай толькі сем год. Яна захварэла і памерла, пакінуўшы ўдаўцу двухгадовага сына. Кароткае было шчасце, вырванае ў бога.</p>
<p>...Трэба было неяк жыць. Дзеля сына. І князь замкнуўся ў Загоршчыне, аддаючы сваю ўвагу толькі яму. Былы «шаматон і ферлакур важнецкі» жыў цяпер ледзь не суровым мніхам. Паляваў, начаваў на лугах, прапах дымам вогнішчаў і верасам. Сына вазіў з сабой, каб рос здаровы, бо гэта было апошняе, што ў яго аставалася, і ён хацеў, каб гэтае апошняе жыло бясконца.</p>
<p>Ад суровага жыцця вочы ў яго сталі наіўныя, як свет, і простыя, як шырокае неба над галавою. Быццам усё простае адбілася ў іх: смяротны позірк запаляванага воўка, шырыня рэк, дым начных вогнішчаў і васільковае неба з першай зоркай.</p>
<p>Жанчыны былі цяпер не патрэбны яму. Ён цвёрда, не чуючы ў гэтым ахвяры, вырашыў, што іх не будзе ў яго ніколі.</p>
<p>І тут пачалася сямейная легенда.</p>
<p>...Вясною семдзесят пятага года імператрыца Екацярына вырашыла наведаць свае новыя землі. Яна ехала туды для сустрэчы з імператарам аўстрыйскім Іосіфам, які павінен быў прыбыць у Магілёў інкогніта, пад імем графа Фалькенштэйна.</p>
<p>Пацёмкін, якому ўказам ад першага студзеня былі даручаны губерні Новарасійская і Азоўская з умацаваннямі Дняпроўскай лініі, кінуў Крым і паскакаў у Полацак, першы пункт, дзе павінна была спыніцца самадзержыца.</p>
<p>Адусюль збіраліся ў Полацак дваране. Узброеныя магнаты ехалі са сваімі сцягамі, ведучы пад імі атрады свае загонавай шляхты. Ад магілёўскага дваранства для сустрэчы імператрыцы быў накіраваны ў Полацак князь Загорскі. Ён не адмовіўся, сход аказаў яму гонар, і рушыў на чале дзвюх соцень «сваіх» шабель.</p>
<p>Екацярына ехала ў Магілёў з новым сваім фаварытам Ланскім. Што б там пра яго ні казалі, але ён па-сапраўднаму, не з-за пашаны і выгады, кахаў яе.</p>
<p>...Ён — баяўся. Ён ведаў, што ён безабаронны, што ад яго, як і ад іншых, нічога не залежыць, што ў кожную хвіліну яго, разам з яго каханнем, могуць кінуць у чорную бездань, якой уяўляўся яму свет без яе...</p>
<p>У гэтым была страшная горыч, бо душой ён ведаў: калі яго кінуць, то кінуць па заслугах. У яго не было ні мужнай сілы і розуму Пацёмкіна, ні прыгажосці Зорыча. Чым ён мог утрымаць яе? У яго было толькі каханне, кранальнае ў сваёй непасрэднасці і глыбіні.</p>
<p>Усё гэта робіць зразумелым тое, што адбылося далей.</p>
<p>...Самы старажытны горад усходніх славян лунаў сцягамі, зіхацеў золатам, грымеў музыкай, пераліваўся ўсімі фарбамі адзення.</p>
<p>Берагі Палаты і Дзвіны захлыналіся ў бела-ружовай квецені яблынь і вішні.</p>
<p>...Зямля дрыжала ад гуду званоў. Два зіхоткія шэсці цяклі па горадзе. Імператрыца ішла ў праваслаўны, Пацёмкін — ва уніяцкі сабор.</p>
<p>Так сутыкнуліся ў святочным Полацку некалькі чалавек, звязаных з адной.</p>
<p>Але героем гэтых дзён не быў ніводзін з іх.</p>
<p>Героем быў чалавек трыццаці шасці год у простай з выгляду, шырокай мясцовай вопратцы, якая каштавала, калі браць разам з шабляй, больш за вопратку ўсіх. Толькі ягоны позірк не выказваў ні чакання, ні іроніі, ні пакут, а быў просты, ветліва адданы позірк. Просты, як вольнае неба над гэтай ракой. І ўладарка заўважыла гэты позірк. Заўважыла яшчэ тады, калі ён проста і натуральна падаў ёй руку, каб узвесці на кілім, што вёў да сабора.</p>
<p>Білі званы. Цвілі дрэвы. І на хвіліну ёй здалося, што вось ён — той, што вызваліць яе ад безнадзейнага кахання аднаго і ад іроніі другога.</p>
<p>А ён ішоў убаку і ні аб чым не думаў. Ён і шаблю прыагаліў не з павагі да царыцы, бо ніколі не думаў, добры ці дрэнны яна ўладар, а з павагі да жанчыны. Ён не ведаў, ці падабаюцца яму гэтыя лёгкія і злёгку напудраныя залацістай пудрай валасы, ярка-сінія вочы, ямачкі на шчоках і прыемная паўната. Яна была проста жанчына, а ён паважаў сапраўдных жанчын, усё адно, добрыя ці дрэнныя яны былі.</p>
<p>І яна адчувала гэты асаблівы, проста-велічны склад душы невядомага ёй князя, і на хвіліну яе ахапіла такое жаданне пры ўсіх схіліць да яго галаву, што яна толькі вялікім намаганнем волі стрымала сябе.</p>
<p>...Ілюмінацыя залівала горад, як быццам гэта палаў Рым. Пяць пірамід узвышаліся вышэй за будынак езуіцкага калегіума, а яшчэ лёталі ракеты, утрапёна круціліся колы з агню. І ўвесь час, увесь гэты вечар, яна — на прыстойнай адлегласці — бачыла просты, шчыры і зусім не крыўдна абыякавы да яе твар дзівоснай прыгажосці. Калі князь выпадкова аказаўся побач, яна не вытрымала.</p>
<p>— Як прыгожа! — сказала яна.— Прызнацца, нават я ніколі не бачыла такіх высокіх пірамід.</p>
<p>— Што дзіўнага,— проста сказаў ён,— іх зрабіў я.</p>
<p>І гэта не было выхваляннем.</p>
<p>— Чаму? — спытала яна.</p>
<p>— Каб гэта было не тут, а ў сталіцы, дзе ўсяго больш, я зрабіў бы ўтрая вышэйшыя. Дзеля вас.</p>
<p>Гэта было занадта проста і аддана для камплімента.</p>
<p>Ён быў самай прыцягальнай і прывабнай істотай, якую ёй даводзілася сустракаць у жыцці. І першай істотай, якую яна ані не разумела.</p>
<p>— Спадзяюся, вы не пакінеце мяне ў гэтым падарожжы, князь?</p>
<p>— Я суправаджаю вас да самага Магілёва. Загад дваранства.</p>
<p>Лёгкі ў хадзе, ён аддана ішоў з ёю, прыагаліўшы шаблю, як тады, калі чытаюць Евангелле, і нічога не хацеў.</p>
<p>Спявалі салаўі.</p>
<p>Праз цікавасць да яго яна амаль не запомніла першых дзён падарожжа, не звярнула ўвагі на шклоўскую раскошу Зорыча.</p>
<p>А ён пра дзівосы Зорыча сказаў толькі:</p>
<p>— Густу малавата. Багаты рымскі вольнаадпушчанік.</p>
<p>Дзёрзкасцю гэта зноў-такі не было — тон быў не той.</p>
<p>— А што б зрабілі вы? — не без какецтва спытала яна.</p>
<p>— Гэтага я не зраблю вам. І не таму, што не магу, а таму, што не хачу. Я проста пастаўлю вам шатры, гасударыня.</p>
<p>Шатры ён сапраўды паставіў. Падчас адной з днёвак вялікага картэжу. Паставіў на высокім беразе Дняпра, адкуль было відаць на трыццаць вёрст, паставіў у сівым пашным палыне і верасе, не крануўшы ані былінкі.</p>
<p>Безліч шатроў, бела-шаўковых, з залатымі макаўкамі, і адзін, самы высокі, з барвянага шоўку. А ў палыне, наўздалёк, пасвіліся белыя як снег коні, як быццам так заўсёды было. І ніякіх разваг. Цэлы дзень праплывалі ракой чаўны, у якіх людзі ігралі на рагах сумную мелодыю.</p>
<p>Пасля шумных марнатраўных свят гэта было лепей за ўсё, што даводзілася перажываць, гэта быў такі спакой, што яна была ўдзячна яму за гэта.</p>
<p>...Яна стаяла з ім над урвішчам. Світа сядзела ў шатрах, такі быў яе загад. І што ёй было да пакутных вачэй Ланскага?</p>
<p>— Вы кахалі калі-небудзь, князь?</p>
<p>— Кахаў, гасударыня.</p>
<p>— Ну, а я вам падабаюся? — пажартавала яна.</p>
<p>— Я ў захапленні ад вас,— проста сказаў ён.</p>
<p>— Спадзяюся, вы захапляецеся мною не як дзяржаўнай асобай? — пагразіла яна.</p>
<p>— Я не думаў пра вас у гэтым сэнсе,— проста сказаў ён.</p>
<p>Не, яна не разумела яго. Але ні да кога яшчэ яе не цягнула так.</p>
<p>— Я чакаю вас сёння вечарам, князь,— ціха сказала яна.</p>
<p>Ён моўчкі і проста схіліў галаву.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Яны сустрэліся яшчэ раз. Праз дзесяць год.</p>
<p>Усе гэтыя гады Загорскі жыў у маёнтку, выхоўваў сына, будаваў палац у Вежы.</p>
<p>Усіх дзівіла, што ён нічога не атрымаў за той фавор. Гэта было дзіўна, бо ўсе памяталі вочы імператрыцы, якімі яна глядзела на яго пры развітанні.</p>
<p>Летам тысяча семсот восемдзесят пятага года імператрыца ехала ў Крым. За год да гэтага памёр Аляксандр Ланскі, памёр ад злоўжывання кантарыдамі. Яна звыклася, зжылася з ім за дзесяць год. Што зробіш, калі сапраўднага няма? Шэсць месяцаў яна была няўцешная.</p>
<p>І вось чакала дарога. Чакалі ў Кіеве ўбраныя галеры, чакалі пацёмкінскія вёскі...</p>
<p>Увесь час яна не магла пазбыцца думкі, ці сустрэне ён? Ці выедзе насустрач? Які ён?</p>
<p>І вось, калі адкрыўся вачам Дняпро, на страшны адхон процілеглага берага вылецелі коннікі. Коні па самыя жываты танулі ў квітнеючых травах.</p>
<p>Спадарожнікі ўсё яшчэ меркавалі, хто б гэта мог быць, і толькі яна адна ведала: «Ён».</p>
<p>Флатылія чаўноў ляцела з таго боку, на шырокіх плытах везлі коней, плямістых дрыкгантаў, якімі славілася гэтая зямля. Кіпела пад вёсламі вада, ляцелі воклічы. А на носе пярэдняга чоўна стаяў з вяслом у руцэ той, якога не магло забыць сэрца, бо ён быў не невядомым фаварытам, загубленым недзе паміж Ланскім і Мамонавым, а адроджанай на адну, апошнюю ноч маладосцю, горкім пахам палыну за шоўкам шатра.</p>
<p>Не дачакаўшыся, пакуль човен ударыцца ў бераг, ён скочыў амаль па калена ў ваду і размераным лёгкім крокам пачаў падымацца па спадзістым адхоне да яе карэты.</p>
<p>Ён быў той самы, толькі сівізна густа ляжала ў валасах ды спакайнейшыя сталі вочы. І ён проста кінуў ёй пад ногі куфэрак з зямлёй, шкуру серабрыстай лісы і залаты злітак.</p>
<p>А спакойныя вочы даказалі: «Помню».</p>
<p>«І я не магу забыць»,— адказалі яе вочы.</p>
<p>І раптам горыч сціснула яе сэрца. Вось зноў бяжыць рака, зноў серабрыцца палын, як шкура гэтай лісы, зноў стаіць Ён. Нічога не змянілася. Толькі непапраўна пастарэла, толькі змянілася яна сама.</p>
<p>— Вазьміце гэты табун, вялікая маці! — сказаў ён.— Такіх коней няма больш нідзе. Хай яны верна носяць вас, як верна будзе насіць вас мая зямля.</p>
<p>— Не трэба, князь.</p>
<p>І ён схіліў ветліва і проста сівую галаву.</p>
<p>— А дзе ваш сын, князь? Ён тут?</p>
<p>— Данііл! — грымнуў князь.— Выйдзі.</p>
<p>І тут яна ўбачыла, як з вясёлкавай гурмы выступіў трынаццацігадовы юнак, стройны, падобны і непадобны на бацьку. Лёгкім крокам падышоў да яе, зграбны, як казачны царэвіч, у расшытай срэбрам блакітнай вопратцы, у блакітных чаравічках, з залочаным кінжалам на баку.</p>
<p>Ішоў і не ведаў, што кожны яго крок — крок па сэрцы той, што глядзела на яго. Каб такога сына!</p>
<p>Данііл падышоў, стаў і пачаў без страху глядзець у яе вочы. Гэта была царыца. Тая, перад якой трэба пакланяцца. Хлопчык глядзеў на яе, і яна здавалася яму прыгожай, бо ўсё было для яе. І ён спакойна падаў ёй букет палявых кветак, аблямаваны дымна-шызым палыном. Яго ніхто не вучыў. Проста ён любіў палын.</p>
<p>— Маленькі ліцвін,— сумна і горка сказала яна.— Калі-небудзь ён заменіць гэты кінжал шабляй і пойдзе на нас. Вы ж нас усіх ненавідзіце.</p>
<p>Шчокі яго ўспыхнулі, ён глыбока ўздыхнуў. А потым выцягнуў лязо з похваў, зламаў сталь і кінуў абломкі да яе ног.</p>
<p>Ад’язджаючы, яна сказала Акіму Загорскаму:</p>
<p>— Не захацеў узяць тады — вазьмі цяпер. Для яго.</p>
<p>— Для яго — вазьму.</p>
<p>Гэта былі землі на поўдні. Тыя, што праз дваццаць год былі прададзены за два мільёны. Акіму яны не прынеслі і шэлега.</p>
<p>Данііл праводзіў яе да Кіева. Яна сама папрасіла аб гэтым.</p>
<p>Даніілу Загорскаму было дваццаць чатыры гады, калі памерла імператрыца. Акім Загорскі памёр на год раней. У нейкіх пяцьдзесят год. З’ела яго, відаць, тая манера жыцця, якой ён трымаўся апошнія дваццаць год. Натура з лішкам сіл не магла змірыцца з бяздзейнасцю. Толькі памяць жонкі і сын, ды яшчэ паляванне. І вось, як толькі сын перастаў патрабаваць увагі, пачалося згасанне.</p>
<p>Пан Акім быў у ад’езджым полі яшчэ за два дні да скону. А назаўтра злёг. У горле нешта клекатала, а потым сціхла. Магутныя рукі нерухома ляжалі на атласе пакрывала. Прычасціўшыся, ён развітаўся з сынам і змоўк. І толькі за пяць хвілін да скону, не расплюшчваючы вачэй, сказаў адно слова, ледзь чутна.</p>
<p>— Палын.</p>
<p>І невядома было, аб чым ён гэта, аб месячным палыне ці наогул аб жыцці.</p>
<p>...Аб сконе бацькі сын паведаміў у Пецярбург. Яшчэ тады, падчас падарожжа, развітваючыся з ім, яна прасіла аб усіх зменах у жыцці пісаць непасрэдна ёй і дала сваю пячатку.</p>
<p>Ён нічога не сказаў у той час бацьку. І вось цяпер напісаў.</p>
<p>Месяцы два нічога не было чуваць. А потым на загоршчынскае падвор’е васьмёрка коней прывезла акутую жалезам павозку. На ёй была суцэльная глыба малахіту вышынёю ў два чалавечых росты. Нейкага дзіўнага дымна-зялёнага малахіту, у шызых разводах,— як палын.</p>
<p>На глыбе былі толькі чатыры словы:</p>
<p>Vale, principium finis mei!<sup><a href="#footnote-53">53</a></sup></p>
<p>Акім Пятровіч быў пахаваны ў магільні Загорскіх умоўна. Там ляжаў толькі ларэц з ягонай зямлёй. А сам ён знайшоў спакой у маўзалеі — помніку жонкі, куды глыбу ўцягнуць было нельга. І таму малахіт паставілі на капец, які насыпалі звонку. З таго боку маўзалея, з якога — унутры — ляжаў ён.</p>
<p>Праз некалькі месяцаў імператрыца памерла. Але яшчэ да гэтага, у год смерці бацькі, малады пан ажаніўся. Дагэтуль бацька запаўняў усё яго жыццё, і, страціўшы яго, Даніла адчуў страшэнную самоту ў халодным пустым доме.</p>
<p>Бацька, шкадуючы да пары сына, не прышчапіў яму сур’ёзнага напрамку думак, таго, які прымушае чалавека свядома выбраць сабе шлях і потым усё жыццё трымацца яго.</p>
<p>Гады за чатыры да скону пан Акім кінуўся быў разбірацца ў тым, што робіцца, чытаць філасофскія кнігі навейшага часу і ледзь не стаў марціністам, але потым кінуў гэты занятак. Фармазоны здаліся яму аж да немагчымасці нуднымі,— сядзяць сабе ў падполе, як шчуры, са сваімі цыркулямі ды малаткамі, абцягнулі сцены чорным аксамітам, адабралі ад свету яго фарбы. Змоваю гэта папахвае, вось што. А калі ўжо сварыцца з тымі, хто мае ўладу, дык не змовай, не шыпеннем у занорках, а мяцяжом — вось яно як! Ды і матуля іх не ўхваляла, апошняя яго жанчына, а пакуль яна жыла — ён не мог франдзіраваць.</p>
<p>З усёй гэтай кампаніі яму падабаўся адзін. Той, што напісаў кнігу такой страшнай моваю і якога за гэтую кнігу загналі ў Ілім. Кнігу гэтую пан Акім купіў за сто рублёў срэбрам і прачытаў, і не тое каб застаўся ў захапленні ад прапаноў аўтара, а проста так: спадабаўся яму чалавек. Смелы. Прыемна было б бачыць яго побач.</p>
<p>І вось таму ў галаве маладога Загорскага была мяшанка: рыцарскі кодэкс і кніга, купленая бацькам, абагаўленне царыцы і нянавісць да Пецярбурга, раман аб гожай пастушцы і вершы Війёна, песні, пачутыя на паляваннях, і галантныя раманы, вольныя разважанні і прыхаваная, не вельмі пачцівая вера.</p>
<p>А над усім гэтым — вольны дух першых год царавання Екацярыны: кнігі Мантэня, Дыдэрота, Бекана, Русо ў дзікім спалучэнні з куртуазнымі раманамі. І пры гэтым некаторая пагарда да кніг наогул, бо ён любіў абшары, бег каня, дзіду, што ўпіваецца на скаку ў шыю япрука — паміж чэрапам і першым пазванком.</p>
<p>Ён пагарджаў суседзямі. Раздураныя бабы! Халуі! Пагарджаў іхнім цярпеннем, рабалепствам і поўзаннем перад моцнымі. Пагарджаў іх паяздамі: карэтамі для дзяцей, карэтамі для дурняў, карэтамі для хворых сабак, карэтамі для прыгоннага гарэма, фурай для музыкаў, фурай для буфета і кухараў.</p>
<p>Тфу! Раней гэтага не было! І як не разумеюць, што сядло ў галавах зручней?.. Псяры!!!</p>
<p>Ён не піў віна. Яшчэ калі ён быў дзіцем, настаўнік аднойчы замкнуў яго ў камору за нейкае свавольства. Там ён налізаўся налівак. Ніхто не лаяў яго, але ён даў сабе слова заўсёды быць гаспадаром самому сабе.</p>
<p>Гэта быў адначасова чалавек вельмі харошы і вельмі дрэнны. Яго добрыя якасці былі прыродныя. Яго недахопы — недахопамі стагоддзя. І ўсё, што ён ні рабіў, сведчыла аб гэтым.</p>
<p>Ужо за год да смерці бацькі яго паважалі і баяліся як агню. Гэта пачалося так. У тысяча семсот дзевяноста чацвёртым годзе новаспечаная прыдняпроўская памешчыца Праскоўя Зубава папрасіла ў імператрыцы дазволу здаваць сваіх магілёўскіх сялян у рэкруты замест сялян з яе разанскіх вотчын, «равным образом и впредь так поступать». Дазвол далі.</p>
<p>— Несправядліва,— сказаў Даніла, пачуўшы пра гэта.— Чаму павінна ўдвая ісці ў салдаты тых, хто яшчэ дваццаць два гады таму зусім не ведаў рэкруцтва? Што ж, выходзіць, мы не роўныя дзеці?</p>
<p>Прыклад Зубавай здаўся зманлівым. Магілёўскія сяляне былі дзёрзкія. Пазбавіцца ад некаторых было проста дабротай. I вось, адразу пасля Зубавай, аб тым самым папрасілі яшчэ тры паны, у якіх маёнткі былі ў Прыдняпроўі і за яго межамі,— Дзмітрыеў, Іваноў і Суканевіч.</p>
<p>І тады пачалося незвычайнае. Даніла не сцярпеў. Ён скарыстаў губернскі баль і выклікаў усіх трох. Яны паспрабавалі апраўдвацца — і тады Загорскі даў Суканевічу поўху, а Іванову кінуў у твар пальчатку.</p>
<p>Сябры ўрэзоньвалі яго, але ён цадзіў праз зубы:</p>
<p>— Справядлівасць дык справядлівасць. Што-о гэта?</p>
<p>— А Зубава?</p>
<p>— Яна баба, чаго вы хочаце? Калі будзе такое рабіць — ёй самі мужыкі чырвонага пеўня пусцяць.</p>
<p>Назаўтра ён на месцы паклаў Дзмітрыева і Суканевіча стрэламі з пісталета, а Іванову пракалоў шпагай грудзі.</p>
<p>Новы звычай вывеўся адразу. Нават Зубава вымушана была адступіць.</p>
<p>Бацька нічога не сказаў, пачуўшы аб тым, што ўчора тры чалавекі далі сваю апошнюю сатысфакцыю яго сыну. Два з іх былі ваенныя і ўмелі бараніцца. Сын рызыкаваў, як і яны.</p>
<p>Даніла любіў бацьку. Бацька разумеў яго, як ніхто. І вось цяпер маўзалей і малахітавая глыба ля яго. Хоць бы хто побач!</p>
<p>Праз тры месяцы ён заблудзіў на паляванні, трапіў у маёнтак небагатага двараніна Багданоўскага, убачыў яго дачку, Ксені, і — былы летуценнік, які чакаў каралевы і таму ставіўся да іншых жанчын з лёгкай пагардай,— закахаўся ў яе з першай сустрэчы і праз тыдзень ажаніўся.</p>
<p>Маладая была прыўкрасная, як Куцеянская маці божая<sup><a href="#footnote-54">54</a></sup>. Доўгія вочы, бровы да скроняў, журботны маленькі рот. Але яна не паспела пакахаць мужа яшчэ і таму, што лічыла ўсё падобнае за грэх. Жэняцца дзеля дзяцей і каб не жыць век аднаму. А жадаць абдымкаў мужчыны, самой ісці насустрач ім — гэта немагчыма. Даніла пасмейваўся, але потым махнуў рукою. Праз год, якраз калі памерла імператрыца, нарадзілася дачка. Загорскі ўжо адзінаццаць месяцаў служыў ганаровым губернскім суддзёй і намерваўся нават падавацца ў вярхі: ён ведаў, што працавітасці і здольнасцей у яго хопіць.</p>
<p>І тут на прастол уступіў Павел, якога Загорскі не паважаў і на шэлег, насуперак усяму ўпэўнены, што ён не родны сын Той.</p>
<p>— Падменыш,— пры ўсіх казаў ён.— Зязюліна яйка.</p>
<p>Пачалася вакханалія. Імператар нюхаў падазроных, на Украіне секлі галовы, жанчынам рэзалі раброны, сустракаючы на вуліцы. Як вышэйшая непрыстойнасць, быў забаронены вальс. Палкі маршыравалі з разводу прамым ходам у Сібір. З кулінарных кніг выкрэсліваліся словы аб смажаных парасятах, якіх трэба, «не таміўшы, ставіць на вольны дух».</p>
<p>Загорскі адышоў ад спраў. Дэманстратыўна заняўся пакланеннем таму, што ён разумеў пад екацярынінскім духам і што на самай справе было якабінствам.</p>
<p>Не дзіва, што на яго нехта склеіў і паслаў у Пецярбург данос. І дастукаўся б, пэўна, Даніла да Сібіры, але тут Паўла задушылі афіцэрскім шалікам.</p>
<p>— Ці далі б вы, пане Загорскі, свой шалік для такой мэты?</p>
<p>— Я ў свайго свінара, Янкі, шыла пазычыў бы, якім ён свінні коле, дый паслаў бы ім. Яны, мяснікі, іншага не варты... Дый ён, свіння, таксама.</p>
<p>На службу ён так і не вярнуўся. Тым больш што і без службы мог адным сваім словам паставіць на сваім, калі бачыў, што хочуць загубіць нявіннага.</p>
<p>Праз чатыры гады пасля смерці Паўла ён прадаў у дзяржаўнае ведамства і прыватным асобам свае паўднёвыя землі, атрымаўшы за іх нешта каля двух мільёнаў, і адразу выдаткаваў трыста тысяч на пашырэнне парку і розныя пабудовы ў сваім вежынскім маёнтку.</p>
<p>Чаго яму было жадаць? Уладар дваццаці тысяч мужчынскіх душ і бясконцых земляў на Магілёўшчыне, радавіты. І, аднак, поўнага шчасця не было. Жонка была прыгожая, добрая, але не кахала яго. Чыстая да святасці, святая да бязглуздасці. Зацяты вальтэр’янец змірыўся б з яе верай, толькі каб яна кахала яго.</p>
<p>Ён хацеў сына ад каханай, «сына кахання», верачы, што такія дзеці асабліва ўдалыя.</p>
<p>Выпадак памог яму. Палюючы на япрукоў, яны натрапілі на статак іх і конна рынуліся на яго з аднымі дзідамі. Пан Даніла забіў ударам дзіды матку, і тут стары сякач кінуўся на каня і зваліў яго разам з коннікам.</p>
<p>...Загорскага прынеслі дадому непрытомнага, з трыма ранамі. І тут жонка зразумела, што патаемна, сабе не прызнаючыся, кахала яго ўсё больш і больш.</p>
<p>— Божа, каб толькі ачуняў! Божа, каб толькі ачуняў!</p>
<p>Яна цалавала яму рукі. Па некалькі разоў на дзень млела так страшна, што лекары баяліся за яе жыццё. Начамі прастойвала на каленях у малельні, але пры стогне параненага была ўжо ля яго.</p>
<p>— Маці божая, Ісусе найсалодшы! За што? Я дзеля вас яго забыла? Дайце магчымасць акупіць грэх грахом перад вамі.</p>
<p>Параненаму стала горш. І тады Загорская пачала блюзнерыць.</p>
<p>— Што вы можаце! Вы, напэўна, проста не можаце! Нават дзеля мяне! Дзеля той, хто праз вас яго забіў. Лепей ужо з д’яблам... Каб толькі ачуняў! І зірнуць бы на вас не зірнула.</p>
<p>Загорскі ачуняў. Зажылі раны. І жонка стрымала слова: перастала і заглядаць у малельню, усю страснасць перанесла на мужа, на яго аднаго.</p>
<p>Пан Даніла ачуняў. Закінуў паляванне. Больш яму нічога не трэба было ад жыцця. Калі яна сама, упершыню пасля пяці год, прыпала да яго, здалося, што сэрца яго разрываецца. А тая, здаецца, з кожным днём рабілася ўсё больш пяшчотная, заўсёды хацела быць побач.</p>
<p>Ды ён, пасля яе хулы на бога, і сапраўды быў апошнім выратаваннем, тым, які абароніць ад цемры ўначы і не дасць злу ўдзень.</p>
<p>У шчасці прайшоў год. Ксені загрубела. Ён быў упэўнены, што будзе сын, і быў спакойны. А яе мучылі жахі, ёй здавалася, што яна памрэ. Цяжарнасць ударыла па хворым, збалелым сумленні той, якая баялася верыць, бо не чакала літасці за свой учынак. Ён супакойваў, цалаваў яе ў вочы і казаў, што ў сына абавязкова будуць такія самыя.</p>
<p>У сына, Юрыя, сапраўды былі яе вочы. Вежа грукатала гарматамі (у Загоршчыне не стралялі, зберагалі спакой парадзіхі). А пану Данілу хацелася абняць увесь свет.</p>
<p>І тут у маёнтак Багданоўскага прыйшлі ўначы салдаты на чале з афіцэрам і арыштавалі старога пана і сыноў, братоў Ксені, за сепаратызм і ўдзел у змове супраць гасудара-імператара і ўлад.</p>
<p>Гэта быў канец. У арышце бацькі яна ўбачыла перст божы. Дарэмна муж казаў, што ўсё натуральна, што ў людзей ёсць права паўставаць, калі ім не падабаецца ўрад, а ва ўрада ёсць права арыштоўваць тых, што паўстаюць. Дарэмна ён казаў, што зробіць усё, каб іх выпусцілі.</p>
<p>— Не,— казала яна,— гэта Ён хоча пакараць мяне.</p>
<p>І яе вочы мёртва глядзелі кудысь.</p>
<p>Загорскі зрабіў немагчымае: сувязямі і вялізнымі хабарамі дабіўся, што Багданоўскіх выпусцілі на парукі і абяцалі апраўдаць. Але не сказаў жонцы, што гэта зрабіў ён.</p>
<p>— Бачыш, іх выпусцілі. Усё добра.</p>
<p>— Так, усё добра,— сказала яна.— Ён літасцівы. Гэта Ён папярэдзіў мяне, каб я рыхтавалася.</p>
<p>Назаўтра ў яе пачалося нешта накшталт запозненай радзільнай гарачкі. Жанчына раставала, як воск.</p>
<p>— Адумайся,— маліў ён.— Не пакідай мяне.</p>
<p>— Што ты,— казала яна,— Ён літасцівы. Я акуплю ўсё пакутамі. А калі не — папярэджу цябе, дзе я, каб ты... потым са мной...</p>
<p>— Не пакідай,— трымаў ён.— Як жа мне тады верыць у людзей і бога?!</p>
<p>— А ты вер,— ціха казала яна.— Ты ведаеш, я ўдзячная Яму. Бо Ён даў мне саграшыць супраць сябе самой. Іначай я так і пражыла б без твайго кахання. А ён даў мне два гады. Няхай тады і пекла ўжо.</p>
<p>— Яна яшчэ дзякуе,— без слёз рыдаў ён.— Ды што ж гэта? Ды што ж гэ-та та-кое-е?!</p>
<p>Плоская, падталая, яна ўсё глыбей апускалася ў пярыны, у шоўк прасцірадлаў.</p>
<p>Калі вусны яе не пакінулі ніякай, нават самай маленькай, плямы на люстэрку, ён пасядзеў трошкі, падумаў, а потым пайшоў у малельню і стаў там перад фамільным вобразам Спаса Цёмныя Вачніцы. Малельня была радавая, і на сценах вісела зброя, па абяцанню пакладзеная пад іконы тымі з Загорскіх, што ішлі ў манастыры.</p>
<p>— Слухай,— сказаў Загорскі спакойна, як роўнаму.— Яна ж верыла ў цябе. Наблюзнерыла з гарачкі, але ўсё ж верыла. Яна верыла, а ты яе так, га?</p>
<p>Абраз маўчаў, распусціўшы па плячах залатыя валасы. Глядзеў цёмнымі вачніцамі, у якіх не было відаць вачэй.</p>
<p>Пагаварыўшы, ён зноў пайшоў у спачывальню і сеў ля яе. Ён сядзеў так і чакаў, аж пакуль старая нянька Яўдоха не падышла да яго:</p>
<p>— Загадаеце паклікаць абмывальшчыц, пане?</p>
<p>Ён узняў вочы і, як быццам толькі цяпер нешта зразумеўшы, махнуў рукой:</p>
<p>— Кліч.</p>
<p>Потым ён вярнуўся ў малельню, стаў перад Спасам і проста, як нябожчык бацька, спытаў:</p>
<p>— Пекла? Ну няхай бярэ дваіх, калі не хацеў...</p>
<p>У руках яго апынулася старая баявая сякіра — гізаўра. І ён раптам пусціў яе проста ў цёмныя вачніцы з такой сілай, што лязо на тры вяршкі ўпялася ў дрэва і затрымцела там.</p>
<p>— Дрыжыш? — спытаў ён.— Ну, дрыжы.</p>
<p>І выйшаў, зачыніўшы за сабою дзверы.</p>
<p>І ўвесь час, пакуль ён, знешне спакойны, хаваў яе, прымаў спачувальнікаў і насіў жалобу, у душы яго жыў нясцерпны гнеў. Нясцерпны гнеў і адно пытанне: «За што?» Яна нічога не зрабіла таму, яна была больш святою, чым святая Вольга, якая кідала людзей у яму, а зверху кідала човен, што трушчыў ім косці... Вось ускладаюць венчык у знак надзеі атрымаць вянец на нябёсах,— а ёй безудзельна абяцалі пекла. За што?.. Вось пасля паніхіды гасяць свечкі ў знак таго, што «жыццё наша, палаючае, як свяча, павінна згаснуць, часцей за ўсё не дагарэўшы да канца». Але хто ж думае аб канцы ў трыццаць тры гады? Ты, чыя ікона ў яе збалелых празрыстых руках? Ты мог, ты мужчына, ты за ўсіх. А за каго яна? За што?.. Вось служаць адправу, і яе аблічча звернута да алтара. Пры жыцці ты не пускаў яе ў алтар... За што? Яна жанчына. А твая маці не была жанчынай?.. А цяпер не пусціш у царства нябеснае. За што? За тое, што яна блюзнерыла, знемагаючы ад гора і ад любві да чалавека, ад той любві, за якую загінуў ты? «I ў зямлю адыдзеш...» Але не пакінеш быць «вобразам славы Божай». Калі ўжо такая слава, дык да д’ябла яе...</p>
<p>«Гасподня зямля і іспалненіе яе, сусвет і ўсі жывучыя на ім...»</p>
<p>Няшчасны колас! Няшчасны колас пад невядомым сярпом. Ды і хіба пад адным?.. За што?..</p>
<p>І паколькі на адно гэта пытанне, толькі на адно, не было адказу, гнеў усё нарастаў. У пекла дык у пекла. І ідзі ты з тваёй хвалёнай літасцю, калі ты не мог злітавацца над адной, адной-адзінай сваёй авечкай. Не над ваўком, над авечкай. Можа ж быць так, што і авечка, ратуючыся, паспрабуе ўкусіць? Дык ваўкам дазволена кусаць безліч разоў, а яна паспрабавала адзін раз, і яе за гэта — касой па горле.</p>
<p>...Малельня была забітая, поп выгнаны ў Мілае, у старую царкву-крэпасць, самую непрытульную і сырую з усіх цэркваў, якія былі ў яго ўладаннях. Хутка туды ж накіраваліся і папы з Вежы, Святога і Вітахмо.</p>
<p>— Буду плаціць вам удвая, абы духам вашым не смярдзела бліжэй чым за дваццаць вёрст.</p>
<p>Ён ненавідзеў папоў, ненавідзеў цяпер бога, ненавідзеў салдат і жандараў, тых, ад якіх тхнула потам, даносам і крывёй, тых, якія арыштоўваюць людзей за настроі і гэтым зводзяць у магілу стварэнне, якое нікому не прычыніла зла. Ён ненавідзеў маладога цара, які зрабіў так, што людзей, дваран, якія адказваюць за свае палітычныя погляды, хапаюць у іхняй крэпасці.</p>
<p>Ён закамянеў. Ён песціў дачку, адараў грашыма, уборамі, каштоўнасцямі. І зусім не цікавіўся, што яна там робіць на сваіх балях. Ён ведаў, што ёй належыць дзве тысячы душ і што знойдзецца прыстойны чалавек, які будзе кахаць яе. Што можа знайсціся і непрыстойны, ён не падумаў. Дачка ўцякла з маладым афіцэрам размешчанага ў Сухадоле палка...</p>
<p>Пан Даніла цяпер спаў удзень, а ўначы чытаў, моўчкі гуляў па парку або слухаў у музычным павільёне «Рэквіем» Моцарта. Заўсёды адну і тую ж частку, «Лакрымоза». Граў, седзячы за глухой шырмай, арганіст, якога прывезлі з Сухадола. Пан слухаў з сухімі вачыма. Парушаць яго спакой баяліся і таму абвясцілі аб уцёках дачкі позна.</p>
<p>Прыступ гневу ў яго быў страшны. Дагэтуль спакойны, стрымана-моцны, пан быў у ярасці, быццам адразу хацеў выплюхнуць свой гнеў.</p>
<p>Яна! З кім?! З афіцэрам!</p>
<p>І гэта перапоўніла чашу ягонага гневу.</p>
<p>— Дзе?!</p>
<p>— У грэка-расійскім манастыры ў Ліпічах,— адказаў Кандраці, юнак, малочны брат, адзіны, хто не спалохаўся.</p>
<p>Ясна. Манахі заўсёды рады напаскудзіць яму. Чорныя божыя пацукі!</p>
<p>— Напэўна ўжо звянчалі,— сказаў Кандраці.— Позна.</p>
<p>— Позна?!— Крык быў такі, что палац замёр ад жаху.— Я ім дам, позна. Людзей! Шляхту!!! Мужыкоў узброіць!!!</p>
<p>— Не пойдуць,— сказаў Кандраці.— Збаяцца!</p>
<p>— А мяне яны не збаяцца? — крычаў пан.— Не пойдуць — шляхту выганю і няхай здыхае з голаду! Не пойдуць — кожнага дзесятага ў руднікі прадам! Кандраці, пляшку гарэлкі кожнаму! Мужыкам па тры рублі! Шляхце па пяць! Сем’ям забітых пенсіі! Коней! Гарматы!!!</p>
<p>Кавалькада з шасцісот чалавек рынула на Ліпічы. Грукаталі, падскокваючы на камянях, гарматы, вецер ірваў полымя паходняў. І ў п’яных людзей, якія скакалі за панам, усё ўзрастаў бязмэтны гнеў, наліваліся крывёю вочы.</p>
<p>Манастыр атачылі апоўначы. Манахі з муроў убачылі паходні, полымя падпаленых стагоў, якое рвалася ў неба, пачулі гігатанне коней. Яны чакалі гневу, але не такога.</p>
<p>Ігумен выйшаў на мур і ўбачыў проста перад брамай расхрыстанага пана з ашклянелымі вачыма.</p>
<p>— Дачка...— сказаў пан.</p>
<p>— Тут,— не схлусіў ігумен.</p>
<p>— Адвальвай браму, пёс.</p>
<p>— Не апаганьвайце абіцелі,— сказаў ігумен.— Манастыр не можа адмовіць рабам божым, якія ўмаляюць аб прытулку.</p>
<p>— А гарэць твой манастыр можа?</p>
<p>— А ў Салаўкі на затачэнне хочаш?— спытаў ігумен.</p>
<p>Ён адчуваў за сабою сілу дзяржавы, сілу муроў, чатырохсот манахаў і дзесяці гармат. Не адвучылася яшчэ брація з тых часоў, калі манастыр быў памежнай крэпасцю.</p>
<p>— Лізаблюд,— гнеўна сказаў пан.— Халуй пецярбургскі!</p>
<p>— Анафему накладуць,— сказаў келар.— Ты, быдла. Дзекала недабітае.</p>
<p>— А я вось дам вам анафему. Зводнікі! Па колькі капеек з ложка бераце?</p>
<p>— Не зневажай бога, прычакань Салавецкі,— сказаў ігумен.</p>
<p>— Гэта хто бог? Ты? Казёл ты!</p>
<p>У адказ з муроў рыгнула гармата.</p>
<p>— Д-добра,— сказаў пан.— Т-так. Добра вам будзе з нябёс на мяне ў Салаўках глядзець.</p>
<p>Спалоханы гэтым спакойным тонам, ігумен хацеў быў паклікаць утрапёнага Данілу, але той пайшоў ужо ў крывава-чорны змрок. А праз пяць хвілін адтуль зараўлі гарматы. Сорак штук.</p>
<p>Стралялі гадзіну, не па людзях, а па сцяне. Аконам хапаўся за галаву. Няхай бы білі ў браму, яе і аднавіць лёгка. Не, б’юць у мур.</p>
<p>...А пан з закамянелым тварам загадваў пушкарам сыпаць падвойны парахавы зарад:</p>
<p>— Нічога, не разарве! Сып! Бі... І вось што, распаліце ядры. Біце імі па дахах! Па дахах!</p>
<p>Манахі спачатку стралялі, а потым кінулі. Відаць было, як яны ўздымалі да неба рукі, стоячы на мурах. У барвяным зарыве твар пана стаў жахлівы...</p>
<p>Палалі шчапяныя дахі... І вось са страшным грукатам абурылася, упала ў хмарах чырвонага дыму кутняя вежа.</p>
<p>Абложнікі ўварваліся ў ахоплены полымем манастыр.</p>
<p>Манахі не абараняліся. Аконам ірваў на сабе валасы. Айца келара, які схаваўся на дражніку, за абразу торкалі носам у конскі гной.</p>
<p>Перад брамай, на голай зямлі, два мужыкі праяўлялі ініцыятыву, хвасталі айца ігумена, папярэдне зняўшы з яго кукаль.</p>
<p>Дачку і яе мужа вывалаклі за муры, скруцілі і кінулі ў розныя вазы.</p>
<p>Пану было мала. Гнеў душыў яго, той гнеў, якога ён не мог пазбыцца столькі часу.</p>
<p>Страшная кавалькада рушыла назад. Па дарозе ўзялі без бою, толькі выламаўшы браму, каталіцкі кляштар і за суткі выпілі ў ім усе віны і лікёры.</p>
<p>Святкавалі. І з гора таксама.</p>
<p>Манахі, узрадаваныя ганьбе канкурэнтаў, самі частавалі ваякаў. Чорт з імі, з лікёрамі! Будуць яшчэ. Але ж пан схізматув поперал. І таму сталы аж ламаліся.</p>
<p>Падступалі потым, п’яныя, і да манастыра манашак-візітак і гразіліся ўзяць, але пашкадавалі жанчын. Віску многа!</p>
<p>...Маладую, калі прыехалі дадому, пан загадаў замкнуць у далёкіх пакоях. Маладога — кінуць свойскаму мядзведзю.</p>
<p>Пан сеў і думаў гадзіны дзве. Потым загадаў прывесці маладога. Таго вызвалілі з мяккіх абдымкаў мядзведзя ўсяго аблізанага, ружовага.</p>
<p>Пан Даніла сустрэў яго, седзячы за сталом, на якім стаяў дзьмуты зялёны штоф.</p>
<p>— Выпі. Палегчае.</p>
<p>Ён выпіў.</p>
<p>— Як жа гэта вы? І не спыталі.</p>
<p>— Яна сказала, што ўсё адно за вайсковага не аддасцё.</p>
<p>— Правільна,— грозна сказаў Загорскі.— Ад вайсковых, што жандараў слухаюць, усё злое на зямлі. Яны ў гарматкі гуляюць, яны на світанні прыходзяць па добрых людзей... Чаму зброю не склаў перад сватаўством?</p>
<p>— Гонар.</p>
<p>— А ты ведаеш, што іхнюю пароду калі-небудзь на парапетах цытадэляў расстрэльваць будуць? Як сабак! За ўсё гора!</p>
<p>Малады чалавек усхліпнуў.</p>
<p>— Ты чый?</p>
<p>— Полацкі.</p>
<p>— Пі яшчэ,— памякчэў Даніла.— Праваслаўны?</p>
<p>— Праваслаўны.</p>
<p>— Маёнтэк ёсць?</p>
<p>— Адна вёска.</p>
<p>— І тое нічога. Ставай на калені!</p>
<p>Той стаў. Пан адважыў яму тры гучныя поўхі.</p>
<p>— Не служы кур’яну<sup><a href="#footnote-55">55</a></sup>1. Не сватайся за спіною. Не шукай у царкоўных пацукоў паратунку... Устань... Сядзь... Пі... Галодны?</p>
<p>— Але.</p>
<p>— Кандраці, курыцу зяцьку. Каплуна! Каб помніў, што каплуну служыў.</p>
<p>Маўчалі. Пан Даніла піў гарэлку, твар яго быў страшны.</p>
<p>— Службу кінеш сёння ж... Пяройдзеш ва уніяцтва...</p>
<p>— Вы ж праваслаўны...</p>
<p>— Я не праваслаўны. Я — ніякі. А ты пяройдзеш, каб ніколі з тымі не сутыкацца, у каго абароны шукаў.</p>
<p>Памаўчаў.</p>
<p>— Атрымаеце дзве тысячы душ. І кіруйцеся ў сваю вёску. З вачэй прэч. У Вежу і Загоршчыну ёй — ніколі. Грошы будзеце атрымліваць акуратна. Калі ўбачу, што выканаў мае загады, што не будзеш служыць гэтай троннай б... з тандэтнымі ручкамі ды са сляпучай усмешкай, калі даведаюся, што дачка ўцяжала — атрымаеце на ўсе душы даравальную. Усё... Можаш браць і ехаць.</p>
<p>І ўзняўшы яго з крэсла, як ляльку, пацалаваў у лоб:</p>
<p>— Ідзі... сыне.</p>
<p>— Няўжо вы з ёю развітацца не захочаце? Яна ж вас любіць.</p>
<p>— І я яе люблю,— сказаў пан.— Але за тое, што яна забыла, ад чыіх рук яе маці загінула,— няма ёй даравання... майго.</p>
<p>— Я вінен,— насмеліўся малады чалавек.— З мяне і спаганяйце.</p>
<p>— Твая правіна — у гародзе хрэн. На тое мужыкі і ёсць, каб шкодзіць... А яна павінна была ведаць... Усё я табе дараваў... За смеласць, што не пабаяўся са мною звязацца. Такіх людзей, сыне, мала на свеце... Ці мо не ведаў, што гэта такое?</p>
<p>— Ведаў,— шчыра сказаў зяць.</p>
<p>— Ну вось. Можа, я палюбіў бы цябе, каб не бачыліся мы сёння першы і апошні раз... Урэшце, калі ўсё абыдзецца толькі, можаш прыехаць... Адзін.</p>
<p>— Адзін не прыеду.</p>
<p>— Яно і лепей,— сказаў пан.— Гэта вам толькі пашкодзіць. Таму што я смяротнік.</p>
<p>— Чаму?</p>
<p>— Не нарадзіўся яшчэ чалавек, які мяне голымі рукамі ўзяў бы. Дый потым... расстраляным быць — гэта яшчэ нічога. Але мяне за блюзнерства могуць у Салаўкі адправіць... да царкоўных пацукоў. А я лепей са змеямі і аспідамі сядзеў бы. Таму досыць загонавым мой хлеб задарма есці... Хай разам са мною льюць кроў. Я не ў Салаўках памру. Я памру тут. На маёй зямлі, у маіх мурах. Ідзі. Перадай дачцэ маё блаславенне.</p>
<p>Маладыя паехалі. А пан Даніла пачаў умацоўваць Вежу. Вакол камяніцы, у баку ад палаца, дзень і ноч насыпалі валы, усцягвалі гарматы на сцены, пад натужлівы крык кацілі бочкі з порахам. Пад палац таемна падвялі фіцілі, каб, у выпадку чаго, узняць яго ў паветра разам з гасцямі, якія, вядома ж, размесцяцца ў ім падчас аблогі. Пан не хацеў нікому аддаваць свайго дзіва.</p>
<p>Ён ведаў: смерць магла прыйсці кожную раніцу.</p>
<p>Ён не шкадаваў аб гэтым.</p>
<p>...Сына адправілі ў Загоршчыну і, скончыўшы ўсё, сталі чакаць.</p>
<p>Гэта зрабілі ў маі, а ў чэрвені Напалеон перайшоў Нёман. Загорскім не было каму займацца, як і ўсёй прыдняпроўскай зямлёй, аддадзенай ворагу.</p>
<p>— Што ж,— сказаў сябрам Загорскі.— Гуляйце. Прысуд пайшоў на абскарджанне.</p>
<p>Ён чакаў, прыглядаўся. Баі грымелі ўжо за Дняпром.</p>
<p>Напалеон быў яму сім-тым трошкі сімпатычны. Ва ўсякім разе, смелы. Воін. І, потым, усё ж было лепей, чым быць аддадзеным у лапы таму, хто загадваў хапаць людзей. Таму, хто адпраўляў людзей у манастыры.</p>
<p>Але, з другога боку, занадта ўжо радавалася Варшава. Ён нічога не меў супраць палякаў. Іх гонар быў блізкі яму, і ён прызнаваў іх права на крыўду. Але пры чым тут ён, Загорскі? Бацьку выслалі з Варшавы, а цяпер Варшава сама ідзе да яго на французскіх штыхах. Затычкай быць? Не, хопіць. Досыць з яго і праваслаўнай сволачы ў расах. Езуітаў — на ліхтар!</p>
<p>Ён нездарма быў вальтэр’янцам. Раздушыце гадзіну! Раздушыце інквізітараў — усё адно, папоў ці ксяндзоў. Абое рабое.</p>
<p>Таму на пытанні суседзяў ён адказваў ухіліста:</p>
<p>— А што карсіканец? Карсіканскай пачварай я яго называць не хачу. Але і ад Аўгуста ў ім — пшык. Я сам, магчыма, не горшы за яго, толькі рэвалюцыя мяне не падсадзіла да консулаў, арміі не дала.</p>
<p>Потым Напалеон узнамерыўся абмежаваць дамаганні Варшавы, стварыўшы літоўска-крыўскую дзяржаву. Варшаўскае панства пакрыўдзілася. Мясцовыя дваране запалалі неабгрунтаваным энтузіязмам, прапанавалі Загорскаму ўзначаліць рушэнне. Ён адмовіўся.</p>
<p>— Чаму? Вы не ўхваляеце думкі?— спыталі дэпутаты.</p>
<p>— Я не падтрымліваю вас, хаця і дзякую за давер.</p>
<p>Тыя не разумелі.</p>
<p>— Гэта не барацьба за радзіму, панове,— сказаў князь.— Ён убачыў вашу сілу і вырашыў скарыстацца з яе. Гэты спрытнюга мае свой розлік. Бо ён хоча вадзіць вас за нос, панове, і вы, прыдняпроўскія дваране, зараз у незайздроснай ролі ката, які цягае малпе з агню каштаны.</p>
<p>Ён апусціў павекі:</p>
<p>— І яшчэ, панове... Народ не з вамі. Ён ненавідзіць Кур’яна, шпіцрутэны, наборы. Але француз прыйшоў у яго дом, забраў яго сена, расстраляў бацьку, асіраціў дзяцей... Кіпцем зачапіў за сэрца. А вы ведаеце, што такое наш народ, калі яго — кіпцем за сэрца... Дык вось, я невялікі аматар кулагі, лапцяў, народных пахаў. Але супраць народа я не пайду...</p>
<p>Узняў павекі і паглядзеў проста ў вочы дэлегацыі:</p>
<p>— Каб я быў баязліўцам — я, ратуючы сваю шкуру, узначаліў бы ваша рушэнне, каб аддаліць расплату асабіста са мной... Колькі вас? Толькі на Магілёўшчыне каля трыццаці тысяч. Колькі б пайшло дваран з усёй тэрыторыі магчымай — гм!— дзяржавы? Шэсцьдзесят. Шэсцьдзесят тысяч адчайных галоў. Больш, чым карсіканец страціў пры Барадзіне. Карсіканец у Маскве. Шалі вагаў дрыжаць... Скажам, каб была надзея на поспех,— баязлівец у карты не гуляе. Што тады? Марыянеткі ў руках чалавека, якога ненавідзіць мой народ? Вялікая дзяржава Шлезвіг-Сухадольская... «Іх глаўбе, гер Кёніг...»— і рукі па швах.</p>
<p>Ён сумна ўсміхнуўся.</p>
<p>— Гэта не цацкі, панове. Не рабі другому таго, што табе не міла. Не сунь пальцаў паміж дзвярэй. Мой Янка зрабіў з гэтых дзвюх прыказак адну: не сунь пальцаў, дзе табе не міла. Не будзь гарматным мясам для чужых капрызаў. Вы не слугі Кур’яна і не слугі маленькага капрала. Цяпер вы толькі метал пад молатам... Вы яшчэ не раз будзеце глытаць жоўць... Але тыя, белыя, унізе, не з вамі, і не з Капралам, і не з Кур’яном... І вось таму я не буду бараніць свае шкуры, іхняй і вашай, і ўсякай іншае крывёй, а проста пачакаю. Пачакаю сярод вашай магчымай пагарды, пакуль не прыйдзе Кур’ян, каб як мага даражэй прадаць сваё жыццё... Усё.</p>
<p>Частка дваран усё ж пайшла, узброіўшы сваіх мужыкоў і шляхту. Пачуўшы аб гэтым, ён паціснуў плячыма:</p>
<p>— Les sal-laries<sup><a href="#footnote-56">56</a></sup>.</p>
<p>Ён вымавіў гэта так, што ў слове выразна прагучала спалучэнне «sal»<sup><a href="#footnote-57">57</a></sup>.</p>
<p>Ах, маленькі капрал, спрытнюга, маленькі абабівач грушак чужымі рукамі! Чаму ж ты тады не збіў з дрэва і нас? Гэта ж так лёгка. У Францыі няма прыгону. Зрабі, каб яго не было і тут, і ў Расіі. Як адразу загрыміць Кур’ян! Ды не, куды табе. У цябе ёсць сілы,— і тое не заўжды,— каб сутыкнуць ілбамі людзей з рознымі славалюбствамі і рознымі страсцямі, але ты не можаш утаймаваць мора. Ты баішся, што яно разбушуецца. І гэта доказ таго, што ты вялікі палкаводзец, але не вялікі чалавек. Вялікі не спалохаўся б мора. А ты спалохаўся. Табе так дорага каштавала закілзаць гэта мора там, у сябе. Ты занадта добра помніш, як кошыкі пад гільяцінай рабіліся слізкія ад крыві. Ты баішся таго ж і ў нас. А чаму? Нашто табе шкадаваць маю галаву? Ты ж не пашкадаваў бы падставіць яе пад кулю на адным з незлічоных рэдутаў. Значыць, справа не ў маёй галаве... Проста ты лялечнік, што тузае ніткі марыянетак, як кожны тыран, у якім заўсёды ёсць і будзе нешта ад халуя. Лялечнік, а не Ладымер з казкі, той самы, што ўзараў нарогам мора.</p>
<p>Ну і чорт з табою! Ты даў мне толькі адну добрую параду. Буду адбівацца, калі па мяне прыйдуць. Але я паспрабую таксама паторгаць за нітачкі, калі да мяне прыйдуць з хітрасцю. Паторгаю проста з цікавасці, каб паглядзець, як яшчэ нізка можа ўпасці чалавек. Я ведаю, што Кур’ян душыцель, але я не ведаю, ці падлюга ён. Я выпрабую гэта на яго халуях. Які гаспадар, такія і слугі.</p>
<p>А дарэмна ты не паспрабаваў раскілзаць мора, карсіканскі дурасліўчык. Дальбог, цікавей загінуць ад рукі мясцовага Рабесп’ера, крывавага і з віламі (на гільяціну ён выдаткавацца не будзе, трымай кішэнь), чым ад Кур'яна з мізэрным задам, зацягнутым у ласіны. Янка-Рабесп'ер, дык гэта хаця цікава. А ты не пажадаў. І вось за гэта накладуць табе аж па самае... І паляціш ты рылам у свой жа гной. І пачнуць жа цябе па замках цягаць, імя гразёю абліваць, узвялічваць, зноў абліваць, пакуль не прыйдуць да вываду, што было дадатнае, а было і адмоўнае, і толькі не вядома, што пераважае, дый наогул, ці варта гэтым займацца, тым болей што ўся твая справа даўно патанула ў цемры вякоў і, за непатрэбнасцю, занесена на антрэсолі архіва матухны-гісторыі.</p>
<p>Косткам і тое спакою не будзе. Павінен быў ведаць гісторыю маленькага Наварца<sup><a href="#footnote-58">58</a></sup>. Прыйшоў з поўдня,прамяняў Парыж на імшу, памёр, забальзаміравалі італьянскім спосабам, на вякі. Паклалі ў нейкае там абацтва... Сен-Дэні, ці што? А тут Рабесп’ер... Санкюлоты падумалі-падумалі. Добры, здаецца, быў кароль, песенькі пра яго спяваюць.</p>
<p>«Vive Henri guatre...»<sup><a href="#footnote-59">59</a></sup> Ды і работы чалавечай шкада... А потым, далей ад граху, у агонь, разам з Людовікам Адзінаццатым, Акаянным... Так і табе будзе. Тваю Вандомскую калону абавязкова нехта скіне рана ці позна. Твой прах, які, ты мяркуеш, пакладуць у дом інвалідаў,— нехта выкіне.</p>
<p>Ну вось, ведаеш, а пнешся.</p>
<p>А дарэмна ты не паспрабаваў раскілзаць мора!..</p>
<p>Такім думкам аддаваўся Даніла Загорскі, усё яшчэ ўмацоўваючы камяніцу, рыхтуючы яшчэ адну хітрасць і п’ючы, бы ў пустыні. А потым, калі Карсіканец сапраўды загрымеў, з Пецярбурга прыехаў рэвізор, каб расследаваць справу пра манастыр, генерал-ад’ютант Баранаў...</p>
<p>«Эге, сілаю браць не будуць,— падумаў пан.— Справа за часам прыахалола і здаецца ўжо не такой важнай. Трэба рызыкнуць».</p>
<p>І ён рызыкнуў: запрасіў генерал-ад’ютанта ў Вежу. А там на вячэру. А там — у камяніцу.</p>
<p>Баранаў убачыў валы, порах, гарматы, узброеных людзей, а ў камяніцы бясцэнныя габелены, антыкі, карціны.</p>
<p>— Чаму гэта тут?— Баранаў успомніў бочкі з порахам у скляпеннях і здрыгануўся.— Жыццё вам, спадзяюся, не абрыдла?</p>
<p>— Я фаталіст. Трапіць дык трапіць.</p>
<p>— А калекцыі?</p>
<p>— Я не хачу, каб імі цешыўся нехта яшчэ. Зрэшты, вам магу падарыць гэтага фаўна.</p>
<p>Фаўн з часам прыдбаў высакародную цёмную паціну, уцёртую ў мармур. Яна не зніжала яго белі, а толькі надавала яму рэльефнасць і прыгажосць жывога цела.</p>
<p>Фаўн з’едліва ўсміхаўся Баранаву. Генерал не помніў сябе ад радасці. Гэта было больш каштоўна, чым «Нерон» Юсупава, звычайны афіцыйны бюст рымскіх часоў. У Юсупава была толькі адна «ступа» з такой вось пацінай. А гэта... Элада! У яго, Баранава, ёсць ужо бюст Агрыпіны. Цяпер ён пераплюне і Юсупава з яго «ступаю» і Шарамецева з ягонай славутай пампейскай «Козачкай».</p>
<p>— Бярыце, генерал. Я вызваляю гэтага фаўна ад наканаванасці.</p>
<p>Загорскі ўбачыў, што клюнула. Некалькі такіх пастак, для кожнага тыпу людзей, было расстаўлена ў яго.</p>
<p>— Пашкадуйце гэта, князь,— узмаліўся рэвізор.— Выбух — і...</p>
<p>— Усё адно жывём на вулкане. Не я, дык нехта другі.</p>
<p>Баранаў зразумеў намёк. Ды гары яно гарам, каб праз вежу нейкага ідыёцкага манастыра загінула такое. Але яму было страшна: а раптам і на яго данос?</p>
<p>— Вы ведаеце, што на вас ёсць ананімны данос, князь?</p>
<p>— Магчыма. У мяне шмат ворагаў.</p>
<p>— Аб манастыры.</p>
<p>— Чуў і такое. Спадзяюся, не ігумен скардзіўся.</p>
<p>— Не, ён якраз маўчыць.</p>
<p>«Яшчэ б ён крычаў,— падумаў князь.— Хто яго, калі ён крычаць будзе, бітага на месцы пакіне».</p>
<p>— Бачыце, ветру з манастыра... мне баяцца не даводзіцца. Я ж кажу: плётка ворагаў.</p>
<p>— А дачка?</p>
<p>— Ды што дачка. Вы лепей спытайце ў яе і ў зяця. Жывуць. Пасаг — дзве тысячы душ. Чаго ім яшчэ?</p>
<p>Баранаў паспакайнеў.</p>
<p>— А хто ж манастыр спаліў?</p>
<p>— Французы, любы генерал, французы. Усё яны, фармазоны. Буанапартэ...</p>
<p>— А кляштар?</p>
<p>— Але,— сказаў Загорскі,— частавалі нас там, частавалі. Такія гасцінныя людзі!</p>
<p>І ўсхапіўся:</p>
<p>— Няўжо яны скардзіліся?</p>
<p>— Што вы. Наадварот, хваляць.</p>
<p>— Вось бачыце, генерал, як можна звяртаць увагу на данос без подпісу... Дый наогул, што гаварыць аб гэтым... Давайце лепей у фараон перакінемся.</p>
<p>«Сволач,— падумаў Баранаў.— Яшчэ дражніць. Ну, я ж табе зараз за фаўна грошы прагуляю. Адмовіцца не магу, па няшчаснай слабасці маёй да антыкаў, дык я ж зраблю так, што я ў цябе гэтага фаўна куплю. І рукі будуць вольныя».</p>
<p>— Калі ласка, князь.</p>
<p>«Дурань,— думаў Загорскі.— Ты ж не толькі дурань, ты яшчэ і сволач. Паглядзім, хто прайграе. Каб прайграць у час ды ўмела, на гэта лепшыя мазгі патрэбны, чым у цябе...»</p>
<p>Перад світаннем Загорскі ўстаў з-за стала ў страшэнным пройгрышы: прагуляў Загоршчыну. Баранаў, не разумеючы, як жа гэта так атрымалася, што ён узяў хабар, маліў яго не лічыць гульні ўсур’ёз.</p>
<p>— Радавы маёнтак, князь. Яго ж нельга прайграваць.</p>
<p>— Нельга. Але карты. Няшчасная слабасць!</p>
<p>— Давайце не лічыць.</p>
<p>— А гонар, генерал? Не, картачныя даўгі трэба плаціць.</p>
<p>Баранаў і верыў у хабар, і не верыў. Але нават калі і не хабар, хто паверыць, што не хабар. Радавы маёнтак таго, каго рэвізуеш. Дый не дазволяць! Апекаванне над «умственно несостоятельным» князем. Жах! Сведкі побач.</p>
<p>— Кіньце, генерал... Загоршчыну, вядома, шкада. Дык давайце я пад распіску аддам вам за яе грошы. Га? І нязручна не будзе. На імперыялах пячаткі няма, адкуль яны.</p>
<p>«Заблытаў, загубіў, акаянны... Адной пятлёй цяпер звязаныя. Ён на дно, і я на дно, за ім. Грошы, вядома, не скажуць, адкуль яны. А распіскі ён не пакажа. Божа, толькі б галаву з пятлі, ды давай бог ногі».</p>
<p>І, унутрана прыміраючыся з усім, махнуў рукой.</p>
<p>А Загорскі, адлічыўшы грошы за траціну маёнтка,— «Хопіць і гэтага, ды і фаўн дапоўніць»,— гасцінна сказаў:</p>
<p>— Дык я статую да вас адпраўлю са сваімі.</p>
<p>Баранаў надзёрся ў маёнтку да сініх чарцей. Яго пасадзілі ў карэту і «еле можаху» адправілі ў Сухадол. Адтуль ён накіраваў у Пецярбург дэпешу, што «монастырь сгорел от неизвестной причины и, предпочтительно, едва ли не от руки злодея-корсиканца. Дальнейшее же дело за давностию н неотысканием следов, князя Загорского обеля, следует предать забвению».</p>
<p>Загорскі перамог. Але гэта не прынесла радасці. Брыдка! Нізкі свет!</p>
<p>І ён пусціўся ў разгул так, што самому страшна рабілася. Загоршчыну запісаў на сына. Мільён яшчэ да вайны быў пераведзены за мяжу і пакладзены роўнымі долямі, пад тры складаныя працэнты гадавых, напалову ў швейцарскі і напалову ў англійскі банк.</p>
<p>Нашчадкам няма чаго дакараць яго за разгул. Ён нікога не збядняе. Ён прапівае паўдзённыя землі. Піце, людзі! Піце! Гуляйце ўсе!</p>
<p>Скакалі коні, захлынаючыся бомамі, стралялі гарматы, лілося віно, купляліся статуі і карціны. Кожны месяц нехта абпіваўся да святых дароў.</p>
<p>...Пакрысе гэта абрыдла яму. З нешматлікімі сябрамі ён замкнуўся ў маёнтку, стварыўшы нешта накшталт братэрства, філосафам якога быў Эпікур, а рэлігіяй — Вальтэр.</p>
<p>Музыканты. Спектаклі прыгоннай оперы. Усё, што можа даць мастацтва і вытанчанасць, прырода і каханне.</p>
<p>І пустата.</p>
<p>Паступова адыходзілі верныя сябры. І толькі ён са сваім жалезным здароўем жыў, усё глыбей пагразаючы ў меланхоліі і мізантропіі. Памерла дачка — і да ўсяго гэтага (з узростам ён стаў мякчэйшы) дадаліся туга, мукі сумлення.</p>
<p>Яму было пяцьдзесят чатыры, калі ён канчаткова страціў веру ў сумленне і гонар улад, у карыснасць дзяржаў, у тое, што свет ідзе да лепшага. У гэты год цар страляў у людзей з гармат. Тыя людзі былі храбрыя, браты па духу, бескарыслівыя, сумленныя. Не кур’яны, не баранавы — цвет зямлі! І што ж зрабілі з імі? Вешаць дваран! І хто?! Фельдфебель!..</p>
<p>Ажаніўся сын, нарадзіўся Алесь. Нішто не змяніла дзедавай велікапышнай самоты. Толькі ад сына ён аддаліўся,— нявестка зноў завяла ў Загоршчыне папа. Ён бачыў іх рэдка, раз у год-два.</p>
<p>Калі нарадзіўся другі ўнук — ён ажывіўся. Яму здалася забаўнай новая ідэя. Бацькоўскай уладай ён загадаў, каб унука хрысцілі ў касцёле.</p>
<p>— Народ раздзялілі гэтай верай. Сварацца, як быццам не адной маці дзеці. І кожны лічыць, што мае рацыю, калі гыркае. Дык няхай хаця два браты будуць іншай веры.</p>
<p>Вымушаны былі зрабіць па яго і ўнуку далі імя Вацлаў.</p>
<p>Але нічога не змянілася.</p>
<p>Пышны і магутны абломак старасвеччыны, ён згасаў, абкружаны мастацтвам, паркамі, дзівоснай скульптурай і музыкай.</p>
<p>Яму нічога не было патрэбна. Ён ведаў людзей. Ён ведаў свет.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Да гэтага чалавека цяпер ехаў Алесь.</p>
<p> </p>
<h4><a id="chapter16"></a>XV</h4>
<p>На тым беразе цягнулася і цягнулася Доўгая Круча.</p>
<p>Дняпро ў гэтым месцы быў просты, як страла, і як страла імчаўся паміж берагамі — высокім і нізкім. А круча на тым беразе была самым дзіўным, што калі-небудзь ён свавольна ўтвараў.</p>
<p>Даўжынёю з вярсту і вышынёю сажняў на пяцьдзесят, роўная, нібы па лінейцы праведзеная ў даўжыню і ў вышыню, яна была з крывава-чырвонай гліны, цвёрдай, як камень, непрыступнай ні для нягоды, ні для вады. І на гэтай строме, карэннямі ўгору, там-сям віселі сосны з залацістымі стваламі і свежай глінай, віселі паміж небам і зямлёй, скарлючаныя, перавітыя, як вязка змей, няскораныя ў сваім жаданні жыць там, дзе не здолеў і не захацеў жыць ніхто.</p>
<p>За кручай і вышэй яе Дняпро шырэў, разліваючыся. Круча стрымлівала яго, не давала прарвацца ўніз і змыць усё на сваім шляху.</p>
<p>Касюнька ступала стомлена, але ўсё яшчэ гулліва. І вось за Кручай, за невялікім разлівам, перад Алесевымі вачыма паказаліся ўзгоркі, на якіх, як вока сягала, густа зелянеў неаглядны парк. А ў парку, на грэбені высокай грады, зіхацела нешта блакітнае і залатое. Белае, блакітнае і залатое ў пералівах вясёлкавых вадзяных струменяў.</p>
<p>За мостам дарога зварочвала і вяла ўздоўж Дняпра. Сажняў праз пяцьдзесят ён заўважыў пазалочаную паркавую агароджу, нібы звітую са сцяблін і траў, простую і прыгожую. Агароджа ішла і ўправа і ўлева, губляючыся ў зеляніне. А там, дзе да яе падыходзіла дарога, была брама, шырока расчыненая ў зялёны змрок алеі. Людзей не было. Толькі недзе далёка, у шатах, мякка гучалі нейкія струны, як Эолава арфа. Алесь не ведаў, што за ім сочаць і што цяпер на яго непрыкметна глядзяць дзве пары вачэй.</p>
<p>Пастаяўшы перад брамай, пагладзіўшы Алму, якая прыўстала на луцэ, топчучы лапамі хвасты дзвюх качак, малады коннік паціснуў плячыма і рушыў каня ў змрок алеі. Сонца было яшчэ даволі высока.</p>
<p>Адхон, зарослы векавымі дрэвамі, цягнуўся з левага боку. У адным месцы на яго ўзбягалі звілістым серпанцінам мармуровыя сходы з шырокімі прыступкамі. Але гэта відавочна было не для каня. Затым алея павярнула ў шырокі яр, дзе буяла разнатраўе. Ён не ведаў, што з самага «вялікага сядзення ў камяніцы» за паркам перасталі сачыць. Калі ж сядзенне скончылася, дзеду так спадабалася чароўнае спалучэнне працы садоўніка, які распланаваў і да часу выхоўваў дрэвы, і свавольства прыроды, якая вызваліла іх ад прыгнёту нажніц, што ён загадаў пакінуць парк у спакоі. І вось цяпер парк буяў, і ў ім было надзіва хораша. Сярод буйнага лесу, ледзь ачышчанага ад ветрабою і пустазелля ды ад куставога смецця, трапляліся вельмі рэдка, толькі каб паказаць, што гэта не лес, што гэта назнарок, то два-тры дзікія камяні над уваходам у пячору, то зялёны амур, увесь у штучна ўзрошчаным на ім моху. Амур глядзеў на конніка, прыклаўшы палец да вуснаў, а ля яго ног было высечана на камені: «Chut!»<sup><a href="#footnote-60">60</a></sup></p>
<p>Алея забірала, па нябачнай дузе, усё лявей і лявей, і вось вачам адкрыўся бакавы двор палаца, прагна, быццам клюшнямі краба, ахоплены двайной каланадай. У тым месцы, дзе яна расступалася, залацілася расчыненая агароджа вялізнай брамы. І зноў мёртвая цішыня. Пясок двара роўны, і на ім ніводнага следу. Быццам ён так і ляжыць сто год.</p>
<p>Пасярэдзіне двара моўчкі стаіць мармуровая, у натуральную велічыню, копія з фларэнтыйскага Давіда.</p>
<p>Алесь злез з каня і пачаў адвязваць качак, спіною адчуваючы бязлюддзе і мёртвую цішыню.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Ён не здрыгануўся, ён увесь час чакаў гэтага і, усё яшчэ стоячы спіной да голасу і адвязваючы качак, адказаў:</p>
<p>— Дзень добры!</p>
<p>Потым, трымаючы качак у руцэ, павярнуўся на голас.</p>
<p>На верхняй прыступцы нізкага ганка стаяў, невядома як і адкуль з’явіўшыся, чалавек.</p>
<p>Ён быў, бадай што, трошкі менш сажнёвага росту, магутны, але здаваўся маленькім і самотным сярод гэтага мёртвага двара.</p>
<p>Чалавек стаяў і глядзеў на яго з вышыні спакойна, трошкі іранічна і дапытліва.</p>
<p>Алесь працягнуў чалавеку качак.</p>
<p>— Гэта вам.</p>
<p>— Спадзяешся, што за дзень больш не з’ясі? — халодна спытаў той.</p>
<p>— Спадзяюся.</p>
<p>Чалавек ацэньваў. У чалавека была сівая грыва валасоў, якая, насуперак звычаям веку, не ведала парыка.</p>
<p>Нерухомы чалавек усё глядзеў на Алеся і ацэньваў:</p>
<p>«Да чаго падобны на прадзеда, на Акіма. Нават жэсты. Нават манеры. Нават голас. Валасы, праўда, і ў нявесткі каштанавыя, але гэта не ад яе... Такія вось у Акіма, у бацькі, былі... І не спешчаны... Сакалятнік, як прадзед... Манеры толькі горшыя: велічы мала. Гэта ўжо ад праклятага веку... Усё Акімава... Не, не ўсё... У таго былі сінія вочы, а ў гэтага шэрыя, матчыны... Значыць, дрэнь унук, бо гэта жанчыне добра, а мужчыну, ды яшчэ Загорскаму — н-не... Будзе як сынок: ні цёплы ні халодны... Ды яшчэ, крый божа, у царкву пацягнецца... Да пацукоў, да Кур’яновага пляменнічка-капрала...»</p>
<p>І, нібы адразу страціўшы ўсякую цікавасць да Алеся, чалавек сказаў:</p>
<p>— Так таму і быць... Хадзем, князь...</p>
<p>Гэтае «князь» прагучала роўна, спакойна.</p>
<p>Вежа кінуў качак на гарматны ствол і пайшоў паперадзе, выціраючы далоні. Пайшоў, не цікавячыся, ідзе за ім нехта ці не.</p>
<p>Касюнька асталася сярод двара, і толькі Алма пабегла за дзедам, зрэдку азіраючыся на ўнука, быццам не разумеючы, што звязвае яго са старым і што наогул трэба з ім рабіць: кусаць за лыткі ці падціскаць хвост...</p>
<p>— Сабака?.. Хто дазволіў?</p>
<p>— Ніхто,— сказаў Алесь, гледзячы проста яму ў вочы.— Я падумаў, што калі вы не хочаце бачыць людзей, дык, можа, сабака зробіць хоць трохі разнастайным наша баўленне часу?</p>
<p>— Маеш рацыю,— сказаў стары князь.— Сабачая нізасць не так рэжа вока. Яна — прыроджаная... Даволі мілы сабачка.</p>
<p>Выйшлі з тунеля, і тут вачам адкрыўся партэрны фасад палаца, вялізны, трохпавярховы, з круглым бельведэрам, што быў укрыты золатам.</p>
<p>— З паўднёвага фасада ёсць каскад,— сурова сказаў князь.— Сотня статуй. Некаторыя з механізмамі. Не будзеш даглядаць, загубіш — шэлег табе цана.</p>
<p>Алесь маўчаў. Яму не хацелася гаварыць з гэтым чалавекам. А князь, здавалася, не заўважаў.</p>
<p>Чацвёртая балюстрада абрывалася над адхонам. Уніз вялі сходы, паўз якія праязджаў Алесь. А далей алея, бераг Дняпра, далячынь. Без канца.</p>
<p>...Князь спяшаўся. Ён ужо шкадаваў, што вырашыў пазнаёміць гэтага чужога чалавека з яго будучымі ўладаннямі. Гэта было ўтомна.</p>
<p>— Надумаешся прыехаць... па неадкладнай справе — адразу ж едзь,— суха сказаў князь.</p>
<p>— Наўрад ці надумаюся прыехаць.</p>
<p>— Чаму гэта?</p>
<p>— Дома весялей.</p>
<p>— Магчыма. Але забаўляць цябе мне, летнаму чалавеку, не да твару. У мае часы дваране твайго ўзросту валілі дзікоў... У вас замест гэтага, здаецца, царква?.. Ёсць яна?</p>
<p>— Ёсць.</p>
<p>— Табе, вядома, там цікавей. Прыедзеш — пастаў там за мяне свечкі Кур’яновым святым, Кукшы, ды Сергію, ды яшчэ якой-небудзь святой Матруне Мокрападоліцы.</p>
<p>— Пастаўлю,— суха сказаў Алесь.— Чаму не зрабіць паслугі таму, хто веруе.</p>
<p>Удар быў несправядлівы, пад самае сэрца, але хлопец не ведаў гэтага.</p>
<p>Князь, падціснуўшы вусны, паглядзеў на яго, але нічога не сказаў.</p>
<p>Строгі будынак з вузкімі вокнамі стаяў у парку, прымыкаючы да пляцоўкі, абкружанай мурам.</p>
<p>— Мой арсенал,— сказаў Вежа.— Зброя, як кажуць, з часоў Гастамысла і да нашых дзён. Тут яе чысцяць, берагуць... Тут вучаць — у тым двары за мурам — коней, каб не баяліся стрэлаў... Усё гэта нікому непатрэбна... Як усё на зямлі.</p>
<p>...У арсенальнай зале адбылася сутычка.</p>
<p>Князь паказваў шаблі, старыя мячы, кінжалы, корды. І вось адна шабля, лёгкая нават на выгляд, з похвамі, інкруставанымі чырвонай яшмай і мядовым бурштынам, здалася Алесю такой прывабнай, што ён пацягнуўся да яе і пачаў абмацваць інкрустацыю рукамі.</p>
<p>Князь цярпець не мог гэтай прывычкі — мацаць.</p>
<p>— Віншую,— сказаў ён.— Гэта цябе на дзядзькаванні навучылі такім манерам, каб усё церці? Ды, можа, яшчэ, папляваўшы, крысом світкі?</p>
<p>Алесевы шчокі запунсавелі. Чапаць можна было ўсё, акрамя яго мужыцкага мінулага. Хлопец узняў вочы:</p>
<p>— А чаму б і не ўзяць у рукі?</p>
<p>— Гэта інкрустацыя.</p>
<p>— Гэта — сталь,— сказаў Алесь.— Усё астатняе толькі прывесак да яе. А яго можа і не быць.</p>
<p>— Гэта парадная зброя,— суха растлумачыў стары.— Аздоба.</p>
<p>— Зброя не можа быць аздобаю.</p>
<p>— Ого,— сказаў князь.— Дзе ж гэта ты вучыўся павазе да зброі?</p>
<p>Алесь глядзеў проста ў вочы гэтаму чалавеку, якога ён, здаецца, пачынаў ненавідзець.</p>
<p>— У мужыкоў,— сказаў ён.— У тых, у каго яе мала, але ўся яна пры справе.</p>
<p>— Пры спра-аве,— сказаў князь.— Панскія дровы сячэ.</p>
<p>— Мала што яна можа секчы,— сказаў Алесь.</p>
<p>Халодная ярасць аж звінела ў ягоных вушах.</p>
<p>А князь падбаўляў жару:</p>
<p>— Каб яна пры справе была, як ты кажаш, не сядзелі б мы тут з табою. Так што ты мне сваіх чарнапятых не хвалі.</p>
<p>Са скрухаю паківаў галавою:</p>
<p>— Аддалі, называецца. Адно цікава было б ведаць: чаму цябе там для душы навучылі? У што ты верыш, акрамя «лусне пан па шчацэ — падстаў другую»?</p>
<p>— Я веру ў каня святога Міколы,— збялеўшы, сказаў Алесь.— І я пайду пры гэтым кані...</p>
<p>— Я шмат бачыў маладых людзей, смелых на язык,— сказаў дзед.— Яны, на жаль, не былі смелыя на справу... Ён «пры кані»... А ты не баішся, што гэты конь цябе ўбрыкне?</p>
<p>— Ён ведае сваіх.</p>
<p>— Ён ведае тых, хто ўмее ездзіць...</p>
<p>Яны выйшлі з арсенала ва ўнутраны двор і спыніліся ля ўвахода на круглы манеж. Жэрдкі адгароджвалі іх ад арэны.</p>
<p>Якраз у гэты момант некалькі конюхаў вывелі са стайні каня. Яны часта пераступалі нагамі і нацягвалі вяроўкі, не даючы жывёле магчымасці кінуцца ўбок або павярнуць галаву і схапіць зубамі.</p>
<p>Конь дрыжаў ад ярасці. Маленькія вушы былі прыціснуты, белыя ноздры раздзьмуты. Ён ірваўся, але тыя, што так крыўдна прыніжалі яго, моцна нацягвалі вяроўкі.</p>
<p>— Тромб! Тромб! — пяшчотна шапнуў дзед.</p>
<p>Адзін з конюхаў здалёк звярнуўся да пана:</p>
<p>— Збіў усіх і ў стайню заляцеў. Як пачуе стрэл — вар’яцее.</p>
<p>— Паспрабуйце некалькі дзён страляць амаль няспынна, пакуль не атупее.</p>
<p>— Спрабавалі, княжа.</p>
<p>— Паспрабуйце яшчэ раз. Іначай які ж з яго конь? Ні на паляванне, нікуды. Татарам хіба на махам...</p>
<p>Пачуліся стрэлы. Жывёла прысядала на заднія ногі. Высакародны белы дрыкгант, увесь у дробных чорных плямах і смугах, як леапард.</p>
<p>— Пусціце! — нечакана крыкнуў Алесь.— Вы што ж, не бачыце? Ён не хоча.</p>
<p>— Памаўчаў бы ты,— суха сказаў князь,— хрысціянін.</p>
<p>— Ды ён жа не хоча. Ён пратэстуе! А яны не могуць!</p>
<p>— А ты можаш? — спытаў князь.</p>
<p>Алесь апусціў галаву. Усё было скончана. Прыніжэнне няшчаснага Тромба завяршыла ўсё. Ён ненавідзеў гэтага чалавека ўсёй сілай сваёй дзіцячай нянавісці. Так, ён не мог. Але чым вінаваты Тромб?..</p>
<p>Тромб раптам кінуўся ўбок, даў свечку — і людзі паляцелі ад яго.</p>
<p>Людзі сыпанулі хто куды — той на мур, той у стайню, толькі вароты ляснулі.</p>
<p>Поле бітвы ў імгненне асталося за канём. А ён то біў пярэднімі капытамі ў вароты, то насіўся па манежы.</p>
<p>Князь адчуў нейкую пустату і павярнуўся...</p>
<p>...Алеся не было побач з ім. Хлопец падлез пад жэрдкі. Ён быў ужо амаль на сярэдзіне манежа. Ішоў да каня, танюткі, вельмі маленькі на пустым, сляпуча-белым крузе.</p>
<p>Позна было крыкнуць. Позна кінуцца на дапамогу.</p>
<p>І Вежа толькі ўчапіўся пальцамі ў валасы.</p>
<p>Раз’юшаны конь заўважыў новага ворага, стралою кінуўся да яго і ўскінуў у паветра страшныя пярэднія капыты.</p>
<p>Князь не заплюшчыў павек — проста ў яго на хвіліну пацямнела ў вачах. Зараз апусціцца капыт... Ён сам не помніў, як ногі перанеслі яго пад жэрдкі, на дапамогу, на бязглуздую дапамогу.</p>
<p>Конь апусціў капыты... на пілавінне. Хлопец стаяў амаль паміж ягоных ног. Шыя каня была закінута, вочы глядзелі зверху на чалавечка, і ашчэраная пашча была ў некалькіх вяршках ад Алесевага аблічча.</p>
<p>Над манежам вісела вострая цішыня. Крыкні — і ўсё сарвецца. І ў гэтай цішыні пяшчотны, журлівы хлапечы галасок праспяваў пяшчотныя словы:</p>
<p>— Не трэба... Не трэба... Тромб...</p>
<p>Цяжка сказаць, як гэта адбылося. Можа, конь стаміўся, можа, ён разумеў, што нельга чапаць слабога дзіцяці. Але ён адвёў храпу і гучна пырхнуў.</p>
<p>Рука працягнула яму на далоні кавалак цукру.</p>
<p>Ён зноў прыціснуў вушы — у людзей за цукрам заўсёды ідзе бізун.</p>
<p>— Вазьмі, Тромб,— спакойна сказаў чалавечак, і ў голасе яго цяпер не было журлівасці.— Вазьмі... Ну.</p>
<p>Тромб скасавурыўся. Хлапчынка быў маленькі і нястрашны. І гэта белае на далоні...</p>
<p>Ён пацягнуўся і ўзяў цукар. І Алесь адчуў, як нешта ў ім упала, адчуў слабасць.</p>
<p>Князь падыходзіў да яго, і Алесь сказаў глухім, каб не расплакацца, голасам:</p>
<p>— Загадайце прывесці мне маю кабылку... Я хачу дадому.</p>
<p>Вочы іх сустрэліся. І адным гэтым позіркам стары спасціг душу дзіцяці.</p>
<p>— Даруй мне, сынок,— сказаў ён.— Даруй.</p>
<p> </p>
<h4><a id="chapter17"></a>XVI</h4>
<p>Яны ішлі рука да рукі. Нічога не змянілася. Толькі хлопчык увесь час пытаў, а стары ўвесь час адказваў тым самым стрыманым тонам. Нават мова была тая самая, французская, толькі цяпер князь часцей ужываў мужыцкія словы, ужываў, не націскаючы на акцэнт, не агрубляючы іх, спакойна і натуральна.</p>
<p>Конюхі, калі стары і малады адыходзілі ад стайні, збянтэжыліся: не было ніякага загаду аб Тромбе. А Тромб, быццам баючыся астацца адзін, пайшоў асцярожна за хлопцам, касавурачыся вачыма на людзей. І тады стары павярнуўся.</p>
<p>— Каня — у стайню,— суха кінуў ён,— падвойную долю аўса і фунт цукру штодзённа.</p>
<p>— Дарэчы,— сказаў князь суха,— я не супраць пакаштаваць качыны. Загадай, каб засмажылі ў іспанскай падліве, з гваздзікай.</p>
<p>Усе здзівіліся: князь цярпець не мог ні качынага мяса, ні гваздзікі. Ён любіў з дзічыны толькі кулікоў, ды і тое пад мясцовай поліўкай.</p>
<p>Усё было па-ранейшаму. Толькі нянавісць хлопца знікла, даўшы месца насцярожанасці. Ён не разумеў гэтага чалавека.</p>
<p>А князь ішоў і, не заўважаючы хлопцавага настрою, гаварыў:</p>
<p>— Любіш коней? Гэта добра... Што, бацька ўсё са сваёй вінакурняй?.. Ага... хваліў, кажаш, сваю гаспадарку? Дарэмна... Пагібель гэтыя бровары, вось што.</p>
<p>Ішлі тым самым запушчаным паркам, дзе толькі рэдкія статуі часам нагадвалі, што гэта парк.</p>
<p>Натрапілі на азярцо, абкружанае высокімі штучнымі скаламі, і таму ціхае і змрочнае, як возера мёртвых. Дзед узяў з грота дзве стрэльбы.</p>
<p>— Бачыш на тым баку белы камень?</p>
<p>— Ну.</p>
<p>— Пацэль.</p>
<p>Алесь пацэліў дзвюма кулямі з трох — відаць было, як паляцелі каменныя пырскі.</p>
<p>— Нядрэнна,— сказаў дзед.— Ану я.</p>
<p>І пачаў цэліцца. Мёртва ляжала роўнядзь глыбокай, спакойнай і празрыстай вады. І тут Алесь заўважыў, што руля дзедавай стрэльбы няўхільна і цвёрда апускаецца і цяпер глядзіць проста ў ваду, у якой нерухома стаяць адбіткі чорных скал і белы кружок каменя-мішэні.</p>
<p>— Куды вы? — спытаў Алесь.</p>
<p>Замест адказу стары націснуў курок. Так і ёсць, ніжэй, бо пырснула вада. Але адначасова — Алесь аж здзівіўся — ад каменя паляцелі аскепкі. Другі стрэл. Трэці. Чацвёрты. Тое самае.</p>
<p>— Табе трэба навучыцца,— сказаў дзед.— Я цэлюся ў адбітак на вадзе, а куля трапляе ў сапраўдную цэль, рыкашэтам, адскочыўшы ад паверхні<sup><a href="#footnote-61">61</a></sup>.</p>
<p>— Нашто гэта? — здзівіўся Алесь.</p>
<p>— А на тое, што той дрэнны стралок, хто добра страляе толькі ўдзень. Вучыся страляць і ўначы. У сутонні ты часта не бачыш ворага, які ідзе другім берагам, а адбітак добра бачыш. Клікні, а потым страляй.</p>
<p>У невялікі разрыў лістоты Алесь убачыў над паркам — і вышэй за ўсё вакол — узгорак з голай верхавінай, а на ім нешта ружова-аранжавае, узнесенае проста ў неба сваімі каланадамі.</p>
<p>— Храм сонца,— сказаў дзед.— Ён даўжэй за ўсё наваколле бачыць сонца. Але туды мы не пойдзем. Там магіла майго лепшага каня. Звалі яго — Эол. Ды толькі ўсе яго дзеці і ўнукі не тое. Быццам ён усю смеласць за адзін свой век пражыў.</p>
<p>— Можа, не ведалі, як за Тромба ўзяцца?</p>
<p>— Можа, і так... Хочаш — сабе вазьмі. І... да стрэлаў усё ж прывучы...</p>
<p>— Не ведаю. Калі ж я за гэта вазьмуся? — суха запытаў Алесь.</p>
<p>Князь моўчкі ішоў побач з унукам. Вусны яго былі спакойныя, твар, як заўсёды, абыякавы. І ніхто не ведаў, не мог бы ўбачыць, што ад самага здарэння з Тромбам у душы князя спявала радасць.</p>
<p>«Мой... Горды, крыўды не даруе... Не сынаў, не Кроеравай крыві... Мой».</p>
<p>А ўголас сказаў абыякава:</p>
<p>— Ну глядзі, як хочаш... Там, за Жараліцай, бярозавы гай... Там, бліжэй да дому, таксама над рачулкай, мой тэатр... Ну, а зараз пойдзем вячэраць, потым будзем глядзець трагедыю. Ты ніколі не бачыў тэатра?</p>
<p>У Алеся моцна закалацілася сэрца. Аб тэатры яму расказвалі. Бацька і маці бачылі тэатр шмат разоў, у вялікіх гарадах: у Магілёве, Вільні, Пецярбургу.</p>
<p>— Трэба толькі хутчэй... бо... заўтра ж мне рана ехаць.</p>
<p>— Ты заўтра не паедзеш,— сказаў стары.</p>
<p>— Чаму гэта? — Алесю адразу ўспомніўся звычай князя замыкаць коней.— Мне трэба.</p>
<p>— Калі трэба, то добра,— абыякава адказаў князь.— Але справа перш за ўсё... Заўтра трэба яшчэ пакоі агледзець, карцінны павільён. І самае галоўнае — сакратар мой на тыдзень з’ехаў жаніцца; чужым мае справы давяраць нельга, і я думаў, ты здолееш мне памагчы. Почырк у цябе добры?</p>
<p>— Дрэнны.</p>
<p>— Тым лепш... Цярпець не магу людзей з гожым почыркам... Ды ўрэшце, што я... Ты ж мне памагчы не можаш.</p>
<p>— У чым?</p>
<p>— Ды я, ці ведаеш, так бы мовіць... складаю «Запіску аб уладах... зямных і нябесных. Вопыт... разважання нявернападданага... аб вернападданых».</p>
<p>Ніхто на свеце не мог бы заўважыць, што князь дурэе, такі сухі быў тон.</p>
<p>— Гэта цікава,— ветліва сказаў Алесь.</p>
<p>— Ну вось. Я думаў, ты здолеў бы мяне выручыць... дні на — гм! — чатыры... Я ведаю, табе будзе сумна са мною. Але справа ёсць справа. Тры гадзіны на дзень — ёй. У астатні час — што хочаш...</p>
<p>Князь абмахнуўся хустачкай, непрыкметна прыціскаючы яе да вуснаў, яму не хапала цярплівасці.</p>
<p>— І яшчэ,— хлусіў ён.— Цяпер пойдуць дні рэпетыцый. Трэба праглядзець увесь рэпертуар гэтага года. Заўтра ідзе «Федра». Паслязаўтра опера — «Чароўная флейта» і яшчэ нешта накшталт дадатка да яе, «Мятлушкі весняй ночы», гэта балет. На наступны вечар павінен ісці «Дубіна, палескі разбойнік, або Дзівосы закінутага млына», потым «Сід», «Рычард Трэці», або Гісторыя аб тым, як зладзей кароль утапіў брата ў бочцы з мальвазіяй і забіў... Ну, словам, доўга. Яшчэ пяць піэс.</p>
<p>Князь назнарок прыбавіў да назвы славутай трагедыі доўгую тыраду, каб было цікавей. Потым дадаў:</p>
<p>— Урэшце, як хочаш... Калі табе пільна трэба ў Загоршчыну, я не буду цябе трымаць. Заўтра ж загадаю асядлаць тваю кабылку — і едзь.</p>
<p>Алесева сэрца разрывалася паміж гонарам і магчымасцю паглядзець усё, чаго ён яшчэ не бачыў. Гонар, урэшце, не так і мучыў цяпер, бо тон князя змяніўся і з сухавата-здзеклівага стаў амаль міралюбным. І хлопец уздыхнуў:</p>
<p>— Я думаю... Бацькі даруюць мне, калі даведаюцца, што я астаўся.</p>
<p>Князь зрабіў выгляд, што лічыць па пальцах.</p>
<p>— Сёння... «Федра»... «Флейта»... так... Ого, чатырнаццаць дзён! Пэўна, ты столькі не вытрываеш... Ды і мне... Ах-ах! Вось няўдача якая! Але вернецца сакратар — будзе лягчэй. І абяцаю табе пасля двух тыдняў — рабі што хочаш... А хочаш — і раней...</p>
<p>— Я думаю... я здолею застацца на столькі. Трэба ж памагчы...</p>
<p>«Ах, чорт,— думаў князь,— ах, які стрыгунок горды!.. Ну, я ўжо цябе закілзаю, калі спатрэбіцца... Гэта ж падумаць, колькі ён мяне прымушае вакол сябе скакаць!..»</p>
<p>За сталом акрамя іх сядзела яшчэ жанчына год пад сорак, відаць, тая самая, якую даязджачы Карп, не заўважыўшы Алеся, назваў калісь «апошняй метрэскай» пана.</p>
<p>У слове «метрэска» было нешта таемна-нядобрае, але — дзіва! — Алесь адразу і думаць аб гэтым забыў, як толькі ўбачыў «метрэску» на свае вочы. Такі спакой быў у яе рухах, такой прыгажосцю свяціўся гэты добры, бяздумны твар. Толькі падумалася, як гэта добра, што яна такая простая.</p>
<p>— Пад’ешце, бацюхна, удосталь,— нараспеў сказала яна замест малітвы.— І вы, князюхна, ешце без сумнення.</p>
<p>Князь выпіў зялёную чарку — яна загайдалася на стале круглым донцам, зусім як Іванька-ўстанька,— і закусіў рыжыкамі свежага засолу.</p>
<p>— Ал-ле,— сказаў ён.— Хрыстос па душы басанож прайшоў. Чуеш, Еўфрасіння Глебавічна? Мы сёння ў тэатр ідзём... да дзяўчат.</p>
<p>Скоса глядзеў хітрым вокам.</p>
<p>— То і добра,— з усмешкай сказала яна.— Тады я ўжо загадаю, каб вам святочны ўбор падрыхтавалі. Дзяўчаты любяць, калі кавалеры добра апранутыя.</p>
<p>— Пойдзем, можа, разам, Еўфрасіння Глебавічна?</p>
<p>— Што ты, бацюхна! — узняла яна рукі.— Грэх такі! Дый страшна. Людзі нажамі рэжуцца. Пярун грыміць. А я навальніцы баюся.</p>
<p>Князь паціснуў плячыма.</p>
<p>...У будынку тэатра панавала паўцемра: рэдка-рэдка дзе бясконцыя калідоры асвятляліся свечкамі ў жырандолях.</p>
<p>Фае з мармуровымі бюстамі і статуямі муз пахнула парфумай і яшчэ чымсьці таемным. Праз дзверы была відна цёмная зала, заслона, асветленая знізу і таму як жывая, чуліся гукі скрыпак.</p>
<p>Рыхтавалася ў цемры і незнаёмых водарах нейкая таемнасць, бо ўсё больш напружана гучалі, а потым раптам змоўклі скрыпкі і віяланчэлі. І гэта звалася «Гарыслава і Людамір».</p>
<p>Узнялася заслона. За ёю ляжаў «старажытны Магілёў» з храмамі і каланадамі. І гэта цягнулася метраў на пяцьдзесят, такой глыбіні была сцэна. А далей, ужо намаляваны, узвышаўся гарадскі мур і за ім — Дняпро, падобны на мора. На сцэне стаялі воіны і аб нечым спрачаліся, размахваючы мячамі. І так прыгожа яны гаварылі вершам, што да горада набліжаецца вораг — войска на чале з князем Людамірам. А дачка магілёўскага князя, Гарыслава, усе апошнія дні сумная і плача.</p>
<p>І ўсё ж Алесь чакаў чагосьці яшчэ лепшага.</p>
<p>...На сцэну, у доўгім зіхоткім плашчы, выйшла дзяўчына год васемнаццаці. У яе было бледнае аблічча з вялізнымі вачыма. Яны былі большыя, чым ва ўсіх людзей на зямлі...</p>
<p>Алесь не ведаў, што ён прысутнічае пры дзіве, вялікім нават на фоне гэтага добрага тэатра, на фоне выключнай для прыгонных ігры іншых. Ён проста адчуў, як ад першых гукаў яе голасу мурашкі прабеглі па спіне.</p>
<p> </p>
<div class="POETRY">
<p>А ноч ідзе, і коцяцца сузор’і,</p>
<p>Як безліч караблёў у цёмным моры,</p>
<p>Чужынскіх караблёў. Ах, бачу, бачу я:</p>
<p>Яна плыве сюды, пагібель ўжо мая!</p>
</div>
<div class="CLEAR"></div>
<p> </p>
<p>Няроўныя, то добрыя, то жахліва бяздарныя словы — гэта не мела ўжо значэння... Яны былі з яе вуснаў, і гэтая дзяўчына ў сваім зіхоткім плашчы была вышэйшая за ўсіх астатніх.</p>
<p>Ветрам дыхала са сцэны, такім ветрам, што валасы на галаве ўставалі дыба.</p>
<p>Была бітва. Страшна і безупынна грукатаў гром. Білі маланкі, асвятляючы на сцэне гаротную постаць.</p>
<p>А дзед скоса глядзеў на ўнука, на бледны твар, на рукі, што ўчапіліся ў аксаміт бар'ера, і толькі ківаў галавою.</p>
<p>...Білі грымоты. А за мурамі ішла бітва. І Людамір, якога ён яшчэ не бачыў, але ведаў, што ён харошы, часова адступіў. А потым было іхняе патаемнае спатканне. А потым звіваўся, як чарвяк, расказваючы аб здрадзе, і шыпеў, як змей, перад магілёўскім князем агідны дружыннік Шчур.</p>
<p>У цёмнай зале нечакана звонка, перарывіста ад крыўды і абурэння, выбухнуў дзіцячы голас:</p>
<p>— Як жа табе не сорамна?! Дрэнны ты! Злы чалавек!</p>
<p>Акцёры страпянуліся.</p>
<p>І тут... Яна забылася і глянула на яго. Князь з прыкрасці крэкнуў, вырашыў адзначыць гэты недахоп.</p>
<p>— Яна паглядзела на мяне,— шэптам сказаў Алесь.— Паглядзе-ела.</p>
<p>Крык Алеся, здавалася, прымусіў яе граць яшчэ лепей. У рысах аблічча быў смяротны боль. А голас зрываўся, нясцерпна сціскала сэрца.</p>
<p> </p>
<div class="POETRY">
<p>О рабства страшнае! О лёс мой люты!</p>
<p>Гарчэй за смерць кайданныя пакуты!</p>
<p>Згасай, згасай у клетцы залатой</p>
<p>Нікому непатрэбнай сіратой.</p>
<p>Кайданы рабства на руках, як змеі,</p>
<p>А за мурамі цёплы ветрык вее.</p>
<p>А за мурамі свет! Сады! Палі!</p>
</div>
<div class="CLEAR"></div>
<p> </p>
<p>Голас яе ўпаў, і тут стары князь адчуў, як затрэслася ад рыданняў цельца побач з ім.</p>
<p>— Хлопчык мой!.. Гэта ж выдумка! Хочаш — яна прыйдзе і суцешыць цябе?</p>
<p>— Не! Не! — і невядома было, ці ён не хоча, каб яго суцяшалі, ці проста не верыць, што гэта выдумка.</p>
<p>Высакародны Людамір, даведаўшыся аб пакутах каханай, з’явіўся ў горад, пакінуўшы флот, каб вызваліць яе або падзяліць яе лёс. Абаіх разрывалі страсці: любоў да радзімы і каханне.</p>
<p>Закаханыя стаялі на кастрах з бярвенняў, якія вось-вось павінны былі запалаць.</p>
<p> </p>
<div class="POETRY">
<p>О любы мой, прыйшла гадзіна скону!</p>
</div>
<div class="CLEAR"></div>
<p> </p>
<p>Зыркія языкі полымя ахапілі яе. А над полымем ззялі яе вочы.</p>
<p>...Дзед сам занёс яго ў пакой побач са сваім, сам, разам з Глебавічнай, распрануў яго.</p>
<p>Алесь ляжаў, бяссонна гледзячы на агенчык начніка. Спаць ён не мог. Што ж рабіць потым?.. Як жыць без гэтага? Ён скончыць памагаць дзеду і стане непатрэбны яму. І тады зноў... бачыць яго раз на год, як бацькі.</p>
<p>Праз якую гадзіну ён пачуў у калідоры голас дзеда, які канчаў настаўляць кухара:</p>
<p>— Вэндзіць фазана будзеш як заўсёды, на драўляным пілавінні з цукрам. І каб тушкі не дакраналіся адна да адной! А індыка, перш чым рэзаць, напаі п’яным — за паўгадзіны ўлі ў рот лыжку гарэлкі: мяса будзе смачнейшае...</p>
<p>Дзверы ў спальню адчыніліся. Дзед зайшоў і сеў каля ложка.</p>
<p>— Не спіш? — спытаў ён.</p>
<p>— Не-а.</p>
<p>— Усё мучышся?</p>
<p>Дзед маўчаў, і цень ад яго галавы схіляўся ўсё ніжэй.</p>
<p>— Хочаш астацца са мной?..</p>
<p>— А бацькі?</p>
<p>— Ну, прыязджаць, калі захочаш...</p>
<p>— Хачу.</p>
<p>— Ну вось. А я стаў лянівы на дабро... Усё думаеш: можа, другім разам. А гэтага нельга!.. За гадзіну я абдумаў. На ўсіх актораў запавет, што яны будуць вольныя пасля маёй смерці. А ёй — вось ён,— і дзед паказаў жаўтаваты аркуш паперы.— Заўтра яна можа ісці, куды хоча.</p>
<p>— І яна можа?..</p>
<p>— Тут сказана: хоча — няхай ідзе. Хоча — няхай астаецца ў маім тэатры, грае ўжо як вольная.</p>
<p>Алесь прыўстаў і схапіў дзедавы рукі.</p>
<p>— А цяпер ідзі, занясі сам...</p>
<p>...Ён ляцеў начным калідорам — аж рэха лунала. Кінуўся ў дзверы і пабег пераходам над аркай. Загрукаталі вінтавыя сходы на антрэсолі.</p>
<p>...Ён нечакана ціха пастукаў у дзверы...</p>
<p>Дзверы адчыніліся, і ён убачыў жаночую постаць у доўгім начным халаце, валасы, сабраныя стужкай, і вочы.</p>
<p>У гэтых вачах і цяпер жыў сум, але яны трошкі пацяплелі.</p>
<p>— Заходзьце,— сказала яна.</p>
<p>...Просценькі туалетны столік, дзве свечкі на ім. Разгорнутая кніга на крэсле.</p>
<p>— Сядайце.</p>
<p>Усё было звычайнае. І ўсё ж за гэтым пакоем ён бачыў вязніцу і полымя вогнішча.</p>
<p>Пачырванеўшы, працягнуў ёй скрутак паперы.</p>
<p>— Што гэта?</p>
<p>— Прачытайце. І не бойцеся турмы. Я вас абараню.</p>
<p>Яна з усмешкай паглядзела на яго, такога наіўнага ў сваёй веры. Што мог зрабіць ён?</p>
<p>Пасля разгарнула скрутак і з той самай памяркоўнай усмешкай пачала чытаць.</p>
<p>Усмешка знікла.</p>
<p>Страшна бледная, яна глядзела на яго.</p>
<p>— Стары пан піша, што ён вызваляе мяне па вашаму жаданню.</p>
<p>— Калі ён піша так — значыць, ён добры да мяне.</p>
<p>І тут ён убачыў яе вочы. Што гэта было, ён не ведаў, але гэта былі зусім другія вочы, не тыя, што вось толькі, не тыя, што на сцэне.</p>
<p>Маўчанне панавала ў пакоі. А за паўкруглым акном ляжала глыбокая ноч.</p>
<p>— Дзякую вам,— сказала яна.— Я гэтага ніколі не забуду. Ніколі не забуду.</p>
<p>Гэта было непатрэбна. І ён, адчуваючы, што слёзы вось-вось зноў пырснуць з вачэй ад захаплення і шкадобы, павярнуўся і кінуўся з пакоя.</p>
<p> </p>
<h4><a id="chapter18"></a>XVII</h4>
<p>Раніцай сонца прабівалася праз плюшч на вялізную верхнюю тэрасу, што з фасаднага боку. У вальерах сварыліся і шалёна крычалі папугаі.</p>
<p>Дзед сядзеў у крэсле. Перад ім дымела філіжанка шакаладу і стаяла бутэлька белага віна. Убаку сядзела за каклюшкамі Глебавічна.</p>
<p>А перад Алесем акрамя шакаладу ляжалі лісты жоўтай слановай паперы, стаяла ў чарніліцы кітайская туш. Дзед у гэтых адносінах быў вялікі сноб,— пісаць, дык пісаць так, каб была асалода: ільсняным чорным па гладкім жаўтаватым, тады пішацца нешта талковае. «Сучасныя пісакі таму і пішуць абы-як, без стылю, што перад імі каравая папера і чорт ведае якія пер’і: скрабуць ды рыпяць».</p>
<p>А пер’і былі адмысловыя: гусіныя, тонка завостраныя, мяккія, заўсёды з левага крыла, каб зручна ляжалі ў руцэ.</p>
<p>Дзед прыгубляў віно і пачынаў, быццам бавіўся новай гульнёй, але так, што гэтага нельга было заўважыць:</p>
<p>— Разважанні аб злачынстве і пакаранні...</p>
<p>Пяро ў Алеся пачынала бегаць.</p>
<p>— Не спяшайся,— казаў дзед.— Выслухвай і запісвай самае галоўнае... Дык вось, мы спыніліся на неадпаведнасцях паміж людскімі законамі і натуральным законам прыроды...</p>
<p>Дзед думаў хвіліну.</p>
<p>— Чалавек следуе законам натуры толькі ў горшым. Ён карае смерцю нават за тое, за што натура даруе ў літасці і жорсткасці сваёй... А між тым, безумоўна, падлягае смерці толькі адно злачынства — здзек з чалавечай душы, катаванне чалавечага цела... Сюды трэба аднесці гвалт над жанчынай...</p>
<p>— Бацюхна,— з дакорам казала Глебавічна.— Яму рана.</p>
<p>— Маўчы... Заўтра я, магчыма, памру, так і не дачакаўшыся, калі яму будзе «час». Хай слухае. Ён не зразумее гэтага брудна...</p>
<p>— Табе лепей ведаць,— прымірылася яна.</p>
<p>— Вы гаварылі, што ў Півошчах стралялі,— сказаў Алесь.— Што атаман Прайдзісвет забіваў з голаду... Тады і... нас.</p>
<p>— Магчыма, сынок.</p>
<p>— Ба-ацюхна мой,— уздыхнула Глебавічна.— Вы ж не ўдарылі нікога за ўсё жыццё.</p>
<p>— Ён разважае разумна, матухна,— казаў князь.— Я не ўдарыў, але маё становішча такое, што я магу ўдарыць чалавека, які не можа адказаць. Значыць — розніца невялікая.</p>
<p>— Вы пан літасцівы.</p>
<p>— У літасці ўся і справа. Літасцівы. Ашчаслівіў. А яго сын, скажам, будзе нелітасцівы. Або мы загінем падчас навальніцы на Дняпры. Усе.</p>
<p>— Свят-свят,— хрысцілася Глебавічна.— Вы нешта жахлівае кажаце.</p>
<p>— Так, дзядуля,— казаў Алесь.— Я і сам гэта думаў. А потым прыйдзе нейкі Кроер.</p>
<p>— Вось,— казаў дзед.— І таму мы, незалежна ад нашых добрых якасцей, удзельнічаем у адным вялізным злачынстве, імя якому... Расійская імперыя.</p>
<p>Стары вальтэр’янец усміхнуўся. Зялёны і сонечны цень ляжаў на яго абліччы, а ў вальерах далёка і прыглушана крычалі птушкі.</p>
<p>— Чаму ж не змяніць гэтага? Ёсць разуменне, ёсць воля, ёсць зброя.</p>
<p>— З кім змяніць, сынок? Каб было з кім — я першы блаславіў бы цябе на гэта,— сумна ўсміхаўся стары.— Няма з кім. Пагоны, ордэны, прывілеі разбэсцілі амаль усіх. Гэта подласць. Гэта замаскіраваныя хабары, якімі бяруць прагных да пашаны і проста нячыстых людзей. І вось таму я кажу табе гэта, каб ты не быў падобны да іх. Ніколі не бяры прынады, ніколі не бяры славы і ўлады — хаця б цябе сілком цягнулі да іх. Ніколі не йдзі на раду нечасцівых, блажэн муж.</p>
<p>Ззяла сонца, заліваліся птушкі ў шатах дрэў і вальерах. А стары маленькімі глыткамі, толькі мачаючы вусны, піў віно, і твар яго быў незвычайны, горкі і з’едлівы, і ад гэтага прыемны.</p>
<p>— Няма з кім, сынок... Часы... Равеснік Шэкспіра меў бы магчымасць бачыць большасць славутых англійскіх драматургаў. Равеснік Фельдфебеля — ледзь не ўсіх славутых мярзотнікаў і паганцаў свету, бо і ў тым і ў другім выпадку існавалі ўмовы, якія спрыялі іх з’яўленню і развіццю. Або прасцей: якая эпоха, такія і таленты.</p>
<p>— А мы? — спытаў Алесь.</p>
<p>— А што мы? Гісторыю Прыдняпроўя павінен быў бы пісаць кат. Ён меў магчымасць назіраць за канцом усіх колькі-небудзь значных людзей твае і мае радзімы. І ён быў бы самы дасведчаны, бо толькі ён адзін мог ведаць, колькі патаемных запаветаў перадалі яны пласе сваімі абяскроўленымі вуснамі... Больш ніхто не ведаў. Больш ніхто не чуў...</p>
<p>Алесь даўно пакінуў запісваць. Але стары не заўважаў гэтага.</p>
<p>— Вось, скажам, славутыя цар-гармата і цар-звон... Гэта — пагарда да законаў прыроды і механікі, пагарда свядомая, пагарда ў імя царскага дурнога гонару, у імя варварскага імкнення здзіўляць усіх памерамі, велічынёй, вагою... Сотні людзей пакутуюць, здабываючы жалеза і медзь, задыхаючыся дымам ля формаў... І ўсё дзеля таго, каб гармата не страляла, а звон ляжаў на зямлі, не вытрымліваючы сваёй вагі, і не званіў...</p>
<p>Алесь, трошкі зачараваны гэтай жоўчнай логікай, пакрысе пачынаў супраціўляцца.</p>
<p>— Ёсць жа зброя, каб ваяваць. Можна пераконваць, спрачацца, збіраць сяброў...</p>
<p>— Гэта значыць, палітыка? — бязлітасна пытаў стары.</p>
<p>— Як бы ні звалася.</p>
<p>— Палітыка — брудная справа. Ты ведаеш, у чым яна, палітыка?</p>
<p>— Напэўна, ёсць і добрая палітыка.</p>
<p>— Хто гэта табе сказаў? Тыя, што ўбіраюць свае справункі ў павінае пер’е? А самі яны, кажучы прыгожыя словы, што робяць? Ты на іхнія справы глядзі,— ваўкі. Mon fils, il n’y a qu'une politique, c’est de tenir le pot de chambre á l'homme au pouvoir, et de le lui verser sur la tête quant il n'y est plus<sup><a href="#footnote-62">62</a></sup>.</p>
<p>І князь адсоўваў келіх. Уставаў.</p>
<p>Потым разам ішлі гуляць. Аглядалі пакоі, залы для баляў, малых прыёмаў, грэчаскую залу для антычных статуй, егіпецкую для манет, затым самую вялікую, версальскую — для фарфору і новых карцін. Версальская зала здавалася бясконцай: верхняе святло халаднавата лілося сюды, адбіваючыся ў люстрах. Мармур высачэзных калон з канелюрамі трошкі пажаўцеў, нагадваючы слановую косць.</p>
<p>Аглядалі жылыя пакоі, удвая ніжэйшыя, чым парадныя, аглядалі бібліятэку з бясконцымі шафамі, у якіх чарнелі старажытнымі дошкамі і залаціліся новым цісненнем незлічоныя кнігі.</p>
<p>І ўсяго гэтага было так многа, што рабілася непрытульна. Нашто гэта? Адразу зразумела, чаму ў іх амаль не жывуць, чаму аддаюць перавагу пакойчыкам, удвая ніжэйшым і прытульнейшым.</p>
<p>Увечары Алесь ішоў у тэатр і там смяяўся і абліваўся слязьмі над гаротным лёсам Аглаі з «Палескага разбойніка» і дрыжаў ад шкадобы і тугі, калі ў «Рычардзе ІІІ» пачвара кароль, забіўшы Яе мужа, з д’ябальскай хітрасцю ашукваў Яе. Яна стаяла, гордая ў сваёй нянавісці, і пакрысе той, гарбаты, абуджаў у ёй гонар жанчыны, якую кахаюць. На вачах у Алеся нараджалася каханне, аб якім ён толькі невыразна чуў... У яе мокрых вачах, цьмяна асветленых нянавісцю, нараджаўся аднекуль цэлы свет: давер, боль, а за ім святло саміх нябёс.</p>
<p>Ён яшчэ не мог стрымлівацца, і таму ў зале часта гучалі яго рыданні. І людзі на сцэне адчувалі, што адзін удзячны глядач замяняе ім поўную залу.</p>
<p>Калі праз шмат год славутую актрысу пыталі, ці памятае яна дні, калі іграла лепей за ўсё і хто гэта бачыў, яна адказвала:</p>
<p>— Памятаю. Але гэтага ніхто не бачыў. Толькі адзін. Усё маё астатняе толькі падробка пад тыя дні. Толькі для аднаго я магла так іграць.</p>
<p>— Дзе ж ён, гэты шчаслівец?</p>
<p>— Шчаслівец?.. Не...</p>
<p>Яна больш нічога не казала. І невядомы «адзін» стаў легендай.</p>
<p>Нельга сказаць, што ў яго не было засмучэнняў. Неяк дзед расказаў, як два гады таму назад некалькіх «фалангістаў» захуталі ў саваны і, прывязаўшы да слупоў, трымалі, з мяхамі на галовах, доўгі час пад рулямі, а потым загналі ў Сібір. Гэта было ў Пецярбургу, і сярод «фалангістаў» быў пісьменнік. Як не прачытаць такога? У дзеда знайшоўся часопіс з яго аповесцю. Аповесць звалася «Бедныя людзі», і Алесь, з цяжкасцю адольваючы мову, прачытаў яе за два дні...</p>
<p>У гэтыя дні якраз скончыўся тэрмін, які вызначыў дзед. Алесю трэба было ехаць. Дзед хадзіў змрочны, дый Алесь месца не знаходзіў. Дзед, зведаўшы ўнука за гэтыя дні, цяпер жахаўся, што мог адштурхнуць яго ў першы ж дзень. Усе свае рысы, усе рысы людзей, якіх ён паважаў, ён прададчуваў у гэтым чалавеку. Вежа бачыў ва ўнуку самога сябе, толькі нязмерна палепшанага, і ганарыўся гэтым.</p>
<p>Напярэдадні стары не вытрываў.</p>
<p>— Едзеш? Напэўна, рад?</p>
<p>— Дзядуля...— з дакорам сказаў унук.</p>
<p>— Едзеш толькі на некалькі дзён... Вядома, бацькі... Але за навукай тваёй буду сачыць я. Прынамсі, год-два, пакуль мне не стане цяжка. І калі я захачу цябе бачыць — па першаму ж майму слову ты павінен ляцець сюды і жыць столькі, колькі я захачу.</p>
<p>— Я зраблю гэта...— сказаў унук.</p>
<p>Алесь папрасіў дзеда даць яму з сабою часопіс, каб паказаць аповесць маці.</p>
<p>— Тут усё тваё,— змрочна сказаў стары.— Зрабі ласку ніколі не пытацца.</p>
<p>...У Загоршчыне хлопца сустрэлі радасна, нават з гордасцю, што ён змог заваяваць сэрца старога. Сінія вочы бацькі ззялі цеплынёй, маці ўсміхалася сыну пяшчотна і сумна, як заўсёды.</p>
<p>Маці прачытала аповесць і засмуцілася. Потым яна сядзела ў загоршчынскім архіве і нешта шукала па «Прывілею», «Аксамітнай кнізе», «Срэбнай кнізе Загорскіх» і па граматах і з’явілася на вячэру трошкі заспакоеная, быццам зразумеўшы нешта...</p>
<p>— Загубілі генія,— сказала яна.</p>
<p>Алесь маўчаў.</p>
<p>— Нават калі вернецца, дык вернецца знявечаны,— сказала матуля.— Што ж гэта за подлы век?! Чалавек такой уражлівасці — хіба ён вытрымае?</p>
<p>Яна адышла да балюстрады і пачала глядзець у цёмны парк.</p>
<p>— Загубілі не толькі генія,— сказала яна ўрэшце,— загубілі чалавека адной крыві з намі і нашага далёкага сваяка.</p>
<p>— Сваяка? — Алесь ускінуўся.— Як сваяка? Усе казалі, што ён сын лекара.</p>
<p>— З нашых,— сказала маці.— Род стары, але вельмі заняпалы. Я думала, і не асталося з іх нікога. Аж ёсць. Іхні маёрат — Дастоева пад Пінскам, і яны кінулі яго, збяднеўшы, год сто назад. Яны — ад «сына кахання» аднаго з Загорскіх, малодшая, бакавая галіна наша. А герб іхні — «Радван».</p>
<p>— Не можа быць.</p>
<p>— Глядзі,— маці разгарнула аркуш з выпіскамі.— Занадта знаёмае прозвішча. Глядзі: шаснаццатае стагоддзе, адгалінаванне «Радвана». Глядзі: 1607 год — працэс Марыны Дастаеўскай-Карловіч... Глядзі: вось яе брат Яраш сядзіць у Мазыры. 1630 — Дастоева мае ўжо трох гаспадароў. У тым самым годзе суддзя Пятро Дастаеўскі разбірае справу аб чарадзействе. 1649 — селянін на копным судзе прызнаўся ў рабунку, учыненым над маентнасцю Рамана Дастаеўскага. А вось сакавік тысяча шэсцьсот шасцідзесятага года, справа аб прапажы рэчаў, закапаных у зямлю падчас нашэсця ворага. Падпісаўся Ян Дастаеўскі. Першы і адзіны подпіс па-польску...</p>
<p>— Ал-ле,— сказаў Алесь.</p>
<p>— Значыць, канец «Радвана». Абсёкся род. Колькі ўжо іх, адсечаных галін. Ды хіба сякера шкадуе? А малады чалавек быў бы светач людскі.</p>
<p>...Спакой у Загоршчыне перарваўся толькі вяселлем старэйшага сына Кагутоў, Стафана. Маці за два дні да вяселля адпусціла Алеся ў Азярышча.</p>
<p>Весялосці было — хоць захлыніся. Усе былі рады Алесю. Зноў жартаваў Кандрат, зноў ласкавымі, трошкі жаноцкімі вачыма глядзеў Андрэй. Міхал і Марыля дыхнуць баяліся на хлопца. Паўлюк, гаспадарлівы Паўлюк, паказаў яму ўсё, што ён прыдбаў за той час, калі яны не бачыліся: сапраўдную скураную прашчу, ласіны чэрап з рагамі і пячору, якую ён адшукаў у яры, на беразе Дняпра. Яня хацела сядзець толькі на ягоных каленях. Юрась паказаў яму дзве найлепшыя грыбныя мясціны.</p>
<p>Гэта была простая, непатрабавальная любоў. І ён акунуўся ў яе, сам плацячы тым самым, як акунуўся з удзячнасцю ў песні, якім яго пачаў вучыць дзед Даніла Кагут. Таксама Даніла, як і той. Ды і ў чым, урэшце, розніца? Гэты дзед не родны, але блізкі і просты. А песні ягоныя — дзіва! І мова ягоная — лёгкая, звыклая. Стары Вежа часам гаварыў па-мужыцку, але як складана гэта было! А тут было проста, як дымная асець, проста, як зоркі праз дзіравую страху адрыны.</p>
<p>Гналі і настойвалі «тройчы дзевяць»<sup><a href="#footnote-63">63</a></sup>, варылі піва, збіралі грыбы на вясельны квасны боршч. Янька хадзіла ўся ў муцэ і папраўляла хустачку тыльным бокам далоні, як маці. Кандрат лізнуў яшчэ цёплага піва і рабіў выгляд, што ён такі п’яны — проста жах, не ведае, дзе ў яго што, і ўсё хацеў сесці на галаву, як гэта робяць зусім дурныя шчанюкі.</p>
<p>Напярэдадні вяселля вырашылі паехаць на рыбу, каб і рыба была на вясельным стале. Юрась і Паўлюк павінны былі лавіць вудамі, блізнюкі — пазычанай у Лапатаў таптухай, Алесь і Стафан — крыгай.</p>
<p>Душагубак напазычалі ў суседзяў аж пяць штук (Паўлюк і Юрась павінны былі ехаць у адной) і адправіліся лавіць у зарожак ля Лысай Гары.</p>
<p>Гэта была воля!</p>
<p>І хіба ён сам, Алесь, не быў усе гэтыя дні вольны сярод вольных? Хіба не мог ён адказаць такой самай песняй на песню, якую спяваў нехта ў лугах, на беразе старыцы? Хіба не было і ў ім нечага ад гэтай ракі, ад палёту буслоў?</p>
<p>Думка была такая нечаканая, і ён — як вырас, нарадзіўшы яе.</p>
<p>...Чаўны плылі пад самым берагам. А на беразе стаялі дзяўчаты. Не, не ўсе дзяўчаты: у адной на галаве паверх хусткі быў жаночы белы нагалоўнік, што ляжыць цюрбанам і спускаецца на плечы і шыю, пакідаючы вольным толькі аблічча.</p>
<p>Алесь нечакана здзівіўся, такія яны ўсе былі гожыя і чамусьці не такія, як заўсёды. Сёння ён не мог бы запхнуць камусьці з іх хрушча за каўнер, каб паслухаць, як вішчыць. Ён бачыў іх нейкімі новымі вачыма. Усе ў стракатых андараках з хвандамі, у рознакаляровых кабатах, якія так ёмка і зусім па-новаму сцягвалі іхнія... тулавы.</p>
<p>Паўлюк, які веславаў з Алесем, сказаў ціха:</p>
<p>— Азярышчанская толькі адна. А то вітахмоўскія. Відаць, на фэст ідуць у Мілае. А то з імі Уладзька, салдацкая ўдава. Пэўна, да парома не хочуць ісці.</p>
<p>Дзяўчаты сапраўды махалі рукамі.</p>
<p>— Дзядзечкі, перавязіце!</p>
<p>Кандрат, які веславаў першы, пачаў аграбацца, прапускаючы наперад Стафана. Зубы ў вясёлага блізнюка ззялі: прадчуваў жарты.</p>
<p>— Нельга, дзеўкі,— сказаў Стафан.— Бачыце, душагубкі.</p>
<p>Салдацкая ўдава хмыкнула:</p>
<p>— А можа, я і хацела б з табою душу загубіць, саколік?</p>
<p>— Раней бы...— сказаў Стафан.— Цяпер... позна.</p>
<p>— Ну і сокал ты. Позна яму, гаротнаму.</p>
<p>— А дзядзечкі, перавязіце. Ці ж нам пад кручай начаваць?</p>
<p>— Утопімся, дзеўкі,— разважліва сказаў Стафан.</p>
<p>— Не ўтопіцца, хто вісець маець,— сказала ўдава.</p>
<p>Няспрытны на язык Стафан толькі галавою пакруціў.</p>
<p>— А то перавёз бы,— сказала Уладзька.— Пад дубам пасядзелі б... Жолуд адшукалі.</p>
<p>— Што я, свіння? — знайшоўся Стафан.</p>
<p>— Свіння не свіння, а так, падсвінак,— сказала ўдава.</p>
<p>— Насвінак,— сунуў свае тры грошы Кандрат.</p>
<p>— Ты ўжо маўчы,— адказала Уладзька.— Варушыцца там у сваёй таптусе, як верабейка ў веніках.</p>
<p>На Кандрата пасыпаўся град нязлосных здзекаў.</p>
<p>— А якія ж усе ўдалыя хлопцы... Бацькавічы... Асабліва гэты, з падковай на лобе...</p>
<p>— Гэта, дзеўкі, каб ведалі, за каго ў цемры б’ецеся,— скаліў зубы Кандрат.</p>
<p>— Дужа ты каму патрэбен, Копша<sup><a href="#footnote-64">64</a></sup>.</p>
<p>— Ад Копшы яшчэ ніхто не ўцёк, ні каралева, ні святая дзева.</p>
<p>— Не, дзеўкі, вы на яго дарэмна,— сказала Уладзька.— Глядзіце, які гожанькі. Галоўка, як макаўка. Праўду кажуць, на дурня і бог ласкавы...</p>
<p>— Ласкавы бог, ды табе не памог. Са мною звёў. Добрая пара: ён гол, як біч, ды васцёр, як меч, а ў яе вочы па яблыку, а галава з арэх.</p>
<p>Дзяўчаты ўбачылі, што хлопцы зацяліся.</p>
<p>— Кінь ты, Уладзька, няма чаго таму богу кланяцца, які на нас не глядзіць.</p>
<p>Ды і пайшлі на ўзгорак. Іхнія каляровыя цені гайдаліся ў вадзе ля самых чаўноў.</p>
<p>— Дык не перавязеце, мужыкі? — спытала Уладзька.</p>
<p>— Не. Сама бачыш,— сказаў ужо здалёк Стафан. Уладзька раззлавалася.</p>
<p>— Эх вы! Дык спаймаць вам таго язя, што кудысь лазе.</p>
<p>Ніхто нічога не зразумеў, акрамя старэйшых. Затое Кандрат зарагатаў так, што адкінуўся ўбок. І тут — душагубка вільнула і стала дагары дном, а Кандрат юкнуў пад яе, проста галавою ў ваду.</p>
<p>Хлопцы рагаталі цяпер усе. Рагатаў і Кандрат, вынырнуўшы. Рагаталі дзеўкі на адхоне... Мокрага Кандрата пасадзілі зноў у доўбленку, паплылі далей.</p>
<p>Андрэй ехаў апошні і заўважыў, што не ўсе дзеўкі ўзняліся на адхон. Адна стаіць на тым самым месцы, велікавокая, сціплая, Кахнова Галіна.</p>
<p>— Чаго ж ты стаіш? — ласкава ўсміхнуўся Андрэй.</p>
<p>— Не хачу на паром. Там, пэўна, Лапатаў Янук. Янука Лапату Андрэй не любіў. Яршысты, злосны чалавек.</p>
<p>— Што ж, так і будзеш стаяць?</p>
<p>— Можа, нехта паедзе,— уздыхнула яна.— Шкада, што ў вас душагубкі.</p>
<p>Андрэй усміхнуўся. Гожая галава, апушчаная, як кветка «сну», трошкі ўбок, прыўзнялася.</p>
<p>— А можа... паспрабуем?</p>
<p>— Абернемся.</p>
<p>— Пастараюся не вывернуць.</p>
<p>Яна ступіла крок. Надта ўжо не хацелася на паром.</p>
<p>— Д-добра,— уздыхнула яна.</p>
<p>— Сядай, Галінка,— сказаў Андрэй, амаль паставіўшы човен на пясок.— Давай руку і сядай спіной да мяне... Вось так.</p>
<p>Адапхнуўся і асцярожна, быццам міску з вадой нёс, пагнаў душагубку на другі бок.</p>
<p>Вада несла іх роўна-роўна, зялёная ля берагоў, бяздонна-блакітная на сярэдзіне. Галінка сядзела нерухома, але Андрэй бачыў: баялася.</p>
<p>— Ты толькі птрунькі не спраўляй, Кахнова Галінка,— мякка сказаў ён.</p>
<p>— Я... не буду,— сказала яна ціха.</p>
<p>— Ну вось і добра. Ты лепей на свет глядзі.</p>
<p>Ён памог ёй вылезці з чоўна.</p>
<p>— Дзякуй,— сказала яна.</p>
<p>— Нічога,— сказаў ён, і таму што шкада было адпусціць яе, не сказаўшы больш ніводнага слова, спытаў: — Як у вас там гарох сёння?</p>
<p>— Сёння ў нас гарох нічога,— сказала яна.— Падсох — аж звініць.</p>
<p>— I ў нас сёння нічога,— сказаў ён.— Умалотны.</p>
<p>Памаўчалі.</p>
<p>— А песні ў вас там на выселках іграюць?</p>
<p>— Іграюць.</p>
<p>— Трэба будзе зайсці.</p>
<p>— Зайдзіце, калі час будзе... Гэта ж вы дзядзькавыя браты нашага пана?</p>
<p>— Эге, вось і ён там у чоўне ехаў.</p>
<p>— Не ведалі дзеўкі,— сказала яна.— Маўчаць трэба было.</p>
<p>— Чаг-го? Ён харошы хлопчына. Можа, і разам калі зойдзем. Ён песні любіць.</p>
<p>— Пра вас кажуць: добра спяваеце.</p>
<p>— Гэ, лухта!</p>
<p>Ён моўчкі сядзеў у чаўне, гледзячы на яе.</p>
<p>— Дык, кажаце, добры гарох... Гэта добра... Ну, бывайце ўжо. Добрага вам свята...</p>
<p>Алесь здалёку глядзеў, як яны гаманілі і як потым Андрэеў човен даганяў іх па спакойнай вадзе. І ўсё гэта было як працяг ягоных думак. Ён не здзівіўся б, каб за першым жа ўзгоркам адкрыўся вачам гарадок за частаколам, зусім як у адной дзедавай кніжцы. І каб было ў ім свята, і каб гарэлі дымныя вогнішчы, каб былі дзевы, падобныя на тую, і вотракі, падобныя на Андрэя. Гэта ж была тая самая рака, што і за тысячу год да іх дзён, тыя ж берагі і тыя ж дубы на іх. Ён блытае сваіх продкаў, а яго далёкія нашчадкі будуць блытаць яго з Андрэем, а іх — з тымі, што жылі на гэтых берагах даўно-даўно. Таму што пройдуць такія вялікія тысячы год, што ўсім будзе ўсё адно...</p>
<p>І гэта неяк страшнавата наблізіла яго, Алеся, да ўсіх людзей, нават да тых, чые курганы стаяць вось ужо колькі стагоддзяў па берагах вялікай ракі. Ягоны курган зблытаюць з іхнімі. Пройдуць вялікія тысячы год, і людзям будзе ўсё адно. Таму, відаць, і трэба трымацца за тых, каму не ўсё адно, і любіць іх.</p>
<p>Ён думаў, што гэта — толькі працяг таго нязмернага шчасця, якое жыццё любоўна дарыла яму, новязі яго, шчаслівага, з усім жывым. Ён як быццам адчуў усю недарэчнасць часу і вызваліўся ад яго ланцугоў.</p>
<p>...У гэтым новым настроі ён быў як бы ўсеабдымным.</p>
<p>У Вежы былі змены: дзед знайшоў настаўніка, сухарлявага і надта разумнага маладога чалавека. Настаўнік пачаў выкладаць Алесю родную гісторыю, літаратуру і грамадскае права. Ён рабіў гэта добра, але хлопчыка як быццам нічога не абыходзіла.</p>
<p>Настрой усеабдымнасці зрабіў тое, што Алесь цяпер вельмі часта лётаў у сне, пад самай столлю, потым выплываў з акна і плыў над зямлёй. Духі займала. Аднойчы ён спытаў аб гэтым у новага настаўніка і атрымаў адказ:</p>
<p>— Атавізм.</p>
<p>— А гэта не ад вершаў?</p>
<p>І прыкусіў язык. Няварта было камусьці гаварыць пра тое, што жыло ў ім.</p>
<p>— Вершы — глупства,— сказаў настаўнік, папраўляючы доўгія валасы.— Гэта добра для сытых, а вакол столькі бедных людзей. Ім трэба асвета. Настаўнікі. Медыкі.</p>
<p>Бедных людзей было сапраўды шмат, і вершы ім былі непатрэбны. Але ж ён пытаў не аб тых вершах, якія ў кнігах. Ён пытаў аб тых, якія носяць чалавека над зямлёй і дазваляюць адначасова быць з усімі.</p>
<p>Алесь замкнуўся, нікога не пускаючы ў свой свет. Ён слухаў спрэчкі новага настаўніка з Вежам і адчуваў сябе ў нечым вышэй за іх. Яны не ведалі яго таямніцы, якая давала змогу яму, Алесю, любіць усіх людзей, як самога сябе, бо ўсе былі адно і над гэтым адным не было ўлады часу.</p>
<p>Настаўнік і дзед не разумелі гэтага. Яны спрачаліся.</p>
<p>— Нашчадкі славянафілаў,— віраваў настаўнік.— Захад для іх распуста, злосць, крамола. «А вось мы — непарушнае адзінства праваслаўнага блажэнненькага народа з праваслаўным белым царом. Носьбіты велічы! Трэці Рым! Сіла, якая ўратуе гнілы свет. Крыж на Сафіі, гасудар-бацюхна, славяне богабаязныя, душа смірэнна мудрая! Свет велічы і праўды — не тое, што бязбожныя заходнія аспіды...» А за іхнімі гэтымі ідэямі — бруд. Мы — нашчадкі іншых людзей, мы нясём радзіме адмаўленне, свежы струмень вады ў яе дрыгву.</p>
<p>Дзед велічна ўсміхнуўся.</p>
<p>— Я паважаю вашы думкі,— сказаў ён.— Але не вы, дый не вашы апосталы першыя сказалі пра гэта. Яшчэ нейкі баярын бубнеў аб «багамерзскіх немцах з іхняй геаметрыяй». А другі рэзаў яму бараду. Гэта было і гэта будзе праз дзесяць і праз пяцьдзесят год. Паўторыцца старая казка аб заходніках і славянафілах. І толькі падставы будуць іншыя, а вонкавыя праявы падобныя і страшэнна смешныя.</p>
<p>— Што ж вы, адмаўляеце погляды рыцараў духу? — аж бляднеў настаўнік.— Тых, што ў Петрапаўлаўку ледзь не трапілі?</p>
<p>— Я таксама ледзь не трапіў у Петрапаўлаўку,— казаў дзед.— Што ж я, па-вашаму, чалавек поступу і святла?.. Я не бэшчу заходнікаў. Яны былі патрэбны і неабходны. А нашчадкі, узяўшы ад іх усё горшае, ператварыліся ў карыкатуру на іх... Славянафілы ж, якія былі, такія і засталіся, толькі што не выціраюць масляных рук аб валасы, расчасаныя страхой, і не смаркаюцца ў руку, хаця схільныя ўхваляць і тое і другое.</p>
<p>— А вы што ж?</p>
<p>— Я лічу, што людзям патрэбна новая вопратка... Але сам неяк дахаджу ў старой. Калі, вядома, не траплю ў вашу разню.</p>
<p>— Хто каго будзе рэзаць?</p>
<p>— Адны адных. Вялікая вайна за шкарлупіну выедзенага яйка. Княства, як цяпер мудрагелістыя гегелісты кажуць, «і-дэ-алё-гічных» лапцей супраць герцагства «тэ-о-рэ-тычных» манішак. Абсалют дурасці! Будзе рэзаць «тупаканечнікаў» — не спадзявайцеся на мяне.</p>
<p>...Нават немагчымае належала Алесю. Ён быў гаспадаром часу, вякоў, абшараў, бо ўсе людзі вялікай ракі і ўсе Людзі, увесь Род гэта ён, а ён — яны.</p>
<p>...Канчаткова ён зразумеў бязмернае і бяздоннае шчасце, разлітае для яго, у адзін з вечароў, калі забрыў у заглохлы куток саду, непадалёку ад урвішча кахання. Там расла маленькая яшчэ груша, а вакол было залаціста-асмужанае паветра канца жніўня. Ён сеў на камень, узняў вочы і застыў: груша цвіла вялізнымі залатымі кветкамі.</p>
<p>Клубень «залатога шара» невядомым чынам трапіў пад грушу і, дасягнуўшы дакуль мог, выкінуў пышны букет жоўтых кветак, сярод якіх віселі сакавітыя румяныя плады. Здалёк здавалася, што гэта груша расквітнела казачнымі залатымі агнямі. І ён не здзівіўся, бо ўсё было для яго, і гэта было толькі першым здзяйсненнем немагчымага.</p>
<p>Грушы цвілі для яго залатымі агнямі.</p>
<p> </p>
<h4><a id="chapter19"></a>XVIII</h4>
<p>Восень была гожая і памяркоўна туманная. Быццам пад цёплай шэрай коўдрай ляжала кожную раніцу стомленая, ласкавая зямля. І толькі гадзіны за дзве да поўдня першы прамень белага, няяркага сонца прабіваў покрыва і радасна падаў у пажоўклую траву. Тады паўсюль пачыналася панаванне вясёлак: мігцела павуцінне на траве, на платах, укрытых падвескамі кропель, на ваўчках у перакапаных гародах, на бліскучых баках гарбузоў у падстрэшках.</p>
<p>Гэта былі маленькія вясёлкі. А вялікія ззялі вышэй: між хмызоў, між прыдарожных вербаў, між самых высокіх дрэў над ляснымі сцежкамі. І кожная красавалася, з трохі сумнай радасцю паказваючы, як яна падобна на маленькае сонечнае гало. А гаспадары «вясёлак» лавілі ў іх апошніх асенніх мушак — на радасць сабе — і залацістыя вузкія лісцікі вербаў — на радасць кожнаму, хто меў ахвоту спыніцца і паглядзець, на радасць усім добрым людзям.</p>
<p>Пазней сонца разганяла туман, і свет тады ляжаў перад вачыма далёкі, пакорлівы, няяркі — таксама паказваючы, якая ў ім можа быць далячынь, які абшар.</p>
<p>«Паглядзі, чалавек. Бачыш сухі палын на дальняй мяжы? Дык да яго роўна паўтары вярсты. А тое, шэранькае, бачыш? Ну, там, дзе яшчэ рыжыя коні на ржышчы? Такія рыжыя-рыжыя на жоўтым-жоўтым. Дык гэта Вітахмо. Ніколі ты яго не ўбачыш, акрамя гэтага дня, які я шчодра даў табе. Глядзі. Дыхай!»</p>
<p>...У адзін з такіх дзён Алесь прачнуўся, убачыў цёплы туман за акном, парадзелую лістоту італьянскай таполі і зразумеў, што сёння паляванне будзе абавязкова. Хто будзе сядзець у такі дзень дома?</p>
<p>І праўда, не паспеў ён апрануцца, як бацька прайшоў калідорам да паляўнічага пакоя, грукнуў у Алесевы дзверы і пайшоў далей, спяваючы свежым пасля сну голасам:</p>
<p> </p>
<div class="POETRY">
<p>Та-та-ці, та-та-ці,</p>
<p>Рог спявае на пуці,</p>
<p>Ра-ным ра-на</p>
<p>Збор ля ракіты,</p>
<p>Саквы зваляны,</p>
<p>Карбачы падвіты,</p>
<p>Падві-ты,</p>
<p>Падві-і-ты.</p>
</div>
<div class="CLEAR"></div>
<p> </p>
<p>Гэта было, сапраўды, так падобна на спеў рога, дураслівы спеў бадзёрага рога ў тумане, што Алесь засмяяўся.</p>
<p>У кожнага паляўнічага былі такія прыпеўкі, пад спеў рога і на кожны выпадак паляўнічага шчасця. Хто век цэлы вершаў не бачыў, і той павінен быў прыдумваць такое для сябе, блага ці добра. А астатняе залежала ўжо ад здольнасці і страсці. У бацькі прыпеўкі былі добрыя. Трэба было яшчэ і сабе прыдумаць... Значыць, мяркуючы па песні, сёння за ўзятую стрэльбу будуць біць, а то яшчэ і зламаюць зброю, каб не ўчыняў ганьбы і не ламаў звычаю. Толькі псы і карбачы, падвітыя на канцы свінцом... Добра. Божа, які доўгі і шчаслівы чакае дзень! Яшчэ толькі пяць гадзін раніцы!</p>
<p>...Выехалі з двара «малым паляваннем»: толькі бацька, Алесь, непарушны даўгазубы Крэбс, а са слуг — спакойны Логвін, змрачнаваты старэйшы даязджачы Карп, карычневы і абкураны, як пенкавая люлька, пяць псароў ды Халімон Кірдун.</p>
<p>Алесь быў на Урзе, Крэбс — на Б’янцы (выехаў выганяць яе), пан Юры на грудастым і лёгкім вогненным Дубе, псары — на розных конях.</p>
<p>З сабою ўзялі двох хартоў, якіх моцна трымалі на шворцы, пакуль не выедуць на вялікія роўныя палі,— звер зацяты, можа і разбіцца; ды пяцёх ганчакоў: Знайду, Сціная, Анчара, Стрэлку і Змейку. На трох астатніх псароў былі тры сабакі — п’яўкі, калі, можа, выганяць з Банадыковых Крыніц адзінца<sup><a href="#footnote-65">65</a></sup>.</p>
<p>Кірдуну не далі нічога — абы толькі з каня не ўпаў.</p>
<p>Ехалі ў ранішнім тумане, маўчалі. Не бразгала падагнаная збруя, толькі конь часам трапляў капытом у вымачыну, і тады аддавалася, адразу глохнучы ў тумане, гучнае чвяканне. Коннікі здаваліся ў тумане велізарнымі, кожны ледзь не з дрэва ростам.</p>
<p>Алесь ехаў побач з Логвінам, амаль стрэмя ў стрэмя, бачыў спіну Карпа, абцягнутую зялёнай, бляклай ад імглы, венгеркай, бачыў рулю стрэльбы — зброю ўсё ж узялі, меліся заўтра, пасля начлегу ў нейкага суседа, паспрабаваць абкласці аленя, а падчас сённяшняга палявання пакінуць яе недзе пад стогам і пад доглядам Кірдуна.</p>
<p>Бацька азірнуўся — Алесь убачыў ягоныя вочы, вельмі сінія і прастадушна-хітрыя.</p>
<p>— Крэбс замест карбача лёсачку ўзяў,— шапнуў ён.— Толькі воўк на яго, а ён яго лёсачкай па зяпе — плясь-плясь. «О но, містэр воўк. Но-но! Англічан нельга».</p>
<p>— Но,— зусім нечакана сказаў Крэбс (а ехаў жа, здаецца, далёка).— Англічан можна. Нельга глюных і злых жартаўнікоў, якія лічаць англічан дур-ны-мі. Ад іх у ваўка бр-рум у жываце.</p>
<p>Бацька жартам уцягнуў галаву ў плечы.</p>
<p>— Заспелі, брат, нас з табою ў гароху,— сказаў ён.</p>
<p>Алесь засмяяўся. Зноў цішыня, глухія крокі ды зрэдку, бадзёрае ў свежым тумане, пырханне каня.</p>
<p>...Ехалі садам. Наплывалі нечакана і знікалі за спіной вільготныя яблыні. Алесь заўважыў у парадзелай бурай лістоце два забытыя яблыкі. Абарваў, разламаў, надзяліў Крэбса, бацьку. Заўважыў суровы позірк Карпа, працягнуў палавінку яму.</p>
<p>— Не трэба, паніч,— сказаў Карп сваім звонкім і трошкі сіпаватым даязджачым голасам.— Ешце ўжо на здароўечка. Гэта — не бульба.</p>
<p>Яблыка было сцюдзёнае, у халодных дажджавых кроплях, і ён адкусіў з хрумстам і праглынуў, як самое здароўе праглынуў.</p>
<p>Вёска адкрылася за садам верхавінамі вочапаў, якія плавалі над туманам і часам знікалі ў ім, каб зноў вынырнуць, з глухім бразганнем нябачнага ў тумане вядра.</p>
<p>— Панскае паляванне,— сказаў нечы нерэальны, бы праз дрымоту, голас.— Вала з’ядуць, а зайцам закусяць.</p>
<p>Потым нешта насунулася з абодвух бакоў: па грыбным водары прэлай лістоты можна было здагадацца — лес. Вільготным здаровым холадам прабірала да касцей.</p>
<p>Над сцежкай віселі чырвоныя плахты рабін.</p>
<p>Лес стаў радзець. Травы, галіны, свежыя распасцёртыя хмызы плакалі чыстай росіцай. І колеры ўсяго вакол — мухамораў, пунсовых клёнаў і барвяных маладых асін — былі няяркія ў тумане, але затое больш глыбокія, ад вільгаці.</p>
<p>А калі яны пакінулі лес і ўз’ехалі на вяршыню грады — перад іхнімі вачыма, уся ў белым малочным сонцы, адкрылася зямля.</p>
<p>Яна ляжала як сягнуць вокам, яшчэ няяркая, але пакрысе быццам набіралася ад сонца фарбаў, колераў, адценняў. Ружовай рабілася раса, вясёлкавым — верас. І ў небе, яшчэ бялёсым, як сабранае малако, усё яснеў празрысты блакітны колер.</p>
<p>І тут нечакана заспяваў Карпаў рог:</p>
<p> </p>
<p> </p>
<div class="POETRY">
<p>Сон-ца, сон-ца,</p>
<p>Ўста-вай, ста-вай,</p>
<p>З донца, з дон-ца, з дон-ца</p>
<p>Тум-ман выл-лівай.</p>
<p>Звяроў,</p>
<p>Звя-роў давай,</p>
<p>Ваў-коў,</p>
<p>Дзі-коў</p>
<p>Да-а-вай.</p>
</div>
<div class="CLEAR"></div>
<p> </p>
<p>Гэта быў сігнал пераставіць карабіны шворак «на рыўца», калі зграя вызваляецца адным рухам рукі. Звер мог ускінуцца ледзь не з-пад самых капытоў.</p>
<p>Рушылі далей, па шорсткім іржышчы. А дзень усё блакітнеў, і сонца, ужо трошкі цёплае, пачало зіхацець на ствалах. І Алесю раптам стала так радасна, што ён няголасна, і таксама на матыў і голас рога, сам сабою праспяваў:</p>
<p> </p>
<div class="POETRY">
<p>Гуськом яны едуць у ранняй імгле,</p>
<p>І сонца гуляе на кожным ствале.</p>
</div>
<div class="CLEAR"></div>
<p> </p>
<p>Бацька падазрона паглядзеў на яго.</p>
<p>— Што гэта такое добрае? — спытаў ён.</p>
<p>Алесь засаромеўся.</p>
<p>— Ану, дай рог,— сказаў бацька.</p>
<p>Прыклаў новы срэбны рог Алеся да вуснаў, апрабаваў, перабраўшы некалькі гукаў, і раптам, як падарыў халоднаму святлу празрыстую трэль:</p>
<p> </p>
<div class="POETRY">
<p>Та-дры-цці-тта!</p>
</div>
<div class="CLEAR"></div>
<p> </p>
<p>І, упэўнена цяпер, падарыў беламу сонцу ўсю срэбную мелодыю:</p>
<p> </p>
<div class="POETRY">
<p>Гусько-ом яны е-едуць у ра-анняй імгле,</p>
<p>І со-онца гуля-ае на ко-ожным ствале,</p>
<p>Та-ці-ці-та, та-та-ці-ці-та-а-а.</p>
</div>
<div class="CLEAR"></div>
<p> </p>
<p>— Хораша,— сказаў ён.— Словы ж не самае галоўнае. Галоўнае, каб клалася на рог і настрой... Гэта ты сам?</p>
<p>— Сам,— прызнаўся Алесь.</p>
<p>— Ну вось бачыш, нічога цяжкага. Вось і твая першая прыпеўка... Гэта калі радасна ехаць на паляванне.</p>
<p>— На паляванне, па-мойму, заўсёды радасна ехаць.</p>
<p>— Не кажы, браток,— сказаў бацька.— Часам так цяжка — месца сабе не знаходзіш. Шчасце тваё, што сёння едзем на драпежніка і першым у тваім сэрцы збудзіцца азарт, а не шкадаванне. Азарт гэты — душа палявання. Сапраўдны паляўнічы не прап’ецца, у карты не прагуляецца — яму гэта непатрэбна. Карцёжнікі гэтыя, вартыя жалю, не ведаюць, які ён, сапраўдны азарт...</p>
<p>Дзень быў сапраўды цудоўны. Апошні туман знік з бясконцых іржышчаў і лугоў, і свет ляжаў цалкам блакітны і празрысты.</p>
<p>Там-сям серабрылася ў паветры лятучае павуцінне. І далёка, далёка, далё-ока стаялі на мяккіх узгорках чырвоныя і залатыя дрэвы, на якіх можна было адрозніць кожную галіну.</p>
<p>Паветра як быццам зусім не было, толькі нешта зажуранае і сіняе абвалакала ўсё, што ёсць на зямлі, і грудзі радасна адчувалі яго бадзёры і свежы халадок.</p>
<p>Ехалі ржышчам да Чорнага Рова — глыбокага і доўгага, вярсты на тры, яра ў полі. Ён быў такі глыбокі, што хмызы і высакаватыя дрэўцы на яго дне не паказвалі наверх нават макавак.</p>
<p>Там вадзіліся і туды ўвосень прыходзілі на днёўку ваўкі.</p>
<p>Логвіна са зброяй і хартамі пакінулі пад стогам, агледзелі карбачы з уплеценым на канцах свінцом. Потым людзі з сабакамі накіраваліся да бліжэйшага спуску ў яр (там адна зграя павінна была рухацца дном, а другая — броўкай), а бацька, Карп, Алесь і Крэбс паехалі да суседняга адрожка, якім мог выскачыць звер.</p>
<p>— Біць ведаеш як,— на хаду навучаў ён Алеся.— Адной рукой за луку, схіляешся і, калі нагоніш, удар, каб пацэліць па кончыку носа. Такі ўдар забівае адразу. Каня старайся весці лёгка, не сільнічаць, бо воўк, калі яго прыперці, можа кінуцца і выпусціць жывёле трыбух. А са слабымі павадамі яна ўратуецца сама.</p>
<p>Коннікі спыніліся, каб не спалохаць звера, і сталі чакаць.</p>
<p>Алесь напружана глядзеў на выхад з адрожка — круглы лаз у ажынніку і дубняку. Доўгі час нічога не было чуваць, але вось далёка цяўкнуў, быццам выпрабоўваючы голас, сабака. За ім гамнуў другі, ужо больш упэўнена. А яму тонка, нібы прабачэння прасіла, адказала Змейка.</p>
<p>І вось ужо залілася, пераклікаючыся, уся зграя.</p>
<p>— Узнялі,— сказаў бацька.</p>
<p>— Дух пачулі,— змрочна сказаў Карп.</p>
<p>Брэх, усё яшчэ няроўны, памацнеў.</p>
<p>— Вось цяпер узнялі,— сказаў Карп.— Наперадзе Змейка, брэша з перасцярогаю...</p>
<p>— А-я-яй! А-я-яй! А-я-яй!</p>
<p>Зграя варыла варам. І ўсё гэта, у сінім паветры, у жоўтых хмызах, у срэбным павуцінні, злівалася ў дзікаватую, далёкую, непаўторную музыку.</p>
<p>Воўк выскачыў нечакана, і не з лаза, а з высокай сухой травы сажнях у трох ад яго. Ніхто не чакаў яго адтуль, і таму ў першыя дзве-тры хвіліны не заўважылі. А ён ішоў машыстым трушком, так, што ўзлятала на ляжках злямцаваная поўсць.</p>
<p>— ...пай! — першы крыкнуў Карп і прыпусціўся за ім.</p>
<p>Бацька крутануў свайго Дуба і рынуўся з месца так шалёна, што ў бакі фырнуў верас, перабіты капытамі каня. Алесь спахапіўся позна, коннікі былі ўжо далёка.</p>
<p>Урга слаўся над зямлёю. Вецер свістаў у вушах.</p>
<p>— А-я-яй! А-я-яй! —звінелі за спіной сабакі.</p>
<p>Першая зграя выгнала з яра другога ваўка, за ім пагнаўся Крэбс і два псяры. Але Карпу, бацьку і Алесю не было да гэтага аніякай справы. Нават калі б зараз выскачыла з ажынніку цэлая зграя ваўкоў, яны не звярнулі б на яе ўвагі. Яны гналіся толькі за тым, адным.</p>
<p>— А-я-яй! А-я-яй! — аддаляючыся, звінела за спіной.</p>
<p>— Гам-гам! Гам-гам! — з перападамі і таксама далёка гудзела, разлягалася на дне яра.</p>
<p>А яны ляцелі шалёна, і белы конь усё даганяў і не мог дагнаць вогненнага і дэраша. Адлегласць паміж імі скарачалася, але Алесь з адчаем бачыў, што яны дагоняць ваўка раней, чым ён, Алесь, даскача да іх.</p>
<p>Бацька скакаў лявей, Карп — правей. Яны няўхільна набліжаліся, і карбачы луналі ў іхніх узнятых руках цяжка і грозна.</p>
<p>Кожны міжвольна перапусціў другога: пан Юры таму, што Карпу біць было няёмка з левай рукі, Карп таму, што ён быў слуга.</p>
<p>Коні амаль сутыкнуліся, і ў гэты момант здарылася нечаканае: звер адсеў. Ён проста нечакана ўзрыў усімі чатырма лапамі зямлю і паваліўся на зад і трошкі на бок. Імгненне ён сядзеў так, адкінуўшы палена і натапырыўшы хіб, а потым — ад Алеся да яго было не больш трох сажняў — мільгануў у адрожак яра, маленькі, зусім непрыкметны, які Карп бачыў, але лічыў, што павінен не дапусціць туды ваўка бацька, бо ён скакаў з таго боку, а бацька лічыў, што не пусціць павінен даязджачы.</p>
<p>Алесь траха не рваў на сабе валасы.</p>
<p>А коннікі з ходу праляцелі над зверам, што адсеў, і іхнія цяжкія карбачы скрыжаваліся там, дзе павінен быў быць воўк. Скрыжаваліся, звіліся, таргануліся і пачалі раскручвацца.</p>
<p>Нарэшце коннікі агледзеліся. Ваўка не было. На абліччах іхніх былі адчай і ярасць. Хто саступаў, хто не заступіў адрожка, хто затрымаў карбач?</p>
<p>— А-ах,— прастагнаў бацька.</p>
<p>І нечакана з усёй сілы аперазаў Карпа карбачом па спіне.</p>
<p>...А той, падумаўшы, б-бацьку! А той яг-го!</p>
<p>Некалькі хвілін яны саплі і варочалі адзін перад адным вачыма.</p>
<p>Першы апамятаўся бацька.</p>
<p>— Добра,— сказаў ён і ніякавата агледзеўся.</p>
<p>Ніхто не бачыў, акрамя сына, і пан раптам наліўся чырванню:</p>
<p>— Да другога адрожка!.. Карп, ходу!.. Алесь, за мной!.. Не шкадуй галавы!</p>
<p>Гэта ўжо было не да месца. Алесь пусціў ужо Ургу наўскач.</p>
<p>Роўна, корпус да корпуса, глыталі абшар Дуб і Урга. Потым Алесь пачаў наддаваць, абганяючы бацьку... Праз вадамоіны, ямы, калоды...</p>
<p>«Не, не тут... Не, не тут... Усё яшчэ наперадзе...»</p>
<p>Над байракамі Алесь толькі прыўставаў яшчэ вышэй на страмёнах, быццам зусім адрываючыся, калі конь пралятаў над канавай.</p>
<p>Дрэвы скончыліся. Зноў бясконцая броўка яра, зноў адрожкі і сівы малады палын між сухімі сцяблінамі старога.</p>
<p>...Воўк выскачыў з яра далёка наперадзе, той самы, сумнення быць не магло, і тым жа трушком, здавалася б, няспешным, пачаў жэрці адлегласць да вялікага вострава хмызоў. Гэта быў мудры стары ваўчына. Ён нават адзін раз, на няўлоўнае імгненне, стаў і павярнуўся ўсім тулавам да коннікаў, каб паглядзець, ці варта бегчы.</p>
<p>Бегчы было варта: яны набліжаліся, асабліва той, на белым. І звер зноў рынуў у свой адвечны ганарлівы бег, са звярыным імпэтам ратуючы гэты сіні дзень, павуцінкі, якія ён ірваў грудзьмі, і апошнія лямцы, якія ён сёння меўся аддзерці ў ціхім гушчары, на лежцы.</p>
<p>Урга ляцеў так, што ветрам забівала рот. І звер набліжаўся — Алесь адчуў гэта з шалёнай радасцю. Бліжэй, бліжэй, вось, вось амаль ля самых капытоў. І ён адкінуў сваё палягчэлае цела і са свістам апусціў карбач.</p>
<p>Удар прыйшоўся не па скураной цюпцы, а па галаве. Звер капануў рэпу, але, ускінуўшыся, скокнуў убок. І тут паўз Алеся на апошніх Дубавых жылах вырваўся бацька. Ён мільгануў напярэймы маруднаму цяпер ваўку.</p>
<p>Два целы, вялікае шэрае і доўгае вогненнае, наўкасы набліжаліся. Зліліся.</p>
<p>Чалавечая постаць схілілася.</p>
<p>Воўк упаў.</p>
<p>Ён ляжаў у нейкіх двух сажнях ад хмызоў, і вочы ягоныя цьмяна адбівалі неба, іржышчы і срэбнае павуцінне, што там-сям трапятала на іх.</p>
<p>І пан Юры ўзняў рог і прыклаў яго да вуснаў, прыкрыўшы павекамі вочы. Рог заспяваў так нечакана, так лікуюча-сумна, што нават чырвоныя і жоўтыя хмызы сіняй зямлі пакінулі шоргаць лістотай. І гэта было бы ў песні аб Ваўкалаку, які забіў белага ваўка верасовых пустак.</p>
<p> </p>
<div class="POETRY">
<p>Я не бярог сваёй галавы,</p>
<p>Я не заспеў цябе ў лежным сне.</p>
<p>Досыць неба і досыць травы.</p>
<p>Сёння — цябе,</p>
<p>Заўтра — мяне.</p>
</div>
<div class="CLEAR"></div>
<p> </p>
<p>А воўк таксама ляжаў спакойна і нібы слухаў, доўгі, ненатуральна выцягнуты, з сівізной, што пракінулася ў шчэці карка, з рассечанымі ў баях маладосці вушамі і ганарліва сашчэпленай зяпай.</p>
<p>Пан Юры ўзняў звера і з напругаю перакінуў яго праз высокую луку Алесевага сядла. Ільсняная скура Ургі задрыжала. Пан пагладзіў каня.</p>
<p>— Твой,— сказаў ён.— Без твайго ўдару я б не паспеў. Ён бы спакойна пайшоў у хмызы.</p>
<p>— Я ж не пацэліў.</p>
<p>— Нічога. Наступны раз не будзеш гарачыцца. Усё адно без твайго ўдару ён бы пайшоў у хмызы.</p>
<p>І ўскінуўся ў сядло.</p>
<p>— Паехалі.</p>
<p>На хаду сказаў:</p>
<p>— А ездзіш добра. Лепей, чым я ў твае гады. Стаіш у сядле як уліты, не тое што нейкі прыхадзень лёзны, што трухаецца седзячы, ды яшчэ і падскоквае, лапы звесіўшы, не раўнуючы, як ваяводская карова на заплоце.</p>
<p>Алесь пачырванеў, гэта была пахвала за тое, за што хацелася, каб хвалілі.</p>
<p>Бацька зноў прыклаў рог да вуснаў, і гукі, срэбныя і тонкія, паліліся ў халодным паветры.</p>
<p>Хлопчыкава рука, уся пагрузіўшыся ў шэрую, яшчэ цёплую футру, прытрымлівала на луцэ цяжкае цела. Урга ляцеў проста ў сіні дзень. А вочы ваўка цьмяна і мудра адбівалі ржышчы, неба і срэбную пражу маці божай — усё тое, што ён сёння не збярог.</p>
<p>...Закусвалі пад стогам. Два ваўкі ляжалі на зжаўцелай траве, і сабакі сядзелі вакол нерухома, як статуі, і пільна глядзелі на іх.</p>
<p>Даставалі з сакваў і елі барвяную ад салетры хатнюю вяндліну, шэры наздраваты хлеб і вэнджаныя каўбаскі. Статут палявання патрабаваў, каб людзі былі сытыя, а сабакі галодныя, аж да самага позняга вечара, калі раскінуць ім палатняныя кармушкі.</p>
<p>Пан узяў вялізную, на цэлую кварту, пляшку, наліў з яе ў срэбную дарожную шкляначку, на донца, і падаў сыну.</p>
<p>— З полем, сынок, з першым тваім ваўком.</p>
<p>Алесь глынуў і так асеў з адкрытым ротам. Усе зарагаталі.</p>
<p>— Почырк, брат, у цябе харошы,— сказаў бацька, перакульваючы пустую шкляначку.— Ну вось, цяпер да семнаццаці год — ані.</p>
<p>І, удаючы старога Данілу Кагута,— проста не адрозніш! — разважліва замармытаў:</p>
<p>— Гэна ж мы, ці ведаеце вы, з дзядзькаваным пляменнічкам юшку варылі, ці ведаеце вы ўжо.</p>
<p>Плямкнуў ротам і па-старэчаму пахітаў галавой.</p>
<p>— Юшка ружовая, добрая. Кабялю на хвост плюхні — неадменна ён ашалее. А перцу сослепу столькі насыпаў, што пляменнічак глынуў, і — да трох злічыць не паспелі — а ён ад Турэйкі ўжо ў Радзькаве быў. І там ужо... выў.</p>
<p>Усе смяяліся.</p>
<p>...Бацька выпіў чарку і падаў пляшку даязджачаму. Сказаў з гонарам, праз які праглядалася вінаватасць і сорам перад сынам за тое, што адбылося.</p>
<p>— Пі.</p>
<p>— Дзякуем,— сказаў Карп і крактануў, таксама даволі вінавата.</p>
<p>Урэшце першым кінуў слова пан Юры.</p>
<p>— Ты, брат, таго... не вельмі.</p>
<p>— Дый я, пане... не таго,— апусціў галаву Карп.— Не гэтага, значыць.</p>
<p>Ніхто нічога так і не зразумеў. Зразумелі толькі, што Карп нечым правініўся.</p>
<p>...І зноў мякка ступалі па ржышчы коні. А вакол ляжала блякла-жоўтая зямля.</p>
<p>Гадзіны ў чатыры папаўдні заўважылі на ўзгорку двух коннікаў, якія павольна ехалі насустрач.</p>
<p>— Хто такія? — спытаў Крэбс.</p>
<p>— Раўбіч,— адказаў Карп.— Раўбіч і яшчэ нехта... Глядзіце вы, чаго гэта той, другі, марудзіць. Во, назад скача.</p>
<p>Другі коннік на вараным кані сапраўды знік. А Раўбіч павольна ехаў да іх.</p>
<p>— Яго мне і трэба,— сказаў бацька.</p>
<p>Коннік наблізіўся. І Алесь зноў з цікаўнасцю ўбачыў чорныя як смоль валасы, пагардлівы рот і цёмныя, як правалы, вочы пад густымі вейкамі.</p>
<p>Раўбіч узняў руку з жалезным бранзалетам. Плашч расхінуўся, і ўсе ўбачылі за поясам пана два вялікія пісталеты, аздобленыя цьмяным срэбрам.</p>
<p>— Няўдалага вам палявання,— сказаў Раўбіч.— Ваўкі — у ляскі.</p>
<p>— Дзякуй,— адказаў пан Юры.</p>
<p>І зноў Алесь сустрэў позірк пана. Вочы без райка глядзелі ў вочы хлопцу, быццам выпрабоўваючы. І зноў Алесь не апусціў вачэй, хаця яму было амаль фізічна цяжка.</p>
<p>— Не сапсуўся твой сынок,— сказаў Раўбіч.— Што ж, дзеля добрага, дзеля вольнага жыцця жыве... Дзякуй табе, малады князь, за Міхаліну. Толькі пра цябе і размова, як ты ўсё добра зрабіў для гасцей. А чаму не прыязджаеш?</p>
<p>Алесь адчуў, што жалезны медальён на ягоных грудзях стаў гарачы.</p>
<p>— Яраш,— сказаў бацька,— ану ад’едзем на хвілінку.</p>
<p>— Давай,— сказаў Раўбіч.</p>
<p>Яны ад’ехалі сажняў на пяцьдзесят, да падножжа высокага кургана.</p>
<p>— Ну? — сказаў Раўбіч.</p>
<p>Бацька марудзіў.</p>
<p>— Ты прабач, не мая гэта справа,— сказаў ён нарэшце.— Але наваколле распусціла языкі, што цыганскія пугі... Усё пра... Раўбічава чарадзейства.</p>
<p>— Ты ж ведаеш, я выпісаў аж са сталіцы чалавека, каб аднавіць мазаікі ў маёй царкве,— у вачах Раўбіча нічога нельга было пазнаць.— Ён варыць смальту, выпрабоўвае саставы, падганяе іх па колеры пад тыя кавалкі, што не асыпаліся яшчэ... Вось і ўсё.</p>
<p>Бацька разглядаў плецены карбач.</p>
<p>— Вядома, я ж кажу, што табе няма чаго палохацца... Але зацікавіліся блакітныя... Паручнік... прабач, які там вышэйшы чын, не памятаю... Мусатаў прасіў дваранскага маршалка Загорскага, каб той не падымаў залішняга шуму, калі сутарэннямі пана Раўбіча зацікавіцца жандармерыя.</p>
<p>— І што зрабіў маршалак Загорскі? — з усмешкай спытаў Раўбіч.</p>
<p>— Маршалак Загорскі не абяцаў яму задаволіць просьбу, бо гэта абразіць пачуцці дваран.</p>
<p>— Хіба пачуцці нашых дваран яшчэ можа нешта абразіць?</p>
<p>— Так... Псам няма чаго рабіць у нашых дамах. Іхняе месца на псярні, ля начовак з аўсянкай. Але ты сцеражыся, бо на маршалка таксама могуць не звярнуць увагі і абысціся без яго.</p>
<p>— Хай абыходзяцца,— больш цёпла сказаў Раўбіч.— Мне няма чаго баяцца... Але за высакароднасць, ва ўсякім разе, дзякуй маршалку Загорскаму... Двараніну Загорскаму.</p>
<p>— Няма за што,— адказаў Загорскі.— Бо сказаў табе аб гэтым не маршалак, а грамадзянін.</p>
<p>Абодва маўчалі. Курган над іхнімі галовамі залаціўся ад нізкага сонца.</p>
<p>— І той жа грамадзянін Загорскі просіць цябе, грамадзянін Раўбіч, каб ты быў асцярожны, каб ты яшчэ раз падумаў.</p>
<p>— Не разумею, пра што ты гэта?</p>
<p>— Дваранскі закалат — страшная штука,— проста ў чорныя зрэнкі Раўбіча зірнулі сінія вочы пана Юрыя.— Трэба быць высакародным і памятаць, што імя нашаму вылюдку — Мікалай, што адна гверылья скончылася гулам гармат, што франдзёрства і распушчаны язык скончацца толькі драганадамі шалёных псоў і горам для няшчаснага краю.</p>
<p>Твар Раўбіча задрыжаў усімі мускуламі.</p>
<p>— Няшчаснага краю... Я не разумею, аб чым ты гаворыш... Але дыхаць, дыхаць цяжка ад ганьбы і сораму за людзей.</p>
<p>— Менавіта сораму,— сказаў пан Юры.— Спадзявацца на людзей, за якіх сорамна, якіх ненавідзяць за лупцоўку і рабунак уласныя мужыкі, «гаротны народ»...</p>
<p>— Будзь на губернскім з’ездзе дваранства,— нечакана сказаў Раўбіч.— Абавязкова будзь.</p>
<p>Пан Юры зацікаўлена глянуў на яго.</p>
<p>— Што-небудзь будзе?</p>
<p>— Будзе,— сказаў Раўбіч.</p>
<p>— Вы?</p>
<p>— Не, не мы, але нам на руку.</p>
<p>— Буду,— сказаў пан Юры.— І толькі яшчэ раз прашу: не займайся сваім... чарадзействам, не крычы. Не насі сэрца на далоні — ведай сабе цану. Нядаўна з Пецярбурга выслалі чалавека толькі за фразу, кінутую ў тэатры.</p>
<p>— Якую?</p>
<p>— Было «Жыццё за цара». Хор спяваў: «После битвы молодецкой получили мы царя». І малады чалавек кінуў уголас: «Говорил же я вам, что драка до добра не доводит».</p>
<p>— Малайчына,— сказаў Раўбіч.</p>
<p>Вялікасны маўклівы курган узвышаўся над імі, шызы ад палыну, ліловы ад верасу, сівы ад павуціння, спакойна-ганарлівы і высокі ў ззянні вольнага сіняга дня. Вольны капец над вольнай смерцю. І мускулістая безвалосая рука Раўбіча, урыгожаная жалезным бранзалетам, павольна паказала на яго.</p>
<p>— Гэтаму лягчэй,— сказаў Раўбіч.— Шчаслівец!</p>
<p> </p>
<h4><a id="chapter20"></a>XIX</h4>
<p>Зала губернскіх дваранскіх збораў нагадвала мора ў непагоду. Уся гэтая паўкруглая зала, усе месцы за калонамі, подыюм і амфітэатр хораў — усё гэта было напхана людзьмі.</p>
<p>Старшыня Басак-Яроцкі, у сваім каўказскім афіцэрскім мундзіры і пры ўсіх рэгаліях, стаміўся біць малаточкам у гонг і толькі з дакорам пагойдваў галавою:</p>
<p>— Чорт ведае што. Дваране яшчэ называюцца. Горш за малых дзяцей.</p>
<p>— Дай ім выкрычацца, Пятро.— спакойна сказаў Юры Загорскі.</p>
<p>Ён высіўся ў першым радзе ганаровых крэслаў на подыюме. Побач з ім прыстроіўся стары граф Хаданскі. На сінім ад брытвы абліччы, як заўсёды, гуляла паблажлівая ўсмешачка.</p>
<p>Трохі далей, адсунуўшыся ад Таркайлы, сядзеў Ісленьеў. Румяны, як яблыка, старэчы твар яго быў нездаволены, трошкі нават грэблівы: размовы, размовы, размовы — абрыдла.</p>
<p>У канцы стала, ля урны, наводдаль ад усіх, распанела, з мяккай старэчай грацыяй разваліўся ў крэсле стары Вежа. Рукою прыкрыў рот. Людзям у зале відаць было паўзверх рукі хітрае, з іскрай, вока.</p>
<p>Пан Юры, маршалак Юры — бо тут ён быў зусім іншы, невядома адкуль і веліч узялася — абводзіў вачыма залу.</p>
<p>...Усе знаёмыя, кожны твар, кожная постаць. Вунь сядзіць адзіная сярод усіх жанчына, Надзея Клейна (у яе ў доме няма дарослых мужчын, і ездзіць яна ў зборню прынцыпова). А вось там хвалюецца пан Мнішак з яго замучаным тварам і стрыманым гонарам у вачах. Ля яго Раткевіч Юллян, галава малодшага роду Загорскіх, чалавек з нервовым жаўтаватым абліччам. Ён гаворыць аб нечым з Мнішкам. Часам да іх схіляецца з задняга рада галава Міколы Браніборскага, таксама сваяка з малодшага роду. Непрыемная галава, сквапная, з хваткім, як у галаўня, ротам. Гэты, відавочна, запраўляе справамі ў сваім кутку і зараз нешта рыхтуе.</p>
<p>У першым радзе жоўчнае, знясіленае нейкай неадчэпнай думай аблічча Яраша Раўбіча. На падлакотніку крэсла цяжка ляжыць безвалосая рука з жалезным бранзалетам. Вочы-правалы часам сустракаюцца з вачыма пана Юрыя і змяжаюцца, як у стомленай птушкі.</p>
<p>...Пан Іван Таркайла з братам. Гэтыя, відаць, нешта прачулі, бо сядзяць насцярожана. Абодва пышнавусыя, абодва ў дыхтоўных, на сто год, сурдутах.</p>
<p>«Ох, нешта будзе. Дальбог, будзе»,— думае пан Юры.</p>
<p>Тым больш што ў заднім радзе сядзіць далёкі брацік жонкі, любенькі пан Кастусь Кроер, распатланы, як заўжды на падпітку, з ашалелымі шэрымі вачыма, такімі вар’яцкімі, што хоць ты перахрысціся, зазірнуўшы ў іх выпадкам.</p>
<p>Кажуць, пасля бунту ў Півошчах брацік зусім расперазаўся: п’е як апантаны, распуснічае, марнатравіць набытак. Па вёсках стаіць лаянка, плач, мардабой. Пасябраваў, сволач, з Мусатавым, даў яму, кажуць, куку ў руку, толькі каб той памог яму спаймаць таго збеглага мужыка, што кінуў вілы... Як бо яго? Кошык?.. Корчык?..</p>
<p>І вось загонавыя, разам з блакітнымі, гойсаюць па лясах, ловяць. Ды толькі трасцу вы яго без здрады зловіце... Колькі год гуляюць славутыя бандыты? А колькі пашанцуе. Прайдзісвет гуляў некалькі год. Чортаў Бацька — шаснаццаць і яшчэ адно лета, пакуль сабутэльнікі па п’янцы не далі доўбняй, ды трапілі, відаць, па голым месцы. А Чорны Война гуляе ўжо дваццаць год. Лясы нямераныя, сцежкі знаёмыя.</p>
<p>Пан Юры амаль жадаў, каб у адной з вёсак Кроера адбылося нешта дзікае. Тады дваранская грамада, пад яго, пана Юрыя, кіраўніцтвам, мела б права і магчымасць патрабаваць апекавання над гэтым раз’юшаным сабакам. Адабраць, за няздатнасць і п’яную прыдуркаватасць, права кіраваць жывымі людзьмі, маёнткі ў апеку, а пана Канстанціна пад хатняе зняволенне, гуляць з нянькай у дурня ды чытаць чэцці-мінеі.</p>
<p>Хай адзін знявечаны. Затое астатняя тысяча душ уздыхнула б з палёгкаю.</p>
<p>І нічога, нічога ж з ім нельга зрабіць, пакуль ён бандыцкім баронам сядзіць у сваіх вёсках. «Мой дом...» І ідзіце вы, маўляў, да д’ябла з вашымі раджаннямі, пан маршалак і пан губернатар.</p>
<p>Стары Вежа глядзеў на сына і ўсміхаўся. Усё ж чагосьці варты. Нават усе гэтыя soi disant gros bonnets<sup><a href="#footnote-66">66</a></sup> глядзяць на яго не без павагі.</p>
<p>Урэшце, павагу ў іх прыдбаць лёгка.</p>
<p>Вежа нахіліўся да Ісленьева, шапнуў яму:</p>
<p>— Глядзі, як мой будзе ўтаймоўваць «совет нечестивых».</p>
<p>— Вы буркатун, князь,— сказаў Ісленьеў.— Вы зноў лаеце гэтых людзей, і ўрад, і веру. Проста дзіву даешся.</p>
<p>Яны ўсміхнуліся. З усяго гэтага хаўрусу Вежа паважаў толькі аднаго Ісленьева. Паважаў за чысціню, хаця і ставіўся да яго з нейкай дзіўнай паблажлівасцю, бо Ісленьеў мяккацела служыў.</p>
<p>...Загорскаму ўдалося навесці цішыню. Ён зрабіў Басаку-Яроцкаму знак казаць далей.</p>
<p>Старшыня для парадку яшчэ раз ударыў у маленькі гонг. Бронзавы гук неяк жаласна праляцеў вялізнай пацішэлай залай, прагучаў пад скляпеннямі і змоўк.</p>
<p>— Ціха, панове дваране,— сказаў Яроцкі.— Мы назнарок пакінулі час на тое, каб абмеркаваць запіску, пададзеную дваранскаму губернскаму з’езду і падпісаную васьмю дваранамі... Браніборскім, Вітахмовічам, Вірскім, Панафідзіным, Яноўскім... Раткевічам...</p>
<p>— Сем пар чыстых,— сказаў Кроер, і ўсе паглядзелі на яго.</p>
<p>— Ямантам...</p>
<p>— Сем пар нячыстых,— сказаў Кроер, але ўжо цішэй.</p>
<p>— І Мнішкам... Пры гэтым пан Мнішак паставіў подпіс толькі ўчора... А пан Раткевіч, хаця ідэя запіскі была ягонай, зняў свой подпіс, не згаджаючыся з дапаўненнямі, унесенымі Браніборскім, і згадзіўся зноў паставіць только сёння, патрабуючы, аднак, магчымасці выказаць асобную думку.</p>
<p>— ...у палонцы,— сказаў Кроер.</p>
<p>— Пане Браніборскі,— сказаў Яроцкі,— ідзіце сюды, чытайце.</p>
<p>Браніборскі ўзняўся, чаканячы крок, пайшоў на подыюм. Чырвоная саф’янавая папка з залатымі снурамі заціснута пад пахай, галава ўскінута.</p>
<p>...Дастаўшы з папкі лісты блакітнай паперы, Браніборскі пачаў чытаць, трымаючы ларнет куды вышэй ліста.</p>
<p>Усе слухалі. Гэта былі звычайныя звесткі аб бядотным становішчы губерні, аб градзе, аб нечуванай хваробе бульбы, калі клубні амаль нельга адрозніць ад гразі, аб плацяжах па закладах, аб недаборах... Усе ведалі гэта, але звесткі, сабраныя ў купу, гучалі цяпер значна больш важка і нават застрашліва.</p>
<p>Становішча было сапраўды пагрозлівае.</p>
<p>Скончыўшы з уступнай часткай, Браніборскі абвёў усіх позіркам, змоўк на хвіліну — у зале не было чуваць людзей — і ўзвысіў голас:</p>
<p>— «Для отвращения табельных последствий несостоятельности владельцев, происходивших от постигших губернию в минувших годах неурожаев, прибегнуть к чрезвычайным средствам, а именно...»</p>
<p>Зала маўчала.</p>
<p>— «А именно: изьявить готовность отказаться от крепостного права над людьми, и при представлении высшему правительству о нуждах дворянства просить о дозволении составить комитет для начертания на вышеизложенном основании будущих прав и обязанностей как владельцев, так и крестьян»<sup><a href="#footnote-67">67</a></sup>1.</p>
<p>Маўчанне было свінцовае, і ў гэтым маўчанні прагучаў голас:</p>
<p>— Рацыя!</p>
<p>І ў адказ яму паляцела з розных канцоў:</p>
<p>— Правільна!</p>
<p>— Досыць ужо!</p>
<p>— І яны галадуюць, і мы!</p>
<p>Раптам узвіўся над сваім крэслам пан Кроер.</p>
<p>— Не!</p>
<p>Яго вар’яцкія шэрыя вочы, пашыраныя, ашклянелыя, абводзілі людзей.</p>
<p>— Не і яшчэ раз не! Хто прыдумаў? Галадранцы прыдумалі! У якіх сваіх душ няма. Зайздрасць іх бярэ! Мнішкі прыдумалі, Вірскія! Людзі з двума дваровымі. Жабракі!</p>
<p>— Я не жабрак і не галадранец,— сказаў даўжэзны, як калядная свяча, Юллян Раткевіч: жаўтаватае аблічча яго было нервова-злоснае.— Я не галадранец. А мая асобная думка — вось яна. Браніборскі прапануе адступіць ад мясцовага прынцыпу: «Сяляне не нашы, а зямля наша» і ад прынцыпу цэнтральных губерняў: «Сяляне нашы, а зямля — іхняя» ў імя прынцыпу: «Мужыкі не належаць нам — зямля не належыць ім». Гэта, я лічу, несумленна, гэта пазбаўляе мужыкоў набытку, робіць іх жабракамі. А мне, дый усім тут, непатрэбны работнікі-жабракі, памагатыя-жабракі. Я шкадую, што пусціў Браніборскага і дазволіў яму дапаўняць маю запіску. Шкадую, што цяпер застаўся ў меншасці з панам Мнішкам. Я лічу правільным прынцып: «Яны — не нашы, а зямля — напалову». А то атрымалася, што я пачаў гэтую справу, бо мне асабіста прыгон нявыгадны. А гэта не так. Усё.</p>
<p>— Ты пачаў гэтую справу, бо ты якабінец,— Кроер крычаў з круглымі ад гневу вачыма,— бо ад цябе смярдзіць французяцінай. Глядзіце, дваране! Гэта пачатак вашага канца!</p>
<p>Шум выбухнуў вакол яго. Сабутэльнікі цягнулі пана на месца. Раткевіч ірваўся да Кроера.</p>
<p>— Мужыцкія дабрадзеі! — крычаў Кроер.— Якабінцы! Княствамі ім валодаць абрыдла! Яны ў басякі захацелі, у рымары!</p>
<p>...Ісленьеў схіліўся да Вежы і ціха спытаў у яго:</p>
<p>— Ну? Чакалі вы гэтага?</p>
<p>— Даўно чакаў,— Вежа глядзеў на віраванне натоўпу.— Ды толькі трошкі не так чакаў.</p>
<p>— Чым вы гэта ўсё тлумачыце?</p>
<p>— Подласцю,— спакойна сказаў Вежа.</p>
<p>— Чаму-у?</p>
<p>— Дурань Кроер не мае рацыі,— сказаў Вежа.— Яны не ў якабінцы захацелі і не ў рымары. Такіх сярод іх — Мнішак ды Раткевіч. Гэта — святыя ёлупы. Як быццам нехта ім дазволіць быць святымі ў гэтым прытоне. А астатнія? Чуеце, як на Кроера крычаць? Хіба толькі тыя, што падпісалі? Не, большасць. Большасць супраць прыгону. І яны не ў рымары захацелі, а ў багатыя людзі. І вось таму я не за тое, каб адмянілі прыгон у іхніх маёнтках.</p>
<p>— Н -не разумею вас,— сказаў Ісленьеў.</p>
<p>— Адкараскацца, адкруціцца захацелі ад сваіх мужыкоў,— сказаў Вежа.— У голад кінуць... Мне, граф, вядома, не хочацца, дзеля ўнука, каб прыгон адмянілі... Але каб вырашылі сумленна адмяніць — я першы аформіў бы. Грэшная, злая справа. Састарэлая. Непатрэбная.</p>
<p>Вусны ягоныя былі горкія.</p>
<p>— Як бабу... цалавалі, дык завушніцы абяцалі, а як баба раджаць, дык яны ўцякаць... Было: яны нашы, таму што зямля наша. А тут выходзіць, усё наша: і грошы за заклад, і зямля,— толькі яны не нашы. Нашто яны нам з голым пузам? Хай у старцы ідуць. Хай самі за сябе плацяць нядоімкі, якія дагэтуль за іх плацілі мы. А нядоімак у гэтых вось гаспадароў набралася ледзь не ад часоў цара Гароха... Людзі галодныя — дзе ім плаціць? Урад ішоў на некаторую адтэрміноўку, каб апошняй шкуры з мужыка не злупіць. А вы спытайцеся ў гаспадароў — ці забылі яны хаця адзін год мужыка пастрыгчы? Вось... Вось яно і ёсць.</p>
<p>— Што б вы прапанавалі?</p>
<p>— Пачуеце,— сказаў Вежа.— Яны ў мяне павінны спытаць. І я адкажу.</p>
<p>Галас усё нарастаў.</p>
<p>— Вырадкі! — крычаў Кроер.— Сацыялісты!</p>
<p>— Кроер, я абарву вам вушы,— сказаў Раткевіч.— Я мяркую, вы яшчэ не заклалі ў карчме вашай шпагі?</p>
<p>Кроер зароў. І тут перад ім раптоўна стала Надзея Клейна.</p>
<p>— Ну,— сказала яна.— Ну! Што ты збіраешся рабіць, аспід, дай я гляну.</p>
<p>— Жанчына, адыдзі!</p>
<p>І тут Клейна спрытна, як кошка, схапіла яго пухлай ручкай за вуха.</p>
<p>— Не торгайся, бацюхна... Я табе цяпер не жанчына. Я на зборні. Такая, як усе. Сядзь, бацюхна. Сядзь ціхутка. І слухай, што разумныя людзі гавораць.</p>
<p>Зала рагатала. І рогат зрабіў тое, чаго не зрабілі б аголеныя шпагі. Кроер сеў.</p>
<p>І адразу ўдарыў у гонг Басак-Яроцкі.</p>
<p>— Я полагаю, лучше всего решить этот вопрос, ввиду расходившихся страстей и резкого размежевания собравшихся, путем баллотировки. Но раньше, думается мне, надо опросить нескольких, известных своим состоянием, возрастом или умом, дворян.</p>
<p>— Але,— загулі галасы.</p>
<p>— Тады я пачынаю,— сказаў Яроцкі.— Пан граф Хаданскі.</p>
<p>Хаданскі ўстаў. Паблажлівая завучаная ўсмешачка нерухома ляжала на яго вуснах.</p>
<p>— Не разумею прычыны спрэчкі,— сказаў ён па-французску.— Сярод Янак пакуль што не заўважана ні Лавуазье, ні Мармантэляў. Пан Раткевіч, вядома, выступае за народ, а не за сваю кішэню. Ён сам казаў, што ён робіць гэта не праз выгаду.</p>
<p>— Дурань,— ціха сказаў Вежа.— Заўсёды думаў, што Хаданскі дурань. І злосны. Чалавека хоча зганьбіць.</p>
<p>— Дык вось,— казаў далей Хаданскі,— я заступіўся б за пана Раткевіча, але нашто мне заступацца за мужыка, які не адчувае аніякай патрэбы ў змене свайго становішча? Ён яшчэ не дарос да волі. Яму яшчэ трыста год будзе патрэбен сатрап з бізуном. Калі пакінем яго мы, культурныя, ён знойдзе на сябе іншага жорава. Горшага.— Ён схіліў галаву.— Я заклікаю ўсіх дваран, якія хочуць араць зямлю, хочуць, каб у крэслах гэтай зборні сядзелі Зохары і Яўхімы, а на месцы маршалка — крывавы кат... я заклікаю ўсіх гэтых дваран класці белы шар за мужыцкую волю.</p>
<p>І сеў. Частка залы ўхвальна зашумела.</p>
<p>— Ясна,— сказаў Яроцкі.— Пані Клейна.</p>
<p>— Не ведаю, бацюхна,— сказала старая.— Па-старому мне зручней. Але як падумаю, што на зборах замест буяна Кроера будзе сядзець мой дзед Зохар, як тое зараз паабяцаў Хаданскі, дык мне аж адразу весялей робіцца.</p>
<p>Махнула рукой:</p>
<p>— Белы шар.</p>
<p>Усе маўчалі. Потым Яроцкі ўздыхнуў:</p>
<p>— Пане Раўбіч.</p>
<p>Раўбіч глядзеў на Загорскага. І Загорскі, асцерагаючы яго, адмоўна паківаў галавою.</p>
<p>— Я адкажу балаціроўкай,— глуха сказаў Раўбіч.</p>
<p>Загорскі кіўнуў.</p>
<p>— Ваша справа,— сказаў Яроцкі.— Пане маршалак.</p>
<p>— Волю,— сказаў пан Юры.— Я з Раткевічам.</p>
<p>— Пане Ваневіч.</p>
<p>— Волю.</p>
<p>— І нарэшце, самы ўплывовы з дваран губерні — князь Загорскі-Вежа.</p>
<p>Загорскі ўстаў.</p>
<p>— Волю,— сказаў ён.— Волю ў тых маёнтках, на якіх няма нядоімак і дзе заплочаны працэнты па закладных.</p>
<p>Словы ўпалі ў насцярожаную цішыню залы, як карцеч. Тыя, у якіх трапіла, зашумелі. Прыблізна трэцяя частка залы, у тым баку, дзе сядзеў Браніборскі.</p>
<p>— Чаму вы крычыцё, панове? — звузіўшы вочы, спытаў Вежа.— Хіба я сказаў нешта нечаканае, нешта такое, аб чым вы не думалі?</p>
<p>— Лухта! — крыкнуў Іван Таркайла.— Я даю мужыкам пазыкі, я адказваю за нядоімкі, за неплацеж падаткаў, што ляжаць на мужыках. Яны не вартыя таго самі, вось што.</p>
<p>— Сядзьце, хрысціянін Таркайла,— грэбліва сказаў Вежа.</p>
<p>— Што б вы прапанавалі? — вонкава спакойна спытаў Браніборскі.</p>
<p>— Прадайце прадметы раскошы,— сказаў Вежа.— Заплаціце закладныя. Заплаціце нядоімкі: разам нажывалі іх, разам і адказвайце. А там, чыстыя, будзеце думаць.</p>
<p>Суровыя бровы старога разышліся:</p>
<p>— Згаленне? Магчыма. Але ж вы жылі з іхняй працы на вашай зямлі. Дык вось, калі вы ўсе будзеце чыстыя — вызваліце іх. Аддайце ім палову зямлі, і, вольныя, яны пойдуць і на вашу зямлю таксама. За грошы. І гэтая палова вашай зямлі дасць вам утрая больш, чым цяпер уся.</p>
<p>Было ціха. Потым нехта з асяроддзя Кроера паспрабаваў свіснуць.</p>
<p>— Чаму ж вы так? — спытаў Вежа.— Я ж, здаецца, не за адмену стаю? Я ж прапаную пакінуць на год усё як яно ёсць.</p>
<p>І тут край Браніборскага і Кроера выбухнуў выгукамі:</p>
<p>— Сацыяліста! Гверыльера!</p>
<p>Вежа з удаваным непаразуменнем паціснуў плячыма.</p>
<p>— Карбанарый! Кінжальшчык! Лувель! Якабінец!</p>
<p>Яроцкі дарэмна біў у гонг. І тады Вежа, зрабіўшы яму знак спыніцца, падаўся наперад.</p>
<p>— Ну,— амаль шапнуў ён.</p>
<p>Ён абводзіў рады вачыма, і выгляд у старога быў такі, што тыя, па кім прабягаў яго позірк, адразу змаўкалі. Запанавала цішыня.</p>
<p>— Вось так лепей,— сказаў Вежа і дадаў: — А для сябе... для сябе я стаю за белы шар.</p>
<p>І рэзка кінуў:</p>
<p>— Воля!</p>
<p>Сядзеў, адразу страціўшы ўсялякую цікавасць да таго, што адбываецца ў зале. Ён разлічыў правільна, ён зразумеў іх і таму здолеў сутыкнуць ілбамі. А-адна сволач! Што ж, цяпер асталося толькі апусціць свой белы шар і ехаць дадому, да ўнука.</p>
<p>Добра, што хлопчык не сярод гэтых пачвар, што ён не бачыць разгулу нізкіх чалавечых страсцей.</p>
<p>— «На основании сто десятой статьи устава о службе по выборам,— чытаў Пятро Яроцкі,— третий том, и сто двадцать восьмой статьи девятого тома свода законов Российской империи (издание сорок второго года) — постановления дворянства производятся посредством баллотировки и признаются обязательными, если они приняты единогласно или не менее как двумя третями голосов всех присутствующих дворян».</p>
<p>Ён кашлянуў.</p>
<p>— Цяпер, пасля таго як я нагадаў вам гэта, мы можам пачаць балаціроўку, панове. Прашу браць шары.</p>
<p>Вежа ўзяў шар першы. Памарудзіў і, схіліўшы сівую галаву, апусціў яго ў белую палову урны.</p>
<p>Шар гучна ўдарыўся аб чыстае дно.</p>
<p>А потым шары пачалі падаць часцей і часцей, і ўдары рабіліся ўсё больш і больш глухія.</p>
<p>...Падлічылі шары позна ўвечары, калі за вокнамі ўжо даўно гарэлі гарадскія агні.</p>
<p>Маршалак Юры падышоў да бацькі. Стары Вежа чакаў, стоячы ля акна і гледзячы на цьмяную ў цемры стужку Дняпра. Пан Юры ўспёрся на падваконне побач з ім.</p>
<p>— Гэтыя шары грукалі страшна,— сказаў Вежа.— Як камяні па труне.</p>
<p>— Сапраўды, бацька,— адказаў пан Юры.— Пахавалі мы гэтымі шарамі запіску Раткевіча. Усё.</p>
<p>— А што, хіба пахавалі?</p>
<p>— Пахавалі, бацька. У зборні было чатырыста дваццаць восем дваран. Каб запіска аб адмаўленні прайшла — трэба было не менш за дзвесце шэсцьдзесят два галасы. І вось.</p>
<p>— Колькі?</p>
<p>— За адмену дзвесце шэсць, супраць — сто восемдзесят сем.</p>
<p>Вежа рушыў быў да выхаду, але потым спыніўся. Твар ягоны быў жорсткі, калі ён сказаў сыну:</p>
<p>— Ты, маршалак, павінен быў са шкуры вылезці, а даведацца аб прапанове Раткевіча. Пэўна, не адны гэтыя восем чалавек ведалі?</p>
<p>— Не адны.</p>
<p>Стары свідраваў сына вачыма.</p>
<p>— Раўбіч ведаў?</p>
<p>— Аднекуль ведаў. Раткевіч да яго даволі блізкі.</p>
<p>— Ну вось. Ты павінен быў ведаць. Павінен быў сказаць мне.</p>
<p>— Чым бы ты памог?</p>
<p>— Грашыма. Я прывёз бы ў зборню ўсю дробную шляхту, у якой ёсць галасы, але няма мужыкоў, няма нават грошай, каб паехаць у губерню, дзе, урэшце, ім, пакрыўджаным, няма чаго рабіць. А яны б галасавалі, як ты, як я... Я прывёз бы толькі сто чалавек — і Кроер паляцеў бы рылам.</p>
<p>— Нашто табе гэта рабіць?</p>
<p>Вежа ўсміхнуўся.</p>
<p>— Так проста. Клейне прыемна сядзець побач з Зохарам, мне — сутыкнуць гэтую сволач, прымусіць іх біцца. Урэшце, мне проста забаўна было б паглядзець, а што з гэтага будзе. І я не люблю Кроера.</p>
<p> </p>
<h4><a id="chapter21"></a>ХХ</h4>
<p>Я пішу гэтыя радкі на паперы, салёнай ад марскога ветру. Мора, цёмна-сіняе, у рэдкіх белых карунках, разбіваецца аб вялікі камень, на якім я ляжу, усплёсквае пенай і трапляе мне на ногі, а калі пашанцуе,— толькі аднымі пырскамі,— падае мне на спіну.</p>
<p>Халодныя, як апёк, пацалункі салонай марской вады.</p>
<p>А зямля вакол сухая, парэпаная, як далонь малпы, попельна-шэрая або блакітная. І сярод гэтай сухмені вялізны, аж да Турцыі, і глыбокі, аж да апошняга дна, наскрозь сіні празрысты крышталь — найчысцейшай вады. Мора пахне ёдам і водарасцямі, зямля — пылам, сухой калючкай, нагрэтым мармурам, карыцай і перцам, сухім авечым памётам.</p>
<p>Іліядай!</p>
<p>Я прыкраваю паперу сваім целам. А вада імчыцца справа і злева ад мяне, ірвецца ў бухту, разбіваецца аб скалы, нясе з сабою, як тысячы тысяч год, дымныя агаты, зеленаватыя халцэдоны і вінна-празрысты (як маладое тутэйшае віно) сердалік.</p>
<p>Часам у глыбінях мільгане сіняе вераценца скумбрыі, па распаленых, пахучых баках каменя бегаюць цікаўныя крабы, а мора наступае і адступае, і мой камень, здаецца, гайдаецца у вадзе, то вырастаючы, то апускаючыся, звонкі, як бронзавы карабель арганаўтаў, неўміручы «Арго».</p>
<p>Падымаю вочы і заўважаю — далёка! — празрыстае дрэўца гледычыі. Вялізныя сухія струкі на ім — як вязкі скручаных цёмных змей.</p>
<p>Уздымаю вочы яшчэ вышэй — і тады бачу, як на вяршыні Карадага, на вяршыні Святой Гары, спакойна спачываюць два маленькія празрыстыя воблачкі. Уначы над Карадагам узыдзе месяц, асвеціць іх, і кожнае заззяе празрыстым, слаба-ружовым і вінным, жамчужным святлом — як сердалік.</p>
<p>Але галоўнае — мора!</p>
<p>Гэта тое самае мора, у якое ўпадае мой Дняпро.</p>
<p>І ён, і яшчэ тысячы, тысячы рэк, ручаін і проста струменьчыкаў аддаюць мору ваду, адбіткі берагоў, якія яны бачылі на ўсім сваім шляху, каламуць, колер вод, галіны, лісце сваіх лясоў і траў і, нарэшце, саміх сябе, сваё жыццё.</p>
<p>Мы нясём у гэта мора ўсё добрае і злое, што мы бачылі, мы нясём у яго сваё жыццё, нават больш — сваю душу.</p>
<p>І кожны ўпадае па-свойму. Адна рака здаўна-давён ведае, у якое мора яна плыве, другая — з цяжкасцю прабівае сабе шлях. Адна бачыць мора з самых сваіх вытокаў, другая — пакутліва і доўга, вельмі доўга, шукае яго. Трэцяя губляецца ў пясках, перасыхае і гіне, так і не заўважаючы марскіх хваль. А чацвёртая нечакана, яшчэ за хвіліну не ведаючы нічога, падае ў яго, як струменьчык вады ў сердалікавую бухту.</p>
<p>Я ляжу на гарачым змаршчакаватым камені і думаю, ці не досыць мне вадзіць без дарогі тонкі, дзіцячы струменьчык жыцця майго дарагога хлопца. Наперадзе, вядома, яшчэ скалы, у якіх трэба пратачыць сабе дарогу, пяскі, у якіх трэба не высахнуць, зграбныя, як дзяўчаты, вербы, карані якіх трэба напаіць, і палі сеч, з якіх трэба літасціва змыць кроў.</p>
<p>Але няхай ён хаця б здалёк, хаця б дажджавой кропляй на лісціку дняпроўскага явара, кропляй, якая праз хвіліну ўпадзе ў крыніцу, убачыць далёкае-далёкае мора, да якога ляжыць ягоны шлях. Яму так будзе лягчэй. І нясцерпна больш цяжка. Бо, пабачыўшы мора, чалавек перастае быць дзіцем, чалавек робіцца чалавекам.</p>
<p>Не трэба адгаворваць. Час. Хай шпарчэй пабяжыць вада. Досыць маруднасці. Іначай доўга, занадта доўга давядзецца бегчы.</p>
<p>А мора чакае. І няхай ручаінка ўбачыць яго нечакана, бо так было тады з кожнай ручаінкай, бо яны не ведалі, якое мора чакае іх, і падалі туды, яшчэ не ведаючы аб існаванні мора, кожная паасобку, зрываючыся з замшэлых скал, як звонкі струменьчык у сердалікавую бухту.</p>
<p>Часам так бывае і цяпер. Тады гэта здаралася толькі так.</p>
<p>Спяшайся, цурок вады! Мора чакае! Мора шуміць пада мной!</p>
<p> </p>
<p>Дзед вярнуўся з губернскага з’езду раззлаваны. Усе тры дні, што яго не было, Алесь прывучаў Тромба да стрэлаў і, яшчэ, чытаў начаткі генеалогіі і геральдыкі. Дзед перад ад’ездам дастаў і палажыў яму на стол «Парчовую кнігу Загорскіх», «Кнігу малодшых радоў», «Хроніку Сухадола і Збарова», «Аксамітную кнігу», «Гасудараў радасловец», «Гарадзенскі прывілей» і «Статут Літоўскі». У гэтых кнігах самае важнае было адзначана, бо ўсе яны, акрамя дзвюх, былі рукапісныя копіі.</p>
<p>А ўдзень ён прывучаў Тромба. Ён проста ўспомніў, што лясканне пастуховай пугі вельмі нагадвае стрэл. І ляскаў, частуючы каня цукрам пасля кожнага «стрэлу». Гэтага Тромб не баяўся, ён помніў, як ляскалі пугі на выпасе чыстакроўных коней, дзе ён бегаў стрыгунком. І ён любіў маленькага гаспадара. На сыходзе другога дня Алесь, адначасова з рыўцом пугі, стрэліў з пісталета нягучна халастым зарадам. І адразу ўбачыў, як дробна задрыжала, пераліваючыся, ільсняная плямістая скура каня.</p>
<p>Перазараджаючы пісталет, Алесь гаварыў з Тромбам ласкавым, журлівым голасам.</p>
<p>Зноў стрэл. На гэты раз трошкі гучнейшы за пугу. Конь не вытрымаў і ўзяў у наўскапыт. Але ніхто яго не трымаў, не было страшных вяровак. Адбегшы, конь глянуў здалёк на гаспадара і ўбачыў, што ён нават не глядзіць у ягоны бок, што ў яго нічога няма ў руках, акрамя кавалка цукру. І ён, здалёк, лёгенька загігатаў.</p>
<p>Алесь зрабіў некалькі крокаў насустрач, даў каню цукар, сеў на яго і, супакойваючы, аб’ехаў вялікі круг па жоўтай лугавіне.</p>
<p>І зноў стрэл. І зноў тое самае.</p>
<p>Дзед, пад’язджаючы вечарам да парку, яшчэ здалёк заўважыў дзікага маленькага кентаўра. Кентаўр наўзават ляцеў яму насустрач і яшчэ здалёк стрэліў з пісталета ў паветра. А потым яшчэ і яшчэ — пераможна і горда. І конь нават не здрыгануўся, толькі касавурыў шалёным вокам.</p>
<p>...Увечары яны сядзелі ў бібліятэцы. Святло месяца прабівалася праз каляровыя шыбы, падала на бясконцыя карэньчыкі кніг.</p>
<p>Сядзелі ўтраіх. Еўфрасіння Глебавічна пляла карункі. Дзед сядзеў у крэсле і папіваў. А Алесь сядзеў за сваім сталом, заваленым кнігамі.</p>
<p>Было ціха. Толькі гудзеў ды часам пастрэльваў іскрамі камін.</p>
<p>— Што было на выбарах? — спытаў Алесь.</p>
<p>Дзед аж пачырванеў, успомніўшы.</p>
<p>— Ат!</p>
<p>І злосна кінуў:</p>
<p>— Дарабковічы. Выскачкі.</p>
<p>— Зневажальнік ты, бацюхна,— сказала Глебавічна.</p>
<p>— А што ў іх за душою? — горка сказаў князь.— Расея ў іх за душою? Польшча ў іх за душою?! Свая зямля?! Польшчу яны прапілі. Расея для іх — чарналапатніца, свая зямля ім — мачыха. Сволач пан, кругом сволач... Ваські Вашчылы на іх мала, Ямелькі Пугача, Ромкі Ракутовіча на іхнія паскудныя шыі!</p>
<p>...Дровы ў каміне часам успыхвалі, і тады на кнігі, асветленыя свечкамі, падала лёгкая барва.</p>
<p>— Дзеду,— сказаў Алесь,— я вось тут хацеў спытаць у цябе аб царскім тытуле.</p>
<p>— А нашто гэта табе яшчэ? — іранічна спытаў Вежа.— Плюнь. Чытай тое, што пра нас.</p>
<p>Алесь загарнуў вялізны том і пачаў глядзець у агонь. Праз парк, праз голыя шаты, праз непагоду даляцеў бой гадзінніка «гатычнай капліцы». Дзевяць гадзін.</p>
<p>— Ішоў бы ты спаць, Алесь.</p>
<p>— Пачакай, дзеду, пагрэюся.</p>
<p>Дзед паварушыў дровы і сказаў:</p>
<p>— Дык што гэта ты там хацеў спытаць пра тытул гэтага падонка? Не кажучы, вядома, уголас і пры чужых.</p>
<p>Алесь зноў разгарнуў кнігу:</p>
<p>— Разумееш, нашто такі вялізны і незразумелы тытул?</p>
<p>— Для паважнасці. Каб ведалі, колькі зямлі гасудар нарабаваў. А што там табе незразумела?</p>
<p>— Ну вось: «самодержец всероссийский... царь польский... великий князь финляндский»... Гэта ўсё зразумела... А чаму ў старым тытуле такія дзівосныя словы — «всея Великие и Малые и... Белыя Русь»? Гэта яшчэ што за глупства? Чаму не «зялёныя»? Не «шырокія»?</p>
<p>— Гэта назвы такія.</p>
<p>— Чаго назвы? Ну, «Вялікая Русь» — гэта зразумела. Імперыя сапраўды вялікая.</p>
<p>— Не туды гнеш,— сказаў стары.— Вялікая Русь — гэта ўсё, што ад вытокаў Дняпра і Сожа і аж да ўсходняга месца, да пустынь, да гор... Малая...</p>
<p>— Гэта яшчэ хто?</p>
<p>— Жыве на поўдні такі народ. Гэта там, дзе Кіеў, і Палтава, і Міргарад. Як я ездзіў да Кіева з імператрыцай, то наглядзеўся. Народ цікавы, на нашы вочы — нязвыклы, але харошы.</p>
<p>— А «Белая» — гэта што?</p>
<p>— А гэта Прыдняпроўе, Палессе, Міншчына — усё, аж па самае Падляшша.</p>
<p>Алесь пакусваў пяро:</p>
<p>— Што ж, тады выходзіць, то мы жыхары Белай Русі?</p>
<p>— Яшчэ чаго. Мы — прыдняпроўцы. А слова гэтае «Белая Русь» — канчаткова састарэлае, вельмі даўняе слова, якога ніхто не помніць. Зараз яно і наогул пад забаронай, шмат год нідзе ты яго не сустрэнеш.</p>
<p>— Ну, а чаму ж так?</p>
<p>— А таму, што нікому да гэтага клопату няма. Пра іншае трэба думаць.</p>
<p>— Пра што?</p>
<p>— Ну хоць бы пра тое, што прыдняпроўскія дваране сталі халуі, што няма больш у Прыдняпроўі ні сілы, ні розуму, ні гонару. Што мы выміраем.</p>
<p>— Што ты, бацюхна,— жахнулася Глебавічна.— Есці нам хіба няма чаго? Ды крый божа!</p>
<p>— Памаўчы хвілінку,— мякка сказаў стары князь.— Выміраем, Алесь. Гэта — праўда. Не дай бог толькі дажыць. Ні табе, майму ўнуку, ні твайму ўнуку. Вазьмі ты Магілёў. Быў багаты вялікі горад. Вазьмі Полацк... Загорск стаў вялікай вёскай. Друцк — маленькай і жабрачай. У Сухадоле два гады таму назад было мужчын дзве тысячы без дзвюхсот, жанчын — паўтары тысячы ды сотня. Першая адзнака! І ў гэтым годзе нарадзілася сто пяцьдзесят дзевяць чалавек, а памерла дзвесце семдзесят сем. На сто васемнаццаць чалавек стала меней. І так амаль кожны год. З году ў год, сыне...</p>
<p>Паварушыў шчыпцамі. Сноп іскраў ірвануўся ўгору.</p>
<p>Алесь маўчаў, гледзячы ў зыркае полымя. Ён цяжка, не па-дзіцячаму, думаў.</p>
<p>Барва трапятала на яго абліччы, і таму твар, здавалася, быў абліты густой крывёй.</p>
<p>— Я не разумею,— сказаў ён нарэшце глухім голасам.— Не разумею, чаму так казаў у магільні бацька: «У іншых ёсць імя — у нас няма нічога, акрамя магіл»? — Вузкая рука зламала пяро.— Ды не, не. ёсць імя. Не адны магілы. Імя таксама ёсць, забытае, састарэлае. Але ж ёсць.</p>
<p>— Магчыма,— сказаў дзед.— Толькі ўсё гэта не тое. Ідзі лепей спаць, унучак. Позна табе тут сядзець і думаць.</p>
<p>Устаючы, Алесь з нейкім дзіўным пачуццём пагладзіў пальцамі ліст тытула. Гэты сумны, нікому непатрэбны ліст з доўгім надпісам.</p>
<p>...Я спускаўся з верхавіны Святой Гары. Было позна, і сонца даўно села за горы. Ломячы дубняк, ступаючы на жорсткія падушкі каменяломкі, я ішоў ніжэй і ніжэй, туды, дзе над бухтай гарэлі неверагодна сінія агні.</p>
<p>Пайшла сухая горная трава. Справа ад мяне, на строме, узносіўся ў неба Чортаў Капыт.</p>
<p>Я выбраўся на дарогу і шпарка пакрочыў уніз.</p>
<p>Паўзлі па схілах шэрыя плямы, і прыглушана далятала адтуль «глок-глок» званочкаў авечых чарод.</p>
<p>Цяпер я спусціўся нізка, і вакол былі адны змаршчакаватыя горы.</p>
<p>Нешта цьмянае з’явілася абок мяне: слабы яшчэ, невыразны на шэрым цень. Мой цень. І я падумаў, якія яны былі бедныя, нягледзячы на багацце, тыя, што аджылі пад маім пяром. Якія вартыя жалю! Як цень.</p>
<p>А цень з’явіўся і цяпер усё гусцеў і гусцеў, бо месяц, уздымаючыся над светам, ярчэў і наліваўся святлом.</p>
<p>У лагчыне пусцелі каменныя каробкі нейкіх нізкіх будынін, што зараслі шыпшынай і калючкамі. І гэта было як на Марсе, дзе пяскі заносяць руіны старых гарадоў. А месяц нараджаў у будынінах цені і рабіў змаршчакаватую глебу ўзгор’яў зусім блакітнай.</p>
<p>І раптам вялікае шчасце нарадзілася ў сэрцы. Я жыў і я ішоў паміж руін, пад гэтым блакітным месяцам, я прадзіраўся праз калючкі, што аж парыпвалі над ветрам ад мёртвай сухасці. І я ішоў насустрач таму, аб чым ведаў у гэтай цясніне адзін я. Толькі адзін.</p>
<p>Я мінуў цясніну, і пасля водару сухой зямлі, калючак і палыну цёплы, раскошны, бязмежны водар мора, яго няспынны шум напоўніў мне вушы і сэрца.</p>
<p>Мора гарэла месячным агнём між сухіх скал.</p>
<p>...І ўсе гэтыя дні і ночы я жыў ім, нават калі не бачыў яго.</p>
<p>Жыў у скалах, жыў у стэпах, жыў сярод цяснін.</p>
<p>І часам, прачнуўшыся ўначы і бяссонна лежачы з расплюшчанымі вачыма, або познім вечарам, пішучы за сваім сталом, я ўздрыгваў ад нечаканага адчування холаду і дзікай асенняй самоты.</p>
<p>Таму што за вокнамі стаяў глухі шум, які бывае ў нас толькі позняй восенню, калі парывы ветру бягуць па голых верхавінах няўтульных дрэў.</p>
<p>А потым мне адразу рабілася цёпла, і я ўспамінаў і ўсміхаўся сам сабе ў цемры, бо гэта было — Мора!</p>
<p> </p>
<h4><a id="chapter22"></a>XXI</h4>
<p>Каляды адзначыў свежы і пушысты снег. Снег быў на ўсім: на слупах платоў, на стрэхах, на дрэвах, на футры начнога вартаўніка і ў вёдрах з вадой — толькі пранесеных ад студні да хаты.</p>
<p>Зямля памаладзела.</p>
<p>Майка Раўбіч, прачнуўшыся перад каляднай раніцай, адразу зразумела, што на дварэ снег, так светла было ў пакоі. І яна выскачыла з ложка, захінула на падушку коўдру, каб не разышлася цеплыня, і босая падбегла да акна.</p>
<p>За акном было белае і чорнае: снег і галіны дрэў.</p>
<p>Ногі трошкі зябнулі на падлозе, і дзяўчынка кінулася зноў у ложак, які не паспеў дзякуючы яе хітрасці астыць, і аж засмяялася ад шчасця, што цёпла, што на дварэ снег.</p>
<p>А потым задумалася, не ведаючы, здалося ёй тое, што яна бачыла мінулым вечарам, ці было сапраўды.</p>
<p>Напярэдадні нянька Тэкля страшыла яе, што вось падыходзяць каляды, і цяпер якраз прастора для розных нячысцікаў, якія спяшаюцца перад божым нараджэннем нахапаць сабе як мага больш гарэзлівых і непаслухмяных дзяўчатак.</p>
<p>— Лазнік вось... Як во-озьмецца за бок, ды я-ак пацягне пад палок, ды як пачне казытаць — тут ужо маліся як хочаш — не дапаможа. Бо не слухалася бацькоў і нянькі Тэклі.</p>
<p>— А які ён, Лазнік?</p>
<p>— Страшны,— адрэзала Тэкля.— Адзенне ў яго з венікаў; замест вусоў — два лазенныя апарышы. А сам увесь курэе, як пара. І гарачы такі, казытлівы.</p>
<p>— Не веру я табе, бабуля. Унь казалі на свяце Агню<sup><a href="#footnote-68">68</a></sup>, што Паляндра страшная. А то быў Тодарка-вадавоз. І смяшыў дзяцей. І зусім ён не страшны.</p>
<p>— А вось паглянеш, паглянеш,— страшыла старая.</p>
<p>І тады Майка вырашыла паглядзець. Пасля вячэры яна, замест таго каб ісці ў бібліятэку, накінула футра і крадком пайшла змрочным паркам да лазні. Яна не баялася, што ёй перашкодзяць: бацька заўсёды дазваляў ёй рабіць тое, што яна хоча.</p>
<p>Пранізаны ветрам, звонкі ад марозу парк, рэдкія стылыя зоры ў галінах. Рыпнула фортка ў частаколе, высокім, страшным у цемры, з конскімі чарапамі, што невыразна бялелі ў змроку.</p>
<p>Яна сапраўды ўбачыла Лазніка. У лазні свяціўся жоўты бляклы агеньчык, і дзяўчынка, прыпаўшы знадворку да васьмікутнічкаў тоўстага, пузырыстага шкла ў свінцовай раме, убачыла венічны прылазнік, падобны на пячору, калматы ад соцень венікаў, а на зэдліку — Яго.</p>
<p>Ён быў падобны і непадобны. Венікі былі не на ім, а вакол. Пэўна, распрануўся і скінуў іх. Але нават без венікаў ён быў страшны, хаця зусім не курэў: такі чорнавалосы, цёмны і невыразны праз шкло.</p>
<p>Дрыжучы ад страху, яна распляскала нос аб шкло і круглымі вачыма сачыла за ім.</p>
<p>Лазнік, відаць, пачуў нешта. Ён узняў вочы і паглядзеў на акенца.</p>
<p>Яна адарвалася ад шкельцаў, скацілася ўніз па сходцах з галерэйкі і кінулася бегчы так, як не бегала ніколі ў жыцці. Ледзь не згубіла ў хмызах футрачка, падрапала рукі ў жывой агароджы, балюча выцялася нагою аб камень. А цяпер вось ляжала і думала, было гэта ці не.</p>
<p>Апальшчык у калідоры грукнуў дровамі аб жалезны ліст ля печкі, і яна ўявіла, як добра гэтыя дровы пахнуць: свежасцю, водарам марознага дрэва і падталым сняжком.</p>
<p>Яраш Раўбіч, увайшоўшы ў пакой, таксама прынёс водар снегу і чысціні. Сеў на краёчак ложка.</p>
<p>— Што ж ты ляжыш, доня? Сарокі снег прынеслі.</p>
<p>— Я яшчэ трошачкі-трошачкі,— сказала яна.</p>
<p>Аблічча Раўбіча, калі на яго не глядзеў ніхто з чужых, было зусім не жоўчным. І вочы глядзелі без дапытлівасці, не цягнулі душу з чужых вачэй. Было ў іх нават нешта вінаватае, нешта накшталт вечнага ўсведамлення нейкай хібы ў тым, што ён робіць.</p>
<p>Майка гуляла бранзалетам, круцячы яго на бацькавым запясці:</p>
<p>— Шыпшына, у-у, як колецца... Курган, у-у, як высіцца... А ото «бу-у» — страшны рагаты бугай. Гам — і з’есць.</p>
<p>— Бугай? Гэта зубр.</p>
<p>— А зубр хіба не бугай?</p>
<p>— Няхай так. Але ж зубры нікога не ядуць... Аднойчы шляхцюк у моцны мароз ехаў пушчай, намасціўшы ў санкі сена. Зубру захацелася сена. Ён падышоў, асцярожна падчапіў соннага шляхцюка на рогі і паклаў яго на снег.</p>
<p>— Няпраўда, татка. А коні?</p>
<p>— А коні думалі, што гэта карова. Коні ж не баяцца кароў.</p>
<p>Майка засмяялася.</p>
<p>— А потым зубр пайшоў за санкамі і еў сена, пакуль не ўклаў усё. А шляхцюк лаяўся: «Карова ты брыдкая! Бугай ты халерны! Каб цябе так ваўкі ўклалі, як ты маё сена ўклаў, каб...»</p>
<p>Дзяўчынка, смеючыся, прыпала шчочкай да жалезнага бранзалета.</p>
<p>— А зубр?</p>
<p>— З’еў і пайшоў. Яны добрыя. Яны страшныя толькі для ворагаў, зубры.</p>
<p>— Ласа-зубр. Харошы зубр. У, які жалезны!</p>
<p>Раўбіч пагладзіў яе па галаве.</p>
<p>— Досыць, дзетка. Не варта табе гуляць з гэтай штукай. Гэта цацка для дарослых.</p>
<p>Прыўзняў яе разам з коўдрай.</p>
<p>— А я табе сакрэт скажу. Хочаш?</p>
<p>— Хачу.</p>
<p>— Алесь прыслаў па цябе коней. Хочаш з мамай з’ездзіць да яго на каляды?</p>
<p>— А ты?</p>
<p>— Я не магу,— сур’ёзна, як дарослай, сказаў Раўбіч.— Мне трэба паехаць аж на другі канец губерні. Разумееш, мужчынскія дваранскія справы. Гэта табе не цікава. Дык хочаш?</p>
<p>— Хачу, татка,— уздыхнула яна.— Толькі цябе шкада.</p>
<p>— Тады апранайся. Сама. Як дарослая. Апранайся, Міхалінка.</p>
<p>І сам разгарнуў вакол яе ложка і ўмывальніка японскую шырму.</p>
<p>— Тата,— спытала з-за шырмы Майка,— Лазнік ёсць?</p>
<p>— Які Лазнік? А-а. Не, дзетка. Нікога такога няма. Ні лазнікаў, ні вадзянікоў — нікога. Гэта толькі буркатлівыя бабулі палохаюць дзяўчатак. Але ты не вер і нікога-нікога не бойся. Страшныя бываюць толькі злыя людзі.</p>
<p>Майка пырхала ў далонькі пад умывальнікам.</p>
<p>— А каго ж я тады ўчора ба-ачыла ў нашай лазні? Праз акно. Сядзіць, чорны такі. І ад венікаў распрануўся.</p>
<p>Раўбіч асекся.</p>
<p>— Ну, адзін, можа, і астаўся,— урэшце сказаў ён.— Толькі ён стары, ён, напэўна, скора пойдзе ў лес і засне там назаўсёды ў бярозах. А пакуль ходзіць сабе з лазні ў лазню. Носіць дзецям падарункі перад калядамі. І табе прынёс. І залаты медальён прынёс замест таго, што ты... згубіла. Ты ж цяпер амаль дарослая, дзяўчына. А значыць, можаш насіць золата.</p>
<p>— Тата, хіба мы бедныя, што носім жалеза?</p>
<p>— Гэта не проста ржавае жалеза. Гэта жалеза нават без парушынкі іншага металу...</p>
<p>Памаўчаў.</p>
<p>— Не, дзетка, мы не бедныя. Мы яшчэ трымаемся за стары-стары звычай, які стаў нашым фамільным. Мы, мужчыны з Раўбічаў, носім толькі жалеза, бо золата вельмі брудны метал. Самы брудны, які ёсць на зямлі.</p>
<p>— А як жа мне яго насіць?</p>
<p>— Дзяўчаткам можна. І потым, гэта старое золата. Яго здабылі дзяды... жалезам. Такое — можна.</p>
<p>Майка, ужо зусім апранутая, выбегла з-за шырмы і кунулася Ярашу на шыю. Ён падхапіў яе, лёгенькую, цёплую,— самы дарагі цяжар на зямлі.</p>
<p>«Божа,— думаў ён,— што ж гэта я раблю ўсе апошнія гады?! А яны што? Што яна будзе рабіць, маленькая?»</p>
<p>Але ён ведаў, што ўсё застанецца па-ранейшаму, і нічога ёй не сказаў, толькі пацалаваў цёмна-блакітныя вочы.</p>
<p>— Слухай,— сказаў ён,— слухай мяне, лапуся. Будзь разумнай, не крыўдзь Алеся, не «выабражай» над ім, як вы, дзеці, кажаце.</p>
<p>Ён, вядома, разумеў гэты смутны цень, гэтае далёкае абяцанне «дарослага» ва ўлюбёнай дачцэ. Але гаварыць аб гэтым было нельга. Рана.</p>
<p>— Я менш за ўсіх іншых хацела б крыўдзіць яго,— уздыхнуўшы, сказала яна.— Ды што зробіш, калі ён такое ведзьмедзяня? То спрытны і вясёлы, а то цяльпук цельпуком.</p>
<p>— Ты ўсё ж пастарайся,— сказаў Раўбіч.</p>
<p>— Я пастараюся,— сказала яна.</p>
<p>...Выехалі ў зімнім вазку ўпяцёх. Маці, Франс, Майка, малодшая сястра Наталля і Стась, самы малы з усіх.</p>
<p>Праз шкельцы вазка былі відаць лагчыны, заснежаныя лясы, птушкі-пасмяцюхі, што прылятаюць з далёкай Лапландыі і зімуюць у нас, бо тут для іх цёпла, адхоны над белым Дняпром і ліловыя хмызнякі на грывах.</p>
<p>Фурман спяваў нешта сумнае і шырокае, пагойдваў у такт спевам галавою.</p>
<p>Звонка вішчалі пад палазамі марозныя каляіны.</p>
<p>Вецер прынёс далёкае выццё і рэдкі гарматны гул лёду на Дняпры.</p>
<p>Ад нерухомасці ўсім у вазку было трошкі халаднавата.</p>
<p>А потым з грады заўважылі далёкія агні ў снягах.</p>
<p>Коні пабеглі шпарчэй. Вазок спыніўся, рэзка завярнуўшыся, ля параднага ганка.</p>
<p>...Сыпанулі насустрач людзі, хутчэй неслі дзяцей у дом, расхутвалі іх, пахучых з марозу, садзілі на доўгую гарачую ляжанку ў гардэробнай, давалі па глытку гарачага віна з карыцай.</p>
<p>Алесь то паціскаў руку Франсу, то схіляўся да Майкі, то цалаваў маленькую Наталку (Майку цалаваць ён саромеўся).</p>
<p>А потым у дзверы сыпанула сапраўдная дзіцячая калатэча: Мсціслаў, Ядзенька Клейна, Янка, чорны, як чобат, і неўтаймавана вясёлы. Ногі, рукі, усмешкі, віск, смех.</p>
<p>— Што ўжо што, а шуму такі будзе. І не кажы, кума,— казаў пан Юры.</p>
<p>Ён быў шчаслівы. На каляды ў Загоршчыну нечакана прыехаў стары Вежа.</p>
<p>Вежа сустрэў дзяцей на верхніх прыступках сходаў, вялізны, з прыгожай сівою грывай валасоў. Браў дзяцей на рукі, глядзеў ім у вочы.</p>
<p>— Гэта чыя ж такая? Твая, пані Надзея?</p>
<p>— Мая.</p>
<p>— Гожая якая. А гэта? Ого, ну, гэта я сам разумею. Новы прыдняпроўскі дваранін, усыноўлены Ян Клейна. Бач ты які, братка! Маеш ад мяне шаблю.</p>
<p>— Дзякуй вам,— сур’ёзна сказаў мурын.— У Ракі шмат ворагаў.</p>
<p>Дзед нечакана ўздыхнуў і пацалаваў Янку:</p>
<p>— Прыйдзе час — сам знайду табе жонку і зброю. Алеся хаця любіш? Будзь яму другам. Як нітка за іголкай. Ты, брат, глядзі. Табе яшчэ давядзецца ўсім жыццём даводзіць... што ты — наш.</p>
<p>Узяў за скроні Мсціслава.</p>
<p>— Пусціце мяне, калі ласка,— сур’ёзна сказаў Мсціслаў.</p>
<p>— Чаму гэта?</p>
<p>— Мы ўжо дарослыя.</p>
<p>— Правільна,— згадзіўся дзед.— Вы дарослыя. Дык, значыць, ты найлепшы сябар майго ўнука?</p>
<p>Урэшце чарга дайшла да Майкі. І тут дзед зрабіў ласку сесці на падстаўленае сынам крэселка.</p>
<p>— Раўбічава. Ану, дай паглядзець на цябе.</p>
<p>Доўга разглядаў попельныя, з залацістым адценнем валасы, бэзавую сукенку з кароткімі рукавамі, цёмна-блакітныя, удавана наіўныя вочы.</p>
<p>— Чорцік? — спытаў ён.— Чаго табе не хапае дзеля таго, каб стаць харошым і добрым, чорцік?</p>
<p>Майка ўсміхалася высокім краёчкам рота. Яе злаваў гэты агляд, яна адчувала ў ім нешта няёмкае, і сама сабе вырашыла адыграцца за яго на адзіным чалавеку, якога было чамусьці прыемна дражніць: на Алесю.</p>
<p>— Даросласці,— сказаў дзед.— Жыццё табе дазваляла ўсё, капрызны чорцік. А вось калі яно пачне супраціўляцца, пачне мяць,— тады ты зразумееш і станеш харошым, чорцік з дзівоснымі вачыма.</p>
<p>Пагладзіў яе лапку.</p>
<p>— Будзь добры з... людзьмі, чорцік. Так ці не так? Будзеш?</p>
<p>— Паспрабую,— зрабіла яна кніксен.</p>
<p>Пайшла далей. Дзед глядзеў на яе і думаў:</p>
<p>«Самая добрая пара будзе для Алеся. Сумленная сям’я. Адна з нямногіх, сапраўдных. Але хто ведае, што будзе з дзяўчынкі праз сем год».</p>
<p>І пасля размовы з дзецьмі Вежа стаў асабліва з’едлівы з гасцямі, шакіраваў іх усіх мужыцкай мовай уперамешку з самай вытанчанай французскай, назнарок нападаў на тое, што было дорага субяседніку,— словам, расклеіўся.</p>
<p>На яго глядзелі са здзіўленнем, дзівуючыся каструбаватым мужыцкім сказам, якія ён вымаўляў з асаблівым смакам. Пакуль што на людзях гэта дазвалялася толькі Клейне.</p>
<p>Яны проста забылі, што Вежа і раней вызначаўся гэтым. Забыць было лёгка: стары не з’яўляўся між іх цэлых дзесяць год.</p>
<p>А ён накіраваўся да дзяцей. Сам адчыніў ім дзверы ў залу, дзе стаяла нешта цьмянае, таямніча распасцёршы лапы. Сам загадаў запаліць свечкі, страляў разам з усімі з ляскавак, памагаў разбіраць падарункі, першы вёў за руку дзіцячы карагод.</p>
<p>Проста па анфіладзе, з пакоя ў пакой, рухаўся стракаты ланцуг, а наперадзе лёгка пераступаў нагамі сівы чалавек бадай што сажэннага росту і напяваў:</p>
<p> </p>
<div class="POETRY">
<p>Антон казу вядзе,</p>
<p>Тпру ды ну — каза не йдзе.</p>
</div>
<div class="CLEAR"></div>
<p> </p>
<p>У блакітнай гасцінай карагод, раздурэўшыся, наляцеў на падстаўку з кітайскай вазай. Чарапкі з сінімі рыбамі разляцеліся ў бакі.</p>
<p>Дзед чухаў патыліцу і раптам з лёгкай хады перайшоў на скокі.</p>
<p>Ніхто не бачыў, што Клейна стаіць у дзвярах і назірае за скокамі. І раптам усе змоўклі. А Клейна сказала:</p>
<p>— А вось пані Антаніда заўважыць ды ёмашнікам вас, лайдакі. За гэтым старым дурнем, дый вы ў побрыкі.</p>
<p>Як быццам тут была вясковая хата, у якой вадзіліся ёмашнікі.</p>
<p>— Гэта мы святкуем,— сказаў дзед і крыкнуў: — Касьян, падбяры чарапкі! Раніцай раздасі дзецям па адным у каробачцы. Гэта будзе «грамада разбітай вазы». Год праз сорак склеіце. Адзін аднаго не губляць!</p>
<p>Бацька глядзеў з дзвярэй на скокі вакол разбітай вазы і рагатаў.</p>
<p>— Ану за мной! — крыкнуў ён і павёў дзяцей зноў да ялінкі.</p>
<p>Яна ззяла ў паўцемры, вялізная, уся ў таемных ценях, пахучая. Чырвоным святлом гарэла на яе верхавіне віфлеемская зорка. А ў галінах, бы ў зялёнай пячоры, стаялі лялечныя авечкі, і валхвы ў дзівосных уборах ішлі да ясляў.</p>
<p>...А потым наведалі палац сяляне з казою. З тварамі, намазанымі сажай, у вывернутых кажухах, у дзівосных «турэцкіх шапках» — яны прынеслі з сабой мароз, гукі дуды, цымбал і бубна.</p>
<p>Каза была ў шэрым ваўчыным футры з вяхотным хвастом, у сушанай авечай масцы. Замест барады ў яе быў пук каласоў. Каза мэкала і спявала дураслівым голасам.</p>
<p>Гэта была ўжо не забава, а важная справа. Бо ад казы залежаў наступны ўраджай. Усім вядома, што душа нівы, каму пашанцавала яе ўбачыць, падобная на спрытную казу, якая бегае на задніх ножках. Такая ўжо істота. Спачатку ёй добра жыць, але потым жніцы жнуць жыта — і ўсё менш і менш застаецца месца, дзе магла б схавацца душа нівы. У адчаі яна хаваецца ў апошнюю жменю каласоў,— гэта і ёсць барада казла. Апошнюю жменю зразаюць асцярожна.</p>
<p>Яна ляжыць пад абразамі і выходзіць з хаты толькі на каляды, прывязаная да галавы казы. Тут яна радуецца і вырашае зрабіць, каб людзям было добра.</p>
<p>І людзі не кідаюць яе. Людзі трымаюць «душу» да вясны, а вясной выносяць і асцярожна «адпускаюць», кладуць у высакаватыя зялёныя ўсходы.</p>
<p>І зноў душа насяляе сваё царства, не даючы загінуць ніводнай расліне, а сама вольна ходзіць на задніх ножках па ўсіх абшарах прыдняпроўскіх ніў.</p>
<p>...Перарывіста раўла дуда. Спявалі галасы:</p>
<p> </p>
<div class="POETRY">
<p>Дзе каза ходзіць, там жыта родзіць;</p>
<p>Дзе каза хвастом, там жыта кустом;</p>
<p>Дзе каза ступою, там жыта капою;</p>
<p>Дзе каза рогам, там жыта стогам.</p>
</div>
<div class="CLEAR"></div>
<p> </p>
<p>...Разгарачаныя скокамі, Алесь і Майка выбеглі з пакояў і спыніліся ў халаднаватай лоджыі. Праз вялікія вокны свяцілі марозныя зоры.</p>
<p>Дзве малюсенькія постаці сталі каля акна і прытуліліся адна да адной, бо стала трошкі жудасна. Адчуваючы пад рукою яе плечыка, Алесь сказаў:</p>
<p>— Зоры. Настаўнік кажа, што на іх таксама ёсць людзі.</p>
<p>— А мы іх ніколі не ўбачым,— сказала яна.— А што, Алесь, можа там быць, як у нас у Загоршчыне? Ёсць там такія, як мы?</p>
<p>— На адной няма і на другой няма,— сказаў Алесь.— А на тысячнай, можа, і ёсць. Стаяць недзе, як мы, такія самыя хлопчык і таечка, і глядзяць на нас і думаюць: а ці ёсць там хто?</p>
<p>— І таксама не ўбачаць ніколі,— уздыхнула яна.</p>
<p>Зоры мігцелі над паркам.</p>
<p>— Алесь,— спытала яна,— можа нарадзіцца чалавек з такімі вачыма, што ўбачыць іх?</p>
<p>— Не ведаю,— сказаў Алесь.— Вочы ва ўсіх розныя. Бачыш Коўш?</p>
<p>— Бачу.</p>
<p>— А вунь другая зорка ў ягонай ручцы. Паглядзі, што ты бачыш ля яе?</p>
<p>— Ой,— шапнула Майка.— Яшчэ адна зорачка.</p>
<p>— Гэта Міцар і Алькор,— сказаў Алесь.— У цябе добры зрок. А вунь тую зорку як ты бачыш?</p>
<p>— Ніяк, зорка як зорка.</p>
<p>— А я ведаю, што яна падвойная. Гэта альфа Вагаў. Настаўнік здзіўляецца, якія ў мяне вочы. Ён правяраў. Ён бачыць толькі ў трубу тое, што я добра бачу і так. Ведаеш, Вечарніца мае сярпы, як месяц. А калі на ёй серп, то часам можна заўважыць, што астатняя яе частка попельная... Я заўважаю нават яшчэ больш. Ля Воўчага Вока<sup><a href="#footnote-69">69</a></sup> ёсць дзве зусім малюсенькія зорачкі. Але я іх бачу толькі ў прыцемку, калі на небе зусім мала зор. Тады ніхто не забівае іх сваім ззяннем.</p>
<p>Памаўчаў.</p>
<p>— Можа, і народзіцца некалі чалавек з такім зрокам, што ўбачыць на зорках людзей.</p>
<p>— Слухай,— сказала яна.— Давай зробім... ведаеш што?</p>
<p>— Ведаю,— сказаў ён, нейкім шостым пачуццём адгадаўшы, што яна думае.— Трэба назваць дзве гэтыя зоркі ля Воўчага Вока. Іх жа ніхто не бачыць. Дык мы дамо адной тваё імя, а другой — маё. І гэта будзе наша таямніца. І нашы імёны будуць вечныя, як тыя зоркі. Заўсёды.</p>
<p>— Заўсёды-заўсёды,— сказала яна.— Нават калі нас не будзе... праз тысячу год... Зорка — Майка і зорка — Алесь.</p>
<p>...Святкі ішлі далей: у танцах, пераапрананнях, варажэннях, у палёце санак, ахутаных вясёлкавым снежным пылам. А ля Воўчага Вока жылі і свяціліся, нікому невядомыя, зорка — Майка і зорка — Алесь. Ім было добра і весела разам з усімі, але яшчэ лепш адным.</p>
<p>Яны гаварылі і гаварылі. Алесь расказваў ёй аб сустрэчы на поплаве з Чорным Войнам. Яна аж пахаладзела, дачуўшыся, як ён падобны да яе Лазніка. Але яна нічога не сказала яму аб ім.</p>
<p>...Аднойчы, на чацвёрты дзень каляд, яны ўцяклі ад усіх і пайшлі ў далёкія, нежылыя пакоі дома «шукаць цікавага». Цікавае было ўсюдых. То гэта была «скрыначка Пандоры», якую яны знайшлі на століку ў кутнім пакоі. Яны доўга не маглі адчыніць яе, а потым выпадкова націснулі бліскучую пласцінку, і са скрынкі, адразу за адкінутым вечкам, выраслі кавалер і дама з бісквіту<sup><a href="#footnote-70">70</a></sup>. Яны павольна круціліся ў нейкім невядомым танцы, а вакол іх, жвава пагойдваючыся, круціўся чорт.</p>
<p>Цікавыя былі старыя партрэты, бо яны не маглі прачытаць лацінскіх і вязевых надпісаў на іх. Цікавы быў калейдаскоп, які яны знайшлі ў пустым пакойчыку. Калейдаскоп ляжаў у скрынцы, разам з рознакаляровымі шкельцамі. Дзеці селі на канапу і пачалі праз гэтыя шкельцы глядзець у акно, на дрэвы і аблокі.</p>
<p>Яны паглядзелі праз сіняе шкельца — і свет за акном стаў сіні і нежывы.</p>
<p>— Я не хачу такой зямлі,— сказала яна.</p>
<p>— Я таксама. На табе жоўтае шкло.</p>
<p>Жоўтае было вясёлае і радаснае. Свет ляжаў перад Майкай жоўценькі, і яна смяялася.</p>
<p>А потым трапілася чырвонае шкельца. Застрашлівае барвянае неба, цяжкія крывавыя аблокі, такія няўмольныя, павольныя, жахлівыя.</p>
<p>— Страшна,— сказала яна.— Вазьмі хутчэй.</p>
<p>Яны сядзелі моўчкі, аглушаныя страшным відовішчам. Майка была такая прыгнечаная... Алесь сам не ведаў, як гэта ў яго выйшла. Але ён абняў яе зусім бязважкімі рукамі і няўмела пацалаваў у нерохумы раток.</p>
<p>На хвіліну яна была раззлавалася, але потым толькі сышла з канапы і села на маленькае крэселка каля сцяны. Яна сядзела маўклівая і такая танюткая ў сваёй бэзавай сукенцы, што яму стала шкада яе.</p>
<p>Але ён не ведаў, як выпрасіць дараванне. Ён проста глядзеў на яе вялікімі ўмольнымі вачыма А Майка нават павек не ўзняла на яго.</p>
<p>Тады ён адвёў вочы на сцяну і заўважыў дзіўнае. Заходняе сонца ляжала на сцяне пакоя. І там жа, на сцяне, Алесь убачыў чарнатварую Майку з фіялетавымі валасамі і ў сукенцы аранжава-барвянага колеру. Чорную-чорную Майку з фіялетавымі зіхоткімі валасамі.</p>
<p>— Майка!— крыкнуў ён такім голасам, што спалохаў яе.— Майка, глядзі на мяне. Доўга-доўга глядзі.</p>
<p>Непаразумелая, яна ўсё ж падпарадкавалася.</p>
<p>Захад ляжаў на сцяне пакоя. Яна глядзела на хлопчыка, на яго зялёную куртку, бачыла яго ўмольныя і спалоханыя вочы і разумела, што дарэмна пакрыўдавала на яго.</p>
<p>— А цяпер глядзі на сцяну.</p>
<p>Яна адвяла вочы і ўбачыла чорны цень Алеся, апрануты ў пурпур.</p>
<p>— Ты,— сказала яна,— ты... зусім чорны, ты зліваешся з ценем, цябе не відаць. Толькі адзенне барвянае... плавае.</p>
<p>— А ты ў аранжава-барвяным... Твае валасы ліловыя.</p>
<p>Яны паўтаралі і паўтаралі дослед, спалоханыя да глыбіні душы.</p>
<p>...Чорны хлопчык у пурпуры. Майка нездарма чытала раманы.</p>
<p>— Як... галаву табе адсеклі,— сказала яна.— Як... прывід барвянага чалавечка.</p>
<p>Ён пільна глядзеў на яе. І тады яна спахапілася:</p>
<p>— Ой, я нешта не тое сказала. Даруй мне, Алесь.</p>
<p>Устаўшы з месца, яна хуценька падышла да канапы, схілілася над ім і, абняўшы яго за шыю, сама, бязважка і чыста, пацалавала яго ў прыгожы рот.</p>
<p> </p>
<h4><a id="chapter23"></a>XXII</h4>
<p>...Алесь чытаў, седзячы на зашклёнай тэрасе. Шыбы былі вельмі старыя і таму набылі лёгкае фіялетавае адценне. За садам плыло сонца, свецячы проста Алесю ў твар, і літары ў кнізе здаваліся чырвонымі.</p>
<p>Ён знайшоў у дзедавай бібліятэцы Яна Баршчэўскага. Кніга звалася «Шляхціц Завальня, або Беларусь у фантастычных апавяданнях». Зараз ён адольваў ужо чацвёрты том. Гэта было першае пацверджанне, што не ён адзін адкрыў Мора, і таму ён шмат мог дараваць аўтару.</p>
<p>Гэта было добра. Перад ім паўставаў сімпатычны чалавек, які кожнай вясной, як пералётная птушка, не мог уседзець у Пецярбургу і пехатою, з кіем у руках, ішоў на радзіму, у Беларусь. Ён ішоў і слухаў спевы жаўранкаў у гарачай вышыні. А ў душы яго нараджаліся радкі... Паўставаў чалавек, які ў завіруху ставіў на акно свечку, каб падарожныя ішлі да яго. Ён карміў і паіў людзей, толькі каб яны расказвалі яму гісторыі і паданні.</p>
<p>Было шкада, што ён піша па-польску, устаўляючы ў кнігу беларускія дыялогі. У сваёй мове ён мог бы стаць вялікім. У чужой — толькі вышэй за сярэдняга.</p>
<p>Баршчэўскі, здольны і добры чалавек, шмат у чым блізкі да Гогаля, назваў сябе беларусам, а радзіму — Беларуссю, магчыма, нават занадта настойліва. Ён пяшчотна любіў край, яго паданні, яго людзей.</p>
<p>«Ну, а я?»— падумаў Алесь.</p>
<p>...І якраз у гэты момант прыйшлі ў Загоршчыну, да яго, Кандрат і Андрэй. Кірдун прывёў іх на тэрасу, і вось яны сядзелі перад ім, такія падобныя, што аж смяяцца хацелася, і адначасова такія непадобныя. Хто ўмеў так жартаваць, як Кандрат, і хто спяваў такія песні, як Андрэй? Даражэй за ўсё былі іхнія ўсмешкі — хітраватыя ў Кандрата і ласкавая, амаль жаноцкая, у Андрэя. Правільна зрабіў бацька, што адпусціў іх і аддаў Паўлюка з Юрасём у школку. І Алесь без жалю адклаў кнігу чалавека, які адкрыў Мора на шэсць год раней за яго, Алеся, нават паспеў напісаць аб гэтым, але не разумеў хваль, з якіх гэта Мора складалася.</p>
<p>— Слухай, Алесь,— сказаў урэшце Кандрат.— У нас да цябе справа.</p>
<p>— Ну?— сказаў Алесь.</p>
<p>— Але раней ты дасі нам слова, што аб гэтым ніхто не даведаецца, нават бацькі...</p>
<p>— Мы тут думалі, аж галовы папухлі,— сказаў Андрэй.— Але цяпер масленіца. Усе ездзяць. У госці. А Кроер... твой далёкі сваяк...</p>
<p>— Стойце, хлопцы,— сказаў Алесь,— нічога не разумею. Ды мы і не ездзім туды ніколі. Мае не любяць Кроера.</p>
<p>— Тым лепей,— сказаў Кандрат, з палёгкаю ўсміхнуўшыся.— А мы думалі... Значыць, усё добра.</p>
<p>І засмяяўся:</p>
<p>— Юрасю бацька два шлапакі адваліў. Прыйшоў хлопец з царквы, а ў кішэні ў яго аж чатыры грыўні. Бацька пытае: адкуль? А той кажа: «А там, дзе ўсе бралі, дык і я ўзяў. З блюда». Мы аж пакіслі са смеху.</p>
<p>Андрэй глядзеў убок. Дый смех Кандратаў быў няшчыры. Алесь з болем бачыў гэта, бачыў, што хлопцы ледзь не сказалі яму аб нечым і вось цяпер пераводзяць размову на іншае.</p>
<p>— Як хочаце, хлопцы,— суха сказаў ён.— Але я думаў, што вы мне верыце, што я для вас і застаўся братам. Нават цяпер. Што ж, няхай...</p>
<p>— Ды мы нічога,— сказаў Кандрат.— Мы толькі хацелі прасіць, каб не ездзіў да Кроера... Не любяць яго...</p>
<p>— Сам ведаю,— суха сказаў Алесь.</p>
<p>Маўчалі. Алесь ведаў: дружбе і адкрытасці канец. А тут яшчэ Кандрат нечакана, толькі каб не маўчаць, пачаў расказваць чарговую пабрахеньку.</p>
<p>— У Лапаты госці былі. Паклалі іх, падпітых, у чыстай палове. А дзеці ўзялі ды прысунулі да дзвярэй стол. Уначы ўстае чалавек, шукае выйсці. Як ні мацае — няма дзвярэй... Аж зубамі скрыгалі.</p>
<p>Андрэй раптоўна аж крэкнуў з прыкрасці за брата. Строга ўскінуліся вейкі.</p>
<p>— Вярзеш немаведама што, боўдзіла,— сказаў ён.— Ану давай, кажы ўсё. Алесь наш, мужык. Не скажаш — усяму канец. Дзе веры няма, дык якое ўжо сяброўства?</p>
<p>— Што вы,— сказаў Алесь.— Чаму канец? Ды я і не хачу.</p>
<p>— Бачыш?— сказаў Андрэй.</p>
<p>Кандрат усё яшчэ вагаўся. І тады вочы Андрэевы ўспыхнулі.</p>
<p>— Не хочаш? Тады я сам. Толькі ты, Алесь, ведай: на цябе ўсе спадзяванні. Маўчы ў імя маці і пана Езуса.</p>
<p>— Гэта ўжо дарэмна, хлопцы.</p>
<p>— Не дарэмна,— сказаў Андрэй.— Кожны за сваіх: дваране за дваран, мужыкі за мужыкоў. А калі давядзецца — тады нам канец. Бо ведалі, а не сказалі. Дзеда старога добра калі адхвошчуць. А нам, і Лапатам, і Кахновым людзям можа і Сібір.</p>
<p>— Тады і казаць не трэба,— сказаў Алесь ужо сур’ёзна.</p>
<p>— Трэба,— сурова сказаў Андрэй.— Мы дзядзькавыя браты. Раз змоўчым, два змоўчым — і канец братэрству.</p>
<p>Ён перадыхнуў:</p>
<p>— Кроера хочуць забіць, а маёнтак ягоны спаліць. Корчак. Той самы, што вілы кінуў. У яго кроў у сэрцы запяклася на пана Кастуся. Ягоныя дзеці торбы пашылі і ў акрайцы пайшлі. За самім Корчакам ганяюцца, як за зверам. І Корчак рашыў: забіць. Той, хто забіў,— гэта ўжо не чалавек, ён горшы за вар’ята. Ён атручаны забойствам. За змяю бог сто грахоў даруе. І ён заб’е ў адзін з дзён масленіцы. Каб не ў пост грашыць. Так што не ездзі і сваіх адгавары.</p>
<p>— Мы ніколі не ездзім,— сказаў Алесь.— Мы — ворагі. Я нікому не скажу, можаце мне верыць. Толькі ж яго спаймаюць. Мусатаў за ім паўсюль ганяецца. Шкада смелага чалавека!.. А хто гэта вам сказаў аб забойстве?</p>
<p>— Пятрок Кахно чуў ад Лапатаў. А тыя да Паківача ездзяць, дзе Корчак хаваўся.</p>
<p>— Балбатун ваш Пятро,— сказаў Алесь.— З радасці, што гэтую брудную свінню забіць збіраюцца, распусціў язык.</p>
<p>— Ён нікому больш не сказаў,— пачырванеў Андрэй.— Не думаў я, што ты, Алесь, нас папікаць будзеш.</p>
<p>Цяпер сорамна стала Алесю:</p>
<p>— Я не папікаю. І я нікому больш не скажу. Магіла!!!</p>
<p>Гэта была самая страшная клятва аб маўчанні. Хлопцы паверылі і пайшлі, супакоеныя.</p>
<p>...Раніцай наступнага дня ў Загоршчыну прыскакаў з Кроераўшчыны ганец, мужык год пад сорак. Пан Юры і Алесь якраз выходзілі з дома, калі мужык цяжка споўз са свайго нехлямяжага коніка.</p>
<p>Конік адразу як заснуў, тупа расставіўшы клышаногія тупалкі. Мужык стаяў ля яго, камячыў у руках брудную прадзёртую магерку і не глядзеў на паноў, толькі на мокры снег, у якім танулі яго раскіслыя поршні.</p>
<p>— Накрыйся,— сказаў пан Юры.— Не люблю.</p>
<p>Дзікаватыя светлыя вочы мужыка на імгненне прыўзняліся.</p>
<p>— Высакародны пан Канстанцін Кроер памерлі. Яны просяць, каб дваране стаялі... каля труны.</p>
<p>— Як гэта ён просіць? — яшчэ не верачы, спытаў пан Юры.— Мёртвы просіць?</p>
<p>— Яшчэ як... жывыя былі.</p>
<p>— Як здарылася?</p>
<p>— У адначассе... амаль. Кажуць, жыла лопнула. Ужо і ў труну паклалі.</p>
<p>Пан Юры перахрысціўся.</p>
<p>І ўбачыў белую галаву мужыка, на якой раставалі мокрыя хлапякі апошняга снегу.</p>
<p>— Накрыйся, кажу табе. Ідзі ў чалядню. Папрасі там гарэлкі. І аўса каню.</p>
<p>— Не,— сказаў мужык.— Загадана яшчэ спавясціць...</p>
<p>Загорскі раззлаваўся:</p>
<p>— Ідзі, кажу, шкапа ты затурканая. Іначай я, пакуль тое, сам цябе ў пугі вазьму. Логвін, Карп, вазьміце яго, дайце сухія поршні, гарэлкі — словам, што трэба.</p>
<p>Мужык пайшоў паміж слуг, пакорліва апусціўшы галаву.</p>
<p>— Збірайся, Алесь,— сказаў пан Юры, узбягаючы па прыступках.</p>
<p>Не ехаць было нельга. Бацька так і сказаў маці.</p>
<p>Нечакана маці адмовілася:</p>
<p>— Ты можаш ехаць з Алесем,— сказала яна.— Табе трэба. А я не магу. Я не любіла яго.</p>
<p>Паехалі ўдвох. Верхам. Па насціле з лазы пераехалі тоўсты, але ўжо слабы, як мокры цукар, дняпроўскі лёд. Дарога ішла спачатку паплавамі, потым заснежаным узвышшам, якое пераходзіла недзе далёка справа ў Чырвоную гару. Хутка павінна была адкрыцца вачам Кроераўшчына.</p>
<p>Мокры, там-сям ужо брудны снег укрываў палі, а на снезе сядзелі вугальна-чорныя вароны. Часам яны ўзляталі, і тады адразу рабілася зразумела, як цяжка ім ляцець праз сыры, важкі вецер. На полі Загорскіх дагнаў Януш Біскуповіч, асабісты вораг Кроера, таксама вярхом. Павіталіся. Алесь з цікавасцю разглядаў спадарожніка, яго жвавы прыгожы твар з аксамітна-цёмнымі вачыма. Біскуповіч быў неабыякавы яму яшчэ і з той прычыны, што лічыўся самым багатым з усіх паляўнічых Прыдняпроўя на «песні рога».</p>
<p>Ён складаў не толькі іх, але яшчэ і вершы: сур’ёзныя і чулыя — па-польску, жартоўныя — па-тутэйшаму. Кроер ледзь не вызваў яго на дуэль за верш аб Півошчынскім бунце. Там, між іншым, былі такія радкі:</p>
<p> </p>
<div class="POETRY">
<p>Пан жандар яго цалуе,</p>
<p>Хоць ён кукішам глядзіць.</p>
</div>
<div class="CLEAR"></div>
<p> </p>
<p>Пан Юры ставіўся да Біскуповіча з павагаю, але быў відочна здзіўлены, што той таксама едзе.</p>
<p>— Як жа гэта вы?</p>
<p>— Кожны павінен спадзявацца на апошнюю літасць.</p>
<p>— А спрэчку вы з ім завялі дарэмна,— сказаў пан Юры.</p>
<p>— Грозны рак, ды ў с... вочы,— усміхнуўся Біскуповіч.</p>
<p>— Ну, прарокаў няма.</p>
<p>— Ёсць прарокі,— сказаў Біскуповіч.— Магчыма, на добрае, а магчыма — і на дрэннае, але мая эпіграма нечакана хутка спраўдзілася.</p>
<p>— Якая?</p>
<p>— А тая, якой я адказаў на яго пагрозы.</p>
<p>Пан Юры ўспомніў і, не вельмі весела, зарагатаў. Гэтую эпіграму помнілі ўсе і ведалі, што Кроер не даруе яе. Бо нішто не клала на ягонае яснаванне такой клейны, як гэтыя два радкі:</p>
<p>Smierc Krojera w Krojerowszczyznie zrobi zmianę znaczną:</p>
<p>Panowie pic przestaną, chêopi zaś jeść zaczną<sup><a href="#footnote-71">71</a></sup></p>
<p>І вось Кроер памёр. Цяпер сапраўды не будзе каму паіць падонкаў, а мужыкам стане лягчэй.</p>
<p>...Кроераўшчына здзівіла Алеся. Вялізнае сяло распаўзлося на багатым лёсавідным суглінку па броўках яроў, па схілах, па адхоне над рачулкай. Нідзе ані дрэўца, ані кусціка. Абшчынны векавы дуб на плошчы абсечаны ўвесь, акрамя адной толькі разгаліны, і тая тырчыць пад неба, як быццам чалавек, лямантуючы, ускінуў адну руку. Мужыкі, што трапляюцца насустрач, зацкавана глядзяць у зямлю.</p>
<p>Вялізны панскі дом стаіць таксама на пустым месцы, непрытульны і страшны. Дом быў проста вялікай камяніцай, але страшнае запусценне панавала вакол. Невялічкая паўкруглая брама, глухі ніжні паверх, два крылы ганка.</p>
<p>Тое самае было і ў пакоях. Старая занядбаная раскоша, маўклівыя слугі, маўклівыя купкі гасцей, што з’ехаліся аддаць апошні гонар нябожчыку.</p>
<p>А быў калісьці багаты дом, нават вельмі багаты.</p>
<p>Пан ляжаў у параднай зале, вокны якоq пачыналіся на ўзроўні чалавечага росту. У зале стаяў стол.</p>
<p>Побач з ім пюпітр, за якім чытаў псалтыр чалавек у манашым адзенні. Капюшон закрываў яго аблічча.</p>
<p>А на стале, у дубовай труне, ляжаў Кроер. Дзве тоўстыя — з руку — васковыя свечкі кідалі жаўтавата-ружовыя адбіткі на нерухомы твар.</p>
<p>— Адгуляўся,— сказаў бацька.</p>
<p>А ў паўцемры залы гучалі страшныя манатонныя словы псалмаў «у суцяшэнне сумуючым».</p>
<p>Святло дня ледзь прабіваецца ў высокія вокны, пыльнае, бы ў склепе, грыфельна-шэрае. І асветленая пляма — гэта толькі твар Кроера, рукі, складзеныя на грудзях, і чырванаватая парча, што закрывае цела да самых рук.</p>
<p>Людзі ішлі паўз труну і жагналіся. Некаторыя з відавочнай асалодай і з удавана журботнай мінай на абліччы.</p>
<p>Пан Юры з Алесем спыніліся ў нагах нябожчыка.</p>
<p>— Бывай, швагер,— сказаў пан Юры.— Хай бог будзе літасцівы да цябе, як даруе ён усялякую правіну.</p>
<p>Алесевы вочы трохі спалохана аглядалі траюраднага матчынага брата. І раптам хлопчык здрыгануўся: праз прыплюшчаныя павекі выглядала жаўтаватая палоска бялка.</p>
<p>Кроер глядзеў.</p>
<p>— Ідзі,— сказаў пан Юры.— Рана табе. Ідзі і не глядзі.</p>
<p>Яны прайшлі паўз труну.</p>
<p>— Швагер прыйшоў,— пачуў пан Юры ціхі голас.— Дзень добры, швагер.</p>
<p>Не разумеючы, адкуль голас, пан Юры азірнуўся. І раптам па зале, як вецер па начных галінах, прабег уздых жаху:</p>
<p>— О-о-ох-х!</p>
<p>Яны азірнуліся. Натоўп адхіснуўся ад труны, як жыта пад ветрам.</p>
<p>Мярцвяк сядзеў.</p>
<p>Алесь сціснуў сківіцы, каб не закрычаць. А нябожчык сядзеў і глядзеў на людзей. Потым дастаў з-пад чырвонай парчы вялізную бутэльку шампанскага.</p>
<p>Сект стрэліў у столь — па бутэльцы паліліся белыя ручаі. І адначасова шырока расчыніліся дзверы ў сталовую, і ўсе ўбачылі там мора агню ад свечак, бочкі з віном ля сцен, сурвэты, бель абрусаў, сталы, што знемагалі ад ежы, якая грувасцілася на іх.</p>
<p>У зале грымеў хор звычайных сабутэльнікаў пана. Спявалі задастойнік:</p>
<p>— «Ангел вапіяша благадатней: чыстая Дзева, радуйся! І пакі рэку: радуйся! Твой сын васкрэсе трыдневен ад гроба, і мёртвыя ваздвігнувый: людзіе, весяліцеся!»</p>
<p>Пан Юры непаразумела глядзеў на ўсё гэта.</p>
<p>— Свіння,— сказаў Біскуповіч.— Маці божую не пашкадаваў, блюзнер.</p>
<p>І тады пан Юры плюнуў.</p>
<p>А нябожчык, працягваючы чашу з сектам, вёў:</p>
<p>— «Са страхам божыім і вераю прыступіце...»</p>
<p>Пан Юры цягнуў Алеся да дзвярэй.</p>
<p>— «Не прэпятствуйце дзецям прыходзіць да мяне»,— спяваў мярцвяк.</p>
<p>І, працягваючы чашу, узглашаў:</p>
<p>— Пійце ад нея ўсі.</p>
<p>— «Відзехом святло сапраўднае,— спявалі галасы,— прыяхом духа нябеснага... То бо нас уратавала ёсць».</p>
<p>Пан Юры не ішоў, а ляцеў да дзвярэй. І тут дарогу яму перагарадзілі ўзброеныя загонавыя.</p>
<p>— Швагер,— сказаў Кроер.— Траюрадны швагер, куды ж ты? Паслухай мяне.</p>
<p>Загорскі спыніўся.</p>
<p>— Прабачце, панове, за жарт,— сказаў Кроер.— Іначай ніхто не прыехаў бы.</p>
<p>— І правільна,— сказаў Біскуповіч.— Бо ў гэтым доме ад кожнай п’янкі хто-небудзь ды памрэ.</p>
<p>— Забудзем спрэчкі,— казаў далей Кроер.— Мне абрыдла аднаму. Забудзем спрэчкі хаця на некалькі дзён. Я нічога не шкадую. А ты куды, швагер?</p>
<p>У пана Юрыя дрыжалі ноздры. Ён зрабіў крок да дзвярэй — загонавыя самкнуліся. Загорскі, Алесь і Біскуповіч паклалі рукі на эфесы кордаў.</p>
<p>Кроер абводзіў усё гэта вар’яцкімі, у чырвоных мяшках, вачыма.</p>
<p>І, відаць, не пажадаў псаваць свята.</p>
<p>— Пусціце іх,— кінуў ён.— А ты, швагер, пачакай маёй смерці яшчэ год дваццаць.</p>
<p>Ён меў на ўвазе спадчыну. Але Загорскі рассунуў рукамі загонавых і пайшоў, не азіраючыся. Гэты чалавек не мог абразіць яго.</p>
<p>— I даруй,— сказаў Кроер.</p>
<p>Потым ён стаў у труне.</p>
<p>— Астатніх прашу не скардзіцца. Дарога доўгая, мокрая — жывіце тут.</p>
<p>Людзі аглядаліся. Ва ўсіх вокнах узвышаліся ўжо ўзброеныя загонавыя. Чалавек трыццаць, прапусціўшы Біскуповіча і Загорскіх, самкнуліся і стаялі ў дзвярах. Людзі апусцілі галовы, бо ўсе ведалі, якая цяжкая чаша Кроеравай гасціннасці.</p>
<p>Але ніхто не пратэставаў. Буйных дваран, з якімі Кроер пабаяўся б сварыцца, у зале не было. І людзі рушылі ў сталовую залу.</p>
<p>Цяжка зачыніліся за імі дубовыя дзверы.</p>
<p>Кроер кінуў парчу на плячо, накшталт плашча, і саскочыў на падлогу. Яго трошкі хістала, ён быў знясілены шматдзённай п’янкай, але сіліўся стаяць роўна.</p>
<p>Адзін з загонавых падышоў да яго і нешта сказаў, і ў Кроера вышчарыліся зубы.</p>
<p>— Дзе? — страшным ціхім голасам спытаў ён.</p>
<p>— Ля ганка, пане.</p>
<p>Кроер, цягнучы за сабою край парчы, памкнуўся да дзвярэй. На хаду спыніўся.</p>
<p>— Усе з акон. Усе да дзвярэй і не адыходзіць. Іначай — засяку... на зямлі. Сачыце, каб ніхто з гасцей не ўцёк... каб трупамі ляжалі да раніцы.</p>
<p>І амаль выбег з параднай залы.</p>
<p>...Ён перагнаў Загорскіх з Біскуповічам, калі тыя выходзілі на ганак. І не звярнуў на іх аніякай увагі, кінуўшыся па прыступках уніз.</p>
<p>Пан Юры кінуў аднаму з загонавых, які праводзіў іх:</p>
<p>— Коней.</p>
<p>— Зараз,— заспяшаўся той.</p>
<p>Яны чакалі коней, стоячы на ніжняй прыступцы, і глядзелі на тое, што адбывалася ніжэй сходаў, на пляцоўцы, укрытай бруднаватым патоўчаным снегам.</p>
<p>На пляцоўцы стаяў у атачэнні трох «блакітных» і дзесятка земскіх бялявы мужык у расхрыстаным кажуху. Рукаў кажуха быў адарваны: з вялікай дзіркі, як махры эпалета, падалі на плячо касмыкі аўчыны. Звычайны мужык год пад трыццаць, засівералы, дужы. Незвычайныя былі толькі вочы. Чорныя, дрымучыя, яны з непрыхаванай нянавісцю глядзелі на пана Кроера, што набліжаўся да купкі людзей бязгучнымі кашэчымі крокамі.</p>
<p>У баку ад гэтай купкі людзей стаяў Мусатаў. Глядзеў як быццам у другі бок, пагладжваў шчэцістыя бакенбарды. Зеленаватыя, як у рысі, вочы прабеглі па абліччах Алеся, пана Юрыя, Біскуповіча і абыякава пачалі разглядаць, бы першы раз бачылі, бліскучыя ад вільгаці дзікія камяні будынка, высокія вокны, падушкі зялёнага моху ля вадастокаў.</p>
<p>Мусатаў ведаў шалёны нораў Кроера, ведаў, што той можа з гарачкі ўчыніць такое, чаго потым і рукамі не развядзеш, тым больш што сведкам будзе сам маршалак. І Мусатаў пайшоў паўз Кроера да сходаў. Праходзячы, зрабіў яму прывітальны жэст.</p>
<p>Кроер усміхнуўся. Ён зразумеў гэта так, што Мусатаў развязвае яму рукі. «Што ж, добра. І якая, сапраўды, каму можа быць справа да рахункаў гаспадара са сваім рабом».</p>
<p>Мусатаў знік у доме. І Кроер, дачакаўшыся гэтага, падышоў і спыніўся крокі на тры ад мужыка.</p>
<p>— Што, Корчак, нядоўга давялося хадзіць? Пагуляў — плаці.</p>
<p>Вар'яцкія вочы глядзелі з усмешкай.</p>
<p>Корчак маўчаў.</p>
<p>Тры чалавекі на ганку ўскінулі галовы, пачуўшы прозвішча.</p>
<p>— Бацька, што гэта ён? — спытаў Алесь.</p>
<p>— Брыда,— сказаў пан Юры.— Ты не слухай, сыне, мы не маем права ўмешвацца.</p>
<p>Кроер рабіў то крок управа, то крок улева: разглядаў.</p>
<p>— Дык пан Корчак ужо і эпалет прыдбаў? У генералы пану Корчаку захацелася? Можа, гаспадар Корчак і ў імператары мерыцца?</p>
<p>Корчак маўчаў.</p>
<p>— Мерыцца,— з удаваным шкадаваннем сказаў Кроер.— Непісьменны, бедалага. Не чытаў. Не ведае, чым цар Мурашка скончыў<sup><a href="#footnote-72">72</a></sup>.</p>
<p>— Чаму не ведаю? — сказаў раптам Корчак з нейкім заліхвацкім адчаем.— Вельмі нават добра ведаю:</p>
<p> </p>
<div class="POETRY">
<p>Галовачка бедная ад жару трашчыць,</p>
<p>Ножкі на чырвоным на жалезным сядле.</p>
</div>
<div class="CLEAR"></div>
<p> </p>
<p>У адказ пан Кроер ударыў, відаць, не вельмі моцна, бо быў знясілены п’янкай.</p>
<p>Алесь глядзеў на гэта разгубленымі вачыма: ён упершыню бачыў, як б’юць звязанага.</p>
<p>Галава ў Корчака не хіснулася ад удару. З нейкай злоснай радасцю ён сказаў:</p>
<p>— Дрэнна б’еш... А шкада, паночак, што мяне па дарозе да сваіх схапілі. Вух, як бы з гэтага кубла дымком ірванула! — Корчак глытнуў паветра.— Шкада... Аднаго шкада: разлічыцца не паспеў...</p>
<p>Кроер адпачываў, і вочы яго былі каламутныя ад гневу.</p>
<p>— Дык у цябе яшчэ і свае былі? — ціха спытаў ён.</p>
<p>— А як жа. Не святым жа я духам жыў са жніва да масленай. Хавалі, памагалі.</p>
<p>— Дзе хавалі? Хто?</p>
<p>— А гэта ты ўжо сам даведайся.</p>
<p>Кроер плюнуў і зноў, неяк наўскасы пасоўваючы сваю доўгую постаць, рушыў па брудным снезе да звязанага.</p>
<p>— Дзе? — ён ударыў зноў, на гэты раз пад ніжнюю сківіцу.</p>
<p>Корчак сплюнуў крывёю ў снег.</p>
<p>— Уцэліў-такі,— сказаў ён.— Вядома. Над пешым арлом і варона з калом.</p>
<p>Гэта было ўжо занадта. Кроер адчуваў сваю п’яную слабасць і стаў шукаць вачыма чагосьці больш важкага.</p>
<p>Якраз у гэты момант конюх прывёў панам коней. Пан Юры разбіраў павады. І тут Кроер заўважыў у руках у конюха карбач. Ірвануў яго з рук дваровага і з подбегам, сагнуўшыся, ударыў Корчака па твары. Карбач не быў падплецены свінцом — толькі падвіты гнуткім медным дротам,— і гэта ўратавала Корчака ад смерці.</p>
<p>Твар у Корчака заліўся крывёю. Вусны ў пана трэсліся. На шчоках плямамі з’яўляўся і знікаў румянец. Дзесяць, дваццаць, сорак удараў...</p>
<p>Алесь глядзеў на расправу шалёнымі вачыма. Білі звязанага чалавека, які не мог бараніцца...</p>
<p>Корчак не мог ужо стаяць. Ён сеў на снег, заліты крывёй, хапаў паветра.</p>
<p>— Да-бі,— толькі і здолеў сказаць ён.</p>
<p>І паваліўся тварам у снежную кашу.</p>
<p>— Аз-зіят,— вонкава спакойна сказаў пан Юры і дадаў: — Аляксандр, у сядло.</p>
<p>Алесь не мог адвесці вачэй... Удар... Яшчэ... Яшчэ ўдар. Яны падалі, як па сэрцы.</p>
<p>Чалавек у снезе выцягнуўся.</p>
<p>І тады, сам не разумеючы, што ён робіць, падлетак кінуўся да Кроера і падставіў руку. Карбач рассек адным махам вопратку і скуру, закруціўся вакол запясця. І тут Алесь перахапіў яго і з усяе сілы таргануў на сябе.</p>
<p>Яму ўдалося вырваць акрываўлены бізун з рук дарослага. Бледны, з чырвонымі плямамі на шчоках, Кроер непаразумела глядзеў на Алеся.</p>
<p>— Сволач,— у дзіцячым горле нешта клекатала.— Нізкі, злы чалавек.</p>
<p>Паразумеўшыся, Кроер пагрозліва пасунуўся на яго.</p>
<p>І тады Алесь, калоцячыся ад злосці, ведаючы, што гэты можа ўдарыць яго, размахнуўся і — як трымаў — дзяржальнам, з усёй сілы, упершыню ў жыцці, уляпіў... проста ў перакошаны твар.</p>
<p>Кроер схапіўся за сківіцу. Потым ускінуў кулакі.</p>
<p>...І тут дужая рука пана Юрыя адкінула яго ад сына. Мільгануў паўз іх Біскуповіч, схапіў карбач і адшпурнуў яго ў снег.</p>
<p>— Слухай, ты,— сказаў пан Юры.— Дзярмо! Гніль! Калі ты зачэпіш яго, ты жоўцю рыгаць будзеш...</p>
<p>— Чакайце, Загорскі,— спакойна сказаў Біскуповіч.— Не пэцкайце рук.</p>
<p>— В-арта! — ледзь выдушыў з сябе Кроер, і гэта прагучала ціха, але гнеўна.</p>
<p>Рукі пана Юрыя і Біскуповіча леглі на рукаяці кордаў.</p>
<p>— Вы пашкадуеце, Кроер,— спакойна сказаў Біскуповіч.— Каб праламаць вам галаву, хопіць хвіліны.</p>
<p>Кроер азірнуўся. Але жандары відавочна баяліся ўмешвацца ў спрэчку высокіх паноў. Стаялі моўчкі.</p>
<p>Пан Юры спакойна пасадзіў Алеся на Ургу і падвёў Біскуповічу ягонага каня.</p>
<p>Ускінуліся ў сёдлы. З месца — толькі брудныя снежныя пырскі паляцелі — узялі наўскапыта.</p>
<p>...Вёрст праз пяць, калі стала зразумела, што пагоні не будзе, пусцілі разгарачаных коней рыссю. Алесь загаліў рукаў, разглядаючы крывавы рубец.</p>
<p>— Ён мяне ўдарыў,— непаразумела сказаў ён.</p>
<p>Бацька з жалем глядзеў на сына.</p>
<p>— Ты пагарачыўся,— сказаў ён.— Таму што тры чалавекі маглі б налажыць галавою за аднаго, якога ўсё адно чакае Сібір, смерць у рудніках... А як бы тужыла твая маці... Або пана Біскуповіча жонка... Абяцай мне, што ты...</p>
<p>Алесь не вельмі ветліва сказаў:</p>
<p>— Гэтага я не магу абяцаць.</p>
<p>— Правільна! — сказаў Біскуповіч.</p>
<p>...Корчака сапраўды чакала Сібір. Калі Мусатаў, пачуўшы Кроераў крык да варты, выбег з дому, заліты крывёю, але ўсё яшчэ жывы Корчак непрытомна ляжаў у снезе.</p>
<p>Мусатаву ўдалося адгаварыць раз’юшанага пана ад пагоні. Корчака ён аддаў жандарам і загадаў везці яго ў Сухадол.</p>
<p>...А Кроер прыклаў да сківіцы снег і накіраваўся ў дом.</p>
<p>— Гарэлкі,— толькі і здолеў сказаць ён загонавым.</p>
<p>...Пачаўся неўтаймаваны, страшны разгул. Тры дні Кроераўшчына захлыналася ў віне. Галас стаяў над тымі, хто абпіўся, песні, лаянка.</p>
<p>На пяты дзень на нагах засталіся толькі Кроер ды Іван Таркайла. Сядзелі пры святле адной свечкі ў хатняй малельні, чокаліся адзін з адным і ашалелымі вачыма сачылі, каб другі выпіў да кроплі. Кроер пачаў быў ужо працэджваць віно з бутэлькі праз пальцы, бо ў кожнай бутэльцы сядзеў чорт, вельмі падобны на марскога канька,— але ўсё неяк абышлося. Каб не лаяцца, вырашылі ўвесь вечар гаварыць па-французску. Іван гэтай мовы не ведаў, а п’яны язык Кроера і на сваёй з цяжкасцю сплятаў два-тры словы.</p>
<p>— Ішлі б спаць, чэрці,— грубіяніў Пятро, лёкай Таркайлы.</p>
<p>— О, мон, дыё... нон... Алон!.. Перапіць — кураж! — вёрз немаведама што Таркайла.</p>
<p>Пятро смяяўся. Кроер глядзеў на яго цьмянымі вачыма.</p>
<p>— А ты чаго рагочаш, Пятро? Панімаеш нас?</p>
<p>— Ён в-ведае,— казаў Таркайла.</p>
<p>— Знаеш французскі язык?</p>
<p>Пятро пакрыўдзіўся:</p>
<p>— Анягож.</p>
<p>— Ну то які ён?</p>
<p>— Чырвоны,— сказаў Пятро.— Як... сабачы...</p>
<p>— Пр-равільна,— сказаў Таркайла.— Златавуст.</p>
<p>Пакінуўшы адурэлых паноў за віном, Пятро зачыніў іх у пакоі (магло быць дрэнна, калі задумаюць асвяжацца ў палонцы ці скакаць на конях), а сам прыйшоў у людскую і сказаў кухарцы:</p>
<p>— Апошнія часы. І жывуць не па-людску, і п’юць, як перад загібеллю.</p>
<p>— Дзіва што,— сказала кухарка.— Цяпер яшчэ, кажуць, у Пецярбургу змея пусцілі па жалезных каляінах... Змей, разумееш, бяжыць па дарогах. Гэта ўжо канец свету.</p>
<p>— Але,— згадзіўся Пятро.— Гэты не пашкадуе. Гэты зжарэ ўсіх.</p>
<p> </p>
<h4><a id="chapter24"></a>XXIII</h4>
<p>Спачатку выпусцілі свае коцікі вербы. Потым, перад вялікаднем, пачалі сачыцца празрыстым сокам пні ссечаных бяроз. Пасля пупышкі сталі зялёныя, а лясы — цёмныя. Пазней заплакалі перад купаллем травы: меліся назаўтра загінуць. А затым прыйшла чарга палегчы каласам.</p>
<p>Год не парадаваў. Ён шмат абяцаў дружнай добрай вясною і спорнымі, цёплымі і буйнымі дажджамі. А потым нічога не даў. Зноў не даў. Каторы ўжо раз.</p>
<p>Дажджы пайшлі бесперапынна. Парасткі захлыналіся ў глыбокай халоднай гразі, жоўклі і гнілі. А з канца красавіка наваліліся халады і ўчэпіста трымалі нівы аж да сярэдзіны чэрвеня. Зямля, калі засунуць у яе руку, была не цёплая, а сцюдзёная і ліпучая, як глей, выкінуты з самага дна магілы.</p>
<p>Дні і ночы сталі цёплыя толькі ў канцы чэрвеня. Голад як быццам падрыхтаваў глебу пад сваё зімняе жніво і шчодра кінуў людзям непатрэбную цяпер цеплыню.</p>
<p>На азіміне не вярнулі насення, тым больш што давялося ратавацца: пераворваць палі і засейваць іх пад ярыну. І гэтую познюю сяўбу ледзь скончылі на купалле, а гэта азначала, што восенню рунь амаль напэўна паб’юць ранішнікі.</p>
<p>І ўсё яшчэ, трэці год, хварэла бульба, і клубні яе былі, як гразь: не адрозніш ад зямлі.</p>
<p>Пан Юры і стары Вежа ў канцы ліпеня напалову спустошылі свірны, даючы пазыкі, разумеючы, што спадзявацца няма на што, адпусцілі мужыкоў на гадавы аброк. Хай ідуць з плытамі, хай адпраўляюцца ў звоз, хай дабіраюцца на будову чыгункі, абы не голад, абы не спустошыць свірнаў да дна. Бо невядома яшчэ, што будзе ў наступным годзе.</p>
<p>У канцы ліпеня лямант аб дапамозе даляцеў з мястэчка Свіслач, дзе жыла далёкая сваячка пані Антаніды, стрыечная сястра яе маці, Тацяна Галіцкая. Пан Юры надумаў накіраваць туды абоз насеннага збожжа: на наступны год. Паслалі яшчэ і трыста рублёў грашыма, каб быў заклад на выпадак сапраўднага голаду, каб хоць раз на дзень карміць гарачым дзяцей, жанчын і слабых (у цёткі было нешта каля васьмідзесяці душ, жыла яна адна, прасіла толькі насення — магчыма, нейк і пераб’ецца з людзьмі).</p>
<p>Праводзіць абоз павінен быў Алесь. Па-першае, людзі з канторы былі ў разгоне, па-другое, хай звыкае да спраў, па-трэцяе, час хлопцу, наогул, паглядзець свет. Цэлую зіму яшчэ сядзець яму ў Загоршчыне ды ў Вежы, перш чым пойдзе ў гімназію. Цэлую зіму вучыцца, цэлую зіму практыкавацца ў мовах, слухаць Фельдбаўха, monsieur Jannot і іншых. Бацька і той здзіўляўся сынавым поспехам і доўгацярплівасці... Хай едзе, хай паглядзіць свету.</p>
<p>І пачалася далёкая дарога.</p>
<p>Рыпелі колы вазоў, ішлі каля іх мужыкі. А малады Загорскі то ехаў ля абозу на мышастай Касюньцы, то зварочваў з дарогі і скакаў мяккімі прасёлкамі, праязджаючы вёскі і хутары, то ляжаў на возе, высока-высока, і глядзеў на залатыя аблокі.</p>
<p>Якія бясконцыя дарогі! Якія заблытаныя раздарожжы з дзесяткамі сцежак, што ўліваюцца ў іх!</p>
<p>Якія пахілыя драўляныя крыжы, усе шэрыя і ў глыбокіх трэшчынах, стаяць на скрыжаванні шляхоў.</p>
<p>Цягнуцца паўз іх вазы, ідуць вандроўнікі з трохграннымі вострымі кіямі і клункамі за спіною. Ідуць баркалабаўскія старцы з сінявокімі хлопчыкамі празрыстай іканапіснай прыгажосці.</p>
<p>Бабы нясуць за спіной паклажу, вузлом закруціўшы на грудзях канцы хустаў. І вузкімі, нейкімі асабліва жаноцкімі і пададзенымі наперад здаюцца іхнія плечы, сціснутыя жорсткай тканінай, у якой ляжыць нерухомы цяжар.</p>
<p>Спявае ліра пад прыдарожным вязам. Часам сонца закрые дымна-агатавая завеса мімалётнага дажджу. І тады ногі месяць дарожную гразь,— тысячы ног,— і корчмы робяцца асабліва цёмныя, а паловая шкура коней робіцца гнядой.</p>
<p>І на ўсё гэта — колькі ўжо год! — глядзіць абведзенымі сінькай вачыма, увесь у падцёках, пафарбаваны вохрай і мядзянкай распяты Хрыстос.</p>
<p>...Свіслач, аб якой Алесь дагэтуль нават не чуў, была маленькім мястэчкам.</p>
<p>Сярод будынкаў ці не самым вялікім здаваўся будынак прагімназіі. Але і ён быў запушчаны, як амаль усе астатнія будынкі мястэчка. Там, дзе калісь былі пляцоўкі для гульні ў мяч, курганы і баскетныя агароджы, цяпер — і на двары і на вуліцы — цягнуліся зарасці пахучых дробных рамонкаў ды трыпутніку, сярод якіх губляліся сцежкі.</p>
<p>Мястэчка рыхтавалася да гадавога кірмашу, які меў пачацца паслязаўтра, пятнаццатага жніўня, і таму на пляцы было ўжо даволі густа і людна. Стаялі запакаваныя вазы, цюкамі ляжала воўна, жавалі жвачку валы.</p>
<p>Цётчын дом быў за нейкія паўвярсты ад канца мястэчка: вялікі, драўляны, пад саламянаю страхою — на галерэях і шчапяным дахам — над жылымі пакоямі. Вялікі сад спускаўся ў вільготны, звонкі ад шматлікіх ручаін, цяністы яр.</p>
<p>Старасвецкія ўтульныя пакоі з нізкаю столлю.</p>
<p>На вокнах акрамя першых рам былі і другія, з каляровымі шкельцамі. Яны замянялі аканіцы. А ў саміх пакоях стаяла даўняя мэбля: пузатыя арэхавыя сакратэры, дубовыя разьблёныя скрыні ля сцен і кутнія — адна на чатыры пакоі — вельмі цёплыя печкі, выкладзеныя галандскімі кафлямі. На белых плітках плылі пад усімі ветразямі сінія караблі.</p>
<p>Цётка, маленькая, рухавая жанчына ў акулярах, сустрэла Алеся абдымкамі.</p>
<p>— Прыехаў, сынок... Ну, вось і добра ўжо, што прыехаў... Кірмаш пачнецца, наедуць навакольныя з хлопцамі і дзеўкамі... Будзе і ў нас весела.</p>
<p>Насенне загадала перамераць і пассыпаць у свірны, але ад грошай адмовілася:</p>
<p>— Дзякуй богу, галадаць не давядзецца. Абнасенімся вашым збожжам, а астатняе можна пусціць на хлеб. Мне што? Ежа — свая, наліўкі — свае, вопраткі — поўныя скрыні. І нічога мне не трэба, хіба што калода карт — адна на тры месяцы: у «хобаля» згуляць ды часам пасьянец (яна так і сказала — «пасьянец») раскласці.</p>
<p>Мітусілася, збіраючы на стол разам з дзеўкай:</p>
<p>— Дзякую пану Юрыю. Такое ўжо няшчасце! Проста хоць сядай на зямлю ды спявай «Ой вы гробы, гробы, сусветныя домы»...</p>
<p>Пасур'ёзнела:</p>
<p>— Хай пан Юры не думае. Насенне на тую восень аддам. Дзеля спакойнага сну. Не хачу, каб мне ўначы д’яблы сніліся ды яшчэ, крый божа, язычнікі-салдаты.</p>
<p>— Злітуйцеся, цётухна,— засмяяўся Алесь,— якія ж салдаты язычнікі?</p>
<p>— Язычнікі,— упэўнена сказала Тацяна Галіцкая.— Хто ж гэта, акрамя язычніка, будзе страляць у людзей, толькі з-за гэтага зброю насіць ды яшчэ і клясціся нячыстай клятвай, што будзе страляць і не будзе пручацца, калі загадаюць... Язычнікі і ёсць!.. Ну, а каб Хрыстос другі раз прыйшоў? То ж бо! Так бы яны і стаялі са сваёй клятвай другі раз каля крыжа, як, не раўнуючы, рымскія галаногія бандзюкі.</p>
<p>Цётка Алесю спадабалася. Паказвала гаспадарку: чатырох коней, два з якіх былі пад выезд, трох галандскіх кароў, пекінскіх качак і курэй-легорнаў.</p>
<p>Паказвала кветнік з «разбітым сэрцам» і «пантофелькамі маці божай», з мацыёлай і залатым царскім бэрлам.</p>
<p>У самым глухім кутку саду — каб, крый божа, не наелася хатняя птушка — ляжалі на траве выкінутыя з наліўкі барвяныя вішні. Гожы махаон сядзеў на іх і дыхаў апалава-сінімі крыламі. Піў.</p>
<p>П’яны-п’яны, такі шчаслівы махаон.</p>
<p>А вечарам сядзелі на тэрасе, пілі каву з масляністымі халоднымі пірожнымі і гаманілі аб сім-тым.</p>
<p>— Дык вы так і жывяце адна, цётухна?</p>
<p>— Зусім адна. Ды мне ніхто і непатрэбен пасля смерці нябожчыка Яўгена.</p>
<p>— Ён хто быў?</p>
<p>— Ён у дванаццатым годзе набраў купку людзей: дзесяць шляхцюкоў ды тры дзесяткі сваіх мужыкоў. Ну і пайшоў. Спалілі яны аднойчы вісячы мост, папалілі французскае сена. Потым лавілі ды білі гэтых... як бо іх?., марадзёраў? Фуражыраў? Ну, усё адно. А потым уланы прыйшлі іх лавіць, дык яны і ўланаў пабілі.</p>
<p>— І сваякоў другіх не было? Зусім-зусім?</p>
<p>— Цяпер няма. Толькі твая маці. А яшчэ раней, да смерці мужа, быў у яго стрыечны брат, Багдан. Але той яшчэ, дай бог памяці, васемнаццаць... не, дваццаць год назад знік...</p>
<p>— Як знік?</p>
<p>— А так... Звязаўся з мяцежнікамі, калі тут у нас дваране бунтавалі. А калі яны не бунтуюць? Заўсёды грызуцца, як сабакі нейкія. А жонкам — тачы слёзы. Вось і ён пайшоў са зброяй, ды так і знік. Нічога пасля таго пра яго не чулі. Косці, напэўна, дожджык мочыць, вецер сушыць. Так што ты цяпер мой наследнік. Няхай будзе так. Тут паляванне добрае. Выдры гэтай самай — дык раніцай па берагах як гусі хадзілі. Лапы вялікія, з перапонкамі.</p>
<p>Пайшла і прынесла пажаўцелы касцяны куфэрачак. Седзячы ў крэсле, разбірала яго.</p>
<p>— О,— сказала нарэшце,— гэта адзінае, што ад Яўгенавага брата засталося. Мужыкоў у доме няма. Сабе вазьмі.</p>
<p>Гэта быў амулет старога дзьмутага золата, відаць, танны матэрыялам, але дарагі сваімі гадамі. Памерам з далонь немаўляці, ён таемна і цьмяна ззяў на руцэ ў Алеся. А на ім Белы коннік з дзіцячым, быццам апухлым, тварам бараніў Авечку ад Льва, Змія і Арла.</p>
<p>— Дзякуй, цётухна.— Алесь ведаў: чалавек не павінен манежыцца, калі яму дораць.— Толькі як жа яго?..</p>
<p>— Павесь да медальёна,— сказала цётка.— Бачу ж я ланцужок. І насі. Памагае, кажуць. Хто носіць — ніколі не трапіць у рукі ворагу. Тройчы тры разы ўнікне немінучай смерці. І яшчэ, усе яго будуць любіць, бо ён бароніць Авечку ад Льва, ці бо то ўлады, Змія, ці бо то хітрасці, і Арла, ці бо то драпежнасці... Можа, і Багдан уратаваўся б, ды вось, ідучы ў лес, забыў.</p>
<p>Алесь прывязаў залаты ланцужок медальёна да стальнога Майчынага ланцужка. Сам сабе ён пасмейваўся. Ну якая немінучая смерць можа яму пагражаць? Якія такія ў яго могуць быць ворагі?</p>
<p>...Праз дзень пачаўся свіслацкі кірмаш. «Прачыстая». Гандлёвыя рады плескануліся далёка за пляцовыя межы.</p>
<p>Гандляры спрытна матлялі на медны аршын вішнёвыя і белыя сукны. Свістаў, па-змяінаму павіваючыся ў паветры, шоўк. Паўзла шарсцянка, і весела бегала баваўнянка.</p>
<p>— А-а гарлачы-гарлачы-гарлачы! Звіняць, як званы, звіняць, як войтава галава.</p>
<p>— Жа-леза, жа-леза! — гэта басам.— Кас-са — на аконама, бязмен — на цешчу!</p>
<p>Узляталі, як карабель на хвалях, стракатыя арэлі. Адтуль даносіўся няшчыры дзявочы віск.</p>
<p>— Вось наваліся! Вось наваліся! Усё дорага — маё дзешава. Усё даражэе — маё дзешавее. Дзешавее мыла, дзешавеюць вяроўкі.</p>
<p>Катрыншчык-італьянец спяваў сухотным голасам пра невядомае. Малпа ў зялёнай сукенцы працягвала далонь, скакала ля гаспадара і глядзела ў вочы людзям гаротна-непаразумелымі дзіцячымі вачыма.</p>
<p>Гандляваў тканінамі прыгожы перс з палымянай барадою. Вадзіў «Міхала» цыган.</p>
<p>— Бацю, падыходзь — пажартуем!</p>
<p>Страсна спрачаўся з белавалосым мужыком конскі перакупшчык. Гучна, напэўна, аж пальцы балелі, біў у карычневую, як зямля, далонь, гучна кусаў аброць на знак таго, што не маніць.</p>
<p>Вузкавокі караім, падобны адначасова на дзікага хазара і на вялікага равіна Якава Леві, лаяўся з гарбаносым яўрэем, ля якога шэрагам стаялі гарэлачныя куфлі, кварты, паўкварты і іншае шчасце п’янага.</p>
<p>Алесь хадзіў сярод гэтага рознагалосага, стракатага мора трошкі ачмурэлы і як быццам сонны, але радасна ўзрушаны. Сонныя былі вочы, узрушанае было сэрца.</p>
<p>Віселі залатыя бароды льну, прыемна пахла рыбай і кісла — шкурамі.</p>
<p>Грувасціліся пірамідамі яблыкі, над шызымі, нібы затуманенымі подыхам, слівамі спявалі залатыя восы. Сапяжанкі, ур’янтоўкі, слуцкія бэры пахнулі так, што соладка рабілася ў роце. Усюды ляжала гародніна, бітая птушка, мясныя тушы. А побач — рабчыкі, кражныя качкі, дупелі для панскага стала. Кадаўбцы ляснога мёду і жаўтаватыя колы воску. Шкуры дзікіх звяроў.</p>
<p>Краіна была багатая. Краіну чакаў голад.</p>
<p>...Каля сляпога старца з лірай амаль не было людзей: не даць — грэх, а даць не было чаго. Стары спяваў: цёмны правал рота ў срэбнай барадзе. Лірнік быў такі стары, што барада яму была не ў загану. А ля яго акрамя дзвюх жанчын, якія плакалі, стаяў хлопец, можа,на нейкі год старэйшы за Алеся, невысокі, каржакаваты, з цёмна-русымі прыгожымі валасамі. Рысы ў хлопца былі няправільныя, але буйныя і нават у чымсьці прыгожыя. Цяжкаватае падбароддзе, вялікі цвёрды рот. Жарсткаваты няправільны нос. З тысяч і тысяч людзей, па адной толькі форме носа з крутымі ноздрамі, Алесь заўсёды пазнаў бы ў ім мясцовага, тутэйшага.</p>
<p>Невялікія, сінія з залатымі іскрынкамі, вочы хлопца былі цяпер задумлівыя і мяккія. Пасма валасоў падала на высокі чысты лоб. Ён слухаў. Слухаў, нахмурыўшы тонкія і чорныя, нібы тушшу наведзеныя, бровы.</p>
<p>Алесь побач з ім таксама пачаў слухаць пад тужлівыя ўздыхі баб.</p>
<p> </p>
<div class="POETRY">
<p>Ой, то не чорная хмара падступае.</p>
<p>То турэцкі кароль наступае.</p>
</div>
<div class="CLEAR"></div>
<p> </p>
<p>Турэцкі кароль наступаў, каб узяць за сябе Андрэеву дачку. І не толькі яе.</p>
<p> </p>
<p> </p>
<div class="POETRY">
<p>Сватаць нівы, бары, і разлогі,</p>
<p>І лугі, і праўдзівага бога.</p>
<p>Сватаць дым у закуранай хаце,</p>
<p>Усю зямлю нашу бедную сватаць.</p>
</div>
<div class="CLEAR"></div>
<p> </p>
<p>І не вытрымала жаночае сэрца. Андрэева дачка ўцякла ў лес і, седзячы ў разгаліне дуба, рыхтавала падарункі каралю, загадвала сяброўкам вастрыць нажы, каб кроіць імі для яго ручнікі. І вось кароль падступіў з усёй сваёй чорнай сілай. І тады...</p>
<p> </p>
<div class="POETRY">
<p>Не папала яна ў палаценца,</p>
<p>А папала у шчырае сэрца</p>
<p>І каню пад падковы упала.</p>
<p>Паміраючы ж, так прамаўляла:</p>
</div>
<div class="CLEAR"></div>
<p> </p>
<p> </p>
<p>Страшна гулі струны:</p>
<p> </p>
<p> </p>
<div class="POETRY">
<p>Ой, не будзеш ты мець, чарнарогі,</p>
<p>Ні лугоў, ні праўдзівага бога,</p>
<p>Ні бароў, ні дзяўчат, ні багацця,</p>
<p>Ані дыму ў закуранай хаце.</p>
<p>За якое ні схопішся сэрца —</p>
<p>Ўсе адкажуць адзінаю смерцю.</p>
<p>І адкажуць пажарамі хаты</p>
<p>І зямелька, якую ты сватаў.</p>
</div>
<div class="CLEAR"></div>
<p> </p>
<p>Жабрак змоўк. Хлопец цяжка, быццам ад сну адрываючыся, уздыхнуў і кінуў на ліру тры медныя капейкі. Непаразумела зірнуў на Алеся. І раптам вочы сталі іранічныя і трошкі злосныя: убачыў, што гожы падлетак з шэрымі вачыма хоча пакласці на ліру срэбны паўрубель.</p>
<p>— Здурэў, ці што? — спытаў ён гучным кплівым голасам.</p>
<p>Алесь цярпець не мог, каб з яго кпілі незнаёмыя.</p>
<p>— Цябе не спыталі,— сказаў ён.</p>
<p>— Яно і відаць, што з залатых каптаноў. Галоўка, як макаўка, а розуму — як...</p>
<p>Загорскі ведаў, што працяг прыказкі злосны і трохі непрыстойны.</p>
<p>— Ты б паўтарыў,— з пагрозаю сказаў ён.</p>
<p>— А я не глухому гавару,— сказаў хлопец.</p>
<p>— То і відаць, што скнара. За такую песню паўрубля яму шкада.</p>
<p>— За гэтую песню мне мільёна не шкада. Ды толькі не з тваіх рук.</p>
<p>— А што мае рукі?</p>
<p>— А тое, што іншая дабрыня горшая за дурасць. А дабрыня багатага...</p>
<p>— Затое ты, відаць, з багатых. Сем коп лапцей...</p>
<p>Алесь сказаў гэта з вялікай крыўды. Але падлетак, апрануты сапраўды сціпла, здавалася, не пакрыўдзіўся.</p>
<p>— Люблю Сярка за звычай,— паказаў ён сляпуча белыя зубы.— Ды толькі не тыя паны, што грошы маюць, а тыя, што бога знаюць. Забяры свае бязбожныя грошы.</p>
<p>— Чым гэта яны горшыя?! — спытаў Алесь.— Чаго ты да мяне прычапіўся?!</p>
<p>— А тым, што яны дурной галавой дадзены, гэтыя грошы.</p>
<p>Алесь мераў хлопца вачыма. Так, той быў, відаць, дужэйшы, але ў яго было менш гнуткасці і спрыту.</p>
<p>— А я вось дам, дык ты і нагамі накрыешся,— сказаў хлопец.</p>
<p>— Ану дай. Сам пяты задзярэш.</p>
<p>Праз хвіліну яны малацілі адзін аднаго з усёй заўзятасцю падлеткаў.</p>
<p>Пыл так і курэў над месцам бойкі.</p>
<p>Урэшце яны стаміліся і, сапучы, стаялі, насцярожана сочачы адзін за адным.</p>
<p>— Атрымаў? — спытаў хлопец.</p>
<p>— Дый ты атрымаў.</p>
<p>У хлопца сапраўды распухла і без таго пухлая ніжняя губа; у Алеся вуха было чырвонае і пякло.</p>
<p>— Ну і што? — спытаў хлопец.</p>
<p>— А тое, што дурань,— ужо не так злосна сказаў Алесь.</p>
<p>Яны ўсё яшчэ сачылі адзін за адным, але відаць было, што бойка згасне.</p>
<p>— Гэта ты дурань,— сказаў хлопец.— Старога за твой паўрубель маглі б у паліцыю павесці. У бедных людзей бываюць толькі медныя грошы.</p>
<p>— А паперак няма? — буркнуў Алесь.</p>
<p>— Не ў старцоў, ёлуп хвашчоўскі.</p>
<p>Алесь разумеў, што хлопец кажа праўду, але вуха пякло, а незнаёмы яшчэ і лаяўся. Варожасць зноў пачала нарастаць.</p>
<p>— Ты хто такі? — не вельмі ветліва спытаў ён.</p>
<p>— А табе што?</p>
<p>— Ну хто? Паляк? Мазур?</p>
<p>І тут ён пачуў такое, што аж вочы сталі круглыя ад здзіўлення.</p>
<p>— Беларус,— спакойна сказаў хлопец.</p>
<p>— Што-о?</p>
<p>Алесь не мог зразумець, адкуль гэтаму хлопцу стала вядома яго таямніца, ягонае адкрыццё. Але хлопец, відаць, зразумеў пытанне як выгук пагарды. Алесь не стрымаўся.</p>
<p>— Адкуль гэта ты даведаўся? Гэта ж я адкрыў. Гэта я — беларус.</p>
<p>— Адзін Гаўрыла ў Полацку,— усміхнуўся хлопец.— Тут усе беларусы. А ён адкрыццё зрабіў... Першы... Знайшоўся мне яшчэ — Капернік.</p>
<p>— Але ж я ведаю толькі траіх, якія адказалі мне так. У астатніх няма імя...</p>
<p>Алеся цяпер цягнула да гэтага хлопца. Таму, што ён, не ведаючы Алесевых думак, прыйшоў да таго самага.</p>
<p>А хлопец раптам сказаў:</p>
<p>— Я шкадую, што цябе стукнуў.</p>
<p>— I я таксама шкадую,— Алесь падаў хлопцу руку.</p>
<p>Хлопец зрабіў крок, і падлеткі моцна паціснулі рукі.</p>
<p>— Ты адкуль такі? — спытаў хлопец.</p>
<p>— З Дняпра. А ты?</p>
<p>— Я тутэйшы. Бацька прывёз тавар, а я з ім.</p>
<p>— Твой бацька купец?</p>
<p>— Не, дваранін. Але ў яго ёсць маленькая фабрычка. Абрусы, сурвэткі, усё такое, словам.</p>
<p>— Значыць, вы небагатыя?</p>
<p>— Небагатыя. У нас вялікая сям’я. Адных дзяцей лічыш-лічыш ды саб’ешся.</p>
<p>— Ты вучышся дзе?</p>
<p>— Тут і вучуся,— сказаў хлопец,— у прагімназіі. Праз пятнаццаць нейкіх дзён канец волі. Зубрэнне гэтае. А ты любіш вучыцца?</p>
<p>— Люблю. Толькі я дома вучуся. Мяне рыхтуюць у чацвёрты клас.</p>
<p>— Маеш шчасце. Я таксама вучыцца люблю, ды толькі настаўнікі ў нас дрэнь.— Уздыхнуў.— Скончу, пайду ва універсітэт. Урокамі буду зарабляць, а выб’юся. З нашай зямлі не пражывеш: бацька ўсіх не пракорміць.</p>
<p>Дакрануўся да распухлай губы.</p>
<p>— Б’ешся ты здорава,— засмяяўся ён.— Прыклаў руку, дык не раўнуючы як станавы прыстаў... Давай знаёміцца, ці што?</p>
<p>Алесь падаў яму руку.</p>
<p>— Давай. Я Алесь Загорскі.</p>
<p>— Кастусь Каліноўскі,— сказаў хлопец.</p>
<p>Яны стаялі і разглядалі адзін аднаго.</p>
<p>— Давай уцячом, ці што,— сказаў хлопец.— Пакуль крамы бацькаў тавар бяруць, паходзім, паслухаем.</p>
<p>— Давай... Толькі паўрубель гэты дзеду ўсё ж аддамо. Размяняем на медзь і аддамо. Хай помніць, як мы біліся тут ды мірыліся.</p>
<p>— Вядома,— сказаў Кастусь.</p>
<p>Памянялі грошы, усыпалі старому ў шапку цэлую жменю медзі і пайшлі ў людскі натоўп.</p>
<p>— Чаго гэта ты, братка, так на мяне насыпаўся? — спытаў Алесь.</p>
<p>— Ды стаіць, гляджу, такі павіч, толькі што хваста веерам не распускае. Стаіць і цераз грыб плюе: срэбра яму не шкада беднаму чалавеку.</p>
<p>— Ну і што?</p>
<p>— Каб ты ведаў, як страшна б’юць гэтых людзей, ты б так лёгка не глядзеў на гэта. Тым больш лірнікаў. Гэтых кожная сытая храпа лічыць за нязлоўленых злодзеяў і злачынцаў.</p>
<p>— За што?</p>
<p>— Падазроныя людзі. Прыедзе аднекуль з Піцера мардастая поскудзь. Такі ўжо магнат, такі нобіль — хвігаю носа не дастанеш: «Дзікуны брудныя, тубыльцы». Па кірмашы ідзе, як чума, ты скажы, ідзе — бязлюдзее кірмаш. А старцы — яны ж сляпыя. Падыдзе, слухае, слухае. «Гэт-то што ж ты, па-дла, спяваеш? Які гэта турэцкі цар?! Намьок!!! На якой гэт-то саб-бачай гаворцы, пр-ра якога гэта Ваську Вашчылу?! Пр-ра якога гэта свінскага Міхася Крычаўскага?!» Ну, стары апраўдваецца: «Ён, паночак, цішайшаму цару спрыяў, Аляксею...» — «Што?! Паганец, быдла, чарвяк мог цару спрыяць?!» Ды старому — у вуха. А на ліру — нагою.</p>
<p>— Ліру нашто?</p>
<p>— Кніг пазбавілі — хочуць і ліры пазбавіць. Ведаюць: пакуль слухаюць людзі хаця аднаго лірніка, не памерла воля.</p>
<p>Ішлі ў чалавечым моры. Вакол стаялі смех, божканне, нязлосныя праклёны.</p>
<p>— Ведаеш,— сказаў Алесь,— я вельмі быў здзіўлены. Стаіць сабе чалавек — і раптам гаворыць аб самым тваім, аб тым, пра што сам думаў.</p>
<p>— Але ж і яны,— рука хлопцава зрабіла круг у паветры,— таксама такія ж, як ты, толькі не знайшлі, як сябе называць.</p>
<p>І паўтарыў, відаць, чужыя словы:</p>
<p>— Безгалосае мора.</p>
<p>— Як гэта яны такія? — спытаў Алесь.— Мы, вядома, усе ад Адама. Адзін народ. Але ж мы дваране.</p>
<p>— Ну і што? Было ж у нас калісь так, што мужык, калі ён ахвотай ішоў на вайну, рабіўся дваранінам. Так, відаць, і ўсе. Твае продкі раней — і таму яны арыстакраты. Мае — пазней, і таму я проста з небагатых дваран. А ёсць яшчэ шляхта, што сама зямлю арэ. Тыя зусім учарашнія мужыкі.</p>
<p>— Дваране нашы цару таксама небяспечныя.</p>
<p>— Ёсць і такія.</p>
<p>— Нездарма ж пасля апошняга паўстання многія тысячы з іх, самых небяспечных, у аднадворцы перавялі. Зганьбілі людзей. Галадаць прымусілі.</p>
<p>— Мы таксама з такіх,— з нейкім выклікам сказаў Кастусь.</p>
<p>— То і вы аднадворцы?</p>
<p>— Але. Сенат не зацвердзіў.</p>
<p>— Дзед казаў, гэта яны назнарок,— сказаў Алесь.— Ну, ва ўладара граматы за стагоддзі згарэць ці струхлець маглі. Дык пашукайце ж у каралеўскіх архівах, у спісах, у кнігах старых... Не. Хочуць як мага больш людзей прынізіць.</p>
<p>Кастусь кусаў доўгую саломінку, што выскубнуў з воза.</p>
<p>— Бацька мой аніяк прымірыцца не хоча. Ездзіць стараецца, столькі грошай марнуе. Сказалі: будзе маёнтак — будзем шукаць. То ён прыцэньваецца да якога-кольвек фальварка. Купіць, відаць, сёлета ці трохі потым. А мне дык усё адно. Я ведаю, скуль ідзём. І продкаў ведаю. Я не ніжэйшы за хама, што мною кіруе. А прозва — гаршком назаві, ды ў печку не стаўляй. Калі захачу — і арапам назавуся. Апошні наш мужык больш сумленны за першага з жандараў.</p>
<p>Хлопец гаварыў гэта паважна, але відочна завучана.</p>
<p>— Скуль гэта ты такога набраўся?</p>
<p>— Брат казаў,— з нейкім адразу прасвятлелым тварам сказаў Кастусь.— А ты адкуль?</p>
<p>— А ў мяне дзед.</p>
<p>— Ясна,— сказаў Кастусь.— Вось і ведаем ужо самы першы запавет. Брата і дзеда не чапаць. І панствам не ганарыцца.</p>
<p>— І тут твая праўда,— сказаў Алесь.— А то зусім выйдзе па прыказцы: «Шумі-гудзі, дуброва, едзе князь па дрова».</p>
<p>Кастусь хораша смяяўся. Белыя зубы вельмі ўпрыгожвалі аблічча. І ўсмешка была шчырая, чыстая. І яшчэ Алесю падабалася, што вочы ў Кастуся былі не зусім сіметрычныя: адно трохі-трохі вышэй за другое. Гэта надавала ягонаму абліччу нейкую незвычайную, уладную і моцную характарнасць.</p>
<p>Гамонячы, яны ішлі бясконцым кірмашом, а вакол іх заліваліся гліняныя свісцёлкі, шалёна круціліся напалову пустыя каруселі, заклікаў у свой балаган дзед з кужэльнаю барадою:</p>
<p>— Заходзьце, браты-сястрычкі родныя, заходзьце, мужы-жонкі зводныя! Дзівосы на калёсах: хлапчук з сажнёвым носам! Марская царэўна! Янка — волат, жарэ адно толькі сырое мяса — па сем фунтаў на дзень. Узгадавала яго мядзведзіха! Ёсць яшчэ дзівосныя звяры... марская свінка і кракадзіл. Той самы, што праглынуў прарока Іёну. Па-біблейску кіт, па-нашаму кракадзіл... Страшны звер... Да нас!.. Да нас!</p>
<p>Граў на гарлачах ганчар, і ў адказ яму ляцеў спявучы перазвон крышталю, па якім вадзіў шкляной палачкай гандляр-венгр. Кубракі-мсціслаўцы совалі пад нос людзям кнігі і малюнкі.</p>
<p>— Багаты які кірмаш,— сказаў Алесь.</p>
<p>— Багаты,— адказаў Кастусь.— Толькі ўтратны. Бацька казаў, што летась ледзь прадалі пятую частку ўсяго завезенага. А сёлета яшчэ горш будзе. Бяднеем.</p>
<p>— Чаму так?</p>
<p>— Няма ні грошай, ні хлеба. Зямля збяднела. Лясы высеклі. У рэках вывелася рыба, у пушчах — звер. Раней-то, кажуць, усяго было: і звера, і птушкі, і дзікага мёду. Ідзі сабе, чалавек, у лес, расчышчай ляды. Сам ты сабе гаспадар. А цяпер адзін паратунак — горад. Ды і там... Ну каму тут патрэбны свечкі? Мыла? Вось гэты чай? Або цукар? Чаю мужык не п’е, мыецца ён венікам, вечарам сядзіць пры лучыне.</p>
<p>...Алесь прабыў у Свіслачы яшчэ тры дні. І ўсе гэтыя дні хлопцы не гублялі адзін аднаго з вачэй. Хадзілі па кірмашы, забіраліся ў сутарэнні разбуранага касцёла. Кастусь звадзіў нават свайго новага знаёмага на пасядушкі з песнямі і на гулянку, прысвечаную сярэдзіне кірмашу, пасля якой кірмаш ідзе на спад. А Алесь звадзіў яго ў балаганы, бо з грашыма ў новага знаёмага, відаць, было не густа. Хлопец не манежыўся, але, як то належыць сапраўднаму хлопцу, прымаў кожны знак павагі да сябе з пачуццём нязломнай уласнай годнасці.</p>
<p>І, непрыкметна для саміх сябе, яны пасябравалі за гэтыя дні. Пасябравалі той хуткай дружбай падлеткаў, што ўзнікае нечакана, а застаецца надоўга. Часам на ўсё жыццё.</p>
<p>Перад развітаннем яны вырашылі, што будуць пісаць адзін аднаму. І гэта было цудоўна: ведаць, што ўпершыню ў жыцці табе ёсць каму пісаць, ёсць для каго заліваць сургучом канверт, ёсць для каго ўзважваць унцыі і залатнікі ліста, ёсць для каго, нарэшце, зусім па-даросламу ставіць у канцы постскрыптум, так сабе, між іншым, як быццам нешта забыў ды раптам і ўспомніў.</p>
<p> </p>
<h4><a id="chapter25"></a>XXIV</h4>
<p>...Праз год пасля паездкі ў Свіслач, таксама ў жніўні, Алесь накіраваўся разам з малочным братам старога Вежы на апошняе ў гэтым годзе паляванне. Праз тыдзень трэба было ехаць у Віленскую гімназію. Ён здаў экзамены і паступіў адразу ў чацвёрты клас.</p>
<p>Дзяцінства канчалася. Наступала новае жыццё. Шкада было кідаць вольную  Загоршчыну, абшары паплавоў і лясоў, свіст качыных крыл... Шкада было мяняць усё гэта на гарадскую цеснату, на гімназічную муштру і зубрэнне, на казённыя муры, на шэры снег у асеннім халодным горадзе.</p>
<p>Бацька выбраў Віленскую гімназію таму, што і сам захацеў пажыць зіму ў вялікім горадзе.</p>
<p>— Гэтак і запсець можна. У мядзведжай глушы.</p>
<p>Трынаццацігадовы хлопец ішоў цяпер з Кандраціем на паляванне, адчуваючы, што ён развітваецца з гэтым сонечным днём, з грывамі сярод азёр і балот, з аблокамі.</p>
<p>Грывы цягнуліся адна за адной. Кандрацію і Алесю трэба было прайсці імі вярсты тры, а потым заглыбіцца ў лес. З аднаго, правага, боку да грыў падыходзілі старыкі Дняпра. Злева цягнуліся залітыя вадою балоты — Равека выйшла з берагоў,— зарослыя шпажнікам, або мечнікам, як завуць яго ў Прыдняпроўі, аерам і высокімі сітнягамі. Там, у раскошы, гадаваліся, пакраквалі і часам цэлымі чародкамі ўзляталі качкі.</p>
<p>Паласа грыў сям-там, у тых месцах, дзе лішка вады пералівалася ў Дняпро, рассякалася пратокамі з чыстай вадой і пясчаным дном. Там можна было падсачыць кулікоў-турухтанаў. А можна было і проста збочыць у балота і ісці, чэрпаючы ваду вышэй халяў, адчуваючы, як цёпла ў ёй нагам, палохаючы качак, якія лянотна ўздымаюцца ў паветра.</p>
<p>— Які гэта бандзюк тут ходзіць?.. Рап-рап... Пасядзець спакойна не даюць... Рап... рап...</p>
<p>Кандраці і Алесь ішлі, падзеленыя верхавінай грады, нябачныя адзін для аднаго.</p>
<p>Алесь трымаў стрэльбу напагатове, крочыў па травах насустрач поўным снежным аблокам, цені якіх часам спакойна прапаўзалі па сітнягах, па рабізне сіняй вады, па грывах, па ім самім.</p>
<p>Зрэдку сустракаліся нізкарослыя дубкі, кучаравілася хваткая шыпшына, расшытая аранжавымі ягадамі. А потым зноў былі травы ды вада, вада ды травы.</p>
<p>Верасовыя пустэчы, аблітыя сонцам, так цвілі, што павольныя аблокі, адбіваючы іх несамавітае цвіценне, былі афарбаваныя знізу ў лёгкі пурпур.</p>
<p>Алма бегла наперадзе, часам азіралася на Алеся. І ўвесь гэты камячок калматай плоці аж дрыжаў ад паляўнічай страсці. А шагрэневы чорны нос лавіў тысячы пахаў: пахі вод, пахі траў, а сярод усяго гэтага — дамавіты пах качкі, дзікаваты павеў дупеля і востры — аж мутарна — смурод вадзянога бугая.</p>
<p>Алесю не хацелася стрэламі парушаць велічна-ласкавай цішыні. І толькі пачуўся стрэл Кандрація, ён зразумеў, што трэба пачынаць і яму. Алма якраз успудзіла з сітнягоў чырка, і Алесь зрэзаў яго. Потым ён збочыў у залітае вадою балота, нават не балота — ногі цяпер адчувалі гэта,— а мокры поплаў напалову сажня заліты высокай іллінскай вадой.</p>
<p>Сабака плыў, а там, дзе было плытка, скакаў, робячы часам асабліва высокі падскок над сітнягамі, каб убачыць, дзе гаспадар. А потым зноў толькі непрыкметнай змейкай варушыўся мечнік ды далятала з яго характэрнае броханне — жыватом па вадзе — спаніэля.</p>
<p>І раптам гэта броханне сціхла. Цвёрда ведаючы, што, каб гэта быў падранак, Алма на мокрым месцы спаймала б яго і прынесла гаспадару, а не проста віляла задам над здабычай, як гэта робяць спаніэлі на сушы,— Алесь пайшоў туды, дзе замёр у мечніку сабачы бег.</p>
<p>І спыніўся, уражаны. Алма стаяла і глядзела ў хмыз, затоплены вадой.</p>
<p>На галіне, угнуўшы яе сваім цяжарам, віселі над самай вадою вышываныя саквы, якія носяць аўчары, гожыя саквы з чорнага лямцу, расшытага белай воўнай. З адной саквы тырчала рукаяць пісталета, відаць, дарагога, аздобленага старым матавым срэбрам. Не падобна было, каб саквы нехта павесіў: занадта неахайна, на адзін бок, яны звісалі. Схіліся галіны яшчэ трошкі — і пісталет выпаў бы ў ваду. Відаць, нехта проста спяшаўся ўначы цераз балота і, згубіўшы саквы, не меў часу вярнуцца і адшукаць іх у цемры.</p>
<p>Алесь зняў саквы і, перакінуўшы іх цераз левую руку, стаў мераць вачыма: куды бліжэй за ўсё было невядомаму чалавеку выбрацца на сухое.</p>
<p>Грывы канчаліся трохі наводдаль, а за імі, над межытокай, барвелі ў густой зелені плямы ўжо чырвоных асінак. Алесь перайшоў уброд межытоку і заглыбіўся ў лес, не думаючы аб тым, што Кандраці будзе шукаць яго.</p>
<p>Алма вяла кудысьці, шнырачы ў траве. І вось бяга яе паскорылася, а потым яна стала і насцярожана напялася спінкай.</p>
<p>— Туба, Алма,— шэптам сказаў Алесь.</p>
<p>Расхінуўшы галіны, ён убачыў чалавека. Чалавек ляжаў ніцма, і ногі ягоныя вышэй калень былі аблеплены гразёю, карычневай скарынкай высахлай гразі.</p>
<p>Раскінутыя рукі абдымалі зямлю. Густой грывай ляжалі на траве чорныя валасы, перавітыя цэлымі жмуткамі сівога павуціння.</p>
<p>Алесь прысеў над чалавекам на кукішкі і крануў яго за плячо. Крануў і спалохаўся, бо той з раптоўным пакутлівым стогнам кінуўся ўбок, і пад яго целам аказалася стрэльба з прыкладам, залітым крывёй.</p>
<p>Алесь працягнуў чалавеку саквы.</p>
<p>— Твае? — спытаў ён.</p>
<p>І асекся, убачыўшы знаёмы твар.</p>
<p>— Война,— сказаў ён.</p>
<p>Рука чалавека схапіла саквы і пацягнула іх да сябе.</p>
<p>— Чаго ты хапаеш? — сказаў Алесь..— Ты бяры. Адбіраць не буду.</p>
<p>Вочы Войны разглядалі яго з цікавасцю, быццам прыпамінаючы.</p>
<p>— А хто ж гэта табе дазволіў быць такім няветлівым са старэйшымі?</p>
<p>— Ты сам.</p>
<p>— Ого, чаму гэта?</p>
<p>— Зброю згубіў,— з пагардаю сказаў Алесь.</p>
<p>— Гэта ты праўду кажаш,— нечакана згадзіўся Война.— Мужчына раней губляе галаву, а зброю потым.</p>
<p>Са стогнам сеў.</p>
<p>— Але я паранены. Дрэнна мне давялося. Ніколі так дрэнна не было. Каня я пакінуў...</p>
<p>— Што гэта вы мне... расказваеце?</p>
<p>— Я ўспомніў цябе,— сказаў стрымана Война.— Хлопчык у зрэб’і. Дзядзькаваны хлопчык з панскага гнязда.</p>
<p>— Ну дык і што?</p>
<p>— А тое,— сказаў Война.— Тое, што сям’я, дзе трымаюцца старых звычаяў, не можа выхаваць юду.</p>
<p>На ганарыстых, напышліва падціснутых вуснах Войны з’явілася раптам няўмелая ўсмешка.</p>
<p>— І яшчэ песня. Там, дзе спяваюць — ідзі спакойна.</p>
<p>Война дастаў з саквы маленькі клуначак. Корпаўся ў ім.</p>
<p>— Ты мною не пагарджай, хлопец. Ішоў балотам і не помню, як ішоў. У вачах цямнела. Відаць, тады і сцягнула з мяне галіна апошнюю маю надзею. А шукаць у цемры нельга. Ды і яны ішлі, наступаючы мне на пяты. З паходнямі. З сабакамі.</p>
<p>— Хіба сабакі знойдуць у вадзе?</p>
<p>— Добры сабака знойдзе. Ты на чаўне са сваім сабакам паляваў?</p>
<p>— Паляваў.</p>
<p>— Чуе ён, дзе качка?</p>
<p>— Хвалюецца. І я заўсёды гляджу ў той бок.</p>
<p>— Ну вось,— усміхнуўся Война.— Астатняе робіць стрэл. А ім мяне злавіць неабавязкова. За мяне — жывога ці мёртвага — узнагарода тысяча рублёў... Каб у мяне дзве галавы было — адну б абавязкова прадаў. Заваліўся б грашыма.</p>
<p>Доўгая пасма травы ляжала на яго далоні. Падвялай, але яшчэ зялёнай травы.</p>
<p>— Крываўка,— сказаў ён і пачаў жаваць траву.</p>
<p>Выплюнуўшы зялёную кашу на пальцы, ён агаліў нагу.</p>
<p>На сцягне крывавілася шырокая рана. Война палажыў на яе кашу і пачаў уціраць. Скура на яго абліччы з гарчычнай стала зеленаватая.</p>
<p>— Пячэ,— глуха сказаў ён.— Значыць, добра. Значыць, антонаў агонь не прыкінуўся.</p>
<p>Дастаўшы з картуза чорнага пораху, ён змачыў яго слінай і палажыў на рану зверху. Потым перавязаў нагу чыстай белай анучкай.</p>
<p>Алесь глядзеў трохі грэбліва. І Война заўважыў гэта.</p>
<p>— Брыдка,— сказаў ён.— А ты не гідуй. Без гэтага ніводны сапраўдны мужчына не пражыве. Можа, і табе давядзецца некалі, крый божа.</p>
<p>— Мне не давядзецца.</p>
<p>— Не заракайся. Ты што ж, любіш жандараў?</p>
<p>— Не.</p>
<p>— Бачыш. Бацька твой іх не любіць. Дзед. Прадзед не любіў. Усе... Клеткі не любіць ніхто. Кожны, акрамя труса, хоча яе зламаць. А свабоднага чакаюць сіло, раны, смерць.</p>
<p>Знясілены, ён чуйна прылёг на бок.</p>
<p>— І ўсё адно гэта лепей,— прамармытаў ён.— Забіцца кудысь і... здохнуць. Абы не вісець у торбе, як гусь на адкорме... Каб не лез табе кожны брудным пальцам у дзюбу, не торкаў туды арэшкаў... Чым іхнія арэшкі — дык лепей... свая раска ў балоце.</p>
<p>Сплюшчыліся вочы.</p>
<p>— Ты адзін? — спытаў ён.</p>
<p>— Не, там, на грывах, малочны дзедаў брат.</p>
<p>— Угу,— сказаў Война.— Гэты таксама будзе маўчаць. Ты — ідзі да яго. Я паляджу, ачуняю... Мне трэба быць спакойным. І хітрым.</p>
<p>— Можа, прывесці вам каня?</p>
<p>— Го! Гэта далёка... Вельмі далёка. Цяпер мне трэба здабываць другога, каб дабрацца да свайго.</p>
<p>Алесь устаў.</p>
<p>— Я пайду. Я... не скажу нікому.</p>
<p>— Ведаю,— проста сказаў Война.</p>
<p>Ён змоўк. Алесь акінуў вачыма постаць, паклікаў Алму і пайшоў з ёю да ўзлесся.</p>
<p>Лес радзеў. Алесь бачыў, як праменні сонца ўсё часцей прабівалі сваімі дзідамі лістоту, як яны прабіраліся ў самы гушчар, як насустрач ім дымела зямля.</p>
<p>Паміж ім і сонцам клубіліся ў паветры раі мошак, быццам тысячы да чырвані распаленых вясёлых іскрынак, якія вялі і вялі свой трывожны і радасны танец.</p>
<p>...Гісторыя з балотнай пагоняй скончылася зусім нечакана.</p>
<p>Война не мог ведаць, што на яго ў гэты раз паляваў не адзін Мусатаў. Мусатаву прыслалі ў памочнікі чалавека з губерні. Начальству надакучыла няўлоўнасць Чорнага Войны. З гэтым асколкам мінулага паўстання трэба было канчаць. Начальства не гневалася на Апалона Мусатава: яно ведала, што злачынцу ва ўласным доме памагаюць і сцены, што Мусатаў распарадны і дзейны чалавек і не яго правіна ў тым, што бандыт гуляе на волі.</p>
<p>Збіраць чуткі — гэта была не яго справа. Сачыць, распытваць сялян, лавіць краем вуха іхнія размовы павінен сышчык.</p>
<p>Так з’явіўся ў наваколлі Сухадола Мікалай Буланцоў, знаўца сваёй пачэснай і патрэбнай дзяржаве прафесіі, спраўны чалавек год дваццаці.</p>
<p>Буланцову трэба было ўзвысіцца яшчэ больш, чым Мусатаву. Апошні ўжо дасягнуў сяго-таго, а гэты толькі рабіў першыя крокі. Мусатаў усё ж меў дваранства, няхай жабрачае і заняпалае, а Буланцоў паходзіў з кантаністаў, з парыяў, вучаных на медныя грошы, з тых, ніжэй за каго на ўсіх абшарах Расійскай імперыі былі толькі вайсковыя пасяленцы ды яшчэ паншчынныя мужыкі ў вельмі дрэнных паноў.</p>
<p>Сын бітага, хвастанага бацькі, чалавек, дзіцячым светам якога была казарма, а развагаю — дні, калі збеглых праганялі праз зялёную вуліцу, ён прагнуў кар’еры як адзінага сродку пазбавіцца ад навакольных жахаў, ад зубатычын, ад стаяння з цагельнай выкладкай пад ружжом.</p>
<p>Начальства заўсёды мела рацыю. А калі падначаленым і не вельмі салодка пад ягонай грознаю дланню — тым горш для падначаленых. Значыць, трэба ўзвысіцца, каб не пакутаваць ад рукапрыкладства. Трэба стаць незаменным, і тады сам атрымаеш права біць, сам прымусіш іншых баяцца і цягнуцца струной.</p>
<p>Такія былі яго няхітрыя разважанні. Такія самыя, як і ва ўсёй пароды кар’ерыстаў, якой яна была і якой яна будзе.</p>
<p>Нервовы і жоўчны ў душы, але вонкава дысцыплінаваны і разважлівы, Мікалай Буланцоў зразумеў, што Мусатаў бярэцца за справу не з таго канца. Трэба было дакладна ведаць, дзе бывае бандыт, а ганяцца — справа апошняя.</p>
<p>І ён успомніў аб споведзі, аб таямніцы споведзі. А паколькі ніводзін поп, які паважае сябе, не выдасць гэтай таямніцы, ён падумаў, што поп напэўна можа падзяліцца цікавай навіной з дыяканам сваёй царквы. А ў дыякана, вядома, ёсць жонка, якой няма рэзону трымацца асабліва за чужы сакрэт. Гэта, вядома, не датычылася звычайных плётак, але магло датычыцца сур’ёзных выпадкаў.</p>
<p>Усе цэрквы, акрамя царквы ў Раўбічах і Загоршчыне, былі зачынены загадам старога Вежы.</p>
<p>Служылі толькі ў царкве ў Мілым. І там Буланцову пашанцавала. Яму ўдалося ўцерціся ў давер дыяканісе і атрымаць весткі, што Война памагае грашыма сялянам глухой вёскі Янушполе і часам аднаўляе там запасы аўса для свайго каня.</p>
<p>З губерні і з павятовай паліцыі выклікалі людзей, з псярні Кроера ўзялі сабак і непрыкметна атачылі вёску.</p>
<p>Война нарваўся на дванаццатыя суткі. Выйшаў з пушчы проста пад кулі. Тут бы счакаць і браць яго, але пагарачыліся земскія і адкрылі страляніну, калі да сцярожкага чалавека было яшчэ сажняў сорак. Збаяліся падпусціць яго бліжэй.</p>
<p>Паранены Война ўцёк. За ім гналіся тры гадзіны і, ужо ўначы, загналі яго ў балота, залітае вадой. Мокнуць нікому не хацелася, тым больш што ішлі па крывавых слядах, якія цягнуў Война па расянцы і сіўцы. Таму рэквізавалі тры пласкадонкі і з паходнямі рушылі за ім. Верхам паехаў толькі Мусатаў на сваім дэрашы.</p>
<p>Прачасалі ўсё — і дарэмна: ці то не ўбачылі ў цемры, ці то чалавек захлынуўся, ці паспеў вышмыгнуць з балота ў лес, на шчасце, не такі ўжо і вялікі.</p>
<p>Буланцоў па загаду Мусатава ачапіў лясны востраў. Сам Мусатаў астаўся ля балота, ведаючы, што воўк заўсёды кідаецца ад загоншчыкаў туды, дзе, як яму здаецца, нікога няма і дзе яго чакае паляўнічы.</p>
<p>Ён думаў — і ўвогуле рэзонна,— што Война спяшаецца як мага аддаліцца ад балота. Ён не мог уявіць, што рана занадта цяжкая, каб далёка ўцякаць, што яна ў нагу, што толькі апошнімі намаганнямі, з апошніх сіл уцякаў ад іх так доўга чалавек, які вышэй за ўсё ставіў волю.</p>
<p>І Мусатаў астаўся. Злез з каня і прысеў на купіну, ведаючы, што чакаць яму ніяк не менш за гадзіну.</p>
<p>Война бачыў гэта. Ён ляжаў на тым самым месцы, дзе знайшоў яго Алесь, сажняў за трыццаць ад Мусатава. А паколькі для Войны гэта быў адзіны шлях да ўратавання, ён дзейнічаў больш асцярожна і чуйна, чым яго вораг.</p>
<p>Ён папоўз. Папоўз не спяшаючыся, ведаючы, што кожны паспешлівы рух — гэта яго, Войнава, смерць.</p>
<p>Яму пашанцавала. Жандар азірнуўся толькі два разы. Ён ведаў, звер ніколі не бяжыць з лежкі, пакуль не пачуе галасу загоншчыкаў.</p>
<p>Война не хацеў забіваць. Шум да дабра не вядзе. Акрамя таго, яму патрэбен быў спакой на тых пару тыдняў, пакуль ён адлежыцца і ачуняе. Ён ведаў, калі заб’е — улады нагоняць у наваколле столькі сышчыкаў, што гэта будзе канец.</p>
<p>Ён поўз да каня. І калі да дэраша асталося нейкія тры крокі, ён рэзка ўстаў і з апошніх сіл абхапіў каня за шыю. Конь пырхнуў і падаўся трохі ўбок. Мусатаў пачуў пырханне і павярнуўся.</p>
<p>Заслонены конскім целам, стаяў, зусім непадалёку ад яго, той, за кім яны гналіся. І пісталеты былі ў абедзвюх руках Войны. Першы стрэл жандара немінуча зваліў бы каня, і першы стрэл мог быць смяротны для яго, Мусатава, калі ў адказ грымнуць пісталеты ворага.</p>
<p>Гэты не схібіць. Мусатаў, на жаль, занадта добра ведаў ягоны спрыт.</p>
<p>— Мусатаў,— сказаў Война,— пакажы свае козыры.</p>
<p>Зеленаватыя вочы жандара не бегалі. Яны з поўным усведамленнем смяртэльнай небяспекі глядзелі на Войну. Мусатаў у першае ж імгненне цвяроза ацаніў становішча, зразумеў, што Война страляць не будзе, калі не стрэліць ён, Мусатаў, і значыць — не давядзецца плаціць за гульню жыццём.</p>
<p>Таму што ён адразу зразумеў: пройгрыш.</p>
<p>І ён з цвёрдай усмешкай паклаў руку на рукаяць пісталета.</p>
<p>— Казырны кароль,— сказаў ён.</p>
<p>— У мяне туз і дама,— сказаў Война.— Кідай карты.</p>
<p>— Я ведаю,— сказаў Мусатаў.— У цябе дзве біткі, у мяне — адна.</p>
<p>— На шчасце,— сказаў Война.</p>
<p>— На жаль,— сказаў Мусатаў.</p>
<p>— Кідай,— сказаў Война.</p>
<p>— Зараз,— сказаў Мусатаў.</p>
<p>— Вывінці крамень.</p>
<p>— Чаму не, калі ласкавы пан просіць?</p>
<p>Рукі Мусатава вывінцілі крамень і адкінулі яго. Война ведаў цяпер: каб паставіць новы — трэба дзве хвіліны, і пакуль ён не рушыць, Мусатаў не пачне. Значыць, сама менш сто восемдзесят сажняў.</p>
<p>Скрыгочучы зубамі, ён паспрабаваў сесці, сарваўся, адчуваючы, як са скроняў сцякае халодны пот, і зноў, амаль аднымі толькі рукамі, ускінуў у сядло сваё збалелае цяжкае цела.</p>
<p>І адразу ўзяў у шалёны намёт, проста па вадзе, што залівала поплаў, туды, да далёкіх грыў, у пырсках і ўзлётах кропель, у пене.</p>
<p>Цяпер яму, Войну, аніяк нельга было прайграць.</p>
<p>Упадзе ад стрэлу, зваліцца на гэтай роўнядзі — возьмуць голымі рукамі. Так далёка! Так яшчэ далёка да грыў, да выратавальных старыкоў за імі, да плаўняў, зарослых высокімі сітнягамі, да берагоў, зарослых непралазнай крушынай і абвітых хмелем, да Дняпра, за якім яры і лясы!</p>
<p>Стрэл грымнуў далёка за спіной. Мусатаў справіўся за нейкія паўтары хвіліны, нават менш. Усё адно: паміж ім і пісталетам добрых сто шэсцьдзесят сажняў. Ён надасягальны.</p>
<p>У душы Война даў сабе слова ніколі больш не жартаваць. Варта было дэрашу спатыкнуцца — і ў Сухадол прывезлі б на гнойных драбінах «труп вядомага бандыта».</p>
<p>Але ў душы ён ганарыўся, бо ведаў: з Мусатава будуць рагатаць нават ворагі. Таму што ён, слабы і цяжка паранены, абвёў дваццаць загоншчыкаў і вырваўся з кола на кані іхняга начальніка, таго, хто яшчэ некалькі хвілін назад быў упэўнены ў перамозе.</p>
<p>Дэраш вынес конніка на грэбень грады, і адтуль, з вышыні, Война ўбачыў за сабой заліты луг, парушынкі людзей на другім яго краі, а перад сабою зарасці і далёкую-далёкую стужку Дняпра.</p>
<p> </p>
<h4><a id="chapter26"></a>XXV</h4>
<p>Гэта быў страшны і цяжкі час.</p>
<p>Уся неабдымная імперыя дранцвела і дубела ад жахлівага палітычнага марозу, які вось ужо дваццаць шэсць год вісеў і кашлата варочаўся над яе абшарамі. Кожны, хто спрабаваў дыхаць на поўныя грудзі, адмарожваў лёгкія.</p>
<p>Казаць — дазвалялася толькі ману, любіць — толькі праваслаўе ды імператара, ненавідзець — толькі вальнадумцаў (якіх ніхто не бачыў, так іх было мала).</p>
<p>Літаратура трымалася на нейкім дзесятку смельчакоў, якіх гналі і распіналі ўсе, пачынаючы ад усерасійскага квартальнага і канчаючы квартальным звычайным. Ды і смельчакі гаварылі часцей за ўсё прыглушаным голасам, бо на кожнага адносна сумленнага было па дваццаць ланцужных псоў, здатных на ўсё.</p>
<p>Большасць не вытрымлівала і, сказаўшы смелае слова, адразу пачынала дыгаць нагою і прасіць прабачэння, жахацца са сваіх былых перакананняў. «Мёртвыя душы» назвалі «тройчы маною, паклёпам на расійскую рэчаіснасць і ганьбаваннем асноў».</p>
<p>Вялікія заваёвы чалавецтва імперыя аб’явіла лухтой, праўду — злосным падкопам, іншамысных — злачынцамі, што не хочуць велічы айчыны.</p>
<p>Бог быў падобны на будачніка, а будачнікі — на разбойнікаў.</p>
<p>Шпіцрутэны і смугастыя будкі сталі сімвалам.</p>
<p>Шчаслівых не было.</p>
<p>Усё прыносілася ў ахвяру ідалу дзяржаўнай моцы.</p>
<p>І таму Алесь, які да гэтага жыў у іншым свеце, асабліва балюча ўспрыняў гімназічныя абставіны. Цесна, задушліва, убога па думцы, абмежаваныя настаўнікі.</p>
<p>У будынку доўгія, вельмі змрочныя калідоры са скляпенчатай столлю. Падлогі калідораў і прыступкі сходаў выкладзены чыгуннымі плітамі з візарункам. Пліты адпаліраваныя да бляску пасярэдзіне, а ля сцен чорныя, з цяжкім, як чыгунны галаўны боль, адценнем.</p>
<p>Бразгоча званок. Выйдзеш у калідор, а за адзіным акном не Дняпро, а казённыя гарадскія муры, усе пафарбаваныя ў аднолькавы «іерусалімскі», а па-простаму, па-малярску,— жоўты колер.</p>
<p>Увесь горад нагадвае казарму або бальніцу. І ад гэтай казарменна-бальнічнай дзейснасці хоць ты ваўком вый.</p>
<p>Ён хацеў быў папрасіць бацькоў узяць яго адсюль, адправіць у іншае месца або за мяжу. Туды пускалі неахвотна, але Вежа мог дабіцца дазволу.</p>
<p>Спачатку гэтаму перашкодзіў гонар.</p>
<p>А потым ён нават узрадаваўся, што не ўцёк. Таму, што Мсціслаў прывёў да яго сяброў: Петрака Ясюкевіча, Усяслава Грыму і Мацея Біскуповіча, сына таго пана Януша, з якім Загорскія ездзілі на Кроеравы «хаўтуры». Мацей падобны на бацьку як дзве кроплі вады. Ясюкевіч гожы, як дзяўчынка: велікавокі, з валасамі як залатое павуцінне. А Грыма проста цяльпук, але самы разумны з усёй кампаніі. Гэта было відаць хаця б па тым, што галава ў яго была вялізная і ўся шышкаватая, «розум лез наверх».</p>
<p>З месяц яны прыглядаліся да Алеся, а потым Грыма зайшоў да яго і сказаў, што яны складаюць адну грамаду, што гэтая грамада ставіць сваёй мэтай выхаванне карысных людзей і што яны прапануюць Алесю стаць іхнім таварышам, калі ён таго захоча.</p>
<p>Алесь згадзіўся, і яны ўрачыста прынялі яго пятым членам у «Братэрства чартапалоху і шыпшыны». Члены яго чыталі недазволенае і спрачаліся да пены на вуснах. І ўсё адно гэта было цікава, бо Грыма даставаў аднекуль такія кнігі, сам выгляд якіх дыхаў недазволенасцю і небяспекай. Даставаў часцей за ўсё на адну ноч, таму чыталі ўголас і спрачаліся аж да позняга зімняга світанку. Гэта было зручна рабіць у кватэры Загорскіх або ў невялікім пакойчыку Грымы, дзе ён жыў адзін.</p>
<p>Чыталі польскія падметныя лісты і перапісаныя ад рукі вершы Міцкевіча, чыталі ранняга Пушкіна і «Ліст да Гогаля», чыталі, амаль не разумеючы, Фур’е (захапляла ў ім смеласць, а не думкі) і кнігі « Современника».</p>
<p>Аднойчы трапіў у рукі каліграфічна перапісаны рукапіс «Тараса» — яго таксама зразумелі як забароненую рэч і за адну ноч перапісалі, рагочучы да рэзі ў жываце, каб у кожнага было па экземпляры.</p>
<p>Але гэта было спачатку. Пытанне, пастаўленае перад кожным, патрабавала адказу. Юнакам, амаль дзецям, неадкладна трэба было ведаць, хто яны такія. І тады сталы заваліліся кнігамі па геаграфіі і гісторыі. Алесь шукаў усё, што толькі было магчыма, па гісторыі. На калядныя вакацыі ён спустошыў частку дзедавай бібліятэкі.</p>
<p>За месяц да гэтага рускі флот ураганнай бамбардзіроўкай паслаў страшны агонь на турэцкі порт Сіноп. Неба, караблі, самае мора палалі нястрымна і ўтрапёна. Пачалася сапраўдная вайна, якая павінна была прывесці імперыю на грань краху. Але хлопцам амаль не было да яе справы, бо яны адкрывалі сябе, плакалі над лёсам Ветра, Дубіны і Мурашкі, слухалі аб подзвігах князя Вячка, Міхала Крычаўскага і князя Давіда з Гарадка, сціскалі кулакі, перажываючы бітву на Крутагорскіх палях або сечу на Іваньскіх грывах.</p>
<p>...Перад вачыма падлеткаў, нібы невядомы, уставаў іх родны край. Бясконцыя імшары, пушчы, закінутыя старажытныя гарадкі на балотных астравах, дзе і дагэтуль вісяць на галінах трохсотгадовых дубоў званы. Той змрочны, лясны, тужлівы, але самы родны свет, дзе яны нарадзіліся: Волхава балота, на дзевяноставярстовай гладзі якога гараць балотныя агні, а па берагах знаходзяць рэшткі караблёў ды скамянелыя бярвенні бясконцых дарог, усмактаных на трохсажнёвую глыбіню, Прыпяць і сівавусы Нёман, і багатыя падняпроўскія гарады.</p>
<p>Яны бачылі бязмежныя палавені, якія часам нясуць на сваёй вадзе драўляныя капліцы, асеннія лясы, што палаюць, як грамнічная свяча, і чыстыя крыніцы, у якіх плаваюць лубяныя карцы.</p>
<p>І крыўдна рабілася за спусташэнне, забытыя магілы і забітых людзей, за прыгнёт, за свіст шпіцрутэнаў на Лукішках, за абрыдлівыя паласатыя шлагбаумы, што закрывалі ўсе дарогі і, здавалася, нават шлях да шчасця.</p>
<p>Яны не ведалі яшчэ, што слава чалавецтва не ў мінулым і што біцца трэба не за мінулае, але іхні парыў быў сумленны і чысты.</p>
<p>Пяцьдзесят трэці год зноў прынёс неўраджай. Дрэнная была азіміна, дрэнная была і ярына, бо ў час жніва лілі дажджы і прарастала ў полі нязжатае жыта.</p>
<p>Людзі галадалі і елі хлеб, падобны на торф. Больш-менш чысты хлеб давалі толькі зусім маленькім дзецям. Цар не мог не ведаць гэтага — усе чулі пра данясенне генерал-губернатара магілёўскага, віцебскага і смаленскага Ігнацьева. Той пісаў пра страшныя рэчы, пра жабрацтва адных і несумненную раскошу другіх.</p>
<p>Цар ведаў гэта, але не хацеў нічым памагчы зямлі, жыхары якой дайшлі да апошняй ступені галечы і прыніжэння.</p>
<p>І хлопцы зразумелі, што гэта не бацька, а айчым. Айчыма можна ненавідзець, і яны цяпер ненавідзелі яго ўсёй сілай нянавісці, якую толькі маглі змясціць іх дзіцячыя душы.</p>
<p>Алесь зрабіў і першую выснову з гэтай нянавісці, калі яны з Мсціславам ехалі дадому на калядныя вакацыі ў прысланым Вежай вазку.</p>
<p>Снежнае поле курэла. Белыя змеі паўзлі па гурбах да кібіткі і перасякалі сляды палазоў. Прывідна матляліся ў зеленаватым святле месяца чорныя палыны ля дарог. Фурман спяваў нешта сабе пад нос, ціха-ціха.</p>
<p>Юнакам было трохі халаднавата, і яны шчыльней заціскаліся пад мядзведжую апону. Няяснае святло месяца падала ў акенца вазка.</p>
<p>— Ведаеш, Мсціслаў,— сказаў раптам Алесь,— сэрца не вытрымлівае, калі глядзіш на ўсё, што вакол. Так шкада гэтых бедных людзей, гэтую сірату-зямлю.</p>
<p>— Сказаў яшчэ. Каму не шкада. А што рабіць?</p>
<p>— Астаецца адно,— сказаў Алесь глуха.</p>
<p>— Што?</p>
<p>— Зброя. .</p>
<p>Мсціслаў варухнуўся пад апонай.</p>
<p>— Разумная галава думала аж дзве хвіліны. Хто яе возьме? Ты? Я? Грыма?.. Пяць гімназістаў. Ты ж ведаеш: і ў нас, і ў шостым, і ў сёмым класе больш не знайшлося ніводнага.</p>
<p>— Можа, і ёсць, ды маўчаць.</p>
<p>— Дык будуць маўчаць і тады.</p>
<p>— Вашчыла пачаў з трыма сябрамі,— сказаў Алесь.— А потым вакол іх стала войска.</p>
<p>— Ну і скончыў, як пачаў.</p>
<p>— Але ж чатыры гады трос дзяржаву.</p>
<p>— Тады народ быў смелы.</p>
<p>— А цяпер? Цяпер яму яшчэ горш. Лепей смерць, чым гэтакае жыццё. Усе разумеюць... І гэта пякельнае, абразлівае рабства!..</p>
<p>— Мсціслаў глядзеў праз акенца, завея паўзла на сляды палазоў.</p>
<p>— Не,— сказаў ён нарэшце.— Ты ведаеш, я не баязлівец. Але колькі нас. Мы толькі пачалі разумець сябе. Нават калі мы знойдзем яшчэ сотню-другую людзей, гэта скончыцца стратамі і ганеннямі. Наша маленькая думка проста не вытрымае, згасне, мы загінем, а з намі першыя парасткі. І тады нам канец.</p>
<p>Дзеці сур’ёзна гаварылі аб паўстанні і зброі, і гэта было б нават смешна, каб не іхнія пашыраныя вочы, ліхаманкавы румянец шчок і перарывістыя галасы.</p>
<p>— Не,— паўтарыў Мсціслаў.— Мы страцім усё, прыдбанае з такой цяжкасцю.</p>
<p>— Ты мяне не зразумеў,— сказаў Алесь,— я не кажу гіра бунт сепаратыстаў, я кажу пра бунт нездаволеных, хто б яны ні былі. Палякі... рускія... літоўцы... людзі Інфлянтаў.</p>
<p>— Тым больш,— сказаў Мсціслаў.— Астатнім што?! У іх шмат астанецца, калі расстраляюць нават тысячы. А ў нас не астанецца нічога, нават калі расстраляюць сто чалавек. Мы маленькі агеньчык, які ледзь пачаў гарэць.</p>
<p>— Знойдуцца яшчэ.</p>
<p>— Праз сто год? — іранічна спытаў Мсціслаў.— Гэта ты важна прыдумаў.</p>
<p>— Няхай,— упарта сказаў Алесь.— А зброю браць усё адно давядзецца. Да таго часу знойдзем людзей... Зразумей, трэба... У рабстве гіне дух.</p>
<p>Вазок ехаў цяпер зусім па чыстым полі, пакідаючы за сабою самотны звілісты след. І ўсё паўзлі, паўзлі на гэты след белыя змеі.</p>
<p>...Дзед быў усё той самы. Сустрэў абодвух з лёгкай іроніяй і дрэнна схаванай пяшчотай у старэчых вачах. За вячэраю гаварылі аб нязначным: аб зайчыным паляванні, аб тым, што Кроер яшчэ раз паўтарыў свае хаўтуры, на гэты раз куды больш віртуозна, і зноў многія трапілі ў ягоную пастку; аб тым, што ў Маскве згарэў Вялікі тэатр.</p>
<p>— Гэта ён ад сораму,— заўважыў Вежа.— Бо кожны дзень спявалі «Жыццё за цара».</p>
<p>А пасля вячэры Мсціслаў, відаць, вырашыў трохі выпрабаваць старога на радыкалізм.</p>
<p>— Дастаў бы ты, Алесь, тое, што ў цябе ў кішэні, ды пачытаў пану Данілу.</p>
<p>Алесь збялеў. У кішэні яго ляжаў спісак «Паэм на маларасійскай гаворцы». Паэмы зваліся «Каўказ» і «Сон». Прозвішча аўтара не было, але яго шэптам перадавалі адзін аднаму: Шаў-чэн-ка.</p>
<p>Алесь паглядзеў на сябра з такім дакорам, што той сумеўся. Але дзед зрабіў выгляд, што нічога не разумее.</p>
<p>— Ану давай,— сказаў ён.</p>
<p>І тады Алесь пачаў чытаць. Дзед слухаў сурова, а калі ўнук скончыў, доўга маўчаў.</p>
<p>— Сцеражыцеся, хлопцы,— сказаў ён нарэшце звонкім ад хвалявання голасам.— Я не буду забараняць: бачу, чаго вы там нахапаліся, ведаю, што позна, вы не паслухаеце. Але сцеражыцеся. Павагаю вашай да мяне прашу. Мне будзе... крыўдна, калі з вамі што-небудзь здарыцца.</p>
<p>Хлопцы, прыгнечаныя страшнай сілай гэтага «сцеражыцеся», маўчалі, быццам упершыню самім сэрцам адчулі небяспеку. І тады стары, шкадуючы іх, раптам сумна ўсміхнуўся:</p>
<p>— А propos de<sup><a href="#footnote-73">73</a></sup> вершаў... Я б гэтага хахла не ў Сібір, а міністрам асветы замест дурня Уварава зрабіў. Нічога, хлопцы. Усё нічога.</p>
<p>І прыкрыў вялікімі далонямі рукі юнакоў.</p>
<p> </p>
<h4><a id="chapter27"></a>XXVI</h4>
<p>Над Вільняй павольна плыў звон. Званілі ў праваслаўных цэрквах, званілі ва ўсіх касцёлах ад Вострай Брамы да Антокаля. Пад гэты звон, які зусім не пасаваў да празрыстай вясновай лістоты, пакідала горад брычка, у якой, заціснутыя між чамаданамі і кофрамі, сядзелі два — цяпер ужо шасцікласнікі — хлопцы. Пан Юры, збіраючыся ехаць з Вільні на ўвесь час, дабіўся ад папячыцеля вучэбнай акругі дазволу, каб сын і Мсціслаў здалі экзамены датэрмінова. Яны і здалі. З вышэйшымі адзнакамі па ўсіх дысцыплінах.</p>
<p>У апошні момант пан Юры, лаючыся, паведаміў хлопцам, што губернскія дваранскія справы прымушаюць яго на тыдзень затрымацца ў Вільні і што ім давядзецца, каб не мазоліць вачэй сябрам, якія ўсё яшчэ пацелі над вакабуламі ў святаянскім гімназічным падвор’і, ехаць адным пад наглядам Халімона Кірдуна. Грэх сказаць, але сябры ўзрадаваліся і абставінам пана Юрыя, і падарожжу.</p>
<p>Загорскі бачыў гэта, але апраўдваў хлопцаў. Што зробіш, больш за ўсё на свеце маладосць любіць самастойнасць.</p>
<p>Брычка ляскатала па бруку, і Алесь бачыў на тратуары бацькаву постаць.</p>
<p>Потым тройка завярнула на Дамініканскую. Коні нерваваліся, са званіцы сабора Дамініканаў падаў густы чорны звон.</p>
<p>Над усёй Вільняй гаварылі званы.</p>
<p>Дамініканам праз нейкіх сто сажняў басавіта адказаў святы Ян. Злева пацягнуліся святаянскія муры, дзе была гімназія. На другім паверсе, пэўна, якраз гадзіну таму назад, селі за сачыненне малодшы Біскуповіч, Ясюкевіч і цельпукаваты Грыма.</p>
<p>Звон суправаджаў брычку на ўсім яе шляху праз горад. Званіў Ян, званіў касцёл Базыліянаў, плакала святая Тарэса. І нават калі горад знік, вецер яшчэ часамі даносіў да вушэй юнакоў далёкае водгулле званоў. Званы плакалі.</p>
<p>Плакаць было чаго, хоць улады ў гэтым і не прызнаваліся, даючы загад аб імшы. Набліжаўся час расплаты за слепату, за саракагадовую ўпэўненасць у сваёй непераможнасці.</p>
<p>Першага красавіка саюзнікі засыпалі Адэсу бомбамі, разлілі па яе вуліцах, садах і прычалах мора агню. Чарнаморскі флот амаль адразу страціў ініцыятыву, а потым і зусім засеў у Севастопальскай бухце і быў патоплены.</p>
<p>...На поўдзень, дзе ваявалі, пайшло з сухадольскага наваколля зусім няшмат людзей, і ў тым ліку малады граф Ілля Хаданскі. Выйшла ў яго нечакана. Яшчэ напярэдадні не думаў, але тут прыехаў — па дарозе ў Севастопаль — у свой маёнтак Курылавічы васемнаццацігадовы прыгажун гусар Мішка Якубовіч, адзіны спадкаемца ўдовага бацькі, што нядаўна адышаў «у лона Аўраамле». Шчаслівы спадкаемца, не спадзеючыся на лепшае ў той касталомцы, куды меў трапіць, загуляў з усёй самаадданасцю гвардзейца і пацягнуў з сабою Іллю. Равеснікі пачалі піць і сваволіць. Магілёўскія камеліі, жанчыны з не зусім прыстойнай вуліцы ў Сухадоле, корчмы, рэстарацыі, гасцяванні ў суседзяў, дзе было шмат моладзі,— нічога не прамінулі.</p>
<p>Насваволілі яны з Іллём вышэй меры. П’яныя намагаліся патрабаваць сатысфакцыю ў губернскага скарбніка (у таго была маладая палюбоўніца, і было вырашана, што няхай нават адзін з сяброў і наложыць галавою, дык затое другому будзе добра). Скарбнік пад маркай перагавораў аб дуэлі ледзь не здзейсніў падступны план: завабіць сяброў да сябе ў двор і там сіламі прыгонных адхвастаць абодвух, як марцэліных сабак. Сябры ледзь прабіліся на волю са зброяй у руках, а потым — у гневе на хамства і недалікатнасць скарбніка — абзывалі яго пашахонскім графам і з кампаніяй сяброў тры ночы запар ірвалі ля ягонага дома пятарды.</p>
<p>Потым, якраз на судны дзень, пусцілі ў сінагогу спайманую недзе саву, а дзверы моцна падперлі тоўстым калом.</p>
<p>Паліцмайстар спрабаваў быў сунімаць іх — яны, заплаціўшы задатак, прыслалі да яго на падвор’е труну, абабітую глазетам, і магільную пліту з гранітным крыжам, на якім было ўжо высечана ўсё, што трэба, акрамя года смерці. Паліцмайстар з гора запіў, а ўсе прынады склаў пад павець на сваім двары: усё дзешавей абышліся.</p>
<p>У Сухадоле разышліся. Была пільная патрэба выпіць з афіцэрамі на гаўптвахце. Узялі будынак абвахты, спаліўшы з надветранага боку пуд і чатыры фунты серы. Калі варта разбеглася — выцягнулі ачмурэлых калег з будыніны і ўмыкнулі іх у Курылавічы, дзе і пілі тры дні.</p>
<p>Там іх і заспеў Ісленьеў, што прыехаў у госці да Вежы, і, дачуўшыся пра свавольствы, паехаў сунімаць вісусаў. Прачухана даў надзвычайнага і параіў, калі не хочуць высылкі, кінуць хутчэй ідылічнае развітанне з «мілай радзімай» і ехаць далей. Ілля Хаданскі, якому ўсё роўна не было куды падзецца, пайшоў з Якубовічам добраахвотна змагацца за айчыну, веру і гасудара.</p>
<p>Тым усё і скончылася.</p>
<p>А Ісленьеў пасля непрыемнай гэтай размовы паехаў зноў у Вежу. Стары ўзрадаваўся.</p>
<p>Алесь сядзеў трохі ў іхняй кампаніі. Толькі тыя сядзелі за сталом, папівалі каву і віно, а ён залез у самы зручны куточак, палажыў сабе на калені «Дафніса і Хлою» (такія рэчы за апошні час пачалі цікавіць яго) і то слухаў, а то і чытаў.</p>
<p>А на вітражах вакол плылі дзівосныя птушкі, рыбы і крылатыя жанчыны. Яны свяціліся наскрозь, так, як ніколі не свецяцца звычайныя фарбы. Свяціліся гранатавым, жоўтым, апельсінавым колерам, як свецяцца на сонцы келіхі з віном.</p>
<p>— Прайдзісветы,— усміхаўся Вежа.— Ну што яны, скажыце вы мне, граф, зробяць з тымі французамі ды ангельцамі?</p>
<p>— Анічога,— румяны, як яблыка, твар графа з яснымі вачыма і свежымі зубамі быў грэблівы.— Што ў іхняй галаве, акрамя гэтай брыдоты з савою ды п’янкі.</p>
<p>— Ото і я кажу... Скажыце вы мне, хто тут мае рацыю, тыя, што ідуць біцца, ці тыя, што чакаюць?</p>
<p>Ісленьеў скасіўся на Алеся. Дзед зрабіў абуранае аблічча.</p>
<p>— Тут я і сам не ведаю,— сказаў граф, пагладжваючы сівыя бакенбарды.— Скажу толькі, што нас паб’юць усё адно, неадменна. Дрэнны, пусты чалавек добраахвотна пад кулі не пойдзе, пойдуць лепшыя і загінуць. А іх і без таго не густа.</p>
<p>— Б’юць,— сказаў дзед.— Ой, б’юць. Наторкалі нас носам.</p>
<p>— Гэта ўсе разумеюць. Дазволілі ім пад Еўпаторыяй высадзіць дэсант, такі плацдарм аддалі... І гэтае злашчаснае паражэнне ля Альмы... Што мяне здзіўляе, дык гэта тое, што, дальбог, няма чаго ім асабліва ганарыцца. Салдат наш — смелы, безадмоўны, разумны. Лепшы за іхніх па трываласці, цярплівасці, сіле. Ды і генералы ў іх не лепшыя. Гэты іхні Сент Арно, ён хто? Шулер у былым, акторык, з усімі дрэннымі рысамі гэтай прафесіі.</p>
<p>— Дык у чым жа справа?</p>
<p>— А тое, што самы моцны салдат без хлеба, без зброі, без адпачынку, без... волі скора робіцца дохлай шкапай. І самая лепшая галава, калі на яе сто дурняў, нічога не можа. Нахімаў, бедалага, як пакутуе. Чалавек з мужнасцю, з любоўю да радзімы. А розная поскудзь, якую ўсё жыццё выхоўвалі ў спадзяванні на загад начальства, на старэйшага дзядзьку,— яны з яго пасмейваюцца. Знайшлі ў чалавека «загану», «травіць» ён у моры, хоць і адмірал. Што зробіш, калі арганізм такі. Ён «травіць», але з мосціка не сыдзе, справу да канца зробіць.</p>
<p>— Нельсан таксама «травіў»,— сказаў Алесь.</p>
<p>— Праўда? — узрадаваўся граф.— Ну, суцешыў!</p>
<p>— Я салдат,— пасля паўзы сказаў граф.— Я іду, куды мне загадваюць... Але па сваёй ахвоце я б туды не прасіўся.</p>
<p>— Чаму? — спытаў дзед.</p>
<p>— Кожны лішні чалавек — гэта адтэрміноўка канца.</p>
<p>— Горай, думаеш, не будзе? — спытаў Вежа.</p>
<p>— Горай быць не можа,— сказаў граф.— Хаця б таму, што кожнае новае цараванне спачатку на некалькі год адпускае гайкі, зарабляе сабе добрае імя.</p>
<p>— Каб потым зрабіцца яшчэ горшым. Чулі мы гэта.</p>
<p>— Але ж некалькі год,— сказаў Ісленьеў.— Гэта вельмі важна. І потым амаль абавязкова амністыя. Значыцца, тыя, хто жывыя яшчэ — вернуцца. І я сустрэнуся са сваёй маладосцю.</p>
<p>Вежа асцярожна падліў графу віна. Вусны старога сумна ўсміхаліся.</p>
<p>— Я сёння чуў прароцтва,— сказаў ён.— Прарочыў тут адзін лапатны Іерэмія: «Прасвішчуць яны Свістопаль».</p>
<p>— Нічога дзіўнага. Саракагадовае дрэннае становішча ў арміі. Амаль трыццацігадовае замоўчванне агульнай прадажнасці, слабасці, жорсткасці да простых, рабства.</p>
<p>— Усё было добра,— падтакнуў Вежа.— Так ужо добра, што, выявілася, пораху не было. Умелі хадзіць на парадах і не ўмелі па гразі. Заганарыліся. Усю гісторыю думалі напалеонаўскім капіталам жыць...</p>
<p> </p>
<h4><a id="chapter28"></a>XXVII</h4>
<p>І зноў восень. Зноў гімназія. Зноў зіма з заснежанымі вербамі над Віліяй, з пахам бярозавых паленняў. Толькі цяпер Алесь жыў з Кірдуном і Логвінам. Было б зусім дрэнна, каб не «Братэрства чартапалоху і шыпшыны» ды не рэдкія, вельмі рэдкія, лісты ад Кастуся і яшчэ радзейшыя, стрыманыя і сухаватыя, цыдулкі ад Майкі. Улетку амаль не бачыліся: Раўбіч павёз дачку на кіслыя воды. А разлука і не ў такіх гадах рэдка вядзе да лепшага. Забываеш голас, жэсты, рысы і, урэшце, нават тое, што лепш за ўсё кажа аб сяброўстве: непадробленае адчуванне ўсяго чалавека побач з сабою. У яе, вядома, новыя знаёмыя, новыя людзі вакол, новыя думкі.</p>
<p>Гэта было балюча.</p>
<p>А потым зноў прыйшла вясна. Асеў наздраваты снег. Дзівосна сінела над горадам чысценькае, з рэдкімі імклівымі аблокамі неба. Аблокі імчаліся з-за гары, з-за кароткай, нібы назнарок абсечанай зверху, Гедымінавай вежы: два паверхі, на якіх прымасціўся і недарэчна, як жук-плывунец, махаў у паветры лапкамі аптычны тэлеграф. Перадаваў дрэнныя весткі. Увесь сакавік і ўвесь май цягнулася ўраганная бамбардзіроўка Севастопаля, не хапала зброі, гарнізон абяссілеў і трымаўся ледзь толькі не на цвёрдых людскіх душах — без дапамогі, без умацаванняў, без правіянту, без абозаў.</p>
<p>І яшчэ аб тым, што загінулі Істомін і Нахімаў, што ўлада над людзьмі ў руках тых, якія няздольны кіраваць нават сабой.</p>
<p>Усё часцей ля вітрын, дзе вывешвалі лісты-паведамленні з тэатра вайны, можна было пачуць хмурнае:</p>
<p>— Начальнічкі, трасца ім...</p>
<p>Галоўнага, на галаву якога трэба было клікаць трасцу, ужо не было. Бомбы падалі на дамы Севастопаля, магілы тысяч простых шчасцяў. Бомбы — увесь сакавік і май! — ірвалі паверхню бухты, магілу флоту. Але нават водгулле іх не даляцела да сабора ў далёкім паўночным горадзе, дзе ляжаў у магіле труп чалавека з грэнадзёрскім ростам і розумам абозніка.</p>
<p>...Настаўнік Гедымін пасля жалобнага набажэнства сабраў гімназістаў у вялікай халоднай аўле і доўгі час маўчаў, гладзячы свае бакенбарды. З разрэзу фалдаў форменнага сурдута тырчаў насавічок, які ён палічыў за лепшае выцягнуць загадзя, яшчэ перад пачаткам прамовы.</p>
<p>— Плакаць будзе зараз... Свідрыгайла,— як заўсёды, занадта голасна сказаў няўважлівы Грыма.</p>
<p>Бліжэйшыя шэрагі грымнулі смехам. І гэта было добра, бо заглушала сэнс Грымавых слоў. Гедыміна клікалі Свідрыгайлам за з’едлівасць і дробную зваднасць. Ці не зашмат гонару яму было ў ягоным сапраўдным прозвішчы. Сёй-той казаў, што і Свідрыгайлы яму замнога: крамольны князь меў хаця ўласную думку і не баяўся змагацца за яе, а гэты быў вернападданы з вернападданых і вечна ганарыўся тым, што ён «ісцінна рускі і ўсіх гэтых палячкоў, хахлоў-задрыпанцаў, жабнікаў, кілбаснікаў, жыдоў і іншых іншародцаў цярпець не можа».</p>
<p>— Зноў Грыма?! — пагрозліва спытаў Гедымін.</p>
<p>І тады, разумеючы, што ў такі момант гнеў гэтай падлы можа каштаваць Усяславу тройкі за паводзіны, Пятрок Ясюкевіч узвысіў свой мілагучны, бы музычная скрынка зайграла, голас:</p>
<p>— Прабачце, пане настаўнік. Гэта я.</p>
<p>— Што такое? — бледна-блакітныя вочы Гедыміна дапытліва глядзелі ў нявінныя, шчырыя вочы Петрака.</p>
<p>Вочы ў Ясюкевіча не ўмелі хлусіць. Як бы ён ні сваволіў, яны былі простыя і сумленныя, гэтыя вочы. Такому хлопчыку магла б паверыць і пусціць яго ў дом нават самая багатая з касцельных дэвотак.</p>
<p>— Ну? — трохі больш мякка сказаў Гедымін.</p>
<p>— Я выпадкова наступіў яму на мазоль,— сказаў Ясюкевіч.</p>
<p>— Што ён сказаў?</p>
<p>— Плакаць будзеш зараз... Нядбайла,— аддана і проста сказаў Пятрок.</p>
<p>— Д-добра,— памякчэў Гедымін.— Маеце шчасце, Грыма.</p>
<p>Падумаў.</p>
<p>— А за тое, што ўжываеце мужыцкую гаворку — будзеце мець клопат, Ясюкевіч. Пяцьсот разоў перапішаце гэта па-французску, руску і нямецку.</p>
<p>— Па сто шэсцьдзесят шэсць і дзве трэці раза на кожнай мове,— прыкінуўшы, шэптам сказаў Мацей Біскуповіч.— Як з двума трэцямі быць, га?</p>
<p>— Дзякуй, Пятрок,— на гэты раз шэптам сказаў Грыма.— Танна вылез.</p>
<p>Сашка Волгін, Алесеў цёзка, падміргнуў Грыму:</p>
<p>— Нішто. Выручым.</p>
<p>Сашка вызначаўся з усіх фенаменальнай здольнасцю падрабляць руку кожнага чалавека так, што той і сам не адрозніў бы.</p>
<p>— Гімназісты славутай нашай гімназіі,— ціхім і прачулым голасам, які аж дрыжаў ад хвалявання, пачаў Гедымін.— Вялікае гора напаткала нашу краіну. У бозе пачыў наш імператар, наш палкаводзец, гаспадар рускай зямлі, Мікалай Паўлавіч, чалавек вялікай духоўнай моцы, дабрадзей усяго нашага народа, зіждзіцель светлага храма нашай будучыні і, пакуль што, самая светлая асоба нашай гісторыі пасля Пятра Вялікага.</p>
<p>— «Пакуль што»,— буркнуў Грыма.</p>
<p>— Ліс,— з нянавісцю гледзячы на Гедыміна светлымі вачыма, сказаў Сашка.— Пры кожным выпадку такое кажы — не памылішся.</p>
<p>Голас у Гедыміна сарваўся:</p>
<p>— Рускі народ у журбе і тузе.</p>
<p>— Сашка,— шапянуў Алесь,— ты ў журбе ці, можа, у тузе, га?!</p>
<p>— У вялікай,— усхліпнуў Сашка.— Проста рыдаю. Харошы быў чалавек. Хрысціянін. Даўгі за Пушкіна паабяцаў заплаціць, калі той на ложы смерці выспавядаецца і святыя дары прыме... Заплаціў...</p>
<p>Гедымін глядзеў некуды ўгору вачыма, у якіх аж трапяталі сардэчнае замілаванне і скруха.</p>
<p>— Ён тужыць бязмерна... наш... рускі... народ...</p>
<p>— А каб ты спрах!—ціха сказаў Сашка.</p>
<p>Грыма штурхнуў яго пад рабрыну:</p>
<p>— Цс-с, пасадзяць у карцэр — хто тады паможа?</p>
<p>Алесь ціха смяяўся. Ён ведаў, што гэта Волгін быў завадатарам гісторыі з Гедымінавай радаслоўнай. Сабралося некалькі хлопцаў і склалі жартоўнае «дрэва годнасці» настаўніка, дзе сама менш сем продкаў былі ўсе хто хочаш, толькі не рускія, а бацька — паляк. Потым Сашка напісаў ліст почыркам Гедыміна. А ў лісце было пакаянне ў тым, што вось да гэтага часу ён, Гедымін, толькі вонкава трымаўся праваслаўнага абраду, а сам лічыў яго за ерась і схізму і не хоча больш губіць сваю неўміручую душу. Тым больш што ягоны, Гедымінаў, бацька быў паляк і ўсё жыццё змагаўся з няправеднай справай мітрапаліта літоўскага Ёсіпа Сямашкі, які злашкодна і падступна вынішчаў унію. І што ён, Гедымін, у гэтым дастойны сын свайго бацькі і просіць лічыць яго надалей католікам, тым больш што ў яго, Гедымінавым, дваранскім гербе ёсць крыж. А, усім вядома, калі ў гербе ёсць крыж — гэта азначае, што продак быў выхрыстам.</p>
<p>Ліст з радаслоўнай накіравалі віленскаму папячыцелю і сталі чакаць, што з гэтага будзе.</p>
<p>Папячыцель паверыў. Яму здалося, што Гедымін з’ехаў з глузду. Ён выклікаў «рымскага каталіка і нашчадка выхрыстаў» да сябе, і там, за шчыльна зачыненымі дзвярыма, адбылася бурная размова з высвятленнем адносін і тлумачэннямі, спачатку толькі Гедымінавымі, а потым узаемнымі. Гедыміна ледзь не хапіў удар.</p>
<p>Завадатараў свавольства шукалі, але не знайшлі.</p>
<p>...Настаўнік тым часам дабраўся да апошніх хвілін «хрысціяніна». Голас дрыжаў, рукі, ускінутыя на ўзровень твару, далонямі да яго, калаціліся, нібы вось-вось маглі ўпасці на вочы, каб ніхто не ўбачыў слёз, ды толькі жахлівае намаганне волі трымала іх.</p>
<p>— Ён кіраваў, як сапраўдны ўладар, ён жыў, як чалавек, ён любіў супругу, як хрысціянін... А адыходзіў да продкаў,—Гедымін зрабіў разгублены жэст рукамі,— як нібыта сумясціўшы ў сваім апошнім слове ўсе свае якасці. Я не пабаюся нават сказаць іпастасі. Слухайце гэтыя словы... На ложы смерці ён сказаў сыну і спадкаемцу свайму... «Служы Расіі, сын мой! Я хацеў узяць на свае плечы ўсе цяжкасці, каб пакінуць табе вялікую дзяржаву, спакойную, упарадкаваную, шчаслівую. Але вышэйшая воля меркавала іначай».</p>
<p>Гедымін паклаў руку на горла.</p>
<p>— Ён ляжаў на сваім простым ложы, накрыты салдацкім плашчом... Вы ведаеце, ён заўсёды спаў, як просты воін. Ён усё жыццё не накрываўся нічым іншым. І гэты плашч увойдзе ў гісторыю нароўні — не, вышэй! — з трывуголкай Напалеона, з ягоным шэрым паходным сурдутам, з простым кіем вялікага Пятра, з сядлом пад галавою Святаслава... Плашч... простага... салдата!</p>
<p>Рыданне раздзерла горла настаўніка.</p>
<p>— І ён сказаў сыну свае апошнія словы... «Вучыся паміраць...» — Гедымін зрабіў доўгую паўзу.— Вы чуеце гэтыя словы?! Гісторыя запіша іх на свае скрыжалі!.. «Ву-чы-ся па-мі-раць!», «Вучыцеся паміраць» — вось які апошні запавет ён пакінуў нам, панове.</p>
<p>Слёзы тачыліся праз карцінна прыціснутыя да аблічча рукі настаўніка...</p>
<p> </p>
<p>Тры месяцы прайшло з таго часу. Далёка ад паўночнай магілы «чалавека і хрысціяніна», не даходзячы да яе нават водгуллем, густа-густа падалі бомбы на бухту, магілу флоту, і горад, магілу велічы.</p>
<p>І яшчэ на шматлікія магілы людзей.</p>
<p>Бо нехта вучыў паміраць, а не жыць.</p>
<p>Аддалі Малахаў курган. Пайшлі з Севастопаля.</p>
<p>Расплаціліся за ўсе дзесяцігоддзі, у якія распіналі ўсё як ёсць маладое, смелае, годнае.</p>
<p>А, між тым, апошніх слоў імператара, за якія так распіналіся тысячы гедымінаў, зусім не было. Іх прыдумалі потым, каб людзі вучыліся гінуць, не наракаючы.</p>
<p> </p>
<h4><a id="chapter29"></a>XXVIII</h4>
<p>У жніўні тысяча восемсот пяцьдзесят пятага года да Алеся, які ў гэты час жыў у Вежы, прыскакаў з Загоршчыны Логвін, прывёз ліст у грубым пакеце з шэрай паперы.</p>
<p>«Дружа,— пісаў Каліноўскі.— Я скончыў сваю мачыху-прагімназію. Еду паступаць у альма матэр. У Маскву. Хацелася б убачыцца з табою, ды толькі ведаю: немагчыма. Трохі-трохі падзарабіў, атрымаў у начальніка губерні пашпарт і падарожную за нумарам пяцьдзесят шостым. А ў ёй — усё. Двухгаловая курыца, рубель срэбрам гербавых узносаў, прыкметы (аблічча — авальнае, цяжкае, год — семнаццаць, рост — сярэдні, валасы — цёмна-русыя, бровы — чорныя, вочы — сінія, нос і рот — памяркоўныя, трохі велікаватыя, падбародак — звычайны,— распісалі, хоць ты на Ветку, да раскольнікаў, уцячы, і то знойдуць). Такая лухта! Пачынаецца падарожная, як выявілася, словамі: «Па ўказу яго Вялікасці гасудара імператара Аляксандра Мікалаевіча...» Аж во як! Нібыта кожнага з падарожных ляпае па плячы: «Едзь, братка, шчаслівай табе падарожы».</p>
<p>Вось я і еду. У Мінску зрабіў прыпынак на чатыры дні і адсюль пішу. Горад вялікі і даволі-такі гразны. Толькі вельмі ўпадабаў Залатую Горку з капліцай старога Роха. Дрэвы вакол, і так прыгожа блішчыць наводдаль Свіслач, і дамы за ёй і цэрквы. Добра сядзець і марыць.</p>
<p>Падарожжа, пакуль тое, падабаецца. Едзеш сабе, ні аб чым не думаеш, званок не звініць, наперадзе — воля, бачыш людзей і іншыя мясціны.</p>
<p>Дзесятага траплю, калі верыць падарожнай, у Воршу. Буду там гадзіны чатыры і зусім блізка ад цябе, нейкіх сотню з лішнім — дакладна не лічыў — вёрст. Але гэта таксама далёка, так што не ўбачымся і на гэты раз. І дорага. Мне прагонных за два кані з правадніком выпала нешта каля сямі рублёў, табе будзе — у два канцы — рублі два з паловаю. Чаго ўжо тут. Дык ты ў гэты час проста падумай, што я блізка, і я абавязкова адчую.</p>
<p>А калі скончыш на будучы год гімназію — што мяркуеш рабіць? Сядзець мядзведзем у сваім берлагу ці ехаць вучыцца далей? Калі другое — едзь туды, дзе я. Пагаворым аб усім-усім. Ёсць шмат цікавых навін».</p>
<p>Алесь пайшоў да старога Вежы. Той сядзеў на сваёй улюбёнай тэрасе.</p>
<p>Унук спыніўся, не хочучы яго турбаваць.</p>
<p>— Я чуў цябе яшчэ за пяць пакояў,— не ўздымаючы павек, сказаў дзед.— Што ў цябе там?</p>
<p>Алесь падаў яму ліст.</p>
<p>Стары пан расплюшчыў вочы.</p>
<p>— Твой Кастусь,— сказаў ён.— Ты даеш мне, каб я прачытаў?</p>
<p>— Так.</p>
<p>Пан Даніла далёка адставіў руку з лістом і стаў чытаць.</p>
<p>— У яго добры, роўны почырк,— сказаў ён.— Ён часам не з «памяркоўных і акуратных»?</p>
<p>Вочы ягоныя, відаць, убачылі словы «двухгаловая курыца», і ён усміхнуўся.</p>
<p>— Прабач, сам бачу, што гэта не зусім тое. Ну, а што, калі недзе ў Бабруйску сядзіць поштмайстра Шпекін?</p>
<p>Чырвоны Алесь паціснуў плячыма.</p>
<p>— Пячаць,— сказаў ён.</p>
<p>— Пячаць,— перадражніў дзед.— Пячаць можна зняць гарачай брытвай, а потым пасадзіць на месца.</p>
<p>Дачытаў да канца.</p>
<p>— З небагатых,— сказаў ён.</p>
<p>— Я казаў вам гэта, дзядуля.</p>
<p>— Вы і надалей намераны карыстацца паслугамі дзяржаўнай пошты для перадачы адзін аднаму свежых параўнанняў і шчырых выказванняў пачуццяў, падобных на гэтыя?</p>
<p>— Мы іначай не можам гаварыць. Мы далёка адзін ад аднаго.</p>
<p>— Нашто ты паказаў мне гэта?</p>
<p>— Я хацеў яшчэ раз паказаць вам, які... які ён.</p>
<p>— Калі ты хацеў паказаць мне, які ён разумны, то ты не мог бы дасягнуць сваёй мэты лепшым чынам. Я ў захапленні ад яго разумовага ўзроўню і... гм... асцярожнасці.</p>
<p>Ён працягнуў руку па цыгарку.</p>
<p>— Я на сёмым небе ад яго высакароднага захаплення радзімай. Mais il faut aussi quelque inteligence<sup><a href="#footnote-74">74</a></sup>.</p>
<p>Дзед, ані слова больш не кажучы, пускаў пахучы дым і пісаў цыгаркаю ў паветры нейкія дымныя іерогліфы, якія расплываліся раней, чым хто-небудзь мог бы іх прачытаць. Ён рабіў гэта доўга, вельмі доўга.</p>
<p>Дзедавы думкі прачытаць было цяжэй, чым гэтыя шэрыя жывыя знакі ў паветры. Кандраці з’явіўся ў дзвярах нечакана.</p>
<p>— Што,— спытаў Вежа,— нікога больш не было?</p>
<p>— Я быў бліжэй за ўсіх,— сказаў Кандраці.</p>
<p>Алесь уцяміў, што ўвесь гэты час Вежа трымаў нагу на званку пад сталом.</p>
<p>— Слухай, малочны брат,— сказаў Вежа.— Я ведаю, ты сам адчуў, што нешта здарылася ў доме. Магчыма, хацеў даведацца, што прывёз Логвін.</p>
<p>— Вельмі трэба,— буркнуў Кандраці.</p>
<p>— Але ты ўсё ж не хлопчык, каб ісці на кожны званок. Ты — брат і наглядчык лясоў. Твая жонка — другая гаспадыня ў доме пасля Еўфрасінні.</p>
<p>— Ды ўжо,— сказаў Кандраці.— Ніхто не забароніць маёй жонцы памыць падлогу, калі яна захоча. Паня якая!</p>
<p>Дзед асекся.</p>
<p>— Што трэба пану брату Данілу?</p>
<p>— Тройку для паніча,— сказаў дзед.— Зараз.</p>
<p>Кандраці пайшоў. Некоторы час панавала маўчанне.</p>
<p>— Дзеду,— ціха сказаў Алесь.— Я вам гэтага ніколі не забуду.</p>
<p>— Не варта падзякі,— сказаў дзед.— Я эгатыст, ты ж ведаеш. Я хачу, каб у дзяржаўнай пошты было хаця на два пісьмовыя доказы менш. Мне не хацелася б, каб цябе з тваім Кастусём за лухту заслалі некуды на Орскую лінію.</p>
<p>— Я разумею...</p>
<p>Вежа ўздыхнуў.</p>
<p>— Сёння якое?</p>
<p>— Дзевятае.</p>
<p>— Адны суткі. Калі паспяшаешся, можаш сустрэць.</p>
<p>— Тады лепей вярхом.</p>
<p>Дзед памаўчаў.</p>
<p>— Так што хапай яго на «яме» і цягні сюды. Перадай: не прыедзе — табе будзе балюча, а я за цябе пакрыўджуся. Цікава паглядзець, што то за птушка, з якой дзяліцца даводзіцца.</p>
<p>...З цугляў каня падала ўжо мыла, калі Алесь, мінуўшы алею, што вяла да белых муроў і сляпучых макавак куцеянскага манастыра, вырваўся, урэшце, на край высокага плато і ўбачыў стромы спуск дарогі, сінюю істужку нешырокага тут Дняпра, а за ёй гарадок, што ўтульна прымасціўся між Дняпром і невялікай рачулкай.</p>
<p>Конь, асядаючы на зад, спускаўся да наплыўнога моста, які нехлямяжа ляжаў на вадзе.</p>
<p>Алесю не было часу разглядаць усё. На станцыі чакаў і вось-вось мог паехаць Кастусь.</p>
<p>Конь загрукатаў падковамі па насціле. Воз з сенам трапіўся якраз на сярэдзіне — і вада заліла бабкі каню. Конь пацягнуўся да вады, Алесь падняў цуглямі ягоную галаву.</p>
<p>Справа тырчалі з вады магутныя, напаўразбураныя аркі каменнага моста, калісьці, відаць, такога шырокага, што тры вазы з сенам маглі праехаць побач і яшчэ засталося б месца двум коннікам.</p>
<p>Гэта былі руіны «моста на крыві», на якім калісь вырашалі свае багаслоўскія пытанні задняпроўскія манахі з іхнімі прыхільнікамі і гараджане з католікаў, узначаленыя шкалярамі з езуіцкага калегіума.</p>
<p>А паколькі на доўгія дыспуты ні ў кога не хапала ні часу, ні розуму, то пераконвалі адзін аднаго ў справядлівасці «свайго» Хрыста спосабам, у якім было мала талеранцыі і яшчэ менш гуманізму. Не апошнімі довадамі ў гэтай спрэчцы было завушэнне, розных ступеняў моцы ўдары бібліяй ці каўчэжцам па галаве, выспяткі.</p>
<p>Да ліку неабвержных доказаў, якія даводзілі няслушнасць апанента і з якімі ўжо не было як змагацца, належалі ўдар бязменам па галаве і скіданне з вышыні ў ваду. І так цягнулася дзвесце год, невядома на чыю карысць.</p>
<p>Узняўшыся на другі бераг, Алесь зноў пагнаў каня. Прамільгнулі з левага боку замчышча, мікалаеўская царква і два касцёлы. Наводдаль лёгка ўзносіліся ў неба дзве званіцы Пакрова-Гумённай царквы.</p>
<p>Замкавай вуліцай вырваўся на Пецярбургскую, высякаючы падковамі іскры з каменных пліт.</p>
<p>Каля аднапавярховага каменнага будынка ямской станцыі стаяла запыленая — хоць ты пальцам на ёй пішы — паштовая карэта, і людзі стаялі на прыступках, а фурман з паштальёнам прывязвалі ўжо вяроўкамі кофры і сакваяжы.</p>
<p>Ён асадзіў каня і скочыў з яго, кінуўшы павады.</p>
<p>Нейкія не тыя людзі. Стары чыноўнік з клуначкам... Жанчына ў чапцы, відаць, ягоная жонка... Семінарыст... Два шляхцюкі з сярэдніх.</p>
<p>— Скажыце, дыліжанс па смаленскай лініі рушыў ужо?</p>
<p>У той самы момант, як спытаў гэта ў семінарыста, з радасцю ўбачыў, што не спазніўся.</p>
<p>Кастусь сядзеў ля сцяны, на лавачцы. Сядзеў, палажыўшы падбароддзе на сугіб рукі, і глядзеў сваімі сінімі вачыма, як запрагаюць коней. Глядзеў пахмура і з відочнай нудотай.</p>
<p>Гэта быў той і не той Кастусь. Валасы па-ранейшаму падалі назад, паказваючы высокі і чысты лоб, але былі даўжэйшыя. Ледзь прыкметна прабіваліся вусы, і хлопцаў рот здаваўся, ад асмужанага ценю над ім, яшчэ больш уладным.</p>
<p>Апрануты ён быў у сурдуцік, у бэжавыя нанкавыя панталоны і запыленыя паўбоцікі. На гожай мускулістай шыі сцягваў каўнер белай кашулі шырокі чырвоны гальштук.</p>
<p>Каліноўскі ўзняў галаву і доўгім непаразумелым позіркам, нібы не пазнаючы, абвёў цёмнага ад загару юнака.</p>
<p>— Алеська...</p>
<p>— Кастусь!..</p>
<p>— Панове,— сказаў гарэлачным голасам станцыйны наглядчык.— Проша сядаць.</p>
<p>— Я... еду зараз,— яшчэ цішэй сказаў Кастусь.— Во і дыліжанс.</p>
<p>— Пайшлі яны са сваім дыліжансам! — выгукнуў Загорскі.</p>
<p>Кастусь збянтэжана муляўся. І тады Алесь працягнуў яму рукі.</p>
<p>— Кастусь!.. Во дык Кастусь.</p>
<p>— Алеська! Братка! Алеська!</p>
<p>Яны кінуліся адзін да аднаго ў абдымкі.</p>
<p> </p>
<p>Коннікі няспешным трухам выехалі з дрымотнай засені векавой пушчы і ўбачылі пад страшным стромым урвішчам Дняпро. Ён спакойна і рэдка зіхацеў дробнымі хвалямі, як сіняе срэбра.</p>
<p>Яны ехалі адны, далёка наперадзе ўсіх астатніх. Логвін з падстаўнымі быў відаць ледзь не за вярсту.</p>
<p>...Ноч спалі ў котчым вазку, а ля Дошчыцы сустрэлі трэцюю падставу і зноў пераселі ў сёдлы, хаця з Кастуся быў і не зусім добры яздок.</p>
<p>Кастусь ехаў на снежным Ургу, той быў спакайнейшы. Алесь — на Тромбе, які нікога не хацеў ведаць, акрамя гаспадара.</p>
<p>— Дзівоснай якой прыгажосці коні,— сказаў Каліноўскі.</p>
<p>Алесь усміхнуўся.</p>
<p>— Ведаеш, я аднойчы, яшчэ дзіцем, сасніў дзівосны сон. Разумееш, была ноч і туман. І коні. Белыя, дзівоснай прыгажосці. Я ляжаў ля згаслага вогнішча, а коні схілялі галовы і дыхалі цёпла. А паміж коней стаяла мокрае жарабятка. Снежнае ўсё, а хвост смешны, тоўсты... І туман збягае, а ўсюдых белыя коні.</p>
<p>— Ты, Алесь, часам вершаў не пішаш?</p>
<p>— Спрабую,— чырванеючы, адказаў Алесь.</p>
<p>І тут пачуў нешта такое, чаго ніяк не чакаў ад Кастуся.</p>
<p>— I я часам... таксама,— натуральна і проста сказаў сябар.</p>
<p>— І... добрыя вершы?</p>
<p>— Дзе там,— уздыхнуў Кастусь.— Каб пісаць добрыя, трэба ўвесь час працаваць. А я... Мне здаецца, не ў гэтым цяпер наш лёс.</p>
<p>Алесь здзівіўся, так пазмрачнеў раптам твар сябра. Нешта пакутлівае з’явілася ў яго вачах. Ён быў зусім непадобны на Яраша Раўбіча, ягоны сябра, але агульны выраз вачэй, вуснаў, ссунутых броваў зрабіў іх на хвіліну вельмі падобнымі.</p>
<p>— Цябе нешта прыгнятае? — спытаў Загорскі.</p>
<p>— Потым, Алесь.</p>
<p>— Бачу,— сказаў Алесь.— Ты не хочаш, але...</p>
<p>— Я не хачу, але гэта вышэй за мяне.</p>
<p>— І таму ты не хочаш пісаць вершы? Але ж лёс паэта — самы шчаслівы лёс.</p>
<p>— Хто гаспадар у сваім лёсе? Хто ведае, колькі яму дадзена жыцця і калі прыйдзе смерць?</p>
<p>Коні ішлі ледзь не над самай стромай. Салодкі, магутны вецер ляцеў з-за Дняпра, нёс з сабою пах стагоў, водар звялай лістоты, якой іх прыкрылі зверху, пах сырасці і балотных кветак са старыкоў.</p>
<p>— За такую зямлю ўсё аддаць можна,— ціха сказаў Кастусь.— Усё.— І вярнуўся да ранейшай думкі: — А наконт таго, што твой дзед так накінуўся на цябе за мой ліст, то тут я зрабіў, як апошні ёлуп. Ён, відаць, усё разумее.</p>
<p>— Што ўсё?</p>
<p>— А тое. Тое, што раней душылі і хвасталі, а цяпер... цяпер патроху ціснуць. Забяры ў чалавека ў адзін дзень сваякоў, хлеб, волю, мову. Ён жа ўзбунтуецца. Ён зброю возьме. А тут ціснуць патроху, па каліву, па слоўцу, па чалавеку, па песні — непрыкметна адбіраюць.</p>
<p>— Так,— Алесь матлянуў галавою.— І ўсё ж, пакуль тое, цягне цяплейшым ветрам. Вясною... Пасевастопальскай вясною, калі ўжо так называць.</p>
<p>— Пачакай, дасца яна нам яшчэ ў знакі, тая вясна... Яны заўсёды так спачатку. Адпусцяць нібыта, а потым грабуць ды скубуць... Но, не брыкайся! Адпусцілі ж!</p>
<p>Урга пакасіўся на ездака нервовым вокам.</p>
<p>— Новы цар, здаецца мне, дабрэйшы,— сказаў Алесь.</p>
<p>— Паглядзім,— сказаў Кастусь.— Паглядзім, які ён будзе, як прыпячэ.</p>
<p>Яны сядзелі ўтрох у бібліятэцы, за кавай. Дзед у сваім крэсле, юнакі, падкурчыўшы ногі, на канапе.</p>
<p>Праз расчыненыя вокны лілося цёплае вячэрняе паветра і ззянне месяца. Дзве свечкі ў кутым жалезным падсвечніку асвятлялі — высока над сталом — сухое аблічча старога Вежы, яго ссутуленыя магутныя плечы, сплеценыя пальцы змаршчкаватых рук.</p>
<p>Дзед з прыхаванай цікаўнасцю раз-пораз паглядаў на Кастуся. Хлопец і падабаўся і не падабаўся старому. Ён-то і разумны, відаць, і шчыры, але адкуль у ім такая самаўпэўненасць, пачуццё гэткай сваёй racio?</p>
<p>А Кастусь разглядаў сівую грыву валасоў, хвалю белых карункаў на пукатых яшчэ грудзях і думаў.</p>
<p>«Таксама яшчэ... выкапень. Проста «сей остальной из стаи славной екатерининских орлов». Нібы закансервавалі яго тут. І на табе яшчэ, разглядае».</p>
<p>Пры сустрэчы дзед амаль нічога не сказаў яму, акрамя нязначных слоў прывітання. Потым хлопцы абедалі. І вось сядзелі, мацалі адзін аднаго вачыма.</p>
<p>— Дык гэта ты, значыць, і ёсць Кастусь?</p>
<p>— Кастусь... Сымонаў сын... Каліноўскі.</p>
<p>— Дваранін? — спытаў дзед.</p>
<p>— Цяпер зноў дваранін,— сказаў Кастусь.</p>
<p>— Як гэта? Хіба можна быць сёння дваранінам, заўтра купцом, а паслязаўтра зноў у дваране пасунуць?</p>
<p>— Пры такім урадзе, як наш, усё можна,— зрабіў Кастусь першы выпад.— Сёння чалавек — смецце, заўтра — дваранін, паслязаўтра — зноў смецце.</p>
<p>Алесь усміхнуўся, заўважыўшы, як адно з крылатых броваў Вежы прыўзнялося ў непрыкметным для старонняга здзіўленні.</p>
<p>— Гм... Дык як жа гэта выйшла, мо ўжо ты раскажаш мне?</p>
<p>— Магу!</p>
<p>Вежа зручней прымасціўся ў крэсле і праз краёчак кубка кінуў на юнака дапытлівым хітрым вокам.</p>
<p>— У семнаццатым стагоддзі мой продак, Амброзій Самойлаў Каліноўскі, купіў маёнтак у Бельскай зямлі.</p>
<p>— І няблага зрабіў,— сказаў Вежа.</p>
<p>— Мы там не прабылі і сотні год. Роўна праз дзевяноста, у тысяча семсот шэсцьдзесят дзевятым, прадзед прадаў маёнтак. Даўгі прыціснулі, моцныя суседзі памаглі.</p>
<p>— Як жа клікалі яго высакароднасць?</p>
<p>— Мацеем... А далей пачалі жыць так. Што праўда — у шляхецтве нам не адмаўлялі. Пацвердзілі яго трыццаць тры гады назад на беластоцкай губернскай зборні. А праз дзесяць год, пасля паўстання, пачалі нас усіх гнаць у аднадворцы. Тысячы людзей пайшлі ў падатковы стан. Бацька пабіваўся, як той лін аб лёд. Праз чатыры гады пасля паўстання ён (а яму ішоў сорак адзін год і пазнавата было пачынаць " ' • , але з голаду здыхаць — таксама рана) пазычыў у фабрыканта з Астраленкі, Ігнацыя Бонды, грошай, ды сам далажыў, ды і адкрыў у Мастаўлянах сваю «справу». Пан Радавіцкі дазволіў. Шкадаваў беззямельных. Ды і гонар: «споспешествовал промыслам в крае». Спачатку было на фабрычцы чатыры варштаты. У год майго нараджэння, у трыццаць восьмым, ужо дзевяць, з семнаццаццю рабочымі. А ў саракавым годзе, калі Бонда паступіўся сваёй доляй, стала ўжо дванаццаць варштатаў і дваццаць рабочых.</p>
<p>Вежа слухаў гэтую сумную гісторыю пакутнай бітвы за дабрабыт, кавалак хлеба і незалежнасць без усмешкі. Вочы яго былі ласкавыя і сумныя.</p>
<p>— Пяўся, як вол у баразне,— казаў далей Кастусь.— Дзіва што! Такая сям’я. Трэба было ўсё павялічваць колькасць варштатаў. Узбіваўся ўжо на пятнаццаты, а тут ледзь не крах. Палатніна пачала выходзіць з моды.</p>
<p>— Вядома,— зноў вяртаючыся да ўлюбёнай іроніі, сказаў Вежа.— Куды ўжо нашым дарабковічам на палатняных абрусах есці, пад палатнянай прасціной спаць, палатнянай сурвэткай выціраць вусны... А што, палатніну выраблялі простую?</p>
<p>— І простую, і чынаватую, і клятчастую. Але ўсё ледзь не пайшло макам. Выручыла лібаўская філія данцыгскай фірмы «Ленке і Берг». У іх на палатніну заўсёды попыт, а ў нашым пасведчанні сказана, што нашы сурвэткі і абрусы не горшыя, а чынаватае палатно лепшае за замежнае.</p>
<p>— Спадобіўся пан Сымон,— сказаў Вежа.</p>
<p>— Спадобіўся, ды не дужа,— сказаў Кастусь.— Бо якраз памерла маці.</p>
<p>— Ты яе памятаеш? — спытаў Алесь.</p>
<p>— Дрэнна,— адказаў Каліноўскі.— Амаль не памятаю. Ведаю толькі: прыгожая была. Часам сустрэнеш жанчыну з добрым гожым абліччам — і шукаеш у яе рысах матчыны. Мо такая была. А мо і не такая. Не помню. Ведаю толькі: маладая была надзвычай прыгожая.</p>
<p>— Якога роду? — спытаў Вежа.</p>
<p>— Вераніка з Рыбінскіх.</p>
<p>— Н-не ведаю,— на гэты раз ужо ўсур’ёз сказаў стары. -</p>
<p>— Я дрэнна яе памятаю. Толькі рукі. І яшчэ вочы. Ды песню, якую спявала. Захварэла задоўга да смерці. Расказвалі, якраз калі хрысцілі мяне. Прывезлі ў Ялаўскі касцёл. Быў позні вечар. Пакуль на бабінцы рыхтаваліся, купель ставілі, пакуль тое — матуля з кумою ды мной пайшлі па цвінтары прайсціся. Цвінтар там вялікі. Падышлі да магілы Леакадзіі Купчэўскай, швагеркі ялаўскага пана (яна маладая памерла, і ўсе казалі, што матуля чымсьці на яе падобная была, толькі прыгажэйшая, і таму маці заўсёды там спынялася). Стаяць. А з-за помніка, з-за барэльефа пані Ліёшкі — раптам морда. Ды страхалюдная, зарослая. Пакуль зразумелі, што гэта мясцовы юрод, Якубка Кот,— ногі ў абедзвюх самлелі. А той ідзе за імі да касцёла, вытанцоўвае ды кажа нешта накшталт: «Кумы дзіця хрысцілі, горла крапілі, у кажушаны рукаў паклалі, па дарозе згубілі... Ляжыць дзіця на марозе, свечачкі вакол. Пальчыкам варухне — перуны смаляць, кулачок сцісне — грамніцы б’юць. У «чорнага»! У «чорнага»!» Маці крок паскарае, а той плача: «Падбярыце дзіця, добрыя людзі. Ці доўга яму, халоднаму, пальчыкам варушыць? А людцы міма ідуць, а грамнічкі слабнуць. Вох-вох!!!» Юрода, вядома, пагналі. Ледзь пачалі хрысціць — грымоты за цвінтаром. А гэта сусед, Цыпрук Лазарэвіч, сабраў хлопцаў і кажа: «Пагрымім на шчасце кугакалу». Ну, і стралялі ў неба. А ўсім спачатку здалося — грымоты. Пасля юродавых слоў жанчыны аж абамлелі: грымоты ўзімку. Хросная казала: з гэтага дня ў маці і пачалося. Пачала марнець, чэзнуць. Работы шмат. Дзяцей адных дванаццаць чалавек. А яшчэ маладая. Мяне чамусьці вельмі шкадавала.</p>
<p>«Чым жа вы багатыя, панове? — успомніў дзед.— Дзецьмі, ды смехам, ды дняпровай вадой».</p>
<p>А Кастусь расказваў далей:</p>
<p>— Памерла. Бацьку трэба было думаць, як з дзецьмі. Без маці не кінеш. А ў таго Цыпрука Лазарэвіча, што на маіх хрэсьбінах у неба страляў,— сваячка. Трохі з тых гадоў выйшла, калі сваты ля варот аціраюцца, і прыгажосці не першай, але добрая баба. Так і з’явілася ў мяне мачыха Ізабела, ды яшчэ сем братоў і сёстраў. Дзевятнаццаць было б усіх, але двое памерла.</p>
<p>Кастусь памаўчаў.</p>
<p>— У мачыхі знайшліся сякія-такія грошы, бацька наскроб, і купілі мы фальварак, а пры ім дзве сотні трыццаць дзесяцін зямлі. Па трынаццаць дзесяцін на чалавека. Фабрыку перавезлі, жыць стала — як адной купай — дык і не дрэнна. Ну і што? Падзеліш — зноў бязглуздзіца. Горш за іншых сялян. Бацька старэйшых сыноў — вучыцца, на свой хлеб. І, карыстаючыся, што зямля ёсць,— парогі абіваць. «Куку ў руку» даваць. І вось у гэтым годзе, урэшце, уганорылі, далі сенацкую пастанову: лічыць уладара фальварка Якушоўка, Сымона Стафанава Каліноўскага, год шасцідзесяці аднаго, веравызнання рымска-каталіцкага, як і нашчадкаў ягоных, дваранінам. Дваццаць чатыры гады спатрэбілася на прысуд. Пачаў дабівацца малады, у трыццаць пяць год, маці была маладая, здаровая, а дабіўся — руінай. Ненавіджу я ўсё гэта.</p>
<p>На сківіцах у Кастуся хадзілі ўпартыя жаўлакі. Гарэлі на шчоках дзве чырвоныя плямы.</p>
<p>— Нішто, брат,— сказаў Вежа.— Вывучышся вось, галава ў цябе добрая, дойдзеш да вялікіх начальнікаў — толькі перайка з «меншых» ды з «малодшых» братоў паляціць.</p>
<p>— А што,— усміхнуўся Кастусь.— І тарыф над галавою павешу, як зэльвенскі пісар: за подпіс — тры рублі ды пірог з вязігай, за пацвярджэнне дваранскай годнасці — тысячу рублёў ды жонцы сем аршынаў аксаміту. А я сам — у сенаце шышка дужа вялікая. Заходзіць гасудар імператар выпадкова: «Гнаць,— кажа,— яго за такую таксу».</p>
<p>— Правільна,— буркнуў Вежа.— «Бо ён нам усім цану збівае,— скажа імператар.— Мне унь за канцэсію на пабудову чыгункі колькі плацяць, ды і то мала. А тут... пі-рог з вязігай. У дурня і песня дурная»<sup><a href="#footnote-75">75</a></sup>.</p>
<p>Лілося праз вокны ў пакой святло месяца і змешвалася з ружовым святлом свечак.</p>
<p>— Ты што, Кастусь,— спытаў Вежа,— ты, значыцца, паляк?</p>
<p>— Не, я тутэйшы,— асцярожна сказаў Каліноўскі,</p>
<p>— Ён беларус, дзеду,— сказаў Алесь.</p>
<p>— А гэта што такое? — непаразумела спытаў дзед.</p>
<p>І толькі тут упершыню заўважыў, як малады чалавек напружыўся, нібы яго ўдарылі, зірнуў на Вежу змрочнымі вачыма.</p>
<p>— Ён жа вам казаў, пан Вежа,— сказаў Каліноўскі.</p>
<p>— Я казаў табе,— сказаў Алесь.</p>
<p>— А,— нібыта ўспомніў Вежа,— прыпамінаю. І вы верыце ў гэтыя жарты?</p>
<p>Тут успыхнуў і Алесь. І Вежа зразумеў, што зайшоў далекавата. Але бес усё яшчэ сядзеў у ім.</p>
<p>— Як жа не паляк,— сказаў ён.— Хрысцілі цябе ў касцёле. Веравызнання ты — рымскага.</p>
<p>— Ну і што,— цяжка рухаючы сківіцамі, сказаў Кастусь.— Прашу прабачэння, заўтра я ахрышчу вас у касцёле — і вы не станеце з гэтай прычыны палякам. А я перайду ў магаметанства і не стану туркам. Будзе беларус магаметанскага веравызнання і беларус веравызнання каталіцкага.</p>
<p>— Нядрэнна для пачатку,— сказаў дзед.</p>
<p>— І для канца нядрэнна. Тым больш што ваш малодшы ўнук — каталік. Па вашаму загаду.</p>
<p>Вежа ажно вохнуў. Чарцяня біла проста пад дыхала.</p>
<p>— Але ж мясцовасць, адкуль ты родам, гэта Польшча?</p>
<p>— Магчыма,— сказаў Кастусь.— Але цяпер гэта Гродзенская губерня.</p>
<p>— А заўтра наш... гм... Аўгуст... далучыць да Гродзенскай губерні Варшаву.</p>
<p>— А жыхары, якія называюць сябе ліцвінамі, а свой край Літвою?</p>
<p>Размова і падабалася і не падабалася Вежы. Падабалася, бо чарцяня ведала, чаго хоча. Не падабалася, бо гэтыя веды пагражалі і ўнуку і самому чарцяняці небяспекай.</p>
<p>— А ты ўмееш гаварыць па-літоўску? — з усмешкай спытаў ён.— Гэта ж, здаецца, не славянская мова?</p>
<p>— Я маю на ўвазе не Літву-жмудзь,— упарта, кусаючы вусны, сказаў юнак.— Я маю на ўвазе Літву-Беларусь... І потым, вы ж добра ведаеце, адкуль вырасла тая памылка.</p>
<p>— Я-то ведаю, а вось адкуль ведаеш ты?</p>
<p>— У мяне брат гісторык. І потым — я не глухі. Семнаццаць год я чую слова Літва. А да мяне яго ўжывалі яшчэ трыста год.</p>
<p>І тут Вежа зрабіў апошнюю спробу павярнуць варацідла, на якім ткалля-парка ткала лёс гэтых юнакоў. Нанёс апошні і па-сапраўднаму страшны ўдар.</p>
<p>Вонкава гэта выглядала як мілы жарт. Дзед наліў сабе яшчэ кубак кавы.</p>
<p>— І ўсё ж ніякі ты, хлопча, не беларус. Ты — паляк. Праўдзівей кажучы, мазур.</p>
<p>Каліноўскі ўстрывожыўся.</p>
<p>— Бо твой Амброзі Самойлаў сын Каліноўскі быў з Візенскай зямлі... «Мечнік Візскай зямлі. Сын мечніка Візскай зямлі. Унук мечніка Візскай зямлі...» А Візская зямля — гэта Мазовія.</p>
<p>— То вы ўсё ведалі самі,— разгублена сказаў Кастусь.— Нашто ж тады...</p>
<p>— Ты паляк, хлопча,— сказаў Вежа.— Я ведаю, табе цяжка развітацца з рашэннем, якое зрабіў ты сам. Але гэта вялікі народ, які значна больш ведае аб сабе, чым мы ўсе. Гэтым трэба ганарыцца, а іншых «тутэйшых» кінуць іхняму лёсу, калі ўжо яны нічога не хочуць... Галоўнае — быць чалавекам, сынок.</p>
<p>І раптам цішыню парушыў дзіўны прыглушаны гук.</p>
<p>Кастусь смяяўся. Смяяўся горка, трохі з’едліва і глуха:</p>
<p>— Так, Амброзі быў мечнік Візскай зямлі. Але там жывуць і жмудзіны, і немцы, і палякі, і беларусы. Вы ўзялі няпэўны довад, князь... Але няхай, няхай нават і так... Пасля яго мае продкі сто семдзесят год жылі на гэтай зямлі, елі яе хлеб, гаварылі яе гаворкай, умываліся яе вадою, спявалі яе песні... Ды і хіба не ўсё адно, калі я сам лічу сябе «ліцвінам», беларусам, тутэйшым — назавіце гэта, як хочаце. Хіба не ўсё адно, калі дома ў мяне гавораць мужыцкай гаворкай, калі толькі адзін бацька — «для дзяцей» — ведае тое, што ў нас называюць «польскай» і якой не разумеюць палякі, бо гэта перакручаныя нашы словы.</p>
<p>Вочы ў Кастуся блішчалі.</p>
<p>— І хіба не ўсё адно, калі нябожчыца маці не ведала іншай мовы, і браты мае, і я сам не ведаў да прагімназіі іншай... Вы чулі, якая тая адзіная песня, што я помню ад маці?</p>
<p> </p>
<div class="POETRY">
<p>Плакаў бы я, плакаў,</p>
<p>Ды не маю слёз.</p>
<p>Белыя бярозы</p>
<p>Пабяліў мароз.</p>
</div>
<div class="CLEAR"></div>
<p> </p>
<p>Вежа маўчаў.</p>
<p>— Беларус,— з глухой іроніяй сказаў Вежа.— Сябра трызненняў майго ўнука. Што ж... Бог з табою, сыне. Хай табе доля дае шчасце.</p>
<p>І дадаў:</p>
<p>— Псіхапаты... Неразумныя... Мамчыны сынкі, што пахнуць малаком... Што ж гэта з вамі будзе, га?<sup><a href="#footnote-76">76</a></sup>1</p>
<p>...У той год зноў спасцігла Прыдняпроўе страшная летняя повень. Як насланнё нейкае: вада стаяла на ўзроўні сярэдняй вясенняй паводкі. Дняпро заліў паплавы, яругі, вымачыны. Старарэчышчы ператварыліся ў пратокі, у доўгія азёры.</p>
<p>Вада ападала патроху, і відаць было, што Дняпро ўвойдзе ў трубу толькі на пачатку верасня. На ствалах дрэў, якія вызваліліся з-пад вады, быў тонкі пушок карэньчыкаў, так доўга стаяла повень. На ўзгорках карычневая скарынка высахлай твані ляжала як лямец, і ногі чалавека ламалі яе, пакідаючы дзіркі, у якіх была відаць чэзлая, жаўтавата-зялёная, бы ў склепе, трава. Стала ясна: сенажаці па нізкіх месцах прапалі.</p>
<p>Кастусь з Алесем, трымаючы ў руках крыгу, ішлі поплавам. І крыга, разгорнутая падвойная рама, абцягнутая мярэжай, нагадвала вялізнага, большага за хлопцаў, празрыстага матыля.</p>
<p>Ісці было цяжка. Ішлі па калена ў вадзе. Даводзілася грудзьмі пракладаць сабе дарогу ў траве. Малінавы скрыпень казытаў разгарачаны твар, павой чапляўся за ногі. Усё вакол чырванела, бялела, жаўцела.</p>
<p>Здавалася, зацвіло бязмежнае плыткае мора. Бо травы стаялі ў вадзе, засыпанай каляровым кветкавым пылком.</p>
<p>Спыніліся на краёчку яругі, доўгай неглыбокай катлавіны. Кветкі нібы спыняліся на яе берагах, адкрываючы люстэрка чыстай бліскучай вады.</p>
<p>Кастусь адным вокам глянуў у мяшок, пачэплены вяроўкай за шыю. У ім пераліваліся цьмяна-залатыя ліны, халодныя гусцёркі і блакітна-зялёныя малыя шчупачкі.</p>
<p>— А нядрэнна мы ўхапілі,— сказаў Кастусь.</p>
<p>— Гэта яшчэ мала,— Алесь быў чырвоны і трохі спацелы.— Вада высокая шкодзіць. Звычайна па старыках разы за чатыры столькі натрасеш, а тут палову дня ходзім.</p>
<p>— Усё адно цікава. Нават лепей, што шмат ходзім.</p>
<p>— Нішто,— сказаў Алесь.— Зараз дойдзем да гарадзішча — адпачнем на сухім. А то тут і сесці няма куды.</p>
<p>— Як гэта няма куды? — спытаў Кастусь.</p>
<p>І сеў аж па самыя грудзі ў ваду. Сядзеў і смяяўся. Торба з рыбай усплыла і пачала барболіцца больш рухава.</p>
<p>— Зручна,— сказаў Кастусь.— Нібы ў цёплай ванне сядзіш. Толькі каб гэта рак за якое месца не хапануў.</p>
<p>— Тут іх няма,— сказаў Алесь.— Яны пад карчамі ды пад берагам. І потым, мала стала ракаў. Гады тры назад пошасць нейкая на іх прайшла. Берагі аж кіпелі крумкачамі ды варонамі.</p>
<p>— Гэта яны, мусіць, з гора падохлі. Знайшоўся на іх нейкі свой Аляксашка,— выскаліў Кастусь белыя прыгожыя зубы.</p>
<p>— А што табе гэты Аляксашка?</p>
<p>— А чорт яго ведае. Абяцае зашмат. А ў самога калі што і добрае, дык гэта шавялюра і бакі, ды яшчэ вусы. Як пікі. Але гэта ўжо ад цырульніка хутчэй залежыць.</p>
<p>І дадаў:</p>
<p>— Падбароддзе ў яго бязвольнае. А бязвольныя людзі — ох, якія яны часта бываюць упартыя ды злосныя! На кожным сваім капрызе могуць суседу вязы скруціць. Нібы даводзіць, што і ў яго цвёрдасць ёсць.</p>
<p>Кастусь баўтануў нагамі ў вадзе.</p>
<p>— Справядлівасці, відаць, і тут не будзе. У нас, наогул, справядлівасць гэтую своеасабліва разумеюць. Чорнага імя Сямашка-біскуп сам унію кінуў і сілком пачаў паству ў праваслаўе гнаць. Тут ужо ўсё, што хочаш, бывае: і страшнае, і смешнае. Смех у нас, вядома, таксама не дай бог! У пятлю хочацца ад такога смеху. То рэжуць людзям бароды, а з тых, хто не хоча, мыт за бараду бяруць. А тут прымусілі уніяцкіх былых папоў бароды гадаваць ды вопратку мяняць. Усе забарадзелі, як казлы. І тут Сямашку данос: поп такой і такой вёскі барады назнарок не хоча адпускаць, а значыць, і надалей перабывае ў гнюснай ерасі, такі ён і гэтакі. Марыць аб аўтакефаліі беларускай царквы, спіць і бачыць, каб гасудар ухайдокаўся... Папа туды, папа сюды, папа на допыт... «Што, быдла, зламысныя ідэі ў чорным сэрцы гадуеш?! Аўтакефаліі захацеў?! А ў манастыр на хлеб і ваду?!» І, галоўнае, ён, халера, ні ў чым не прызнаецца. Некалькі месяцаў цягалі. Ледзь сапраўды за краты не трапіў. Ужо і прадпісанне было. І толькі потым выявілася, што барада ў папа ад прыроды не расце.</p>
<p>Яны шырока разгарнулі крыгу і падставілі яе пад куст, заліты вадою. Алесь спінаю, каб вачэй не папсаваць, палез у хмыз і пачаў боўтаць у ім нагамі. Праз хвіліну Кастусь смыкнуў за вяровачку, і крылы самкнуліся. Загорскі падскочыў да сябра і памог яму ўзняць крыгу над вадой. У ёй ляжаў, відаць самлеўшы ад жаху, даволі вялікі шчупак, а побач з ім калаціліся тры цьмяна-залатыя ліны.</p>
<p>Ставячы раз-пораз крыгу, яны павольна пасоўваліся да гарадзішча.</p>
<p>— І чаму гэта, братка, так? Звычайная рыба доўга, мужна, я б сказаў, трымаецца, а шчупак, вялікі, моцны, драпежны, як выцягнеш яго з вады, так і самлее,— сказаў Кастусь.</p>
<p>— Я думаю, звычайная рыба, яна — працавік. Жыве сабе, б’ецца, «штодзённы» свой цяжка зарабляе. А гэты — хапун, аспід драпежны. Злы чалавек не бывае мужны. Так і тут. Пострах ракі, а на расплату, як ва ўсіх такіх, кішка тонкая.</p>
<p>Кастусь вырваў з вады крыгу, і ў струменях плыўкага срэбра яны ўбачылі яшчэ аднаго нерухомага шчупака і зарагаталі...</p>
<p>...Калі яны паселі ля падножжа вялізнага гарадзішча і расклалі сушыць вопратку, Кастусь, абводзячы шырокімі вачыма мора кветак у вадзе, сказаў:</p>
<p>— Ну і зямля! Бог ты мой, якая зямля! Дык, хаця б за прыгажосць, няўжо яна кропелькі шчасця не заслужыла? Скубуць і скубуць, душаць і душаць.</p>
<p>— Гэта праўда,— сказаў Алесь.</p>
<p>Каліноўскі лёг на жывот і глядзеў цяпер на гіганцкую ўсечаную піраміду гарадзішча, на сляды равоў, на закляклыя схілы, на якіх шумела трава, на самотны дубок, што неяк прымасціўся на краёчку верхняй пляцоўкі, здабываў карэннямі бедны пакорм з цвёрдай, як камень, зямлі.</p>
<p>— Трымаемся, як той унь дубок,— сказаў Кастусь.— На руінах.</p>
<p>— Слухай,— сказаў Алесь,— чаму ты апошнія два дні сумны?</p>
<p>— Ты не думай, братка,— пасля паўзы сказаў Каліноўскі.— Мне добра ў вас, хаця і нязвыкла, бо танцуюць вакол цябе і Логвін, і Кірдун з жонкай, і Карп з Анежкай, і Кандраці, і іншыя.</p>
<p>— То што?</p>
<p>— Скажы, табе ніколі не было дрэнна ад думкі, што на цябе працуюць многія тысячы людзей? Калі пасяліць у адно месца, атрымаўся б вялізны горад. А вас шэсць чалавек...</p>
<p>— Мне тут пакуль нічога не належыць... А хатнія — людзі традыцыі, хаця і разумеюць неабходнасць змен,— стрымана сказаў Алесь.— На зборні, чатыры, здаецца, гады назад, падалі галасы за скасаванне прыгону.</p>
<p>— Ну, а ты сам як думаеш?</p>
<p>— Калі буду гаспадаром — гэтыя людзі атрымаюць волю. У гэтым маё слова. Ведаю, можа, мне нават і хрыбціну зломяць. Але іначай нельга.</p>
<p>Над галовамі ў хлопцаў ляцелі на гарадзішча, нібы штурмуючы яго, сонечныя, сляпуча белыя аблокі.</p>
<p>...Уначы, калі хлопцы ўжо ляжалі ў сваіх ложках, да іх прыйшоў на хвіліну стары Вежа. Сеў на краёчак Кастусёвага ложка, уважна глядзеў на госця.</p>
<p>— Ну як табе тут?</p>
<p>— Мне тут добра.</p>
<p>— Слухай, Кастусь, магу табе прапанаваць сёе-тое.</p>
<p>— Але.</p>
<p>— Пачакай да універсітэта тут. Разам з Алесем налета паедзеце. А гэты час будзеш вучыць дзяцей у маёй вясковай школе. І падзаробіш за год на два гады, каб па ўроках не бегаць... Га?</p>
<p>Кастусь адмоўна пахітаў галавою.</p>
<p>— Не. Я разумею вас, пан Вежа. І я вам удзячны. Але тут справа больш складаная. Мне трэба потым цягнуць братоў. І да таго ж...</p>
<p>Ён замяўся.</p>
<p>— І да таго ж, мне трэба хутчэй вывучыцца. Я не маю права рызыкаваць яшчэ адным годам.</p>
<p>— Я ведаю, ты ніколі не возьмеш ад мяне грошай.</p>
<p>— Ніколі,— сказаў Кастусь.</p>
<p>— То і дурань. Падзарабіў бы. А то будзеш сядзець на каве з хлебам.</p>
<p>Мускулы на шчоках у Кастуся абцягнуліся скурай.</p>
<p>— Кава і хлеб,— сказаў ён.— Вада і хлеб. Кроў і хлеб.</p>
<p>— Ну, гэтай дарогай мала каму дадзена ісці.</p>
<p>Кастусь упарта паматаў галавою.</p>
<p>— А калі дадзена, дык нельга збочваць. Народ наш без багацця, без зямлі, без мовы... І таму варта жыць і сутыкацца з ворагам. Хутчэй.</p>
<p>— Што ж,— сказаў Вежа.— Бадай што, маеш рацыю...</p>
<p>Вежа пайшоў. Хлопцы ляжалі і моўчкі слухалі свежы шолах паркавай лістоты. Спаць не хацелася. Быў самы лепшы час для размовы.</p>
<p>— Кастусь, што ты такімі вачыма сёння на Галінку Кахнову глядзеў?</p>
<p>— Прыгожая,— пасля паўзы адказаў Каліноўскі.</p>
<p>— Закахаўся, бядак?</p>
<p>Кастусь маўчаў. Потым уздыхнуў.</p>
<p>— Не. Я-то ўлюбчывы. Я нават вельмі ўлюбчывы. Але я, відаць, не маю права. Жыццё не маё.</p>
<p>— Як гэта не тваё?</p>
<p>— А так. Звычайна ў людзей так. Першае — гэта я, другое — сям’я, родны дом, трэцяе — родны горад, чацвёртае — родная краіна, пятае — родная Зямля, роднае Чалавецтва. І кожны любіць сам сябе, амаль усе — сям’ю, большасць — родны горад, частка — радзіму. І толькі адзінкі любяць чалавецтва. Па-сапраўднаму, а не на словах...</p>
<p>Ён сеў і абхапіў мускулістымі рукамі калені.</p>
<p>— Мы нават да любові да радзімы ў большасці не дараслі. І таму тут больш за ўсё патрэбны людзі, якія прайшлі ўсе ступені. Бываюць такія, багатыя любоўю і нянавісцю. У іх увесь свет узарваны і перакулены. Яны любяць чалавецтва больш, чым радзіму, радзіму больш, чым родны дом, а ўсё гэта разам — больш за саміх сябе. Яны, разумееш, свабодна аддаюць жыццё і дом і ўсё — для краіны і чалавецтва.</p>
<p>— І ты хочаш быць такім?</p>
<p>— Буду вельмі старацца... Што ж, самога сябе я аддам. А каго я маю права аддаць, акрамя сябе? Жонку? Дзяцей?</p>
<p>У цемры блішчалі ягоныя вочы.</p>
<p>— Не, калі аддаваць, то толькі сябе. Брат Віктар кажа: каханне не павінна вісець у нас на нагах... Наш народ спявучы, таленавіты, горды. І вось яго ўвесь час дзякуюць за дабрыню, седзячы на ягонай спіне.</p>
<p>Стукнуў сябе кулаком у грудзі.</p>
<p>— Песні нашы затаўклі ў гразь, талент распялі, гордасць аплявалі. Усё забралі: зямлю, ваду, неба, свабоду, гісторыю, сілу... А я ўсё гэта люблю...</p>
<p>Шапацела лістота. Быццам тысячы тысяч уздыхаў ляцелі ў адчыненае акно.</p>
<p>— Нельга больш. Нельга больш. Нельга больш цярпець, іначай страцім апошняе: душу сваю жывую.</p>
<p>— Я таксама даўно пра гэта думаю,— сказаў Алесь.— Зброяй трэба нарадзіць павагу да сябе і да мужыка. І волю нарадзіць таксама — зброяй. Я гаварыў пра гэта з сябрамі.</p>
<p>— З Мсціславам?</p>
<p>— І з ім.</p>
<p>— Мсціслаў — харошы хлопец. Ён мне спадабаўся. І Майка твая мне спадабалася. Але як табе з ёю быць, калі справа дойдзе да зброі?</p>
<p>— Не ведаю.</p>
<p>— А хто яшчэ?</p>
<p>— У нас у гімназіі ёсць суполка. «Братэрства шыпшыны і чартапалоху». Праўда, амаль дзіцячая яшчэ выдумка. Мсціслаў, Пятрок Ясюкевіч, Усяслаў Грыма, Мацей Біскуповіч і я.</p>
<p>— Знойдуцца, відаць, і іншыя,— стрымана сказаў Кастусь.</p>
<p>— За апошні час мы трохі сцішэлі,— Алесь таксама сеў.— Усё ж не фельдфебель над галавою. Лягчэй стала жыць.</p>
<p>— Лухта! — сказаў Кастусь.— Лягчэй стала жыць! На гэта мне нядаўна даў адказ Алекс дэ Таквіль.</p>
<p>— Француз гэты? Гісторык?</p>
<p>— Але. Віктар аднекуль дастаў выпіскі з ягонай новай, ненадрукаванай яшчэ кнігі. Пастараюся прыпомніць больш дакладна... Ага: «...не заўсёды прыводзіць да рэвалюцыі пераход ад дрэннага становішча да горшага. Часцей здараецца, што народ, які цярпеў без скарг і больш страшныя ўмовы, сілком скідае з сябе іхняе ярмо, менавіта тады, калі яно робіцца лягчэйшае.</p>
<p>Стан рэчаў, які выклікае рэвалюцыю, бывае амаль заўсёды лепшы за той, які быў непасрэдна да яго, і вопыт вучыць, што для дрэннага ўрада найбольш пагрозлівая тая хвіліна, калі ён, урад, пачынае трохі выпраўляцца. Зло, якое цярпліва выносілі, як штосьці непазбежнае, робіцца нясцерпным пры думцы, што можна ад яго вызваліцца...»</p>
<p>Кастусь стаў на калені і, гаворачы, глядзеў у парк, дзе білася і тужліва ўздыхала лістота.</p>
<p>— Так, відаць, і ў нашым становішчы. Тым больш што царок нічога вялікага не робіць, а так, нібы мёдам злёгку па вуснах мажа. Усё, як раней. Дзяржава — паліцэйскі ўчастак. Дзяржава — турма.</p>
<p>На твары ў Кастуся зноў з’явілася нешта пакутлівае, цень нязвыклай і, па маладосці год, страшнай, непажаданай думкі.</p>
<p>— Ты раптам зрабіўся падобны на Раўбіча. Толькі маладзейшы.</p>
<p>— Мне ніякавата,— уздыхнуў Кастусь.— І мне вельмі страшна. Здаецца, я беспаваротна вырашыў. Іншай дарогі для мяне няма.</p>
<p>Алесь развёў рукамі:</p>
<p>— Каб жа ж можна было хоць што зрабіць! Школы на сваёй мове, паступовае вызваленне — тады яшчэ сяк-так. Але ж не даюць. Не паўстанеш — будзеш жыць, як усе: жэрці, напівацца, паляваць, ацірацца ля спадніц. Сумленне страціш. А паўстанеш — таксама страшна. Гэта, магчыма, і плаха.</p>
<p>Голас ягоны сарваўся:</p>
<p>— Галоўнае, мала нас, мала! Адзінкі!</p>
<p>Кастусь лёг на спіну. Доўгі час маўчаў, глядзеў у цемру бліскучымі вачыма. Пасля сказаў глухім, але цвёрдым голасам, нібы канчаткова вырашыў усё:</p>
<p>— Не трэба тысячы, каб пачаць. І не трэба ста, каб пачаць. І не трэба... дваіх, каб пачаць...</p>
<p> </p>
<h4><a id="chapter30"></a>XXIX</h4>
<p>Алесь і Усяслаў Грыма ішлі Дамініканскай вуліцай да Святаянскіх муроў. Абодва пераапрануліся з гімназічнай формы ў цывільнае і стараліся трымацца далей ад ліхтароў. Хаця гімназістам старэйшага класа і дазвалялася не вельмі пільнавацца гадзіны, пасля якой вучні павінны сядзець дома, але яны ішлі ў дом, наведванне якога магло не спадабацца начальству. Ды і прагулкі без формы не заахвочваліся. А іначай было нельга. Будуць глядзець, як на шчанюкоў.</p>
<p>Ішлі да Адама-Ганорыя Кіркора, рэдактара «Кур’ера Віленскага». У яго збіралася цікавае таварыства, і можна было гаварыць аб жыцці. Бывала і музыка, а ўжо спрэчкі — заўсёды. Гаспадар быў з ліберальных, асветнік і не больш, ды яшчэ з памяркоўных.</p>
<p>Нехта з дэмакратаў у запале спрэчкі назваў яго аднойчы нават «калабарацыяністам», але гэтага не падтрымалі нават злоснікі. Проста жыў па прынцыпу «абы ціха было», часам запабягаў перад уладамі і імем імператара, але сяды-тады і яго прарывала злосцю. Ён дазваляў збірацца ў сваёй кватэры самым розным людзям, нават з крайнімі палітычнымі поглядамі.</p>
<p>Пачатак сакавіка плакаў капяжамі і ўначы. З дахаў раз-пораз спаўзаў і ляскаўся цяжкі падталы снег. Святло ліхтароў весела гуляла на сотнях ледзякоў.</p>
<p>Вёў Алеся знаёміць з людзьмі Усяслаў Грыма.</p>
<p>— Пакрычаць там сёння,— сказаў Грыма.</p>
<p>— Усе крычаць,— сказаў Алесь.</p>
<p>Увесь люты ішоў у Парыжы міжнародны кангрэс, які прыляпіў на чало імперыі ярлык слабасці і непатрэбства і завяршыў, урэшце, ганебную разгромную вайну не менш ганебным мірам.</p>
<p>— Набілі морду,— бурчаў цельпукаваты Грыма.— Вось вам. На вазах харч вязуць, гарматы разрываюцца. Ваяваць развучыліся. Шпіцрутэны — гэта мы ўмеем.</p>
<p>Кіркор жыў у будынку былога універсітэта. Хлопцы азірнуліся. Паглядзелі ў бок губернатарскага палаца, цікнулі вокам у цёмную арку двара Сарбевіуса. Наглядчык Цэзар Георгіевіч, па класнай мянушцы Цэрбер Гаргонавіч, мог трапіцца паўсюль.</p>
<p>Яны перабеглі вуліцу і нырнулі ў пад’езд. Падняліся па сходах, пастукалі ў дзверы. Сустрэла іх пакаёўка, узяла паліто. Праз шчыліну дзвярэй даляталі галасы.</p>
<p>...Гаспадар, убачыўшы Грыму, развёў рукі, быццам хацеў абняць. Азызлы, усё яшчэ загарэлы, дарма што зіма прайшла, твар яго бы пацяплеў ад усмешкі.</p>
<p>— Змена маладая! Надзея мілай радзімы! То што, Усяслаў, гэта і ёсць твой князь?</p>
<p>— Але. Толькі ён не мой, а свой.</p>
<p>— Ухваляю, ухваляю, князь. Рэферат ваш аб народных песнях упадабаў. Выключна. Верце слову бітага этнографа. Прашу, прашу да мяне.</p>
<p>У невялічкай гасцёўні з мяккай мэбляю і сінімі сценамі, упрыгожанымі медальёнамі з эмалі і ідылічнымі гравюрамі з народнага побыту, было поўна людзей. Курылі, пілі каву ля кутняга століка, спрачаліся. Раздаваліся выгукі, смех, воплескі — відаць, узнагарода камусьці за трапнае слова. Змешваліся польская, французская, беларуская мовы.</p>
<p>— Дав-вайце, маладыя людзі, будзьце як дома,— гасцінна запрашаў Кіркор, робячы, магчыма, занадта выразныя рухі маленькай зграбнай рукой.</p>
<p>Відаць было, што ён — не без славалюбства — ганарыцца і гэтым зборышчам, і гасцёўняй, і людзьмі, сабранымі ў ёй, і атмасферай дасціпнасці, лёгкай ігры мазгавых звілін, спрэчак і ўсяго іншага.</p>
<p>На вялікае сваё засмучэнне, хлопцы амаль адразу ўбачылі аднакласніка, графа Ігнацыя Лізагуба. Ён стаяў з нейкім хударлявым, сухотным на выгляд чалавекам і ледзь адказаў на прывітанне. У чорным бездакорным сурдуце, вельмі стрыманы, вельмі выхаваны. Ён гаварыў і ўсміхаўся белымі зубамі, а ўсмешка была халодная, абыякавая. Валасы бліскучыя ад брыльянціну, нібы карова ягоную галаву лізала. Вочы тытунёвага колеру, абыякава-ўважныя. Нібы не семнаццаць яму, а ўсе пяцьдзесят, такі карэктны.</p>
<p>— Вам пашанцавала, маладыя людзі,— мякка сакатаў Кіркор.— Сёння ў мяне якраз найбольш цікавыя госці. Рэдка бывае так, каб у кожнага знайшоўся вольны вечар. Але сёння вы ўбачыце цвет новай віленскай грамады. Прашу быць як дома.</p>
<p>І пабег да іншых людскіх колцаў, улагоджваць, змешваць людскія плыні, там кінуць досціп, там іранічны сказ, нібы вядро вады на занадта зыркае полымя. Хлопцы асталіся адны.</p>
<p>— А ты ведаеш,— сказаў Алесь,— мне ён не падабаецца.</p>
<p>— Нешта праўды тут ёсць,— пакруціў цяжкай галавою Грыма.— Хоча, каб усе былі адзін у адзін: святыя ды божыя. Бач, унь Ходзька Ігнацый сядзіць.</p>
<p>Паэтаў цёзка па прозвішчы. Багатыр! З ім ён аб залатым веку пагаворыць. А той — граф Тышкевіч, чалавек добры, адукаваны. Археалагічныя раскопкі вядзе. З гэтым пагамоніць аб тым, як цяжка было жыць нашым продкам. З Ходзькам, з Тызенгаўзам.</p>
<p>— А што тут Лізагуб робіць?</p>
<p>— Правае крыло суполкі змену сабе рыхтуе.</p>
<p>— Каго ты яшчэ ведаеш?</p>
<p>— Унь той, бачыш? З нервовым, тонкім абліччам?</p>
<p>У кутку, асобна ад усіх, сядзеў худы высакалобы чалавек у бутэлечнага колеру сурдуце і шырокім белым гальштуку. Рукі з доўгімі пальцамі нервова гулялі брэлокамі гадзінніка, перабіралі іх, як ружанец. Калі спрэчка выбухала раптам пагрубелымі ад запалу галасамі — чалавек моршчыўся, як моршчыцца меламан з абсалютным слыхам, пачуўшы скрогат цагліны аб цагліну. Мяккае, вельмі беларускае аблічча чалавека было тонкае і жоўчнае. Доўгія, трохі блізка адно да аднаго пасаджаныя вочы глядзелі сумна і засяроджана. І буйнымі добрымі хвалямі падалі на плечы русыя валасы.</p>
<p>— Хто такі? — спытаў Алесь.</p>
<p>— Сыракомля. Паэт.</p>
<p>— Па-польску піша?</p>
<p>— І па-беларуску таксама.</p>
<p>— А той? — Алесь паказаў на невялічкага чалавека, які піў каву ля кутняга століка і, здаецца, быў заклапочаны больш за ўсё тым, каб не паказаць сваёй ніякавасці перад усімі гэтымі людзьмі, каб узяць і паставіць кубачак з належнай годнасцю. Занадта інтэлігенцкі шыракаваты твар з добрымі, відаць, блізарукімі, вачыма. Такому б сядзець у хаце, такому б замест сурдута, нават тут, больш пасаваў бы шлафрок.</p>
<p>— Чакай,— сказаў Алесь.— Гэтага я даволі часта бачу на вуліцы. Ён што, таксама жыве недзе на Нямецкай?</p>
<p>— У доме на рагу Нямецкай і Дамініканскай. Не, у другім ад рога. А на рагу Сыракомля жыве.</p>
<p>— Ён хто?</p>
<p>— Я яго кепска ведаю. Ведаю, што працуе арганістам у Святаянскім касцёле. Дзіўна, чаму ён тут бывае? Але тут, наогул, даволі разнамасны хаўрус.</p>
<p>— І прозвішча не ведаеш?</p>
<p>— Яно табе нічога не скажа. Манюшка.</p>
<p>Алесь усміхнуўся.</p>
<p>— Сапраўды, смешнае прозвішча... Нібыта маленькі манюка.</p>
<p>І раптам усплыла ў памяці размова дзвюх жанчын, якую выпадкова пачуў на вуліцы краёчкам вуха. Жанчыны былі ў глыбокай жалобе, і гэта — а таксама іхнія заплаканыя вочы, і маладосць, і пекната — прымусіла Алеся прыслухацца і запыніць.</p>
<p>— Грыма,— сказаў Алесь,— я чуў аднойчы, як святаянскага арганіста назвалі богам.</p>
<p>— Пэўна, касцельныя дэвоткі,— буркнуў Грыма.</p>
<p>— Ну, не кажы. Кожны горад гэта, брат, горад казак. Ідзе артылерыйскі паручнік, а ў патэнцыі ён — Напалеон. Памірае ў багадзельні стары, выкідаюць з-пад ягонага сенніка спісаную паперу. Потым частка гэтых паперак, разам з газетамі, трапляе між дзвярыма і цыратай, якою іх абабілі. А праз сто год мяняюць цырату і выпадкова знаходзяць паперкі, і тады выяўляецца, што ў багадзельні памёр найвялікшы паэт часу. Прырода любіць хаваць брыльянты і золата ў тленны глей і смешную абалонку.</p>
<p>— Разышоўся,— буркнуў Грыма.</p>
<p>— А можа, і сапраўды ў Святога Яна грае сам бог. Трэ было б схадзіць.</p>
<p>— А з гімназіі паляцець хочаш? За хаджэнне на каталіцкія набажэнствы?</p>
<p>А гаспадар тым часам ужо каціўся да іх.</p>
<p>— Нелюдні! Нелюдні! Сугнеі! Не могуць самі пайсці туды, дзе ім цікава. То хадзем.</p>
<p>Падвёў іх да купкі людзей.</p>
<p>— Знаёмцеся. Пан Грыма, князь Загорскі.</p>
<p>У сярэдзіне колца сядзелі на канапе два чалавекі. Адзін, мужыкаваты, дзіклівы, яшчэ малады, глядзеў на хлопцаў з некаторым выклікам, нібы менавіта ад яго залежала, прыняць навічкоў у размову ці не.</p>
<p>Але галоўным у размове быў, відавочна, не ён.</p>
<p>На краёчку канапы, у кутку, сядзеў, зручна ўціснуўшыся ў мяккую падушку, нібы патануўшы ў ёй круглаватай фігуркай, маленькі дабрадушны гарбун. Горб у яго быў невялічкі і нагадваў бы лёгкую сутуласць, калі б толькі правае плячо не было вышэй за левае. Гэтая акалічнасць не зрабіла, відаць, ніякага дрэннага ўплыву на псіхічны склад гарбуна. На круглым мяккім абліччы блукала ўседаравальная, расчуленая ўсмешка. Гарбуну было год сорак пяць, але праставатыя блакітныя вочы, светла-русыя валасы, у якіх цяжка было заўважыць сівізну, румяны ўсмешлівы рот надавалі ягонаму абліччу добры, наіўны, у нечым дзяціны выраз.</p>
<p>Зірнуўшы на яго, нельга было не сказаць: «Ах, які добры чалавек!»</p>
<p>— А ото нашы два Вінцукі,— знаёміў гаспадар.— Абодва паэты. Абодва добрыя грамадзяне. Абодва добрыя мужы.</p>
<p>— Ну, проста хоць ікону з мяне пішы,— буркнуў мужыкаваты.</p>
<p>— Абодва добрыя патрыёты. Любяць радзіму. Любяць. Знаёмцеся.</p>
<p>— Каратынскі,— зноў жа з выклікам працягнуў Алесю руку мужыкаваты.</p>
<p>І Алесь падумаў, што гэты падкрэслены выклік — ад неабходнасці сцвярджаць сваю годнасць. Відаць, худародны. Можа, нават з сялян.</p>
<p>— Дунін-Марцінкевіч,— падаючы пульхную руку, мяккім голасам сказаў гарбун.— Прашу не блытаць з Марцінкевічамі-Асановічамі і Марцінкевічамі Мустафамі. Я пакуль што не татарын. Хаця? — І ён засмяяўся.— Татарынам тутэйшым быць, дальбог, нядрэнна. Мова — адна. «Кітаб» нічым не горшы за блажэннага Аўгустына. І жонак можна аж сем мець.</p>
<p>Ягонае кругленькае цела калыхалася ад дабрадушнага смеху.</p>
<p>— Ды ён яшчэ і вальтэр’янец,— заўважыў з карэктным гумарам Ходзька.— Будзеце адказваць на тым свеце, пане Вінцук.</p>
<p>— І не буду. І зусім не буду,— калыхаўся гарбун.— У жартах граху няма. І што ж, што татарын. Усякае дыханне хваліць пана бога.</p>
<p>Кіркору, відаць, было замала рэкамендацый, хаця для Алеся абодва паэты, як людзі, былі ўжо зразумелыя.</p>
<p>— Абодва на гаворцы пішуць. На літоўска-мужыцкай.</p>
<p>Алесь звёў бровы:</p>
<p>— Па-беларуску, значыць?</p>
<p>Ходзька нахмурыўся. А вочы Марцінкевіча раптам, на адно імгненне, перасталі быць усмешлівыя, зірнулі на хлопца добразычліва, цвёрда.</p>
<p>«Эге,— падумаў Алесь.— Не такі ты, відаць, прасцячок, не такая божая душа. Ты, брат, дзе трэба, і характар можаш паказаць». І супакоіўся, што знайшоў зразумелага і блізкага чалавека.</p>
<p>— Бачыце,— сказаў Ходзька.— Вось ён, першы плён вашай працы. З’явіўся ўжо беларус, ды яшчэ і князь. Глядзіце, каб хутка не з’явілася яшчэ, замест мужыцкай гаворкі, нейкая беларуская мова.</p>
<p>— Я не чытаў твораў пана Марцінкевіча,— сказаў Алесь.— Але існаванне беларускай мовы не залежыць ад нашых з вамі жаданняў, пане Ходзька. Як яе ні называй, яна проста — існуе.</p>
<p>Непачцівы Грыма, як заўсёды, рэзнуў проста ў Ходзькавы вочы:</p>
<p>— Разважаеце вы, шаноўны пане, з багатай магнацкай званіцы. Гэтыя словы аб «гаворцы» нам у зубах навязлі. Вы тутэйшы, але, прабачце, чым тады гэтыя вашы разважанні адрозніваюцца ад разважанняў нябожчыка імператара?</p>
<p>Кіркор азірнуўся. Зусім непрыкметна для іншых. І адразу супакоіўся, заўважыўшы, што ніхто не звярнуў увагі, што ўсе свае, што ўсе з цікавасцю чакаюць працягу спрэчкі.</p>
<p>Ходзька холадна сказаў:</p>
<p>— Я — паляк беларускага паходжання. Памятаючы гэта, вы не можаце ўпікнуць мяне ў чужой крыві, у нелюбові да зямлі, на якой я нарадзіўся, у няведанні гаворкі, на якой гавораць яе мужыкі. Я павінен яе ведаць, бо як тады іначай весці гаспадарку. Выйдзе нешта накшталт непрыемнасці з вавілонскай вежай. Але, я лічу, гэтая гаворка зжыла сябе, як зжыла сябе яшчэ некалькі стагоддзяў назад беларуская ідэя. Нічога не зрабілі, акрамя войнаў і звад...</p>
<p>— Толькі Біблію адны з першых надрукавалі,— сказаў Алесь.— Першыя сярод усходніх славян.</p>
<p>У вачах Марцінкевіча Алесь заўважыў пільную цікавасць.</p>
<p>— Можа, вы не будзеце мяне перабіваць? — сказаў Ходзька.</p>
<p>— Калі ласка,— сказаў Алесь.— Я проста ўдакладніў некаторыя не зусім... пэўныя пастулаты пана.</p>
<p>— Дык вось,— сказаў Ходзька.— Ідэя скампраметавала сябе.</p>
<p>— Або вы яе скампраметавалі,— буркнуў Грыма.</p>
<p>— Ажыўляць нябожчыкаў — гэта не справа гісторыі. Мы проста адгалінаванне польскага племені, слабое, чэзлае, якое ідзе дарогаю апалячвання. І хоць гэтай гаворкай гавораць пяць мільёнаў, але яна проста «рабочая мова», каб работнікі рознага паходжання разумелі адзін аднаго.</p>
<p>— Пяць мільёнаў!.. Ці не занадта многа для «рабочай гаворкі»? — сказаў Алесь.</p>
<p>— Я паважаю вашы пачуцці,— сказаў Ходзька.— Але ці не занадта вы малады, каб...</p>
<p>— Чакайце,— сказаў са свайго кута Сыракомля.— Гэта забаронены ўдар.</p>
<p>— Чаму забаронены? — умяшаўся Лізагуб.— Мы сапраўды яшчэ мала ведаем у параўнанні з панам Ходзькам.</p>
<p>— Малады чалавек,— сказаў Сыракомля.— Веды і вера ў радзіму — розныя рэчы.</p>
<p>— Магчыма, пане Кандратовіч,— у голасе Лізагуба прарвалася непрыязная нотка.— Я проста кажу, што некарэктна перапыняць старэйшага госця.</p>
<p>Ходзька кінуў на яго ўхвальны позірк:</p>
<p>— Я ўдзячны вам. Не турбуйцеся. У мяне яшчэ няма старэчага маразму.</p>
<p>— Паважаю пана,— сказаў Лізагуб.— Але дадам толькі адно. Брыдка, калі адукаваны чалавек, князь, пачынае насіць лапці праз нейкія там меркаванні. Гаворка гэтая для людзей вашай культуры — тое самае, што лапці замест чаравікаў.</p>
<p>— Глупства,— раптам сказаў Марцінкевіч.— Выходзіць, я лапцюжны паэт? І пан Кандратовіч таксама?</p>
<p>— Не звяртайце ўвагі,— нервова сказаў Сыракомля.— Я не хачу пакрыўдзіць пана Лізагуба, сказаўшы, што яго словы — праява злачыннай абыякавасці да перакананняў.</p>
<p>І замкнуўся, нервова перабіраючы брэлокі. Лізагуб, на знак павагі да слоў паэта, схіліў галаву.</p>
<p>Усім было трохі ніякавата. Алесь бачыў, што ўсе глядзяць на яго. Нават Манюшка кінуў сваю каву і ўглядаўся, мружачы добрыя вочы.</p>
<p>— Я адкажу спачатку пану Марцінкевічу,— сказаў Ходзька.— Не, я не кажу, што ваша паэзія лапцюжная. Я з прыемнасцю слухаю вашы ідыліі. Ваша «Сялянка» — гэта добра.</p>
<p>— Калі-небудзь я напішу такую ідылію, што вы не будзеце ведаць, куды схавацца ад людскога смеху,— буркнуў гарбун.</p>
<p>— Не, яна не лапцюжная. Яна недарэчная. Пішучы на беларускай гаворцы, вы насаджаеце сярод мясцовага люду, сярод мужыкоў і нават сярод некаторых дваран, як мы бачым, правінцыялізм.</p>
<p>Дунін-Марцінкевіч засмуціўся. Развёў рукамі.</p>
<p>— Я не хачу звадаў,— глуха сказаў ён.— Я хачу і намагаюся пераканаць у патрэбнасці гэтага ўсіх... Я хачу, каб усім было добра, каб на зямлі панавалі гармонія і радасць. Досыць ужо вытрымаў агню гэты няшчасны край. І што ж, мяне кусаюць адусюль. Няма такога сабакі, які не палічыў бы сваім абавязкам ухапіць мяне за нагу. А я не хачу даваць кухталі людзям. Нават дрэнныя, яны — людзі.</p>
<p>— Гуманізм, які б’юць і справа і злева,— буркнуў Грыма.— Зноў тое самае.</p>
<p>Але гарбун, відаць, не заўсёды трымаўся таго правіла, што людзям трэба дараваць, нават калі яны кусаюць за ногі. На ягоныя вусны ўспаўзла павольная разумная ўсмешка.</p>
<p>— Самае дзіўнае, што ніхто не выступіў супраць маёй паэзіі ў каралеўстве, у Польшчы. Лаюцца толькі тыя, каму гэтая справа павінна была б стаць блізкай, нашы паны. Больш ваююць за Польшчу, чым самі палякі. Відаць, таму, што ніколі ім не быць ні беларусамі, ні палякамі, ні немцамі, хоць яны схільны быць і тым, і другім, і трэцім.</p>
<p>— Зразумейце, пане Марцінкевіч,— сказаў Ходзька.— Я не супраць гэтага як рэдкасці, як своеасаблівага рарытэту. Але ж гэта наследаванне нязграбных тутэйшых песняў... Ці варта паўтараць тое, што памрэ.</p>
<p>І тут Алесь убачыў, як гаротна затрэсліся вусны інтэлігентнага каротказорага чалавека, які дарма намагаўся схаваць за кавай сваю разгубленасць і ніякаватасць.</p>
<p>— Я таксама gente albarutenus natione polonus,<sup><a href="#footnote-77">77</a></sup>— сказаў Манюшка.— Мяркую, нядрэнны паляк. Мне добра быць палякам. Але я ніколі не дайду да думкі, што быць палякам — азначае душыць астатніх. Быць палякам — гэта, хутчэй, змагацца за шчасце астатніх. І вы дрэнна цяміце ў музыцы, пан Ходзька, калі ганіце тутэйшыя песні... Гэта ўжо я магу вам заявіць.</p>
<p>На твары чалавечка на хвіліну з’явіліся рысы вышэйшай адухоўленай прыгажосці.</p>
<p>«А мо сапраўды бог?» — падумаў Алесь.</p>
<p>— Яны, песні, не хочуць быць рарытэтамі. Яны звіняць, смяюцца, плачуць. Нават уначы, у сне, я чую іхнія галасы. Я ад Польшчы, я і ад іх.</p>
<p>І нібыта звяў. Зноўку сеў, не ведаючы, куды падзець рукі. Манюшка і Дунін-Марцінкевіч пераглянуліся. Гарбун усміхнуўся, схіляючы галаву.</p>
<p>— Што ж,— спытаў Ходзька,— замест Чымарозы смярдзючы мужык?</p>
<p>— Я з мужыкоў,— сказаў Каратынскі,— будзеце злоўжываць гэтым — скончыцца дрэнна.</p>
<p>— Што ж,— сказаў Ходзька.— Шлях натуральны. Замест культурнага, памяркоўнага гаспадара — п’яны кат з бізуном.</p>
<p>— Мы не хочам ні ката, ні гаспадара,— сказаў Грыма.— Мы хочам волі.</p>
<p>— А атрымаеце бізун... Вам далі магчымасць часова развіваць сваю гаворку. Бо вы — наш фарпост. Але тое, што робіцца тут,— гэта ўжо занадта. Пісаць на ёй? Называць сябе быдлячым імем? Калі мы дазволім такое — вас самнуць.</p>
<p>Алесь адчуў, што ў яго звініць у галаве ад гневу.</p>
<p>— Мы, здаецца, пачыналі спрэчку з вамі?</p>
<p>Ходзька з цікавасцю глядзеў на шэравокага маладога чалавека.</p>
<p>— Кажыце далей,— памяркоўна дазволіў ён.</p>
<p>— Нам не трэба нічыйго дазволу на тое, каб дыхаць,— перахопленым горлам сказаў Алесь.— А пісаць і гаварыць на сваёй мове гэтак натуральна, як дыхаць.— Ён павысіў голас.— Мы не хочам быць нічыім фарпостам. Чым слова «магнат» лепшае за слова «барын»? Досыць, панюхалі.</p>
<p>І тут Ходзька ўсміхнуўся, нібы намацаў у абароне хлопца трэшчыну.</p>
<p>Алесь бачыў вочы гарбуна, арганіста, Сыракомлі. Ва ўсіх гэтых вачах жыла трывога. А Ходзька падаўся галавой наперад і ціха працадзіў:</p>
<p>— Хіба не стала нашаму мужыку горш жыць пасля прыяднання да Расіі? Адразу салдатчына, павышэнне падаткаў...</p>
<p>Сыракомля нецярпліва перапыніў яго:</p>
<p>— Ходзька, гэта жорстка!.. У маладога чалавека не столькі ведаў... І ягоныя перакананні...</p>
<p>Алесь узняў руку.</p>
<p>— Не трэба, пане Кандратовіч,— ён усміхнуўся.— Тое, што мне трэба, я ведаю добра. І перакананні ў мяне цвёрдыя і... абгрунтаваныя, у адрозненне ад пана Ходзькі.</p>
<p>— То стала горш? — настойваў магнат.</p>
<p>— Стала горш,— спакойна сказаў Алесь.— Акрамя старых паноў, нас з вамі, з’явіліся новыя. Прычына гэтай галечы тое, што на ўсе старыя ланцугі павесілі яшчэ адзін, новы — грошы. А грошай у мужыка пры цяперашнім стане быць не можа. У яго адбірае іх тое, што страшней за чуму, вайну, страшней за ўсё на свеце.</p>
<p>Чырвоныя плямы папаўзлі на шчоках у Ходзькі.</p>
<p>— Што ж гэта такое, страшнейшае за ўсё? — ціха спытаў ён.</p>
<p>Алесь пабялеў ад хвалявання. А потым у цішу ўпала адно толькі слова:</p>
<p>— Прыгон!</p>
<p>Вочы ў Лізагуба звузіліся.</p>
<p>Стаяла цішыня. Алесь спяшаўся дагаварыць.</p>
<p>— Мы ніколі...— голас ягоны зазвінеў.— Чуеце? Мы ніко-лі не паддамося ні вам, ні немцам, нікому. І не таму, што мы не любім вас, а таму, што кожны чалавек мае права на роўнае шчасце з другім, а шчасце — толькі ў сваім доме.</p>
<p>— Панове,— перабіў Кіркор,— панове, уладаю гаспадара забараняю вам гэтую спрэчку.</p>
<p>Гарбун паклаў руку на плячо Алесю, паціснуў.</p>
<p>— У мяне ёсць дачка, Каміла,— сказаў ён.— Бог ты мой, якія вы падобныя!</p>
<p>У доўгай паўзе прагучаў самотны голас Сыракомлі:</p>
<p>— Якая ж гэта нязведаная парасць расце!</p>
<p>...Ён і Манюшка ішлі ў адну дарогу з Алесем і Усяславам, Лізагуб і Ходзька пайшлі асобна, хоць пэўны час ім было і па дарозе.</p>
<p>На рагу Святаянскай і Універсітэцкай Манюшка прытрымаў Алеся і паказаў яму налева, на касцельны гмах.</p>
<p>— Музыку любіш?</p>
<p>— Але.</p>
<p>— То прыходзь сюды. Я ведаю, табе нельга. Але унь там дзверы на хоры. Прыходзь падчас імшы і проста так. Я там часта. Музыка, князь, не ведае розніцы вераванняў.</p>
<p>Сыракомля маўчаў усю дарогу. Ягонае, маладое яшчэ, тонкае аблічча выглядала на хворае. Ён моўчкі хутаўся ў футра і нагадваў худую зябкую птушку.</p>
<p>І толькі на скрыжаванні, дзе абодвум старэйшым трэба было павярнуць налева, паэт паклаў руку на плячо Алесю:</p>
<p>— Я, пэўна, не дажыву. Але вам... Дай вам бог удачы...</p>
<p> </p>
<h4><a id="chapter31"></a>XXX</h4>
<p>Ужо самай раніцай наступнага дня, падымаючыся па сходах на другі паверх, Алесь адчуў штосьці нядобрае.</p>
<p>Можа,гэта было ў тым, што здаровая доўбня, Цыпрыян Дэмбавецкі, аднакласнік Алесеў, насуперак звычаю, адарваўся ад ежы і, калі Алесь праходзіў паўз яго, акінуў каламутным, нібы нежывым, позіркам. Гэта было дзіўна, бо Алесь, колькі быў у гімназіі, заўсёды помніў Цыпрыяна з бутэрбродам у руцэ.</p>
<p>А можа,няладнае было ў тым, што другі аднакласнік, Альберт Фан дэр Фліт, ледзь адказаў на паклон.</p>
<p>Усё гэта была лухта. І Цыпрыяну не вечна ж чамкаць, і Фан дэр Фліт, чалавек халодны і паглыблены ў свае думкі, заўсёды глядзіць нібы праз субяседніка. І, аднак, нешта нібы вісела ў паветры.</p>
<p>Але першым урокам была якраз літаратура. Выкладчык прыгожага пісьменства, перад тым як скончыць гімназічны курс, рабіў агляд сучаснай літаратуры, той, што не ўваходзіла ў праграму. І гэта было добра. Бо ён гаварыў, між іншым, і аб улюбёным Цютчаве. Пушкін — гэта, вядома, Элада паэзіі. Нібы ўся гармонія будучых стагоддзяў увасобілася ў адным. І ён любіў яго. Але трэба мець і нешта патаемнае, што любіш ты адзін. І ён любіў Цютчава.</p>
<p>І гэтыя, такія розныя, імёны сучаснікаў, і такое разнастайнае гучанне іхніх радкоў, падобнае то на мёд, то на ярасную пену прыбою, то на атруту, прымусіла Алеся забыцца на тое, падсвядомае, што папярэджвала.</p>
<p>Ён трымаў для сябе імя Цютчава доўга. У старых дзедавых часопісах адшукаў калісьці і адзначыў у памяці гэтыя незвычайныя радкі.</p>
<p>І «Вясеннюю навальніцу» ў «Галацеі», і «Цыцэрона» з «Апошнім катаклізмам» у альманаху «Дзянніца»... Часам ён пазнаваў аблічча паэта і ў вершах, змешчаных пад ініцыяламі, і гэта было — нібы пазнаць блізкага сябра пад маскай.</p>
<p>Дзіўна было, што Алесь яшчэ не нарадзіўся, а паэт ужо адказаў на тыя пытанні, што пачынаюць мучыць яго, Загорскага, толькі цяпер.</p>
<p> </p>
<div class="POETRY">
<p>Оратор римский говорил</p>
<p>Средь бурь гражданских и тревоги:</p>
<p>«Я поздно встал — и на дороге</p>
<p>Застигнут ночью Рима был!»</p>
</div>
<div class="CLEAR"></div>
<p> </p>
<p>Тут усё было праўда. Сапраўды, вакол была ноч краіны. Сапраўды, усе яны нарадзіліся занадта позна. І ўсё ж...</p>
<p> </p>
<div class="POETRY">
<p>Счастлив, кто посетил сей мир</p>
<p>В его минуты роковые —</p>
<p>Его призвали всеблагие</p>
<p>Как собеседника на пир.</p>
</div>
<div class="CLEAR"></div>
<p> </p>
<p>І гэта было цудоўна. Як цудоўныя былі радкі «Mal'aria», што спісаў аднекуль Мсціслаў. І радкі «Апошняга кахання». Настаўнік чытаў іх трохі нараспеў, як ніколі не чытаў Дзяржавіна. І вокладка часопіса, з якога ён чытаў, была старанна загорнута ў паперу. Бо гэта быў «Современник», якога баяліся, як чумы, і не падпускалі да гімназічных муроў.</p>
<p>Алесю было смешна. Няўжо настаўнік думае, што яны — дзеці і чытаюць толькі тое, што прадугледжана праграмай. Гэты нумар часопіса члены «Братэрства шыпшыны і чартапалоху» зачыталі да дзірак два гады назад.</p>
<p> </p>
<div class="POETRY">
<p>О, как на склоне наших лет</p>
<p>Нежней мы любим и суеверней...</p>
<p>Сияй, сияй, прощальный свет</p>
<p>Любви последней, зари вечерней!</p>
</div>
<div class="CLEAR"></div>
<p> </p>
<p>Гэта было нязнанае, неймавернае на зямлі шчасце.</p>
<p> </p>
<div class="POETRY">
<p>Полнеба обхватила тень,</p>
<p>Лишь там, на западе, бродит сиянье.—</p>
<p>Помедли, помедли, вечерний день</p>
<p>Продлись, продлись, очарованье.</p>
</div>
<div class="CLEAR"></div>
<p> </p>
<p>У тым сумным, суровым і пяшчотным настроі, які заўсёды авалодваў ім пасля добрых вершаў, ён праседзеў другі ўрок, геаграфіі. Мсціслаў збоку паглядаў на яго. І ў вачах была іскра насмешкі і іроніі.</p>
<p>«Павяло»,— падумаў Мсціслаў.</p>
<p>А Алесь не заўважаў. Як не заўважаў і таго, што Цыпрыян Дэмбавецкі, крадком жуючы нешта, раз ці два азірнуўся на яго.</p>
<p>Пачалася вялікая рэкрэацыя. Гімназісты, карыстаючыся трыццаццю хвілінамі перапынку, сыпанулі на сонечны двор, дзе на сугрэве, каля мура, было ўжо зусім цёпла, брук нагрэўся, а апошні чорны снег ляжаў толькі ў вечным ценю процілеглай аркады двара.</p>
<p>Алесь выйшаў павольна, апошні, і адразу ўбачыў, што на паваротцы да сходаў стаіць група «арыстакратаў з лёкайскай», як аднойчы ахрысціў іх Сашка Волгін.</p>
<p>«Арыстакраты з лёкайскай» трымаліся заўсёды купкаю і вельмі крыва глядзелі на Алеся і Мсціслава за тое, што яны староняцца іх і водзяць сяброўства з Грымам і Ясюкевічам.</p>
<p>Яны стаялі купкай і цяпер. Прылізаны і карэктны Ігнацы Лізагуб. Побач з ім Альберт Фан дэр Фліт з халоднымі вачыма, якія, нягледзячы на светлы колер, былі цьмяныя, як сутонне. А за імі стаяў Дэмбавецкі.</p>
<p>Яшчэ адзін член іхняга гуртка, Альгерд Корвід, стаяў ля сценкі і глядзеў убок. Прыгожае, жорсткае аблічча Альгерда было абыякавае.</p>
<p>І, убачыўшы яго, Алесь зразумеў, што справы — дрэнь. Альгерд Корвід вызначаўся тым, што мог адным непрыкметным ударам пад дыхала або яшчэ некуды кінуць чалавека ў непрытомнасць і вывесці з бойкі на доўгі час.</p>
<p>Як на грэх — нікога не было вакол. Ні сяброў, ні проста прыязных людзей, якія маглі б папярэдзіць. У Алеся нарадзілася раптам брыдкае і халоднае пачуццё бездапаможнасці і агіды. Яго ніколі не білі вось так. Здараліся, вядома, сяброўскія або і варожыя бойкі недзе ў прыбіральні ці на вілійскім лёдзе, але гэта былі сумленныя бойкі: адзін на адзін ці сцяна на сцяну.</p>
<p>Тое, што бойкі не мінуць, ён зразумеў адразу. Іначай на якога д’ябла ім быў патрэбен Корвід?</p>
<p>— Пачакайце, князь,— сказаў Лізагуб.</p>
<p>Алесь спыніўся.</p>
<p>Лізагуб мякка, амаль па-сяброўску, так, што смешна было вырывацца, узяў Алеся пад руку і адвёў ад сходаў.</p>
<p>— Мне хацелася б атрымаць ад вас некаторыя тлумачэнні наконт вашых учарашніх слоў.</p>
<p>— Я нікому не хачу іх даваць,— сказаў Алесь.— Што сказана, тое сказана.</p>
<p>— Прабачце, не тлумачэнні, а працяг спрэчкі і, магчыма, некаторае неўразуменне і збянтэжанасць, што датычыцца вашых паводзін.</p>
<p>Лізагуб паспеў давесці яго да самага акна ў тупіку калідора, і толькі тут Алесь вызваліў локаць.</p>
<p>— Ваша неўразуменне мяне мала датычыць. Збянтэжанасць — таксама. Учора я сказаў тое, што хацеў.</p>
<p>Алесь вырашыў пайсці, а калі затрымаюць — прабіцца, адкінуўшы кагосьці з дарогі. Тут не магло быць і размовы аб тым, што ўцякаць — ганебна.</p>
<p>І тут адчыніліся дзверы прыбіральні, і з яе з’явіліся, нібы чэрці з табакеркі, яшчэ трое. Першыя крочылі Язэп і Гальяш Цялкоўскія. Браты. Не блізнюкі. Проста абодва мелі звычай па два гады сядзець у кожным класе. Гальяш аднойчы зрабіў подзвіг: не астаўся. І такім чынам дагнаў брата.</p>
<p>Яны стаялі побач. Здаравенныя, з фальварковымі атлусцелымі мордамі. Напаўідыёты.</p>
<p>За імі выслізнуў Воранаў, маленькі, бескаляровы, як белая мыш, сын буйнага акцызнага чыноўніка.</p>
<p>Убачыўшы гэтых трох, Алесь зразумеў: прарвацца не ўдасца. І адразу — ад злосці на тое, што яго так спрытна ашукалі, і ад непаразумення — страх некуды знік, а ў сэрцы нарадзіўся гнеў. Яны не мелі права нападаць на аднаго. Ну што ж, тады трэба біцца. Прайшло, відаць, хвілін дзесяць вялікай рэкрэацыі. Трэба яшчэ хаця б столькі ж заняць размовай аб усім тым, што стаіць паміж імі, а потым яшчэ дзесяць хвілін пратрымацца. Аднаму супраць сямёх.</p>
<p>Не ўпасці, не даць ім рабіць з сабою ўсё, што яны захочуць.</p>
<p>— Калі ласка,— сказаў ён, стаўшы спіною да цёплай грубкі і адчуваючы патыліцай медны люфт.— Што вы маеце мне сказаць, граф Лізагуб?</p>
<p>— Я хачу спытаць, з якога такога права вы ўчора ганьбілі Польшчу, князь Загорскі? Вы ж ведаеце, гэта вельмі высакародна — лаяць тое, што ў гэты момант лае ўрад.</p>
<p>Нахабная хлусня абурыла Алеся. Але ён стрымаўся.</p>
<p>— Я не ганьбіў Польшчу,— магчыма, занадта высакамерна, каб не падумалі, што спалохаўся, сказаў ён.— Вам варта было б бліжэй трымацца да ісціны.</p>
<p>Алесь толькі тут успомніў, што са збораў у Кіркора Лізагуб і Ходзька пайшлі разам. Не можа быць, вядома, і размовы, каб дарослы чалавек нацкаваў юнака на юнака. Відаць, проста выказаў раздражненне, абурыўся «мужыцкім сепаратызмам здрадніка». Гэтага і хапіла. Знайшоў сабе добраахвотнага ланцужнага сабаку. А можа, і не ў «мужыцкім сепаратызме» корань усяго, а ў ягоных неасцярожных словах аб прыгоне. Напэўна так.</p>
<p>— Я не кручу перад вамі хвастом,— сказаў Алесь.— Але я далёкі ад думкі агулам ганьбіць ці агулам хваліць нейкі народ. Я, калі вы хочаце тлумачэнняў, скажу, што я люблю і паважаю Польшчу, спачуваю яе няшчасцям і глыбока шаную палякаў...</p>
<p>— Закруціўся, як уюн на патэльні,— сказаў Дэмбавецкі.</p>
<p>— ...Акрамя, вядома, такіх палякаў, як наш Дэмбавецкі. Што зробіш, бываюць сумныя выключэнні,— сказаў Алесь.</p>
<p>Корвід пасунуўся бліжэй.</p>
<p>— Але,— сказаў Алесь,— я не разумею, якія адносіны да Польшчы мае немец Фан дэр Фліт, рускі Воранаў, літовец Корвід, беларусы Цялкоўскія і вы, граф Лізагуб? Мне здаецца, гэта справа пана Цыпрыяна Дэмбавецкага. Я гатовы пагаманіць з ім на гэтую тэму. З ім адным.</p>
<p>— Я паляк,— сказаў Лізагуб.</p>
<p>— За колькі? — спытаў Алесь.— І з якога часу?</p>
<p>— З таго часу, калі мае бацькі зразумелі, што ад двараніна, які называе сябе беларусам, смярдзіць стайняй і дзярмом.</p>
<p>— Не здрадай, прынамсі,— сказаў Алесь.— Не сабачым хвастом.</p>
<p>— Гноем,— сказаў Лізагуб.— І вы, кня-азь, яшчэ асмельваецеся лаяць парадак, заведзены слаўнымі дзядамі! Крычаць нешта аб «прыгоне».</p>
<p>Алесь засмяяўся.</p>
<p>— Вось яно што,— сказаў ён.— Я так і думаў, што не ў нацыі тут справа, што я стукнуў вас не па нацыянальным гонары, а па кішэні.</p>
<p>Цяпер яму ўсё было ясна. І ён, з невымоўнай пагардаю, сказаў:</p>
<p>— Прыгоннік.</p>
<p>— Чуеце? — спытаў Лізагуб.</p>
<p>— Чуем,— змрочна сказаў Гальяш Цялкоўскі.— Я думаў — ты хлусіў.</p>
<p>— Я таксама думаў аб перабольшванні,— сказаў Фан дэр Фліт.— Прабачце, граф.</p>
<p>— Ясна,— змрочна сказаў Корвід.</p>
<p>Запанавала маўчанне. Потым Лізагуб прашыпеў, увесь трасучыся ад ярасці:</p>
<p>— І ты яшчэ хочаш, каб я назваў сябе тваім быдлячым імем, хаме з тытулам?</p>
<p>— Не. Для цябе гэта занадта вялікі гонар.</p>
<p>— Хто вас прымае ўсур’ёз? — схіляў галаву Лізагуб.— Хто вас паважае, абыякавыя да сябе людзі? Правільна сказаў Ходзька: мы вас церпім як фарпост супраць варвараў. Усе вам выказваюць ласку, апякаючы ды прыядноўваючы. Проста шкада, што прападзяце. І дарэмна, бо толькі залішні клопат з вамі. Кіруй, па-бацькоўску апякай, гадуй...</p>
<p>— Сволач! — Алесевы вусны збялелі.— Рабавалі, жэрлі ды яшчэ...</p>
<p>— Што ў вас рабаваць? — кпіў Лізагуб.</p>
<p>Алесеў твар быў страшны. Прыступ жахлівага дзедаўскага шаленства падступаў аднекуль знутры.</p>
<p>— Кінь,— спалохаўся Фан дэр Фліт.— Яны небяспечныя.</p>
<p>Але Ігнацы не зважаў.</p>
<p>— Ласку! Ласку вам усе робяць! Што б вы былі без нас?</p>
<p>Адчуваючы, што цяпер ён не стрымаецца ад гневу, Алесь размахнуўся і, уклаўшы ўсю сваю сілу, ляснуў па гэтай шчацэ левай рукой, насунуўшы пад сківіцу знізу правай.</p>
<p>Лізагуб віскнуў, адлятаючы.</p>
<p>Вочы, вусны, увесь Алесеў выгляд былі такія страшныя, што хаўрус марудзіў кінуцца на яго. Адзін толькі Корвід мільгнуў недзе ўбаку, наносячы, відаць, адзін са сваіх страшных, непрыкметных удараў.</p>
<p>Біў у галаву.</p>
<p>Але ў Загорскага рэакцыя супраць шпагі, супраць кулака была імгненная. І ён нездарма стаў галавою да люфта.</p>
<p>Алесь таргануў галавою — і Альгердаў кулак змаху наляцеў на медны, востры зачап юшкі.</p>
<p>Корвід адскочыў, сагнуўшыся. Ён сычэў ад болю. З далоні цурком лілася на падлогу кроў.</p>
<p>Адкінуўшы нагою Язэпа Цялкоўскага, Алесь стаў у кут і падрыхтаваўся. Наляцеў Фан дэр Фліт — па мордзе, па мордзе сушанай трасцэ. Нагою ў пах Гальяшу Цялкоўскаму... Набліжаецца Лізагуб... Зноў у сківіцу.</p>
<p>Усё ж яго вырвалі з кута, абкружылі. Нехта — мабыць, Фан дэр Фліт — ударыў ззаду па галаве. Лізагуб сунуў у грудзі...</p>
<p>І раптам усё сціхла. Дзверы прыбіральні адчыніліся, і адтуль выйшаў настаўнік гімнастыкі, адстаўны афіцэр з маладых, падборысты і шыракагруды чалавек з дзіўным прозвішчам Крэст. Крэста большасць гімназістаў любіла, бо ён не задаваўся, не ўдаваў з сябе настаўніка, а паколькі спорт ледзь-ледзь пачынаў уваходзіць у моду і ніхто не лічыў яго за сур’ёзную дысцыпліну, а выкладчыка — за паўнацэннага, Крэст трымаўся з гімназістамі проста і роўна, хутчэй як не з вучнямі, а як з малодшымі сябрамі. Гэта выяўлялася шмат у чым. Між іншым, і ў тым, што ён ніколі не карыстаўся прыбіральняй для настаўнікаў.</p>
<p>Усе адскочылі. Крэст стаяў, выціраючы вільготныя рукі хустачкай, і белазубая ўсмешка ляжала на яго ружовым абліччы.</p>
<p>— Курыце ў прыбіральні, бэйбасы? — звярнуўся ён да Цялкоўскіх.— Усе кураць, халдзеі вы... Будзеце мець курыныя грудзі... Вось што.</p>
<p>Усе, хто нападаў, апусцілі галовы. Толькі Алесь глядзеў проста ў вочы Крэсту. Бачыў, як плавала на самавітым абліччы настаўніка лагодная ўсмешка.</p>
<p>— Прабачце, джэнтльмены,— сказаў Крэст,— я выпадкова чуў усё. Я не хацеў бы перашкаджаць вам. Іначай мне давялося б праседзець у прыбіральні да канца рэкрэацыі. Не звяртайце ўвагі.</p>
<p>Пайшоў прэч. Потым прыхільна спыніўся каля Лізагуба. Добразычліва параіў:</p>
<p>— Хіба так б’юць? Калі б’еш — бі ў жывот.</p>
<p>Крэст завярнуў за рог, і вакол Алеся зноў завіравала. Ён раскідваў тых, што чапляліся за яго, як мог, атрымліваючы за кожны ўдар — чатыры. У грудзях свістала. І раптам мільгнуў перад вачыма Лізагуб, а потым у вачах успыхнула вострая цемра...</p>
<p>Ігнацы скарыстаў параду.</p>
<p>Трымаючыся за сонечнае спляценне, Алесь хістаўся на нагах і не мог дыхнуць. Усё вакол то цямнела, то святлела.</p>
<p>Лізагуб стаяў перад ім і цадзіў праз зубы словы, якія таксама то знікалі, то даляталі аднекуль здалёк, то раптам жундзелі нібы ў самым вуху:</p>
<p>— Слухай, ты, дзярмо... Ты, мужыцкая зязюля... Ты, бруднае беларускае быдла... Мы цябе для тваёй жа карысці трохі патопчам нагамі, павучым... А перад гэтым ты запомні мае словы... Кінь...</p>
<p>Загорскага ўрэшце адпусціла. Яшчэ імгненне — і ён задыхнуўся б. Неймаверна салодкае паветра ўварвалася ў грудзі. Пачало святлець перад вачыма.</p>
<p>— Юда! — з усхліпамі хапаў паветра Алесь.— Мразь!</p>
<p>У вачах стала зусім светла. І тут Алесь убачыў за спіною ў Лізагуба, у дзвярах прыбіральні, светлавокага Сашку Волгіна. Волгін стаяў, папраўляючы рэмень, і глядзеў на тое, што рабілася, з неўразуменнем.</p>
<p>— Ты слухай,— звягаў Лізагуб.— Запамінай. Ты запомніш, бо потым мы цябе... для памяці...</p>
<p>— Зап-омню,— упершыню выдыхнуў Алесь.— За-помню.</p>
<p>— Запомніш... Не вякай пра гэты свой «прыгон»... Не вякай пра гэтую сваю «Беларусь»... Ведай, хто цябе церпіць... Ведай, каму ты раб... Вялікай Польшчы, а не Маскве...</p>
<p>Ярасць выбухнула раптам такім полымем, што ў Алеся збялелі вочы. Яна прыйшла нібыта з паветрам, якое ўдыхнуў ён і якім памылкова дыхала гэта дрэнь.</p>
<p>— Сашка,— сказаў ён.— Што ж ты глядзіш?! Бі свалоту!</p>
<p>Але ён не паспеў яшчэ крыкнуць да канца. Сашка нечакана ўзняў нагу і моцна, як страус, даў падэшвай у паясніцу Лізагубу. Нібы зламаўшыся, Ігнацы падаўся жыватом наперад, і тут Алесь, канчаткова ачуняўшы, ударыў Лізагуба пад ніжнюю шчэлепу.</p>
<p>У далоні Гальяша Цялкоўскага бліснуў вялікі медны кружок: боўдзіла нацягваў на руку каўчукавы цяж накладкі. Не даючы яму апамятацца, Алесь даў Гальяшу правай у скронь, і той пакаціўся па падлозе.</p>
<p>І тады астатнія з галёканнем рынулі на іх. Малацілі, хрыпелі, імкнуліся дарвацца бліжэй.</p>
<p>Было зусім дрэнна, хаця Алесь і Волгін стаялі спіной да муру. Алесь убачыў, як Корвід дубасіць Сашку. Убачыў, што вочы ва ўсіх шалёныя і што ў гарачцы могуць кагосьці і забіць.</p>
<p>І тады ён схапіў плявацельніцу і — з маху — пусціў ёю ў акно. Шкло са звонам пасыпалася на двор. Сашка падскочыў бліжэй да акна і — у два пальцы— свіснуў разбойніцкім, чацвярным свістам.</p>
<p>Над дваром, над пляцоўкай для лапты рэзка, як нож, праляцеў гімназічны кліч аб дапамозе.</p>
<p>Унізе, на двары, а потым на сходах, нарадзіўся і стаў мацнець грукат соцень ног. Бліжэй. Бліжэй.</p>
<p>...Першае ўварвалася ў гулкі калідор, пабегла на гукі бойкі «Братэрства шыпшыны і чартапалоху». Ляцеў, як апантаны, Мсціслаў.</p>
<p>— Алеська! Братка! Сашка! Трымайцеся!</p>
<p>Лупілі за ім, рука да рукі, Пятрок Ясюкевіч і Мацей Біскуповіч. Цяжка соваў за імі цельпукаваты Усяслаў Грыма.</p>
<p>З маху ўдарылі ззаду. Алесь убачыў побач ясныя вочы Мсціслава. Мсціслаў раскідваў «арыстакратаў лёкайскай»... Грыма наскочыў на Дэмбавецкага, даў па шыі.</p>
<p>— На аднаго?! На двух?!</p>
<p>Калідор ужо грукатаў бегам, гулка выбухаў галасамі. Прыбеглі «мазунчыкі», сябры Лізагуба з сёмага і шостага. Іх было шмат.</p>
<p>Братэрства стала сценкай. Беглі і беглі новыя людзі. У калідоры стала цеснавата, і бойка на хвіліну сцішылася, як полымя, у якое паклалі зашмат дроў.</p>
<p>— Сябры, што здарылася?</p>
<p>— Панове, цо?..</p>
<p>— Хто каго?</p>
<p>Сашка скінуў з сябе Корвіда і адразу атрымаў па зубах ад Лізагуба. Крыкнуў:</p>
<p>— Білі беларуса за тое, што беларус!!!</p>
<p>Натоўп прасвідраваў худым жылаватым целам шасцікласнік Рафал Ржашэўскі. Выбіўся з месіва. Стаў. Зірнуў на Алеся ўтрапёна-спакойнымі сінімі вачыма.</p>
<p>— Цябе?</p>
<p>— I я таксама,— усміхнуўся праз распухлыя вусны Алесь.— Пацярпеў за ідэю вялікай Польшчы.</p>
<p>Шчокі ў Рафала нібы высахлі. Ён абвёў вачыма суседніх людзей. Сінія вочы стрэліся з тытунёвымі вачыма Лізагуба.</p>
<p>— Гэты,— нібы сцвердзіў Рафал.— Вядома. Хто ж яшчэ?</p>
<p>І наблізіўся да графа.</p>
<p>— Што ж ты нарабіў, смярдзючка?! — сказаў Рафал.— Халуй! Шкоднік!</p>
<p>...Бойка выбухнула ў розных канцах калідора, які дрыжаў, нібы ў ім грымела кананада. Настаўнікі і наглядчыкі мітусіліся недзе ў канцы і не маглі прарвацца да тых, што біліся. Крэст спрабаваў нешта рабіць, хутка, як гарох, раскідаючы задніх, але паток юнакоў са сходаў і верхняга паверха плыў і плыў.</p>
<p>Перад вачыма ў Алеся мільгалі твары. Ён, бы ў калейдаскопе, бачыў, як замахнуўся накладкай на яго, Алеся, Гальяш і як Мсціслаў перахапіў руку Цялкоўскага і ёю, з накладкай разам, мазануў ворага па носе... Потым дзіўны гук уразіў Алеся. Ён азірнуўся. Плакаў адной глоткай Пятрок Ясюкевіч. Горла юнака сутаргава пашыралася. І Алесь усім сэрцам зразумеў, што яны прысутнічаюць пры найвялікшым дзіве, калі табе здавалася, што ты і друг твой самотныя, а выявілася, што ўсе, большасць думала так, як вы, але маўчала, бо кожны лічыў, што ён адзін са сваімі смеху вартымі думкамі.</p>
<p>І тут Рафал раптам узнёс кулак і апусціў яго на галаву Дэмбавецкага.</p>
<p>— Вучыся, ёлуп,— зрывістым ад захаплення голасам крычаў Ржашэўскі.— Вучыся, сляпак! Вучыся, доўбня!</p>
<p>— Ліцвіны! Беларусы! У імя Канарскага!</p>
<p>Крыкі рынулі з усіх бакоў. Сценка кінулася на сценку.</p>
<p>...Праз пяць хвілін білася ўжо ўся гімназія. Усе паверхі будынка раўлі, стагналі, тупалі нагамі, пляскалі.</p>
<p>Прыйшоў час зводзіць рахункі за ўсе былыя крыўды. За пагарду. За здзеклівыя словы. За ўсё.</p>
<p>Яшчэ праз нейкіх пяць хвілін мазунчыкі пахіснуліся і падаліся назад, па сходах...</p>
<p>Загорскі цяжка ўздыхнуў і, нібы праз туман, убачыў, што са сходаў спускаюцца дырэктар, Гедымін і Крэст.</p>
<p>— Што гэта? — спытаў дырэктар.</p>
<p>Худы перст паказаў на нерухомага Лізагуба.</p>
<p>— Дзікуны,— сказаў дырэктар.— Папуасы... П’яныя нігілісты.</p>
<p>І звярнуўся да Алеся.</p>
<p>— Гэта, здаецца, з вас пачалося?</p>
<p>Начальніцкі гнеў вось-вось павінен быў прарвацца ў ягоным голасе.</p>
<p>— Так,— проста сказаў Алесь.— Настаўнік Крэст быў гэтаму сведкам.</p>
<p>Дырэктар сказаў:</p>
<p>— Я ведаю.</p>
<p>— То вы, напэўна, ведаеце таксама, што бітвы не было б, каб пан Крэст спыніў яе яшчэ тады?</p>
<p>— Не ваша справа займацца крытыканствам, малады чалавек,— сказаў Гедымін.</p>
<p>— Я ведаю гэта. Але, напэўна, настаўнік Крэст не адмовіцца пацвердзіць, што напаў не я. Што яны напалі на мяне. Сямёра на аднаго. Я вымушан быў бараніцца.</p>
<p>Крэст трохі ніякавата развёў рукамі.</p>
<p>— Гэта так,— сказаў ён.</p>
<p>— Вы ведаеце, што гэта пахне выключэннем, мой юны сябра? — сказаў Гедымін.</p>
<p>— Ведаю. Для ўсёй гімназіі. І, ва ўсякім разе, я папрашу бацькоў, каб яны прасачылі за тым, каб мяне выключылі восьмым. Адразу за гэтымі вось, што ляжаць тут.</p>
<p>Дырэктар з прыкрасцю зірнуў на Крэста. Сапраўды, восьмым. Сапраўды, бацькі з іхнімі сувязямі прасочаць за гэтым. Бойка! Які год праходзіць без бойкі, агульнай бойкі ў гімназіі. Ох, гэта трэба замяць! Саміх пагоняць, як даведаюцца!</p>
<p>— Вы чулі, за што яны хацелі яго збіць? — спытаў дырэктар у Крэста.</p>
<p>— На жаль, не,— сказаў Крэст.</p>
<p>— За што вы яго? І за што яны?</p>
<p>Алесь узняў на дырэктара цвёрдыя глыбокія вочы.</p>
<p>— Я не магу сказаць вам гэтага.</p>
<p>Ён успомніў, што калі за «прыгон» не пахваляць яго, то за лаянку Лізагуба на ўрад і іншыя мілыя штучкі не пахваляць не толькі Лізагуба. Папячыцель, а за ім і ўсе іншыя напэўна прычэпяцца да слоў дурня, каб яшчэ мацней прышчаміць хвост палякам.</p>
<p>— Я не магу сказаць вам гэтага,— паўтарыў Алесь.— Але паверце слову двараніна: варта было.</p>
<p>Дырэктар паціснуў плячыма. Хто, сапраўды, разбярэцца ў рахунках гэтых юных вандалаў? Ён пакасіўся на Крэста.</p>
<p>Але Крэст таксама маўчаў. Утапіць Загорскага яму нічога не каштавала, але тады да папячыцеля дайшло б, што ў гімназіі асуджаюць прыгон і ўрад, што сёння змялі і выкінулі з будынка добрую палову тых, што стаялі за ўсё гэта.</p>
<p>І першы будзе адказваць ён, Крэст, бо гэта ягоным патураннем выбухнула бойка. Вось табе і «даў магчымасць правучыць».</p>
<p>Таму Крэст маўчаў.</p>
<p>Звяртаючыся да «ваўчаняці», дырэктар паказаў на Лізагуба:</p>
<p>— Вы лічыце, што збіць да паўсмерці — годны ўчынак? Біць двараніна?</p>
<p>— Яшчэ раз кажу,— сказаў Алесь,— варта было.</p>
<p>— Вы не раскайваецеся? — спытаў Гедымін.</p>
<p>— Я зрабіў бы гэта заўтра. І паслязаўтра.</p>
<p>— Гм,— сказаў дырэктар.</p>
<p> </p>
<p>...Алесь сядзеў у крэсле, захутаны ў коўдру і тры пледы. Твар у яго быў чырвоны, светлыя вочы блішчалі.</p>
<p>Насупраць, ля танканогага століка, сядзеў стары Вежа.</p>
<p>Дзед думаў. Ён не глядзеў ні на ўнука, ні на Халімона Кірдуна, што стаяў ля сценкі. Халімон, таксама пераапрануты ў сухое, быў чырвоны, як з лазні: выпіў тры кручкі гарэлкі. Ратаваўся хатняй методай.</p>
<p>Выхаванец і дзядзька ледзь не патапіліся сёння. Ехалі з Вільні нібы насустрач вясне, разводдзямі, веснім лёдам. А ўсімі ярамі ўжо свістала — вада не вада, а снегавая каша, набрынялая, здрадніцкая.</p>
<p>Яры раўлі так, што нават збоку, здалёк страшна было чуць іхні рык. Першы яр праехалі. І другі праехалі. А трэцім ледзь не сплылі ў Дняпро. Ледзь не засмактала іх празрыстая ледзяная вада, што струменьчыкамі тачылася праз снегавую саладуху, раўла, круціла, перамешвала сама сябе, цягнула ўсё старонняе на трохсажнёвую глыбіню.</p>
<p>З цяжкасцю выцягнулі іх дрыгавічанскія мужыкі...</p>
<p>— Т-так,— суха сказаў дзед.— Заплаціў ты, значыцца, першую даніну свайму вар’яцтву. Скончылі, іх высокасць, курс навук.</p>
<p>— Я ж расказваў вам, дзеду.</p>
<p>— Ухваляю. Годна. І па-рыцарску. Але мне не лягчэй. Бацькам таксама. Ды яшчэ ў яры палез. З баязлівасці? Каб хутчэй насустрач небяспецы?</p>
<p>— Не.</p>
<p>— Што ж рабіць?</p>
<p>— Нічога,— сказаў Алесь.— Я не разумаю, чаго вы напалі, дзеду. Ніхто, акрамя мяне, не пацярпеў. Ну добра, ну я тыдзень лічыў, што выключылі. А потым проста, «улічваючы небяспечнасць», не далі мне вярнуцца да сяброў, прымусілі сядзець пад хатнім наглядам. Згодай папячыцеля прымусілі здаць экзамены і выпхнулі з Вільні. Далі ж скончыць.</p>
<p>— Не яны далі,— сказаў дзед.— Імя тваё дало.</p>
<p>— Не імя,— сказаў Алесь.— Боязь. Баяліся камісіі. Баяліся, што Лізагубавы словы ўсплывуць.</p>
<p>На вуснах у Вежы з’явілася іранічная ўсмешка.</p>
<p>— Ну і што? Ну і выпхнулі б Лізагуба ў Пензу, а цябе ў Арзамас. Яго за нянавісць да рускіх, цябе — за нянавісць да імперыі, да прыгону. Лягчэй бы гэта было?</p>
<p>Унукавы вочы ліхаманкава блішчалі.</p>
<p>— А вы хацелі б, каб мяне сямёра білі за тое, што я — гэта я, а я не адбіваўся б, а даў сябе біць?</p>
<p>Вежа глядзеў на Кірдуна.</p>
<p>Змрочны, добры Кірдун стаяў ля сценкі і чырванеў усё больш. Ці ад гарэлкі, ці мо ад сораму.</p>
<p>І раптам Кірдун, а па мянушцы «Халява», замест таго каб апраўдвацца, тлумачыць, словам, рабіць усё тое, што было асвячона традыцыяй, раптам зароў на поўны голас і перайшоў у наступ:</p>
<p>— У гімназію анахцемскую аддалі. А там усямёх паніча біць хацелі... Дзякуй богу, не далі добрыя людзі.</p>
<p>Дзед збіраўся быў прыкрыкнуць, але спыніць Халімона было немагчыма.</p>
<p>— Карахтарыстыку дрэнную далі...— роў Кірдун.— Дзеля чаго? Дзеля смярдзючкі той. Будучы, бачыце, царскі злачынец знайшоўся. Невядома яшчэ, хто з іх злачынец, панічык ці цар.</p>
<p>— Ідзі, Кірдун,— нечакана мякка сказаў Вежа.— Ідзі, выпі яшчэ. За любоў — мецьмеш ад мяне.</p>
<p>Кірдун, прыхліпаючы, рушыў да дзвярэй.</p>
<p>Алесь глядзеў, як Вежа невідушчымі вачыма таропаецца на чорны мокры парк, на голыя дрэвы, на лапікі снегу і на сіні ўздзьмуты Дняпро.</p>
<p>Трывожна крычалі ў галінах гракі.</p>
<p>І раптам дзед груба вылаяўся. Упершыню за ўвесь час, што ведаў яго Алесь:</p>
<p>— Маці іхнюю так... маці іхнюю гэтак і разгэтак... Не пусцяць ва універсітэт — у Оксфард адвязу. Загорскі, бачыце, патэнцыяльны цароў злачынец... Пляваў я на іх...</p>
<p> </p>
<h4><a id="chapter32"></a>XXXI</h4>
<p>— Майка — май, Майка — май,— звінелі за вокнамі кроплі. І Майка Раўбіч, рассмяяўшыся ад шчасця і прадчування, прынікла да акна. Зеленаватыя, як марская вада, вочы дзяўчыны прагна глядзелі на мокрыя дрэвы на бялюткі сад, на чорныя куртыны, ля краёў якіх ужо цвілі аксамітныя браткі.</p>
<p>Прыцемак насоўваўся на сад. Мяккі, вільготны, майскі.</p>
<p>Толькі што адгрымела першая навальніца. Нястрашная, грамыхліва-радасная, майская навальніца. І цяпер пад вокнамі старога цёплага дома аж шалеў ліловы і сіні бэз.</p>
<p>Мокры і салодкі вецер ляцеў у вокны.</p>
<p>Увесь гэты дзень вялікі дом у Раўбічах аж віраваў у сумятні і калатэчы. Рыхтаваліся ехаць на баль у Загоршчыну. Падшывалі, прасавалі, мыліся. Ніткі аж свісталі ў руках швачак. Тлум сціхнуў толькі гадзіну назад.</p>
<p>Міхаліна стаяла ля акна, паклаўшы рукі на падвоканне, нібы аддаўшы іх пяшчотным пацалункам свежага паветра.</p>
<p>Гэта ўсё ж было шчасце. Шчасце першага «дарослага» балю, шчасце першай «дарослай» бальнай сукенкі, белай у амаль белым, толькі трохі блакітным карункавым чахле.</p>
<p>І сорамна, і трошкі ганарліва было глядзець на аголеныя плечы і рукі, яшчэ тонкія, але ўжо не дзіцячыя, на бела-ружовую ружу ў попельных, з няўлоўным залацістым адценнем валасах.</p>
<p>Яна не ведала, ці прыгожае гэта ўсё: матава-белы, з празрыстым глыбінным румянцам твар, рот — адным краёчкам трохі ўгору, бровы — доўгія і вычварна зламаныя, і таму трошкі ганарлівыя.</p>
<p>Але яна бачыла сябе нібы новай, чужой, і гэтая чужая шаснаццацігадовая дзяўчына падабалася ёй.</p>
<p>Вялізныя, цёмна-блакітныя, як марская вада, вочы глядзелі на яе з люстэрка насцярожана, дапытліва і шчасна.</p>
<p>І гэта было такое шчасце, што яна засмяялася.</p>
<p>А ў суседнім пакоі дурная нянька Тэкля раскатурхвала Наталю. Не магла пачакаць, пакуль паедуць.</p>
<p>— Уставай... Устань, ласачка... Заснула, не памаліўшыся... Нельга спаць без малітвы...</p>
<p>Наталя мармытала нешта і адпіхвала рукі старой. Божа мой, ну нашто гэта. Во дурная нянька. Дзеля малітвы будзіць дзіця. Нічога не скажаш, рэзон.</p>
<p>— Трэба аці божачку сказаць... Іначай ваўчаня за бачок ухопіць.</p>
<p>А бадай ты... Пільная патрэба ўзяла.</p>
<p>— Ды я не хач-чу,— хныкала Наталя.— Я... спаць.</p>
<p>— Чытай-чытай.</p>
<p>Майка прыслухалася. Сонны галасок чытаў у суседнім пакоі:</p>
<p> </p>
<div class="POETRY">
<p>Среди ужасного тумана</p>
<p>Скиталась дева по скалам.</p>
<p>Кляня жестокого тирана,</p>
<p>Хотела жизнь предать волнам.</p>
</div>
<div class="CLEAR"></div>
<p> </p>
<p>— Так-так,—ухваляла яе Тэкля.</p>
<p>І зноў шапацеў сонны галасок:</p>
<p> </p>
<div class="POETRY">
<p>Теперь куда я покажуся,</p>
<p>Родные прочь меня бегут.</p>
<p>Нет, лучше в море погружуся,</p>
<p>Пускай оно меня пожрёт.</p>
</div>
<div class="CLEAR"></div>
<p> </p>
<p>Майка прыснула.</p>
<p>— Усё,— з уздыхам сказала Наталя.</p>
<p>І раптам добры жаль ахапіў Майчына сэрца. Яна хутка прайшла ў сястрын пакой. Наталя, заспаная і ружовая ад сну, торкала чарнявай галоўкай у падушку.</p>
<p>Дзяўчына, адчуваючы нейкую вельмі блізкую, зусім не сястрынскую, шкадобу да Наталі, падышла да яе і ўзяла на рукі, зусім не баючыся, што самне сукенку. Наталка расплюшчыла чорныя вочы, ахапіла Майчыну шыю гарачымі танюткімі рукамі.</p>
<p>— Майка,— сказала за спіной пані Эвеліна.— Зараз жа пакладзі. Самнеш сукенку.</p>
<p>Наталя прытулілася мацней, як паратунку шукаючы. У Майкі сціснула сэрца:</p>
<p>— Матулечка, возьмем Наталю, возьмем Стася... Загорскія крыўдуюць, калі не бяром...</p>
<p>Цёмна-блакітныя вочы пані Эвеліны глядзелі на сёстраў. Потым усмешка кранула яе вусны:</p>
<p>— Н-ну...</p>
<p>— Едзем, едзем... Наталечка, едзем...— і Майка заскакала вакол маці.</p>
<p>...Выехалі ўсе разам, у дзедаўскай карэце-прорве, якую трымалі спецыяльна на такія выпадкі.</p>
<p>Майка адчувала сябе дзіўна. Сэрца захлыналася ад чакання. Чаго яна чакала — яна не ведала і сама. Хутчэй за ўсё — беспрычыннага, маладога, такога вялікага, што аж сэрца спыняецца, шчасця.</p>
<p>З Алесем яны мала бачыліся ўсе гэтыя гады. Разы два. Бо яна была ў інстытуце. Ён — у гімназіі. А ўлетку, калі ён жыў у Загоршчыне, бацька вазіў яе то на воды, то ў госці да цётак. За гады міжволі вырасла нейкая дзіўная адчужанасць. Чужым і чамусьці маладзейшым за яе здаваўся ёй суседскі хлапец, якому яна калісьці падарыла свой жалезны медальён.</p>
<p>І ўсё ж яна чакала.</p>
<p>У яе быў такі шчасны выгляд, што Яраш Раўбіч схіліўся да яе. Вочы без райка вінавата ўсміхнуліся.</p>
<p>— Што з табою, доня?</p>
<p>— Нічога,— ніякавата сказала яна.— Мне здаецца, павінна нешта здарыцца.</p>
<p>— У цябе заўсёды павінна нешта здарыцца,— сказаў паважны Франс.</p>
<p>А пан Раўбіч глядзеў на дзяцей і думаў, што Франс дарослы хлапец. Ды і Майка ўжо амаль дарослая паненка... Ён думаў і з пакутлівай усмешкай, нібы катаржнік свой ланцуг, круціў жалезны бранзалет з трыліснікам, коннікам і шыпшынай на капцы. Круціў вакол запясця рукі.</p>
<p>...Італьянскія аркады белага палаца, перакрэсленыя чорнымі факеламі таполяў, адкрыліся ў канцы алеі. Палалі суцэльныя вокны. Па крузе павольна пад’язджалі да сходаў карэты і брычкі. Плыў прыступкамі ўгору стракаты натоўп.</p>
<p>Майка сышла на зямлю і, побач з Франсам, рушыла насустрач музыцы, святлу, духмянай цеплыні. Музыка спявала нешта весняе, такое мяккае і страснае, што слёзы прасіліся на вочы.</p>
<p>На верхняй прыступцы стаяў Вежа з панам Юрыем і паняй Антанідай.</p>
<p>— Раўбіч,— ціха сказаў ён.— Радасць, радасць мне... А ты чуў, што царок сказаў на прыёме маскоўскіх дваранскіх маршалкаў?<sup><a href="#footnote-78">78</a></sup></p>
<p>Падняў палец:</p>
<p>— «Существующинй порядок владения душами не может остаться неизменным...» О! Як думаеш, радасць?</p>
<p>Шыракаватае ў сківіцах аблічча Раўбіча загуляла жорсткімі мускуламі. Цень лёг у вачніцах.</p>
<p>— Каб гэта ад шчырага сэрца — радасць была б. А так гэта, па-мойму, нешта накшталт прапановы Браніборскага. Гаворыць аб радасці, а ў самога шчэлепы, як у галаўня, прагныя.</p>
<p>— І я думаю,— іранічна ўсміхнуўся дзед.— У лібералізм гуляе. Як ягоны дзядзька. Ну і скончыць таксама... адпаведна... Гулі ўсё... Les merveilles gymnastiques<sup><a href="#footnote-79">79</a></sup>.</p>
<p>Вузкая, да смешнага маленькая ручка пані Антаніды кранула дзеда за локаць.</p>
<p>— Бацька, тут дзеці.</p>
<p>Дзед замаўчаў. Потым зірнуў на нявестку і даволі лагодна ўсміхнуўся. Ён вельмі памякчэў да нявесткі за гэтыя гады: быў удзячны за ўнука.</p>
<p>— Пані Эвеліна,— усміхнуўся Юры,— радасць райская, што прыехалі... Франс, вы паважны, як магістр масонаў... А Стах... Не, глядзіце вы, які наш Стах... А ты, Наталечка, усё маладзееш. Што ж з табой далей будзе, алянятка?</p>
<p>Смяяліся снежныя зубы.</p>
<p>— І Майка,— нечакана сур’ёзна сказаў ён.— Вы сёння дзівосная, Майка... Алесь зараз прыйдзе. Ён пайшоў размясціць хлопцаў.</p>
<p>Вежа глядзеў на Майку.</p>
<p>— Ты!— спытаў ён.— Колькі ж гэта?</p>
<p>— Шаснаццаць,— сказала пані Эвеліна.</p>
<p>— Та-ак. Бадай што, цяпер ужо цябе не назавеш чорцікам...</p>
<p>— Што дзіўнага,— сказаў Раўбіч.— Скончыла інстытут.</p>
<p>Дзяцей адвялі ў іхнюю залу, у тую самую, дзе калісьці дзеці разбілі вазу. Майка ўспомніла: чарапок з хвастом сіняй рыбкі і дагэтуль ляжыць у скрыначцы.</p>
<p>У зале лёкаі скрэблі васковыя свечкі на дубовыя цагліны падлогі. Дзеці потым, танцуючы, разнясуць усё нагамі. Будзе лепей, чым назнарок нацерці.</p>
<p>Майцы адразу падумалася: «А нам цяпер сюды, у гэты пакой, ужо нельга. Мы цяпер дарослыя».</p>
<p>На хвіліну прыйшоў жаль. А потым зноў вярнулася радасць.</p>
<p>Яна ўступала ў залу з тым самым пачуццём, што і раней. Бачыла, як ад дзвярэй глядзяць на яе вочы пана Юрыя і пані Антаніды. Глядзяць з нейкім асцярожным чаканнем. І ў сэрцы нарадзіўся неасэнсаваны пратэст: «Нашто яны так глядзяць на мяне?»</p>
<p>Думка адразу ж знікла. Бо стракатая чародка людзей абкружыла яе.</p>
<p>— Гэта хто? Бог мой! Ядзя! Ядзечка!</p>
<p>Ядзечка стаяла ўсё такая самая, усё гэтак жа падобная на ляльку. Але яна была... яна была ледзь не з Майку ростам. Тоненькая, зграбная...</p>
<p>— Маюнька! Маюнька!— смяюцца сінія вочы.</p>
<p>А потым пайшло. Чорны ўсмешлівы Янка і ягоныя рукі, што моцна сціскаюць яе далонькі.</p>
<p>— Майка! Майка! — глядзіць у вочы, нібы не верыць.— Як мы рады! Як узрадуецца Алесь!</p>
<p>— Табе добра, Янка?</p>
<p>— Мне добра. Я цяпер сын, рачоны Ян Клейна.</p>
<p>...Куды гэта глядзіць паўз яе доўгі, такі «састарэлы» Янка?</p>
<p>Міхаліна паглядзела туды, і ў той самы момант на хорах заспявалі скрыпкі. Нібы назнарок. І ад іхняга задуменнага спеву зноў глыбока ўпала сэрца.</p>
<p>За пяць крокаў ад яе стаяў Алесь і дзіўна, нібы спалохана, нібы не пазнаў, глядзеў ёй у вочы.</p>
<p>Яна таксама не адразу пазнала яго. Зусім дарослы. Выцягнуўся амаль з пана Юрыя і, відаць, будзе вышэйшы. І такі самы загарэлы. Аблічча аж аліўкавае, і на ім асабліва светлыя — аж свецяцца — цёмна-шэрыя шырокія вочы.</p>
<p>Але чаму ён так разгубіўся, нібы ўбачыў дзіва? І што гэта ў ім такое новае?</p>
<p>Ага, вочы сталі не такія мяккія. І ў постаці няма нічога ад медзведзяняці: стройная, гнуткая постаць.</p>
<p>Алесь схіліўся і пацалаваў ёй руку.</p>
<p>— Я вельмі ўзрадаваны,— голас чамусьці асекся.— Мы так даўно не бачыліся.</p>
<p>— Вельмі даўно. І хаця б... адзін ліст.</p>
<p>— Гэта вы, Ма... Міхаліна, не адказалі мне.</p>
<p>— Я, па-ранейшаму, Майка.</p>
<p>Паўза.</p>
<p>— Сходзім да Вацлава. Я з Вежы. Ледзь паспеў пераапрануцца.</p>
<p>У «зале разбітай вазы» Стась, Вацлаў і Наталя гулялі ў жмуркі. Вадзіў Вацак, і Алесь назнарок «спаймаўся» яму.</p>
<p>— Спаймаў!</p>
<p>— Не, брат, гэта я цябе спаймаў,— сказаў Алесь.</p>
<p>І ўзняў Вацака высока-высока.</p>
<p>— Алеська! Братка!— крыкнуў Вацак, боўтаючы нагамі ў паветры.</p>
<p>— А паказаць табе, як барсук дзяцей гладзіць? — спытаў Алесь, прыціскаючы брата да грудзей.</p>
<p>— Не-а,— малы закрыў галаву рукамі.— Супраць поўсці гладзіць будзеш. Дулі калупаць.</p>
<p>— Ты ў мяне разумны,— засмяяўся Алесь.</p>
<p>Майка заглядзелася на яго. Высокі, шырокі ў плячах, ён стаяў, трымаючы брата, як перайка.</p>
<p>Наталя ціха падышла да Майкі і пацерлася шчакой аб яе далонь. Міхаліна прысела і, расчырванеўшыся, правяла носам па вачах сястры.</p>
<p>Якраз у гэты момант Алесь, падхапіўшы на рукі яшчэ і Стася, зірнуў на дзяўчыну. Нешта разгубленае зноў мільганула ў ягоных зрэнках.</p>
<p>— Ну, до ўжо, хлопчыкі,— глухавата сказаў ён.— До.</p>
<p>— Алесь,— віскнуў спушчаны на падлогу Вацак.— А Наталя харошая. А Наталя казала, што яе не бралі, аж потым Майка ўзяла. Яна разумее, што мне без Стася і Наталі сумна. Яна харошая.</p>
<p>— Вельмі харошая,— сказаў Алесь.— Гуляйце, хлопцы.</p>
<p>Падвёў, падштурхнуў хлопцаў да Наталі, абняў усіх трох. І тут ягоная рука выпадкова дакранулася да Майчынай рукі.</p>
<p>Майка раптам адчула: здарылася нешта нязнанае. Зірнула на Алеся і ўпэўнілася, што ён таксама адчуў, затрымаў на яе плячах і руках чужы позірк.</p>
<p>Здарылася непапраўнае.</p>
<p>А ў зале пяшчотна звінела музыка, клічучы іх да сяброў.</p>
<p>...Яны танцавалі разам вальс, і гэта была пакута. Даводзілася трымацца як надалей адзін ад аднаго. І ён стаў чужы. І яны сталі чужыя. І немагчыма было больш танцаваць разам. Таму, што ўсе глядзелі і ўсё-ўсё бачылі.</p>
<p>Таму Міхаліна нават узрадавалася, калі перад мазуркай убачыла ля калоны двух сяброў. Яна не любіла Хаданскага, але тут ён здаўся ёй свойскім, дураслівым. Стаяў сабе, пакручваў залацісты чуб.</p>
<p>Вось заўважыў яе, схіліўся да Мішкі Якубовіча і нешта шапянуў яму на вуха. Гусар засмяяўся, паказваючы белыя зубы. І відаць, што дурань, але прыемны дурань, таксама свойскі. І няма ў ім таго, што так яе палохае ў Алесевых вачах. Проста зух у бліскучай форме. Белазубы і дзёрзкі, шчодры п’янчук.</p>
<p>Калі Хаданскі перайшоў залу і запрасіў яе на мазурку, яна пайшла танцаваць, нават на зірнуўшы на Алеся. І яшчэ раз з Хаданскім. А потым з Якубовічам. А потым яшчэ з Хаданскім.</p>
<p>Назнарок не глядзела на Алеся. Раз толькі выпадкова сутыкнулася з ім вачыма і ўбачыла суровыя вочы і няшчасны, глыбака-сумны твар.</p>
<p>Урэшце Алесь заўважыў, як яна непрыкметна выслізнула на тэрасу, і рашуча выйшаў за ёй.</p>
<p>Над цёмным парканам трапяталі недзе далёкія зарніцы. У свежым ад дажджу паветры стаяў вільготны водар бэзу.</p>
<p>Алесь прайшоў у самы канец тэрасы, куды не падала святло з акна, і там, ля парэнчаў, убачыў тонкую Майчыну постаць. Майка не павярнулася на крокі, а калі ён пазваў яе, коса ўскінула на яго дзікаватыя і нібы разгневаныя вочы.</p>
<p>— Што з табой?</p>
<p>— Так,— апусціла яна вейкі.</p>
<p>— Ты робіш мне балюча. А я помню цябе.</p>
<p>— Хіба?</p>
<p>У адказ ён распусціў гальштук і пацягнуў з мускулістай і стройнай шыі ланцужок.</p>
<p>— Вось твой медальён.</p>
<p>Разам з жалезным ланцужком пацягнуўся і залаты. Ён быў прывязаны да жалезнага ланцужка. Калі Загорскі ўзяў Майчын медальён на далонь, залаты саслізнуў з далоні і захістаўся ў паветры, звісаючы між вялікім і ўказальным пальцамі.</p>
<p>Амулет старога дзьмутага золата, цьмяны і зіхоткі. А на ім Коннік з дзіцячым, нібы апухлым, тварам бароніць Авечку ад Льва, Змія і Арла.</p>
<p>— Усё як раней,— сказаў Алесь.— Высакароднае жалеза, а ў ім пасма тваіх валасоў і надпіс па-беларуску... Твой... Першы... Ты помніш вярбу?</p>
<p>— Не,— сказала яна раптоўна нейкім жорсткім, нібы не сваім, голасам.— Не ўсё, як раней.</p>
<p>У першую хвіліну яна бадай што ўзрадавалася, а потым у радасць пракраўся боль. Яна сама не ведала, што з ёю.</p>
<p>— У цябе яшчэ адзін,— сказала яна.— Чыстае наша жалеза змяняў на золата.</p>
<p>Ёй чамусьці хацелася яшчэ раз уразіць яго. Яна не магла іначай, так з ім было цяпер няпроста.</p>
<p>— Вядома,— сказала яна,— хто ж будзе трымацца звычайнага жалеза? Каму яно цепер патрэбна?</p>
<p>— Я...</p>
<p>— Не трэба мне твайго «я». Барані сваю Авечку, якая першаму-лепшаму дорыць трохсотгадовыя фамільныя медальёны.</p>
<p>— Міхаліна,— сказаў ён,— калі ты будзеш так...</p>
<p>Яна не адказала. Крутнулася. Пайшла тэрасай.</p>
<p>Усё хутчэй і хутчэй. Ноч і святло з акон, чаргуючыся, беглі на танюткай постаці.</p>
<p>І пачаўся здзек.</p>
<p>...Гулялі ў загадкі. Вяла Майка. Той, хто адгадае, меў права пацалаваць тую паненку, якая загадвала. Франс Раўбіч і ненатуральна ажыўлены Мсціслаў так і сачылі за вуснамі Ядзечкі, калі надыходзіла яе чарга.</p>
<p>— Ядвінька пытае, што расце без кораня, а людзі не бачаць.</p>
<p>Маўчанне.</p>
<p>— А галоўныя ворагі — слімак і порах,— дадала Міхаліна.</p>
<p>Франс і Мсціслаў аж нагамі капалі. Алесь даўно здагадаўся, але не хацеў перашкаджаць ім.</p>
<p>Майка залілася смехам. Ён гучаў весела і трохі здзекліва, асабліва пасля таго, як яна зірнула на Алеся.</p>
<p>— Панове,— сказала Майка,— што ж вы, панове? Некаторыя амаль скончылі гімназію.</p>
<p>Гледзячы ёй у вочы, Алесь нядбайна кінуў:</p>
<p>— Камень. Камень расце без кораня. Порах разбівае яго звонку, каменны слімак точыць знутры.</p>
<p>Ядзечка працягнула яму вусны. Маладым людзям накрылі галовы вэлюмам. Зайграла на хорах скрыпка. І ў снежным паўзмроку Алесь убачыў, як апусціліся веі колішняй лялькі, і зразумеў, што ён не абыякавы для яе.</p>
<p>Калі вэлюм з шолахам споўз з іхніх галоў, Алесь заўважыў насцярожаныя вочы Франса, сумна-ўсмешлівы позірк Мсціслава і яшчэ вусны Міхаліны. Куточак Майчынага рота прыўзняўся вышэй, чым звычайна.</p>
<p>Алесь зірнуў у вочы Мсціславу і павольна апусціў павекі на знак таго, што ён усё зразумеў.</p>
<p>— Загадка пра чалавека,— сказала Майка.— Задаю я.</p>
<p>Загорскі бачыў звужаныя, чымсьці нядобрыя вочы.</p>
<p>— Божанькаў лянок,— сказала Майка, з ходу вяжучы слоўную вязь,— звіў з ланцужком ланцужок. Змяняў жалеза на золата. Залатой шабляй хоча невядомую авечку бараніць.</p>
<p>Гэта было глупства. Няскладнае, нядобрае. Ніхто, канечне, нічога не зразумеў і не мог адгадаць.</p>
<p>— Гм,— сказаў Мішка Якубовіч, смеючыся чорнымі вачыма.— Божанькаў лянок — гэта, вядома ж, я.</p>
<p>Зарагатаў:</p>
<p>— І жалеза на золата я змяняў, узяўшы на год водпуск. І авечак ад мяне бараніць трэба.</p>
<p>Алесь глядзеў проста ў Майчыны вочы.</p>
<p>— Я,— сказаў ён.— Тлумачыць не буду, але я. Спадзяюся, панна Раўбіч не адмовіцца, калі ў сэрцах зямных дзяўчат засталася іскра шчырасці.</p>
<p>...На іхнія галовы накінулі вэлюм. Вежа здалёк глядзеў на ўсю гэтую гісторыю аж вельмі няўхвальна.</p>
<p>Алесевы вочы глядзелі ў Майчыны вочы. Між імі лёгка мог бы стаць трэці, так далёка стаяў Алесь.</p>
<p>— Дзякуй вам, Міхаліна Яраслаўна,— ціха сказаў Алесь.— Не бойцеся. Я проста скарыстаў апошнюю магчымасць застацца ўдвох. І потым, я ж павінен быў адгадаць. Проста каб вы ведалі, што я нічога не баюся і ні аб чым не шкадую.</p>
<p>— За што дзякуй? — ціха спытала яна.</p>
<p>— За сумленнасць. За тое, што нікога не пусцілі ў нашу дзіцячую таямніцу.</p>
<p>Убачыў разгубленыя вочы і скінуў з галавы вэлюм. Усе, напэўна, глядзелі з непаразуменнем на дзве постаці, што так і не варухнуліся пад флёрам. Ну і няхай.</p>
<p>Вэлюм споўз на падлогу. Алесь падышоў да Мнішкавай Анэлі і схіліў галаву. І, нібы ў адказ, з гонарам і павагай схіліў ля сценкі галаву стары Вежа.</p>
<p>...Усю астачу вечара яны танцавалі паасобку.</p>
<p>Спачатку Майку душыў гнеў і глыбокая крыўда.</p>
<p>Але потым яна ўспомніла, што сама дамаглася гэтага, успомніла той страх, які адчувала, калі Загорскі быў побач, успомніла, з якой радасцю, як збавенне ад смерці, адчула яна запрашэнне Якубовіча. І тады яна павесялела.</p>
<p>Вечар быў кароткі. Яна сто разоў да гэтага сніла яго ў сне. Сніла гэты баль, і музыку, і зарніцы за вокнамі, і нясцерпнае шчасце ад танцаў і ўласнай маладосці. Усяму гэтаму немагчыма было ставіць мяжы. А Загорскі быў такой мяжою. Няхай прывабнай, але і страшнай у сваёй безагаворачнасці.</p>
<p>Яна танцавала, і ёй хацелася танцаваць, як часам хочацца спаць у сне. І таму, калі раптам танцы скончыліся, калі запрасілі на вячэру, слёзы з’явіліся на Майчыных вачах. Так не хацелася гэтай непатрэбнай вячэры, так не хацелася траціць часу.</p>
<p>За вячэрай ап’яненне прайшло. Яна заўважыла, што Алесь так і не прыйшоў, не сеў за сталы.</p>
<p>Да канца вячэры знікла з-за стала Ядзечка. А потым непрыкметна, нібы іх і зусім не было, здолелі ўцячы Мсціслаў і Франс.</p>
<p>Мішка Якубовіч сядзеў насупраць, жартаваў, выскаляў белыя зубы. Чорныя вочы нахабна і дзёрзка смяяліся. І раптам Майка адчула, як нараджаецца недзе ў душы трывога. Яна не ведала, адкуль яна, трывога. Здавалася толькі, што губляеш нешта важлівае. Урэшце яна не вытрымала і, пад умольным позіркам вачэй маладога Іллі Хаданскага, паднялася з месца і пакінула застолле.</p>
<p>Выйшла на тэрасу — нікога. Абложаны хмарамі, нібы ў мяшку, глуха стаяў загоршчынскі парк. Зарніцы сталі ярчэйшыя. Яны шугалі і шугалі. Гэта, напэўна, ад іх рабілася нясцерпнай трывога.</p>
<p>Майка абмінала палац. Злёгку храбусцеў пад нагамі жвір.</p>
<p>Ад пляцоўкі з арэлямі даляцеў голас Ядзечкі:</p>
<p>— Алеська! Дзе гэта ты знік? Хадзі да нас. Мы гайдаемся.</p>
<p>— Ну і добра,— сказаў Алесь.— Чаго гэта вы, як маленькія, з балю ды на арэлі? Сукенку памнеш.</p>
<p>— Алесік, даражэнькі, глядзі, якая ноч! Якія зарніцы! Толькі і гайдацца.</p>
<p>Зарыпелі ў цішыні канаты: відаць, Алесь моцна налёг нагамі на дошку арэляў.</p>
<p>Майка падышла зусім блізка. У гэты момант успыхнула зарніца, і дзяўчына ўбачыла Алеся, які ўзносіўся галавою проста ва ўспышку.</p>
<p>Ён, здавалася, быў вышэйшы за дрэвы, вышэйшы за слупы арэляў, вышэйшы за ўсё на зямлі.</p>
<p>Зноў успышка. І зноў ён высока. Ён адзін, бо Франс за ягонай спіною: відаць, уставаў на ніжняй кропцы палёту, штурхаючы чоўнік.</p>
<p>— Алесь! Алесь! Ну, ты проста як архангел! І галава ў хмарах! —крычаў Ядвіньчын голас.</p>
<p>— Архангел з рожкамі і хвосцікам,— смяшліва сказаў Мсціслаў.</p>
<p>Майка аперлася далонню на ствол ліпы. Сэрца ў яе падала ад адчування непапраўнасці таго, што сёння здарылася...</p>
<p>Зарніца рассекла цемру, і ў палахліва-яркім святле Майка ўбачыла, як аднекуль, з зарыва, падаў проста на яе чалавек з распрасцёртымі рукамі, пагрозліва цёмнымі вачніцамі і валасамі, што стаялі дыбарам над галавой.</p>
<p>— Глядзіце,— рыпенне ўплялося ў словы Франса: юнак, відаць, налёг на гальму,— Майка тут. Майка прыйшла.</p>
<p>— Сядзіш ты тут, Ядвінька, як квяціна ў крапіве,— сказала Майка.</p>
<p>— Гэта хто крапіва? Мы? — з пагрозай спытаў Франс.</p>
<p>Майка разумела, што ім з Мсціславам дрэнна. З неасэнсаванай варожасцю і за сябе, і за брата, і за Маеўскага яна адчувала, што Ядзечка дорага дала б, каб быць на арэлях удваіх з Алесем, што яна цягнецца да яго. А брату дрэнна. І Мсціславу з ягонымі сонечнымі вачыма — дрэнна. Ёй здавалася, што яна пакутуе галоўным чынам за іх.</p>
<p>І яшчэ яна ведала, што Мсціслаў даруе Алесю ненаўмысную крыўду. Проста таму, што любіць яго непарушнай братняй любоўю, таму, што ім, пастрыжным братам, ніколі нельга сварыцца. А Франс не даруе ніколі. І гэтая насцярожанасць можа пашкодзіць ёй як нішто.</p>
<p>— Злазь, Франс,— сказала яна.— Саступі мне, калі ласка.</p>
<p>— А я куды?</p>
<p>— Перайдзі да... Мсціслава.</p>
<p>Чырвоны сполах пракаціўся над пляцоўкай, і яна ўбачыла, што Алесь глядзіць на яе.</p>
<p>— Я злезу,— сказаў ён.— Гойдаць будзе Франс.</p>
<p>Ад скачка пад яго нагамі рыпнуў жвір.</p>
<p>— Вырашылі ўцячы? — амаль шэптам спытала яна.— Годны ўчынак. Спалохаліся маіх досціпаў?</p>
<p>— Не, Міхаліна...— таксама шэптам адказаў ён.— Проста...</p>
<p>І, падсадзіўшы яе, пайшоў прэч.</p>
<p>...Праз гадзіну яна стаяла ў тым самым цёмным кутку тэрасы і глядзела ў парк. Дождж злёгку спырснуў траву і кветкі, краем зачапіўшы Загоршчыну. Сполахі шугалі цяпер недзе далёка-далёка.</p>
<p>Пані Антаніда заўважыла Майку ля парэнчаў і падышла да яе.</p>
<p>— Ну што? Што з табой, дзяўчынка?</p>
<p>У Майкі перахапіла горла ад нечаканай пяшчоты гэтай жанчыны.</p>
<p>— Не ведаю... Але мне нешта так цяжка! Я такая няшчасная!</p>
<p>— Я разумею... Разумею...— і пяшчотна-тонкая рука яе лягла на Майчыну руку.</p>
<p>— Гэтага не трэба рабіць, дзяўчынка. У гэтым няма праўды... І ты нічога, нічога не зробіш...</p>
<p>— Чаму не зраблю? — з ноткай пратэсту спытала яна.</p>
<p>— Так... Такі ўжо закон,— і, усміхнуўшыся вінаватай усмешкай, пайшла.</p>
<p>...Майка ішла праз залу ў пакоі, сама не ведаючы, куды яна ідзе. Ля самага выхаду ў зімнюю лоджыю насустрач ёй трапіліся бацька і пан Юры. Пан Юры толькі ўсміхнуўся ёй.</p>
<p>— Малітва дзевы,— весела сказаў ён.— Вышэй галаву, панна Міхаліна.</p>
<p>Бацька адстаў ад яго і, дачакаўшыся пакуль пан Юры аддаліцца, ціха сказаў дачцэ:</p>
<p>— Мы з ім трохі выпілі ў буфетнай... Яму непрыемна... Хаця ён і не кажа.</p>
<p>— Ах, бацька, што да гэтага мне? — нечакана страсна сказала яна.</p>
<p>— Не муч хлопца,— жорстка сказаў пан Яраш.— Не гуляй людзьмі ў гэтым доме. Трымай сябе, як належыць дзяўчыне. Не падабаецца, то і маўчы. Нібы ўзрадавалася, што можаш усё рабіць... А душа чалавека не ў чалавечай, яна — у божай руцэ.</p>
<p>Упершыню ў жыцці яна бачыла бацькаў гнеў.</p>
<p>— Больш ты сюды — ні нагой. Досыць мне сораму. І калі яшчэ ўбачу гэтыя твае гулі — паедзеш на Піншчыну, у Боева, матчыным пасагам упраўляць. Пад наглядам Тэклі.</p>
<p>Крутнуўся. Пайшоў даганяць пана Юрыя.</p>
<p>Міхаліна выйшла ў лоджыю. Неба ачысцілася, і за непамерна высокімі вокнамі мігцелі незлічоныя зоркі.</p>
<p>— Ах, ды што яны ўсе прывязаліся? — вырвалася з грудзей.</p>
<p>Вырвалася разам з плачам. І яна, апершыся на падвоканне, заплакала.</p>
<p>Што яны ведалі? Што яны ведалі пра яе, і пра медальён, і пра хлопца, які ўзносіўся галавою ў зарніцы? Што яны ведалі аб тым пачуцці ганебнай наканаванасці, якое ўвесь вечар валодала ёю?</p>
<p>Нібы і змагацца нельга. Нібы ўсё даўно вырашана за яе на небе, а яна проста бездапаможнае кацяня, з якім лёс робіць усё, што захоча.</p>
<p>Ніхто не думае, што яна чалавек. Ні бог, ні дарослыя, ні Алесь, ні... яна сама. Але ніколі не скажа гэтага. Ніколі.</p>
<p>Яна ведала, што яна і надалей будзе з’едлівай і нядобрай. Проста таму, што нельга, каб наканаванне ламала табе рукі. Але, хай ёй прабачаць усе, яна не хацела губляць юнака, які ляцеў між зарніц.</p>
<p>Амаль страціла яго. І за хваляй пагарды пойдзе хваля пакорлівасці і, магчыма, прыніжэння. І так будзе заўсёды. Біся ў кіпцюрах лёсу, як спайманая птушка.</p>
<p>«Я не хачу! Не хачу! Божа, як я хачу гэтага!»</p>
<p>Разам са слязьмі нібы знікала нешта. На месца рашучасці прыходзіла безнадзейная пакора. Зоркі за акном вясёлкава расплываліся ў яе вачах. Сярод іх, недзе ля Воўчага Вока, былі іхнія зоркі. Дзе яны былі зараз, зорка Майка і зорка Алесь?</p>
<p>І раптам шкадаванне і няўтольная, вострая, ніколі ў жыцці яшчэ не адчуваная пяшчота авалодалі ёй.</p>
<p>Яна ўжо нічога не баялася, ні аб чым не думала, нічога не збіралася сцвярджаць. Яна проста прайшла лоджыяй і спусцілася сходамі ў парк.</p>
<p>Зоры ззялі над галавою. Яна ішла і ішла алеямі, нібы ў сне, не ў змозе даць сабе адказ на пытанне, куды і чаго яна ідзе.</p>
<p>Зоры ззялі над галавою. Раптам нібы нехта сыпануў іх і ў траву. Слабыя, зеленаватыя, яны мігцелі ў ёй, амаль пад нагамі.</p>
<p>Гэта былі светлякі.</p>
<p>Цалкам неасэнсавана яна брала халодныя агеньчыкі ў руку. Урэшце рука заззяла, нібы ў ёй ірдзеў зялёны жар.</p>
<p>Выгарнуўшы з галаўной сеці некалькі срэбных ніцей, яна спрытна пляла іх пальцамі.</p>
<p>Яна рабіла гэта, не ведаючы, што сотні пакаленняў жанчын рабілі гэта да яе. Рабіла, нібы ў сне.</p>
<p>Потым яна ўзняла гатовую дыядэму і павязала яе вакол галавы. У змроку над яе чалом успыхнуў німб з зеленаватых халодных зорак.</p>
<p>...Алея за алеяй. Майку чамусьці цягнула да става, дзе стаяла «крохкая» вярба. Але яна не паспела дайсці да яе. Калі да става асталося ўжо зусім нямнога і адтуль дыхнула вільготным павевам, яна ўбачыла цень, што рухаўся ёй насустрач.</p>
<p>— Ты? — спытаў цень.</p>
<p>— Я.</p>
<p>Ніколі яшчэ яму не здавалася такім патрэбным быць з ёю. І ніколі яшчэ ён так не гневаўся.</p>
<p>— Вазьмі свой медальён,— сказаў ён.— Я не думаў, што гэта будзе так. Але, відаць, праўда, што на зямлі няма нічога вечнага.</p>
<p>Зоры ззялі над яе галавою. Зоры ззялі ў валасах.</p>
<p>— І ты можаш? — глуха спытала яна.</p>
<p>— Нічога, у мяне застанецца яшчэ адзін. Гэта цётчын медальён. Ён, як яна казала, тройчы тры разы ўратуе мяне. Лухта. Шкада, што яна не дала мне нічога ад дробных жаночых учынкаў. Урэшце, нічога. Спраўлюся сам.</p>
<p>І працягнуў ланцужок:</p>
<p>— Вазьмі.</p>
<p>Яна раптам зрабіла яшчэ адзін крок. Бязвольна і пакорліва ўпала галавою на ягоныя грудзі. Ён стаяў, працягнуўшы рукі ўздоўж тулава.</p>
<p>— Алесь,— сказала яна.— Алесь...</p>
<p>Была ноч і вярба. Быў усход. А потым было сонца.</p>
<p>І, калі яно ўзнялося над дрэвамі, ад круглых лістоў вадзяных гарлачыкаў ляглі на дно цені.</p>
<p>І цені белых вадзяных лілей на дне става былі, як заўсёды, чамусьці не круглыя, а нагадвалі разарваныя пальмавыя лісты.</p>
<p> </p>
<h4><a id="chapter33"></a>ХХХІІ</h4>
<p>Лета было летам шчасця. Не разумеючы яшчэ да канца, што такое каханне, Алесь ведаў, што яго кахаюць і ён сам кахае. Майка часта бывала ў Загоршчыне і была такая ласкавая, такая добрая з ім, як добрае лета, што стаяла вакол.</p>
<p>Бываў ён у Раўбічах. І там таксама ўсе любілі яго. Нават Франс супакоіўся. Асабліва пасля таго, як упэўніўся, што Алесь ні ў чым яму не пагражае, а Ядзечка, хаця і сумуе, усё ж мірыцца з новым становішчам і ставіцца да Франса памяркоўна і мякка, бо ён харошы хлопец і ёй добра з ім.</p>
<p>Мсціслаў месяца паўтара жыў у Алеся. Таму ўсім было весела. Ездзілі ўсім хаўрусам і да Кагутоў, і да Клейнаў, і да Мнішкаў. Паўсюль было весела.</p>
<p>А ў Раўбічах асабліва. Таму што Вацлаў і Стась пасябравалі, выкідвалі, разам з Наталяй, розныя дурыкі.</p>
<p>Да таго ўсё было добра, што нават Майчына нянька, старая Тэкля, палюбіла Алеся і, калі чула, што ён павінен прыехаць, буркатала:</p>
<p>— Во і сонейка маё прыедзе. Бог таму дасць, хто яго любіць. А хто такому дачку аддасць — таму бог дасць удвая.</p>
<p>Бывалі і ў дзеда, і там было лягчэй за ўсё. Вежа не перашкаджаў нічым. Хіба што трохі іранізаваў над маладымі людзьмі. І здзіўляўся сам сабе. Чаго гэта ён, стары сугней, якому пакутай было бачыць людзей, аніяк не пакутуе з той прычыны, што дом поўны моладзі, што паўсюль гучаць галасы, песні, смех, што нельга сесці ва ўлюбёнае крэсла, не сеўшы пры гэтым на партабак Франса, нельга зайсці ў галерэю, каб не перашкодзіць юнакам, якія наладзілі там танцы. Дзіўна, гэта аніяк яму не перашкаджала. Наадварот, нават падабалася.</p>
<p>Пакутаваў спачатку адзін Мсціслаў. Гэтаму, нават пры ягонай легкаважнасці, даводзілася дрэнна. Падабаецца табе дзяўчына, а ёй падабаецца твой лепшы сябра. Гэта яшчэ няхай! З сябрам, тым больш пастрыжным братам, біцца не палезеш. Але пастрыжны брат адступіўся. Дык што б вы думалі? Знайшла другога сябра. Каго хочаце, абы не яго.</p>
<p>Ён быў лёгкі чалавек, але такой ганьбы нават для яго было занадта. Таму хлопец крута змяніў сваё жыццё. Замест весялосці і танцаў браў сабаку і ішоў з ім у палі. Блукаў там, поўны меланхоліі, вёў размовы з сабакам, чытаў сентыментальныя раманы, якія яму зусім не падабаліся. Паспрабаваў нават пісаць вершы, поўныя тугі і сардэчных уздыханняў. Уздыханняў было шмат, рыфмаў — трохі меней, складу і мілагучнасці —зусім мала. Плюнуў.</p>
<p>Скончылася гэта зусім нечакана. Рытуал патрабаваў, каб закаханы наведаў тыя месцы, дзе ён бываў шчаслівы. Мсціслаў меў такіх месцаў няшмат, асабліва ў Азярышчы, куды сябры прыехалі наведаць Кагутоў. Маеўскі пайшоў да вялізнай адрыны, дзе калісьці ён і Алесь лазілі па сене, точачы ў ім хады між стогам і латамі страхі.</p>
<p>Прыйшоў туды і ўбачыў там дзевак, што якраз тапталі сена. Дзеўкі заўважылі хлопца і ўзрадаваліся магчымасці падурэць.</p>
<p>— Паніч прыйшоў! Вой, ды які ж харошанькі!</p>
<p>Дзеўкі спаймалі яго, пакацілі па сене і скончылі тым, што напхалі яму мурагу між целам і вопраткай. Ганьба была страшэнная. Дзеўкі!.. Мужчыну!.. Калі яны пусцілі яго, Мсціслаў выглядаў так, нібы яго надзьмулі.</p>
<p>Бараніла яго толькі дзевяцігадовая Янька Кагут. Крычала на дзевак, штурхала іх як магла і цягнула за ногі. Гаравала, што напалі на аднаго.</p>
<p>Мсціслаў вызваліўся як мог ад сена, а потым стаў нападаць на дзевак па адной. Раскідваў і валяў іх, як коз. Падстаўляў ножку, скідаў са стога і не даваўся, каб зноў схапілі.</p>
<p>Урэшце зразумеў, што ўсё адно спаймаюць, і разам з Янькай уцёк дамоў. З таго часу хадзіў з ёю і на рыбу, і па маліны, і «глядзець ласёў». Жартам называў «нявестай».</p>
<p>— А што? На восем год маладзейшая. Скончу вось універсітэт — ажанюся. Я — дваранін, з невялікіх, яна — вольная сялянка. Рамантыка! Карамзін!</p>
<p>Рабіў выгляд, што падыходзіць да хаціны. Скідаў шапку:</p>
<p>— Здравствуй, добрая старушка. Чувствительное сердце твое не может отказать стрелку. Ибо и старые поселянки любить умеют, под сению дерев пляша. Не можешь ли ты дать мне стакан горячего молока?</p>
<p>Усе рагаталі. А ён з таго часу пакінуў гуляць у расчараванага каханка.</p>
<p>У жніўні Алеся і Вацлава запрасілі ў Раўбічы.</p>
<p>Пан Яраш сустрэў іх ветліва і цёпла, але дзіўна. Алесю адразу здалося, што Раўбіч быў бы куды больш узрадаваны, каб яны прыехалі праз дзень або паслязаўтра. Нешта такое было ў ягонай усмешцы, у залішняй гасціннасці, у тым, што ён, здаецца, не ведаў, куды яму падзець вочы.</p>
<p>Таму Загорскі адразу папрасіў дазволу пакінуць Вацака з Наталяй і Стасем, а самому ўзяць Майку і паехаць з ёй вярхі. Да вечара. Ён казаў гэта, не зводзячы позірку з вачэй пана Яраша. І ён упэўніўся ў тым, што яму сапраўды лепей знікнуць адсюль да самай ночы. І Майцы — таксама. Таму што пан Яраш зусім няўлоўна для старонняга вока, але ўзрадаваўся.</p>
<p>— Магчыма, мы заедзем да Басак-Яроцкага,— не адводзячы вачэй, сказаў Алесь.— Тады ён, вядома, не адпусціць нас.</p>
<p>— Не, сынок,— сказаў пан Яраш,— гэтага не трэба. Вядома, калі вы захочаце астацца ў пана Яроцкага, тады справа іншая. Думаю, у яго можа быць цікава, тым болей што ні Міхаліна, ні ты там яшчэ не былі. Але толькі ў тым выпадку, калі вам сапраўды захочацца там астацца..</p>
<p>— Добра,— сказаў Алесь.— Мы астанемся, толькі калі заедзем туды.</p>
<p>Пан Яраш першы адвёў вочы. Яму на хвіліну стала страшна ад недзіцячай пранікласці хлопца.</p>
<p>— Добра,— сказаў ён,— я дам Майцы загад збірацца. Пачакаем, пакуль тое, на стайні.</p>
<p>У тыя часы на Прыдняпроўі ў багатых дзедзіцаў заўсёды існавалі пры стайні, манежы, праварыне і бегавых дарожках — словам, пры ўсім, што складала конскі завод — некалькі пакояў, штосьці накшталт мужчынскага клуба.</p>
<p>Там заўсёды былі канапы, каб госці маглі адпачыць. Госці ацэньвалі коней, спрачаліся, мянялі і куплялі, заключалі пагадненні, пілі каву, закусвалі.</p>
<p>У пакоі, куды Раўбіч прывёў Алеся, стаяла вялізная турэцкая сафа, стол з бутэлькамі і закускай і некалькі крэслаў.</p>
<p>Алесь зайшоў і адразу страшэнна здзівіўся: у крэсле за сталом сядзеў чалавек, якога яму менш за ўсё хацелася бачыць і якога ён менш за ўсё спадзяваўся сустрэць тут. Слаба загарэлы, з празрыста-ружовым румянцам на тугіх шчоках, пан Мусатаў сядзеў за сталом і папіваў ледзяную ваду з лімонным сокам.</p>
<p>Вузкія, зеленаватыя, як у рысі, вочы пільна і весела глядзелі на княжыча. Учэпістыя, прыхавана нервовыя рукі сціскалі сплюшчанымі на канцах, як долата, пальцамі вузкую шклянку, усю запацела дымную, у пацерачках кропель.</p>
<p>— Што такое, пане Аляксандр? — спытаў Мусатаў.— Вы не чакалі бачыць мяне тут?</p>
<p>— Чаму не,— сказаў Алесь.— Кожны мужчына можа прыехаць на стайню да пана Раўбіча.</p>
<p>Выйшла падобна на поўху, і Алесь пашкадаваў аб гэтым, убачыўшы Раўбічавы вочы.</p>
<p>— Яны, відаць, таксама не чакалі,— усміхнуўся ружовымі вуснамі жандар.</p>
<p>Алесь азірнуўся і ўбачыў пана Мнішака і Юлляна Раткевіча, таго самага прадстаўніка малодшага роду, які некалі на дваранскай зборні падаў запіску аб неабходнасці вызвалення сялян. Нервовае жаўтаватае аблічча Раткевіча было стрымана-злоснае.</p>
<p>— Я прасіў бы вас не жартаваць так,— спакойна сказаў Раўбіч.— Я, урэшце, сам запрасіў вас да сябе.</p>
<p>— Прабачце,— сказаў Мусатаў.— Я прыехаў не ўчора і не заўтра, як вы мяне запрашалі, а сёння. Самі ведаеце, справы... Але я ад усёй душы ўдзячны вам за лаяльнасць і за пастаянную гатоўнасць памагаць уладам.</p>
<p>— Не варта падзякі. Урэшце, каму як не нам клапаціцца аб парадку ў наваколлі.</p>
<p>Алесь ужо нічога не слухаў. Бо за спінамі Мнішака і Раткевіча ён раптам убачыў маладжавы і наіўны твар... пана Выбіцкага, загоршчынскага аконама. Выбіцкі хаваў вінаватыя вочы і выглядаў ніякава, нібы спайманы на чымсьці. І гэта было зразумела, таму што яму не належала тут быць, таму што ніхто — ад пана Юрыя і Алеся і да апошняга мужыка — не думаў, што ён тут. Таму што яшчэ ўчора пан Адам Выбіцкі на дзень адпрасіўся ў пана Юрыя, каб з’ездзіць па пакупкі ў Сухадол.</p>
<p>Недалёка ж ён ад’ехаў ад Загоршчыны.</p>
<p>Варта было б здзівіцца гэтаму, але, урэшце, гэта была ягоная справа...</p>
<p>Да таго ж тут сядзеў халуй, сышчык, якога нельга было дапускаць у справы сваіх людзей. Дзеля нейкай мэты Раўбіч запрасіў яго сюды, вызваліўшы для сябе адзін дзень. «Учора» або «заўтра». Дрэнна ж Раўбіч яго ведаў. Такі заўсёды з’явіцца тады, калі яго не чакаюць, менавіта «сёння». «Сёння», а не «ўчора» ці «заўтра».</p>
<p>Алеся не абыходзілі справы пана Раўбіча. Але ён бачыў, што Мусатаў з цікавасцю назірае за сустрэчай аконама і маладога гаспадара. Пільныя зеленаватыя вочы глядзелі з іранічнай дапытлівасцю.</p>
<p>Загорскі дастаў з кішэні пулярэс і пачаў корпацца ў ім.</p>
<p>— Добры дзень, пан Адам,— неахвотна, нібы злуючыся на аконама, сказаў ён і дастаў з пулярэса сто рублёў.</p>
<p>— Дзень добры, пане Алесь,— адказаў Выбіцкі.</p>
<p>— Бацька вельмі нездаволены вамі,— сказаў Алесь і ўбачыў, як спалохана здрыгануліся веі аконама.— Ён лічыць, што вы маглі б правесці справу хутчэй... Вазьміце вось.</p>
<p>Рука Выбіцкага непаразумела ўзяла грошы.</p>
<p>— Вы затрымаліся на лішні дзень і за гэты дзень не маглі дабіцца нават дробязнай скідкі. Вы ведалі, што без Шаха нашаму заводу — зарэз, і нічога не дамагліся. З вашай літасці мы пераплачваем пану Раўбічу сто рублёў на гэтым жарабцы.</p>
<p>Выбіцкі, нарэшце, зразумеў. Настолькі зразумеў, што нават «абурыўся».</p>
<p>— Вы яшчэ малады, князь, каб чытаць мне натацыі.</p>
<p>— Малады я або не — не вам меркаваць. Я — гаспадар і разам з бацькам плачу вам грошы... Мяркую, дарэмна плачу.</p>
<p>— Прабачце, княжа,— спалохана сказаў аконам.</p>
<p>Мусатаў адвярнуўся, відавочна страціўшы ўсякую цікавасць да зборні.</p>
<p>— Вось так,— сказаў Алесь.</p>
<p>Ён зірнуў на Раўбіча і вырашыў ушпіліць трохі і яму за тое, што вось даводзіцца ехаць вярхі ў блізкі свет.</p>
<p>— А вы, пан Яраш, дзейнічаеце зусім не па-суседску. Карыстаецеся нашай пільнай патрэбай і таргуецеся, нібы мы чужыя людзі. Не скінуць нейкай там сотні!</p>
<p>— Сабе даражэй,— зніякавеў Раўбіч.</p>
<p>— Справа тут у прынцыпе. Адносіны не могуць быць добрасуседскія, калі сусед не саступае суседу.</p>
<p>Раўбічавы вочы няўлоўна смяяліся.</p>
<p>— Ну до ўжо, до,— сказаў ён.— Мы тут без вас паразумеліся з панам Выбіцкім. Шах адправіцца ў Загоршчыну адразу ж. Я адмовіўся ад прыбаўкі. І... ведаеце што, даруйце яму.</p>
<p>— Ды я і сам не хацеў бы,— сказаў Алесь.— Я ж ведаю яго непадкупную сумленнасць. Ведаю, што ён не стане займацца нічым, акрамя спраў гаспадара. Проста крыўдна было.</p>
<p>Жандар цяпер ужо зусім не слухаў. Наадварот, сам завёў спрэчку з Раткевічам. Ён вёрз нешта такое, што можна было прачытаць у кожнай правай газеце.</p>
<p>Алесь адчуваў, што самая прысутнасць гэтага чалавека тут, у Раўбіча, абражае веліч ягонага пачуцця да Майкі і самае паветра любага дома.</p>
<p>— Я прасіў пана Мусатава аб дапамозе,— сказаў Раўбіч.— Проста чорт ведае што. У маёй Хаданоўскай пушчы нейкія падазроныя людзі. Ёсць высечкі. Днямі аб’ездчык бачыў ля вогнішча ўзброеных людзей.</p>
<p>— Зробім,— сказаў Мусатаў.— Трэба звязацца з земскай паліцыяй. Ну і, канечне, вы самі павінны памагчы людзьмі.</p>
<p>Ён канчаткова супакоіўся. А Загорскі глядзеў на Раўбіча і, сам не ведаючы чаму, адчуваў, што той гаворыць няпраўду.</p>
<p>«Проста запрасіў гэтага блакітнага сышчыка,— думаў Алесь,— запрасіў, адцягваючы ўвагу ад чагосьці. Не чакаў, што прыедзе менавіта сёння. Перастараўся, пане Яраш. Гэтак гуляючы, можна і галаву зламіць».</p>
<p>І раптам гарэзлівая думка прыйшла яму ў галаву. Уласна кажучы, нічога не каштавала вытурыць адсюль Мусатава, прычым так, што ён і не здагадаецца. «Не выпендзам, але бардзо проша». Хай сабе пабегае. А між тым паветра ў Раўбічах адразу стане чысцейшае.</p>
<p>— Па-мойму, вы не туды глядзіце, пан Раўбіч,— сказаў Алесь.</p>
<p>— Што-небудзь ведаеце? — спытаў Мусатаў.</p>
<p>— Нічога не ведаю,— сказаў Алесь.— Але страху сёння нацярпеўся. Шчасце, што пісталет быў у хусце, то я недвухсэнсоўна высунуў яго, каб рукаяць тырчала. Мяркую, толькі таму і абышлося. А іначай мог бы і галавою налажыць. Ва ўсякім разе, грошы аддаў бы не Выбіцкаму, а іншаму...</p>
<p>— Хто іншы?</p>
<p>— Еду сюды. Толькі праехаў камень Выдравай грэблі — ну, яшчэ там, дзе лес ля самай дарогі,— перасякае дарогу чалавек на вараным кані. Стаў на ўзбочыне і глядзіць. Ды пільна так, нядобра. Вочы сінія, бязлітасныя. З сакваў пісталеты тырчаць. Пастаяў, усміхнуўся на мой дэмарш з пісталетам, пасварыўся пальцам і знік у напрамку да Дняпра... Пайшоў, відаць, у Кортаўскі лясны востраў.</p>
<p>— Чаму мяркуеце так?</p>
<p>— А таму. Ля Кортава адзіны на ўсю тую паваротку Дняпра брод. Зручна. Калі перапраўляцца ды ў Янаву пушчу ісці, то толькі там. А калі ўдзень перапраўляцца не рызыкне, то і ў Кортаўскім востраве перасядзець можна.</p>
<p>— Аблічча не запамяталі?</p>
<p>— Чаму ж не,— Алесь біў на тое, што Мусатаў анічога не ведае пра дзве сустрэчы яго з Войнам.— Нос гарбаты. Аблічча загарэлае такое, як гарчыца. Я чаму і падумаў, што падазроны, што нельга звычайнаму чалавеку, які пад дахам сядзіць, ну вось хаця б вам, пане Мусатаў, так загарэць. Адразу відаць, што не сядзіць, а цэлымі днямі пад сонцам гойсае... Што яшчэ? Ага, валасы чорныя і нібы хто ў іх павуціннем сыпануў. Усе сівізною перавітыя...</p>
<p>Мусатаў збялеў.</p>
<p>— Вось якія справы. Калі ўжо шарпаць, то не ў Хаданоўскай пушчы, а ў Янавай. Ды і Кортаўскі востраў памацаць не шкодзіла б.</p>
<p>Устаў і пайшоў з пакояў. Раўбіч, счакаўшы трохі, выйшаў за ім.</p>
<p>— Здорава гэта ў цябе палучаецца,— сказаў ён.— Выручыў... Зарэзаў ты мяне без нажа!.. Шаха цяпер адсылай... І брэшаш ты ўсё на сваю карысць.</p>
<p>— А хто на чужую карысць брэша? — сказаў Алесь.</p>
<p>— Т-так.</p>
<p>— Нічога, дзядзька, заплацім.</p>
<p>Вочы пана Яраша з раптоўнай пяшчотай зірнулі на юнака.</p>
<p>— Хочаш — заставайся,— з нечаканым парывам сказаў ён.— Не ездзі.</p>
<p>— Не,— сказаў Алесь,— вярхі ездзіць лепей, чым тут сядзець. З Міхалінай гаварыць лепей, чым з уласным аконамам.</p>
<p>— Горды,— сказаў Раўбіч,— так і не даруеш?</p>
<p>— За што? У вас свае справы, у мяне — свае.</p>
<p>Калі Майка і Алесь выйшлі на конны двор, з-за ягонай брамы даляцеў да іхніх вушэй дзікі пошчак капытоў. Апалон Мусатаў не вытрымаў Алесевай весткі, а на гэта і разлічваў юнак.</p>
<p>Жандар выехаў з двара назнарок павольна, трымаючы гонар, нібы яго аніяк не ўсхвалявала чутка аб з’яўленні Войны. Але на доўгі час вытрымкі ў яго не хапіла, і ён прыўдарыў так, што толькі пыл закурэў пад капытамі каня. Што ўжо што, а ў смеласці жандару нельга было адмовіць.</p>
<p> </p>
<p>Яны ехалі пустымі раўбічаўскімі ржышчамі, і Алесь вучыў Міхаліну ездзіць «па-сапраўднаму».</p>
<p>— Ты сядзі ў сядле толькі ў час конскай хады. Калі конь ідзе рыссю ці наўскапыта — ты ўставай у страмёнах і хіліся наперад. Галоп будзе роўны, чалавек не будзе скакаць у сядле. Гожасць у такога палёту дзівосная, зручнасць — выключная. Ну, пагналі.</p>
<p>Вырашылі ехаць да загорскага замчышча, а адтуль у лес. Майка настаяла, хаця Алесь і лічыў, што гэта далёка. Але ёй хацелася туды, бо гэта была дарога шчасця, і руіны, і дно той крыніцы, у якую яны, дзеці, заглянулі калісь.</p>
<p>— Кастусь табе нічога не піша?</p>
<p>— Прыслаў нядаўна ліст... Ён са мною.</p>
<p>— Кастусь спадабаўся мне,— сказала Майка,— ён харошы і вельмі сумленны. Лепшы твой набытак за ўсё жыццё, калі не лічыць Мсціслава.</p>
<p>— Ну і цябе, канечне,— засмяяўся Алесь.</p>
<p>— Сакрэтаў у лісце няма?</p>
<p>— Няма.</p>
<p>Алесь дастаў з пулярэса ліст, спісаны роўным дробным почыркам друга.</p>
<p>— Прыгожа піша,— сказала Майка.</p>
<p>— Галоўнае, разумна піша. Вось, слухай... «Дарагі Алесь! Уяві сабе, што я пішу ўжо не з Масквы, а з Пецярбурга, якога калісьці так не любіў і ў якім не хацеў жыць. Але зрабіць нічога было нельга. Брат Віктар з Маскоўскага універсітэта звольніўся, а мы вымушаны трымацца адзін за аднаго. Ён слабейшы фізічна, я — бяднейшы. Без абаетнай дапамогі прападзем, як рудыя мышы.</p>
<p>Словам, я «звязаў кілбасу», абышоў і назад вярнуўся, і столькі лішняй дарогі зрабіў Але не шкадую. Не шкадую і Масквы, бо яна —дзівосная. Не шкадую цяпер і Пецярбурга, бо тут жыццё, як вір, і нашмат болей цікавых і нашых людзей. Канечне, нагляд стражэйшы і да «брамы пад архангелам» аж занадта блізка, а начальства пачасту крычыць «ашкір», як на авечак, але людзі — дзіва. І горад — дзіва! Размыты, увесь сіні і залаты. Прыгажосць невыказная. Здатны быў бы пакахаць яго самым гарачым каханнем, каб не выходзіла адсюль столькі благога і цяжкага. Але, як падумаць, людзі не вінаватыя. Вінаватыя нелюдзі... Бачыў, між іншым, нашага «Лабыра». Ехаў па Неўскім. У абліччы самае цікавае — прычоска, а падбароддзя зусім няма. Едзе сабе ў ландо такі даліктун, свіны тата, глядзіць на свет звысоку. Стрэліся позіркамі, і я нават спалохаўся, а што, як раптам здагадаецца аб пачуццях адной з тых мурашак, якія сноўдаюць ля ног. Зразумеў: ненавіджу. Кацюга, людаед, кат роднай нашай зямлі».</p>
<p>— Як гэта ён не баіцца? — перапыніла Майка.</p>
<p>— Ён нічога не баіцца. А ліст з аказіяй прыйшоў, з верным чалавекам. Дык вось... «Каб вочы маглі спапяляць,— адзін попел ад яго астаўся б. Падумаць толькі, колькі ж ліха можа нарабіць адзін?</p>
<p>Дык вось, дванаццатага ліпеня Віктар з універсітэта звольніўся, і мы адразу паехалі «жалезным зміем» у Пецярбург. Нанялі пакойчык на Васільеўскім востраве. Першага жніўня падаў рэктару прашэнне, каб ласкава дазволіў здаваць прыёмныя экзамены. Прозвішча рэктара — Плятнёў. Друг Пушкіна, але чалавек, здаецца, досыць старамодны і да асаблівых навін не схільны. Прасіцца буду на юрыдычны, па разраду камеральных навук. Спачатку думаў быў у медыкі, як Віктар, але раздумаў. Здароўе людзей — гэта, вядома, надзвычай важліва. Але дрэнная тая медыцына, якая пачынае з лекавання хваробы. Перш за ўсё трэба хваробу запабегчы. Даць людзям людскія ўмовы. Каб жылі сытна, каб апрануты добра былі, каб жылі багата і ў добрай хаціне, каб не цягаліся па судах і правільна вялі гаспадарку, каб былі вольныя. З камералаў выходзяць самыя лепшыя гаспадары і адміністратары. А гэта — галоўнае. Бо нельга дазволіць, каб народ выміраў. Унь у нас на Гродзеншчыне. Неўраджаі некалькі год, халера лютуе, тыфус косіць людзей, гарачкі іх кладуць.</p>
<p>А яны, сабакі, на нас ціснуць. На ўсю краіну адна навуковая ўстанова: Горацкая акадэмія (гэта калі не лічыць смаргонскай, дзе мядзведзяў вучылі). Вядома, так ім лягчэй нас у кіпцюрах трымаць. Што з беларуса возьмеш? Цёмная бутэлька. Віленскі універсітэт закрылі, гімназіі ў Гродна ды Беластоку закрылі. З нашай, Свіслацкай, зрабілі вучылішча на сорак вучняў. А было ж некалі чатырыста!</p>
<p>Ну, добра! Вучыцца буду, як вол. А вывучуся. Не ведаю, як будзе з платай за навучанне. Пяцьдзесят рублёў срэбрам у год — гэта для мяне зашмат. Можа, вызваляць па беднасці. І яшчэ каб стыпендыю нейкую атрымаць. Але гэта раней як на другім-трэцім курсе не атрымаецца, так што няма чаго і думаць. Буду даваць урокі».</p>
<p>— Ты б прапанаваў яму дапамогу,— перапыніла зноў Майка.</p>
<p>— Не возьме. Ды яшчэ і аблае. Ён горды.</p>
<p>— То што рабіць?</p>
<p>— Папрасіў дзеда, каб Ісленьеў патрос сувязямі.</p>
<p>— Хіба можа?</p>
<p>— А што? Ён рускі, пецярбуржац. У кар’еры яму ніякія сувязі не памогуць, а ў такой лухце знойдуцца. Дзед пад сакрэтам накіраваў грошы за навучанне на ўвесь тэрмін. А там скажуць — «вызвалілі». Толькі ты нікому не кажы.</p>
<p>— Не скажу.</p>
<p>— Стыпендыю з часам атрымае. А не атрымае — зробім, як з платай. Ну і ўрокі. Я палічыў. За нядрэнны пакой — дзесяць рублёў. Есці, каб хаця два разы — восем. Кнігі — пятнаццаць. Форма з дзвюма зменамі — дваццаць. Значыць, за ежу і дах у год дзвесце шаснаццаць. А разам з вопраткай і кнігамі — усяго дзвесце пяцьдзесят адзін рубель.</p>
<p>— Я не думала, што ты і практычны.</p>
<p>— Я — усялякі... То слухай далей... «Дуніна-Марцінкевіча, аб якім ты пішаш, не ведаць — сорам. Першы наш сапраўдны паэт. У сорак шостым годзе надрукаваў у Вільні сваю «Ідылію» (здаецца, так), а ў мінулым, у Мінску, «Гапона» ды «Вечарніцы». «Гапона» з «Вечарніцамі» дасылаю, «Ідылію» дастань сам. Трохі гэта, канечне, занадта дабрэчае і на ружовай вадзіцы з панскімі (прабач, Майка,— сказаў Алесь) соплямі замешанае, але ён можа быць і злы. Нічога, што ён, пакуль тое, кроераў у нашым жыцці не заўважыў. Будзе і гэта. Галоўнае, наш чалавек. Таленавіты. Галоўнае — дыхнула наша пісьменства, з часоў агульнай панскай здрады забітае, загнанае. Сіраціна наша з табою першы свой голас падала. А чысты! А звонкі! Золата на хрусталі. Васількі ў жыце! Срэбныя кропелькі. Каб ты ведаў, Алеська, як хочацца вершы пісаць! Але ведаеш: лёс разгарнуцца не дасць. І хапаеш сам сябе за руку. А Марцінкевіч малайчына! Я зайздрошчу табе, што ты яго бачыў.</p>
<p>З тваёй гімназічнай гісторыі і пасмяяліся мы, і задумаліся потым. Але мне стала трохі сумна, што ты гэты год не будзеш паступаць ва універсітэт і станеш, дзедавым намаганнем, прывучацца да гаспадаркі. Як паедзеш, то цяпер, вядома, у Пецярбург, а не ў Маскву. Будзем разам. А пакуль тое, я табе падрабязна пра свае справы пісаць не буду. Так, трошкі. Папера, сам ведаеш».</p>
<p>— Шкада,— сказала Майка.</p>
<p>— «Ты ведаеш,— чытаў Алесь,— я тут палюбіў рускіх людзей. Высакародны, харошы народ. І таксама няшчасны, як мы. Я раней іх ведаў па горшых узорах, па жандарах, што да нас панасылалі. Сам ведаеш, добры чалавек на такое не пойдзе, сумленных і шчырых у такім асяроддзі — дарэмна шукаць. А тут прыглядзеўся — лухту гэта на іх нашы панкі, накшталт твайго Лізагуба, вярзуць. І тое праўда, што няма дрэннага народа. Канечне, гэта не яны нас на часткі шматуюць, у пятлю пхаюць, выбіваючы дух. Гэта дзяржава катаў, абрыдлівая, страшная, гнілая.</p>
<p>Турма людзей, турма плямёнаў. Жандары, алілуйшчыкі, прадажная погань! З турмы, з турмы гэтай трэба вырывацца, калі хочам жыць. Трэба разумець, што справа ў рондзе<sup><a href="#footnote-80">80</a></sup>, а не ў народзе. І што калі адасабляцца, то ад яго, а не ад людзей, што самі шукаюць сяброўства з намі. Шмат харошых хлопцаў. І сярод нашых, і сярод палякаў, і сярод рускіх.</p>
<p>«Современник» чытаю даволі рэгулярна. І, ведаеш, у жнівеньскай кніжцы новае імя. Памяні маё слова, калі мы не дачакаліся новага свяціла. Ён рускі. Прозвішча — Дабралюбаў. Чалавек, па ўсім відаць, страшэнна памяркоўны, страсны і чысты. Нашы хлопцы ганарацца. Вучыцца ён у педагагічным. Гэта ў будыніне універсітэта. Пад адным дахам. Памятаеш, у Грыбаедава (па тваім спіску цытую):</p>
<p> </p>
<div class="POETRY">
<p>Есть в Петербурге институт</p>
<p>Пе-да-го-нический — так, кажется, зовут?..</p>
<p>Там упражняются в расколах и в безверьи</p>
<p>Профессоры!</p>
</div>
<div class="CLEAR"></div>
<p> </p>
<p>Прафесары «доупражнялись». Цяпер узнялі голас выхаванцы. Вось яно як!</p>
<p>Пасля напішу аб усім. Перадавай прывітанне бацькам, дзеду, Мсціславу. І, вядома, Майцы. Я люблю яе. Перадай.</p>
<p> </p>
<div class="POETRY">
<p>Залатыя прыножкі,</p>
<p>Дзе яна сядзела,</p>
<p>Дзе стаяць яе ножкі</p>
<p>Там лаўка залацела».</p>
</div>
<div class="CLEAR"></div>
<p> </p>
<p>Майка паружавела. Варухнула вуснамі.</p>
<p>— Во гэта кавалер! Не тое, што ты.</p>
<p>Алесь, нібы не слухаючы, чытаў далей:</p>
<p>— «Яна сапраўдная беларуская дзяўчына. І таму, прабач, браце, я не хацеў бы для цябе небяспекі».</p>
<p>Майчыны шчокі сталі чырвоныя.</p>
<p>— Што ты напісаў?</p>
<p>— Напісаў, што мне дарагі свет і ты. Але радзіма мне даражэй за ўсё. І калі радзіме маёй дрэнна — мне таксама няміла нічога, акрамя радзімы. Не баліць нічыя бяда, акрамя яе бяды. Я тут не на тое, каб дыгнуць нагою ды сказаць je suis de passage<sup><a href="#footnote-81">81</a></sup>. Я тут нарадзіўся і тут спадзяюся памерці.</p>
<p>Яна зірнула на яго з павагай.</p>
<p>Урга і Касюнька імчалі па свеце. Снежна-белы і мышастая. А свет вакол быў жоўты ад іржышчаў і хрустальна-сіні ад неба. Сям-там на апошніх лапіках поля жанчыны яшчэ ваявалі з каласамі. Жоўтыя бароды жменяў здрыгаліся і бязвольна клаліся пад сярпом. І тонка-тонка, высока, далё-ока дрыжалі, плакалі ў чыстым паветры празрыстыя крынічкі галасоў.</p>
<p> </p>
<div class="POETRY">
<p>Перапёлка, пераляці поле і сіняе мора, перапёлка.</p>
<p>Нясі звесьці ад ліхой свякроўкі ды да роднай маткі,</p>
<p>нясі звесьці.</p>
<p>Пра што, за што свякроў мяне біла асінавым кіем,</p>
<p>пра што, за што?</p>
<p>А ці я ёй пасцелькі не слала, ці не разувала, а ці я ёй?</p>
<p>Пасцель слала: кулачок пад бачок, камень пад галоўку,</p>
<p>пасцель слала.</p>
<p>Разувала ў цёмным куточку альховым пруточкам, разувала.</p>
</div>
<div class="CLEAR"></div>
<p> </p>
<p>— Бедная мая,— глухім голасам сказаў Алесь.— Бедная мая зямля!</p>
<p>Жаль ахапіў Майчына сэрца. Яна прыстроіла Касюньку да Ургавай рысі і пяшчотна пагладзіла каштанавыя валасы хлопца.</p>
<p>Яна ніколі не ведала, чаго, калі ад яго чакаць. «Нечаканы, як прадзед Акім»,— казаў Вежа. Сапраўды, нечаканы, як удар маланкі. І таму страшэнна прывабны.</p>
<p>— Я цяпер ведаю,— сказаў ён.— Ты думаеш, ты дарэмна была барвянай у тым белым пакоі? Не, ты такая і ёсць.</p>
<p>Ён глядзеў на яе дзіўнымі, зусім новымі, вялізнымі шэрымі вачыма. І ёй раптоўна стала страшна.</p>
<p>— І валасы ліловыя... Усё ў свеце такое складанае. А мы нічога не ведаем. У ружы, напрыклад, блакітны вячэрні пах. Ён гучыць, як струна віяланчэлі, калі яе кранеш у глухім пакоі. А ў бадзяка, у чартапалоха, пах пярэсты, чмяліны, і ён зусім як басовае «до».</p>
<p>Незразумелыя вочы, здаецца, бачылі яе да самага дна.</p>
<p>— А твае валасы пахнуць дурманам і таму, вядома, ліловыя.</p>
<p>Коні глыталі шырокі, добры і страшны абшар.</p>
<p> </p>
<p>Натоўп дваран ішоў падземным ходам да Раўбічавай камяніцы. Пан Яраш крочыў паперадзе з кандэлябрам у руцэ. Крокі глуха гучалі пад шэрымі, нібы запыленымі, скляпеннямі. Вычварныя чорныя цені кідаліся ва ўсе бакі на кожнай паваротцы.</p>
<p>Ішлі ў маўчанні, якое нават прыгнечвала. Пятнаццаць чалавек не хацелі абмовіцца і словам.</p>
<p>Урэшце пан Яраш сказаў глухім голасам:</p>
<p>— Прыступкі, панове.</p>
<p>Пачалі падымацца. Потым Раўбіч адчыніў жалезныя дзверы, і гурма выйшла на дзённае святло, што падала праз закратаванае акно ў вялізнае сутарэнне з каменнай падлогай і скляпенчатай столлю. Востра шыбнула ў твары саладкаватым серным смуродам. На сталах стаялі колбы, рэторты, палаў у саганах агонь. Лёгкі дымок цягнуўся пад выцяжны каўпак.</p>
<p>Чатыры чалавекі ўзняліся са сваіх месцаў, калі натоўп уцягнуўся ў сутарэнне. Глядзелі, нібы чакаючы, насцярожана і нядобра. Суконныя плашчы. Бледныя, нібы фарфоравыя, абліччы людзей, якія рэдка бачаць сонца. Бледныя, як парасткі бульбы ў склепе.</p>
<p>— Спакойна, панове,— сказаў ім Раўбіч.— Гэта свае.</p>
<p>Звярнуўся да гасцей:</p>
<p>— Спадзяюся, прозвішчаў вы не спытаеце. Але яны таксама свае. І ім аніяк нельга выйсці адсюль. Усе ўжо дзесяць год думаюць, што яны за мяжой. А яны туды не могуць. Нянавісць не дазваляе. І таму свядома ахвяруюць сабой.</p>
<p>— Група Зянкевіча? — спытаў Мнішак.</p>
<p>— Але<sup><a href="#footnote-82">82</a></sup>1. Гэтыя два сябры — хемікі. Біліся столькі год — і ўсё ж вынайшлі такі гарт сталі, што яна больш надзейная, чым златавустаўская. Не ломіцца ад удару молатам. Сячэ хусцінку. Маем такіх шабляў ужо трыста сорак і дзве.</p>
<p>— Малавата,— сказаў Раткевіч.</p>
<p>— Адразу нічога не бывае,— Раўбіч адчыніў нізкія дзверцы.— Там яшчэ ход. У другое сутарэнне. І ў ім нешта каля пяцісот пудоў пораху. Самаробнага, але не горшага за фабрычны.</p>
<p>— Порах і агонь? — спытаў Мнішак.</p>
<p>— Нічога, гэта надзейна. Ход цягнецца на трыццаць сажняў. А ўрэшце, у жыцці і смерці наш гаспадар — бог. Я паклікаў вас дзеля таго, што ўсё гэта трымаць у камяніцы стала небяспечна. На мяне могуць склеіць і другі данос. Блакітныя актывізаваліся... Вам давядзецца добра папрацаваць у гэтую ноч, панове. Гарбом.</p>
<p>— Яны не могуць,— усміхнуўся аксамітнымі вачыма з’едлівы Януш Біскуповіч, той самы паэт, Мацееў бацька, з якім Алесь і пан Юры ездзілі да Кроера.— Яны на панства хворыя. Як гэта гарбом? У іх няма гарба.</p>
<p>Пасмяяліся. Янушу ўсё даравалі. Баяліся языка.</p>
<p>Раўбіч звярнуўся да «хемікаў»:</p>
<p>— Адразу ж старанна згасіце агонь. Жалезныя рэчы загарніце ў тканіны і пакладзіце ў кладоўцы. Падлогу засцяліце кілімамі.</p>
<p>Адзін з бледнатварых схіліў галаву.</p>
<p>— А вы бліжэй пад вечар скінеце чаравікі (я тут нарыхтаваў для вас мяккія такія боцікі з аўчыны, накшталт індзейскіх макасінаў), выцягнеце і здасцё мне ўсё металічнае: партабакі, ключы, крэсівы, калі хто не давярае сярнічкам, кашалькі з срэбнымі грашыма.</p>
<p>— Пакуль той закалат, дык ужо кашалькі адбіраюць,— сказаў Біскуповіч.</p>
<p>— Трэба... І за адну ноч, як простыя фурманы, завязем усё гэта ў мой Крыжыцкі лес, у схованку. Там надзейна. Людзі ў леснічоўках адной вяроўкай са мною звязаны. Схаваем — і ўсё.</p>
<p>Паны схілілі галовы на знак згоды.</p>
<p>— Вас пятнаццаць, ды я, ды іх чатыры... Дваццаць чалавек. Па дваццаць пяць пудоў на чалавека і каня. Па адной ездцы.</p>
<p>З ачага, куды «хемік» выліў вядро вады, ірванула, засычэла пара.</p>
<p>— Нішто сабе лазня,— сказаў Біскуповіч.— А дзе венікі?</p>
<p>— Венікі табе Мусатаў падорыць,— жоўчна ўсміхнуўся Раўбіч.</p>
<p>— Раўбіч кака,— сказаў пан Януш.— Раўбіч чарадзей. У Раўбіча з падполаў серай цягне. Да Раўбіча нячыстая сіла па начах праз комін лётае.</p>
<p>Памаўчаў.</p>
<p>— А і малайчына Раўбіч! Я ведаў, але не думаў, што такі зух!</p>
<p>— Хадзем наверх,— сказаў Раўбіч.— Пагаворым.</p>
<p>Яны падымаліся вінтавымі сходамі даволі доўга, пакуль не далезлі да верхняга паверха камяніцы, вялікага пакоя з камінам, у якім яшчэ асталіся гнёзды ад пожагаў і дзве старажытныя кулеўрыны ля акенца.</p>
<p>Кулеўрыны глядзелі жараламі ў нязмерны парк. На чашападобную лагчыну, на будыначкі маёнтка, на падкову возера, на дзве выцягнутыя званіцы раўбіцкай царквы, на далёкую шэрую пляму лазні ў гушчары.</p>
<p>Пасярэдзіне пакоя стаяў стол, укрыты цяжкім парчовым абрусам, і крэслы. На стале, на крэслах, проста на падлозе ляжалі жаўтаватыя, пергаментныя, і белыя, папяровыя, скруткі карт, стальныя і гусіныя пер’і, чарніліцы з атрамантам.</p>
<p>— Сядайце.</p>
<p>Усе паселі. Януш Біскуповіч, пан Мнішак, Выбіцкі, Юллян Раткевіч.</p>
<p>Жоўчнае, знясіленае неадчэпнай думай аблічча пана Яраша, ягоныя вочы-правалы дабрэюць, калі Раўбіч глядзіць на гэтых. Надзейныя, свае людзі. Нават на эшафоце будуць такія. І той нядрэнны, і яшчэ вось гэты. І той. Восем чалавек, на якіх можна спадзявацца, як на сябе. Шасцёх ведае горш, але ім таксама трэба верыць. Прадстаўнікі далёкіх паветаў. Двох рэкамендаваў Біскуповіч, двох Раткевіч Юллян. Па адным — Мнішак і Выбіцкі. І толькі аднаго з ахвотаю не бачыў бы, хоць гэта і дрэнна — мяшаць у агульную справу асабістыя пачуцці. Сядзіць Мікола Браніборскі. Сквапны, хваткі, як у галаўня, рот усміхаецца. Не, даваць волю ўласнай нелюбові нельга. Прыгнёт ненавідзіць, сялян тады вызваліць сам прапанаваў, абедзвюма рукамі падпісаўся пад Раткевічавай запіскай. З Кроерам тады пабіўся. А ў справу прыйшоў сам. Сам прапанаваў Янушу стварыць змову, сказаў, што, калі дваране сталі баязліўцы — адзін пойдзе, бо немагчыма больш на такі глум глядзець. Трэба прымусіць сябе добра ставіцца да яго. Так, як да даўжэзнага, нібы калядная свечка, Юлляна. Так, як да рэкамендаванага ім Вірскага. Як да малазнаёмага Ваневіча.</p>
<p>Трэба верыць.</p>
<p>— Вось, панове,— сказаў Раўбіч.— Мусатаў шнырыць вакол. Дбаннем маладога Загорскага спіхнулі яго ў Янаву пушчу, пакуль вывезем порах і зброю. Мяркую, усе згодныя са мной?</p>
<p>Біскуповіч схіліў галаву.</p>
<p>— Тады прыступім да чарговай зборні падспуднай рады. Тут усе.</p>
<p>Цяжкія Раўбічавы вочы абвялі прысутных.</p>
<p>— Усе вы ведаеце, што сказаў у сваёй прамове перад дэпутатамі польскага сената, дваранства і духавенства дзесятага мая гэтага года імператар Аляксандр. Motto ягонай лазенскай прамовы была — ніякіх мар.</p>
<p>— Zadnych mavzen,— ціха пераклаў Мнішак.</p>
<p>— «Ніякіх мар, панове. Здолею ўтаймаваць тых, хто захаваў бы мары... Дабрабыт Польшчы залежыць ад поўнага зліцця яе з іншымі народамі майго царства». Любельскага маршалка Язерскага не дапусцілі адказваць цару. Забараніў намеснік, Гарчакоў. Гэта прымус, гэта вынарадаванне, гэта навязванне манархічнай сістэмы. «Ніякай аўтаноміі, нават фінскай». «Ніякай самадзейнасці, нават абмежаванай». Вось што недвухсэнсоўна сказаў імператар. Калі такі глум царат учыняе ў Польшчы — чаго можна чакаць ад яго нам? Што ён можа даць нам, акрамя яшчэ горшага рабства? Агульнае абурэнне пануе на нашых, на польскіх, на літоўскіх землях. Трон Раманавых зжыў сябе паўсюль. Яны самі распісаліся ў сваёй неспраможнасці даць шчасце і волю падданым і народам. І таму я пытаю ў прадстаўнікоў падспуднай рады: пакладзем мы канец нашым ваганням; будзем цярпець далей або паставім перад сабою ясную мэту, скажам самім сабе, што мы жывём для паўстання, для вялікай змовы, для людовай вайны з усім, што крыўдзіць, ганьбіць і зневажае нас?</p>
<p>Настала маўчанне.</p>
<p>— То як?</p>
<p>— Калі паўставаць? — спытаў Біскуповіч.</p>
<p>— Паўстаць, каб толькі пусціць кроў,— гэта дурасць,— сказаў Раўбіч.— Паўставаць трэба з надзеяй на перамогу. Шкада, што ў часе вайны нас было замала, каб ударыць у тыл... Але за тры гады вайны колькасць нашых паплечнікаў патроілася. Я разлічыў рост нашых арганізацый. Мы будзем мець належную колькасць людзей праз шэсць год. Значыць, прыблізна шэсцьдзесят другі год.</p>
<p>Браніборскі свіснуў:</p>
<p>— Мы паўстаём або гуляем у слімакоў?</p>
<p>Усе маўчалі. Потым Раткевіч Юллян сказаў:</p>
<p>— Доўга.</p>
<p>— Затое верна,— сказаў Раўбіч.— Ты думаеш, Юллян, мне не баліць кожны дзень няволі? Душа запяклася! З раніцы першая думка аб гэтым. Вечарам — апошняя. Не магу ўжо жыць... Раз на месяц абавязкова прыходзіць вар’яцкае жаданне: пачаць. Пачаць. Пачаць адразу, з тымі людзьмі, што ёсць. Нічога і нікога не чакаючы. Нават не баюся загінуць.</p>
<p>Памаўчаў.</p>
<p>— Але думку тую гоніш. Ну, пачнеш непадрыхтаваным. Ну, загінеш і сяброў загубіш. Зямлю шыбеніцамі заставяць. Мы не маем, не маем права рызыкаваць. Загінуць — добра. Загінуць — трэба. Але так, каб ад гэтай загібелі быў нейкі плён.</p>
<p>Яны думалі. Потым небывала сур’ёзны Біскуповіч сказаў:</p>
<p>— Рацыя...</p>
<p>— Пан Яраш падрыхтаваў нейкі план? — спытаў Мнішак.</p>
<p>Замест адказу Раўбіч хрумснуў вялікім пергаментам, раскручваючы яго на стале. Паклаў на адзін канец цяжкую шаблю ў похвах. Два другія рагі прыціснулі срэбнай чарніліцай і кавалкам губчатай крыцы.</p>
<p>— Я заўважаю, паны не кураць,— з усмешкай сказаў Раўбіч.— Курыце.</p>
<p>Усе разгублена паглядзелі адзін на аднаго. Сапраўды, чаму не кураць?</p>
<p>І раптам рогат пракаціўся над галовамі. Усе смяяліся, зразумеўшы, што падсвядома ў кожнай галаве цвіком сядзела думка аб пяцістах пудах пораху.</p>
<p>— Лухта,— сказаў Раўбіч.— Гэта зусім не пад камяніцай.</p>
<p>— Кіньце, хлопцы,— сказаў Біскуповіч.— Тут і без пораху, як на скрут галавы.</p>
<p>— Гэта яны баяцца, што ад іхніх люлек абурэнне выбухне,— сказаў Раткевіч.— Не бойцеся. Не такі ўжо ён вогненебяспечны, наш народ. І не такое ўжо з нас, з кожнага, добрае крэсіва, каб іскры сыпаліся.</p>
<p>Пацягнула тытунёвым дымком. Закурэлі цыбукі гаспадарскіх доўгіх трубак, захліпалі люлькі гасцей, запунсавелі кончыкі цыгар.</p>
<p>Усе маўчалі, гледзячы на мапу. Прыдняпроўе, зрэзанае сінімі стужкамі рэк, зялёнымі плямамі лясоў, цёмнымі кропкамі вёсак і гарадоў ляжала перад імі.</p>
<p>І таму ва ўсіх трохі сціснула дыханне, як перад першым адчайдушным крокам у ледзяную ваду Дняпра.</p>
<p>— Мяркую, паны не змянілі сваёй думкі аб тым, што галавой падспуднай рады і ваяводам прызначаны я? — спытаў Раўбіч.</p>
<p>— Не змянілі.</p>
<p>— Тады слухайце. Грунтам для майго плана было ваша паходжанне, панове,— сказаў Раўбіч.— Тыя мясціны, у якіх вы пачалі збіраць свае групы. Свае будучыя загоны. Веданне мясцовасці і людзей — вось ваша неацэнная перавага. Таму я і схіліўся да дыспазіцыі, якую прапаную вашай увазе. Адхіленні ад прынцыпу паходжання — невялікія, і тыя людзі будуць кіраваць унутранымі атрадамі, наводзіць парадак, прыходзіць на дапамогу тым, каму будзе цяжка. Трымаць асявую лінію Дняпра ад Лоева да Дуброўны, сто семдзесят — сто восемдзесят вёрст па птушыным лёце. Калі ж улічыць усе лукавіны Дняпра, то ўдвая больш. Сачыць пільна, каб не праляцеў пясчанік-кулік. Трымаць моцна, як трымаюць уласнае дзіця.</p>
<p>Паны слухалі ўважліва і змрочна.</p>
<p>— Дык вось,— сказаў Раўбіч.— Сухадол — гэта фарпост. Гэта вузел. Адсюль пачынаецца асявая лінія Сухадол — Загоршчына — Вежа — Дошчыца. Яе трэба трымаць, калі прарвуцца з-за захаду ці ўсходу. Пакідаць за сабою — любою цаной. Калі яна падзе — гэта клін, гэта меч у цела паўстання. А Сухадол — рукаяць гэтага мяча. І таму я пакідаю яго за сабой. Другое, што нам трэба адразу зрабіць,— гэта адбіцца ад магчымых сікурсаў, ад падмацаванняў, якія абавязкова пойдуць на дапамогу ўрадавым войскам... у той мех, які я, з вашай дапамогай, мяркую ўчыніць ім.</p>
<p>— Як? — спытаў Мнішак.</p>
<p>— Глядзіце. Пан Біскуповіч з наваколляў Елянца.</p>
<p>Паўдзённы край майго ўчастка даходзіць да вас. Я трымаю гэтую лінію, і частку асявой лініі Дняпра, і ўчастак па Друці. Вы бачыце?</p>
<p>— Бачу,— сказаў Біскуповіч.</p>
<p>— Пан Вірскі з Даўгалесся. Вы трымаеце Дняпро на дваццаць вёрст на паўночны захад, дзе мост па гасцінцы Гомель — Глінная Слабада (вельмі важна), і на паўднёвы ўсход, прыблізна да Холмечы і Старадубкі.</p>
<p>— Помню,— сказаў Вірскі.</p>
<p>— Пан Якуб Ваневіч.</p>
<p>— Слухаю вас,— грузлы крамяны Ваневіч паклаў руку на кут між Дняпром і Сожам.</p>
<p>— У вас другі па важнасці вузел. Трэць усёй справы залежыць ад вас. Авалодаць сваім рогам, трымаць яго жалезнай рукой — на што атрымаеце ледзь не найбольшую дапамогу людзьмі і зброяй — і не дапускаць сікурсаў з поўдня.</p>
<p>Раўбіч вёў лінію паўздоўж ракі...</p>
<p>— Прашу паноў улічыць: вы ўсе седзіцё на левым, пераважна нізкім беразе Днепра. Таму ўсім нам давядзецца загадзя авалодаць усімі ключавымі вышынямі гэтага берага. Я павінен паклапаціцца аб умацаваннях Доўгай Кручы, Гарадзішча, Чырвонай Гары, Спароўскіх вышынь, Луцкіх гарбоў і гэтак далей. Вы, Біскуповіч, авалодаеце Выбаўскімі і Смыцкімі. Ад Рэчыцы да Лоева асабліва цяжка, бо там пяцідзесяцісажнёвы абрыў грады падыходзіць з варожага боку амаль да ракі, а ў нас мясцовасць нізкая і забалочаная. Дадатковая цяжкасць для вас, Ваневіч, але вы былы афіцэр, ды яшчэ са здольных. На першы раз вам паможа забалочаная мясцовасць і нетры. Паколькі пачнем вясной, а разліў там часам дасягае шасці вёрстаў ушыркі — гэта дасць вам неабходны спакой на той час, пакуль мы будзем наводзіць парадак. Падбайце толькі аб тым, каб звесці пад сваю руку, на ўсе высоты, якія ў той час будуць астравамі, усе магчымыя плыўныя сродкі. Каб вы мелі поўную свабоду для манеўравання, а вораг яе не меў... Я разумею, не ўсё на вайне выходзіць так, як на паперы. Але ж, ва ўсякім разе, павінен быць план і наша вялікае імкненне зрабіць усё, што ад нас залежыць і што ў нашых сілах, каб наблізіць яго да рэчаіснасці.</p>
<p>— Разумею,— сказаў Ваневіч.</p>
<p>— Ваш левы фланг, Ваневіч, змыкаецца з правым флангам суседа ля самага Гомля. Там якраз край шасцідзесяцісажнёвага плато падыходзіць да самай ракі. Там скрыжаванне дарог, якое трэба трымаць нават коштам жыцця... Пан Яноўскі з-пад Радугі.</p>
<p>Яноўскі, які нервова і горача абводзіў усіх густа-сінімі вычыма, ледзь не ўскочыў з месца, пачуўшы сваё прозвішча. Ён быў самы малады з усіх. Яму было дваццаць год.</p>
<p>— Ведаю,— заспяшаўся ён.— Гэта лягчэй. Высокі край плато. І цяжэй. Скрыжаванне шляхоў на сцюдзёную Гуту — Ярылавічы — Чарнігаў, на Улукаўе — Карму над Харапуццю, на Вузу — Караблішча і на Баршчоўку — Рэчыцу — Перасвятае.</p>
<p>— На апошнім шляху вам паможа Вірскі. На Сцюдзёнагуцкім — Ваневіч, на Караблішчанскім шляху — толькі мінімум перасцярогі. Ён будзе ляжаць цалкам у нашай зоне... Але вам і без таго будзе цяжка.</p>
<p>— Ведаю,— сказаў Яноўскі.— Памром, а не адступім.</p>
<p>І густа заліўся чырванню. Пашкадаваў, што кінуў апошнія словы.</p>
<p>— Пан Вітахмовіч, вы трымаеце ўчастак Чачэрск — Карма — Гайшын — Прапойск. Ён зручны вышынямі, але нязручны лясамі.</p>
<p>— Спалім,— спакойна сказаў Вітахмовіч.— Папярэднім летам, у засуш, пусцім пал.</p>
<p>Паны глядзелі на мапу і пачыналі разумець Раўбічавы меркаванні.</p>
<p>Раўбіч называў і называў участкі і прозвішчы, і ўрэшце пятля замкнулася. Акрэслены чырвоным алоўкам, шырэйшы зверху і вузейшы знізу, ляжаў на мапе кавалак зямлі: няроўны крамянёвы нож, накіраваны вастрыём на поўдзень.</p>
<p>Усе моўчкі глядзелі на з’езджаны, па сто раз бачаны, але цяпер такі незвычайны кавалак зямлі. У сініх стужках рэк, у зялёных плямах пушчаў, у кропках вёсак і гарадоў. Родны край.</p>
<p>Цяжкая, ахопленая жалезным бранзалетам, Раўбічава рука лягла на Сухадол і наваколле.</p>
<p>— Тут — цэнтр. Тут пачатак. Пан Мнішак — гэта сувязь і ўзаемаадносіны між атрадамі,— Раўбіч усміхнуўся.— Галава кур’ераў, дымавой сувязі і агнявых віцаў... Па Дняпры ўжо створаны ядры будучых атрадаў, групы Турскага, Севярына Юдэніча, Вітахмовіча-Драгавінскага і Ракутовіча.</p>
<p>Людзі маўчалі, засяроджана пускаючы дым.</p>
<p>— Мы прыдбаем стрэльбы самі. Скажам, магілёўскія склады зброі нам не па зубах. Астаюцца два арсеналы, узяўшы якія мы ўзброім сябе і абяззброім ворага. На самай поўначы і на поўдні. Горкі і Сухадол. На Сухадол нападу я і загоны Турскага і Вітахмовіча-Драгавінскага. Івіцкі-Лаўр разам з Севярынам Юдэнічам наваляцца на Горкі.</p>
<p>— А магілёўскія палкі? — спытаў разважлівы Эсьмон.</p>
<p>— Не думаю, каб яны рызыкнулі кінуць горад. Пажар успыхне ў розных месцах. Адначасова з нападам на арсеналы нашы людзі зробяць падманны выпад у бок Магілёва...</p>
<p>— Каго вы хочаце высунуць на гэта?— прабасіў Сіпайла.</p>
<p>— Хто павінен дзейнічаць з захаду ад вас, Раткевіч? — спытаў Яраш.</p>
<p>— Браты стрыечныя, Грынкевічы. Усяслаў і Тумаш.</p>
<p>— Як мысліце іх?</p>
<p>— Ці не занадта якабінцы. Спяць і бачаць разню.</p>
<p>— Нічога. Рэзацца на Дняпры давядзецца найбольш... Вось яны і будуць рабіць той выпад. Колькі ў іх зараз людзей?</p>
<p>— Згадзілася падтрымаць нешта каля пяцісот чалавек.</p>
<p>— Будзе больш. Раён прыдатны. Доўгі Мох, балоты ля Трылесіны. На поўдні іхняй зоны Свержанскія лясы. Ім і палохаць дзядзьку губернатара. На Горкі ён, маючы іх у тыле, не пойдзе. А рушыць на поўдзень — яны сустрэнуць яго першыя і не дадуць падаць дапамогу Сухадолу. А потым — усе на Магілёў.</p>
<p>Раўбіч уздыхнуў.</p>
<p>— Ну вось. У дэталях потым. Памятайце толькі: на той тэрыторыі, што мы збіраемся падняць, жыве нешта каля дзевяцісот тысяч чалавек. Ніводзін з гэтых людзей не павінен зазнаць крыўды. Калі мешчанін пачне зводзіць рахункі з ваенным, раскольнік — з католікам, а паляк — з пратэстантам,— скончыцца ўсё гэта загібеллю. Таму я прапаную радзё сёння ж дамовіцца аб тым, каб ні ў якім разе не дапусціць несправядлівасці. Усе людзі, колькі іх ні ёсць, дзеці Адама. Я патрабую ў рады аднаго: строгага пакарання за ўсобіцы. Мы не павінны наследаваць імперыі. Мне здаецца, гэта зямля павінна стаць зямлёй справядлівасці для ўсіх. Вось што я хацеў сказаць.</p>
<p>Людзі маўчалі. Прыдняпроўе ляжала перад імі на стале, а над ім плыў густы дым...</p>
<p> </p>
<p>...Алесь сам не разумеў, як яны маглі заблудзіцца. Але ноч ужо даўно спусцілася на пушчу, а яны ўсё яшчэ кружлялі патаемнымі сцежкамі сярод вялікіх, здавалася, да самага неба, дрэў.</p>
<p>Па зорах зведаць дарогу было нельга. Неба густа аблажыла чорнымі хмарамі. Так густа і глуха, што ў пушчы стала цёпла, як пад коўдрай.</p>
<p>Сіняя маланка палахнула зусім нізка над дрэвамі. Збіралася навальніца. Урга і Касюнька мякка ступалі па гліцы. Майка сядзела на мышастай кабылцы стомленая, амаль безуважная. Ёй хацелася спаць.</p>
<p>— Заблудзіліся,— сказаў Алесь.</p>
<p>— Канчаткова?</p>
<p>— Да раніцы.</p>
<p>— Дзе прыстроімся?</p>
<p>— Пусцім коней на волю. У пушчу яны не пойдуць. Будуць выбірацца на нейкія галявіны.</p>
<p>Ён паспрабаваў, спешыўшыся, мацаць стаўбуры дрэў. Паўночны бок знаходзіў, але што гэта магло даць, калі нельга было ўбачыць пальцаў рукі. Праедзеш крокаў дзесяць і зноў пачнеш кружляць. Дый каня ў пушчы «проста на поўнач» ці «проста на поўдзень» не пагоніш. Гэта табе не поле. Нетры вакол.</p>
<p>Таму, выбраўшыся на першую-лепшую сцежку, ён даў Ургу волю.</p>
<p>Маланкі рвалі неба ўсё часцей, але ў іхнім святле вочы бачылі адно і тое ж: чорна-сінія ствалы дрэў, блакітны тор сцежкі, цяжкія шаты над галавой.</p>
<p>Яны ехалі так каля гадзіны.</p>
<p>Трэба было некуды хавацца. Пад якую-небудзь разложыстую старую яліну. Ён так бы і зрабіў, але наступная магутная маланка нібы агнём высекла з цемры маленькую галявіну, а на ёй — нізкую прыземістую будыніну з грыбам страхі, ссунутай ледзь не да зямлі, з шырока разяўленай зяпай цёмных дзвярэй. Па ўсім відаць, лясную адрыну.</p>
<p>— Майка! Хутчэй! Прыстанак!</p>
<p>Ён пагнаў каня да адрыны. Скочыў з Ургі, узяў на рукі лёгенькае цела Майкі.</p>
<p>— Бяжы туды.</p>
<p>Дождж насунуўся такой сцяною, што, пакуль ён заводзіў коней у адрыну, плечы ў яго прамоклі наскрозь.</p>
<p>Чарговая маланка пафарбавала свет у сінія і чорныя вертыкальныя палосы: сцены адрыны былі з даволі рэдкіх жэрдак. Па небе сцёбнула нібы вялізнай агнявой пугай. Алесь убачыў коней, дыван з бярозавых галін, якія кладуць «пад ногі сену», самое сена, што займала палову будыніны, а ля яго — постаць Майкі.</p>
<p>— Лезь туды. Захутайся. Накрыйся сенам. Тут прадзімае.</p>
<p>Падсадзіў яе. Кінуў коням па бярэмю сена і прывязаў, каб не зглумілі шмат. Потым палез сам.</p>
<p>Сапраўды, трохі прадзімала: праз шчыліны веяў вільготны, дрыготкі павеў. Свет штохвілінна фарбаваўся ў сіняе і чорнае, палосамі. І Майчына постаць таксама рабілася паласатая.</p>
<p>— Халодна табе?</p>
<p>— Трохі.</p>
<p>Ён вылаяў сябе. Яна ж была дзяўчына. Магла застыць.</p>
<p>Алесь выкапаў у цёплым сене доўгую ямку.</p>
<p>— Кладзіся.</p>
<p>— Колецца.</p>
<p>— Тады стань на ногі на хвілінку.</p>
<p>Калі яна ўстала, ён усю яе абвіў плашчом з ног да галавы і, узняўшы на рукі, асцярожна палажыў у ямку. Потым пачаў закідваць яе сенам. Спачатку на ногі. Потым на грудзі, на плечы.</p>
<p>Урэшце асталася на паверхні толькі галава. Валасы і вузкае, блакітнае ў святле маланак аблічча, і бліскучыя вочы, што ўважліва і патаемна глядзелі на яго.</p>
<p>— Табе холадна,— сказала яна.— Кладзіся таксама сюды.</p>
<p>Ён лёг і адчуў яе побач. Подых з яе вуснаў часам нібы гладзіў яму шчаку, а побач, зусім блізка, блішчалі ў змроку яе вочы. Гэта было прыемна. І адначасова страшна.</p>
<p>— Ты накідай на сябе сена. А то давай я раскручуся і дам табе частку плашча.</p>
<p>— Не,— сказаў ён.</p>
<p>Яна нічога не разумела. Яна проста забыла пра ўсё ў хвіліну сумеснай непрыемнасці. Сябру было дрэнна, і яна прапанавала. Але яе шэпт здаваўся яму іншым, не такім, як пры сонцы, а прапанова спалохала так, што яшчэ некалькі хвілін ледзяныя хвалі страху падымаліся аднекуль ад ног, заліваючы сэрца.</p>
<p>Гэта было немагчыма: легчы з ёю побач, пад адным плашчом. Гэта было, як мяжа. І невядома было, што тады рабіць, як гаварыць, як заўтра паглядзець у вочы?!</p>
<p>Дый ці будзе яно яшчэ, тое заўтра, пасля такога найвялікшага ў свеце блюзнерства.</p>
<p>Вядома, не будзе.</p>
<p>Вецер веяў і веяў у шчыліны. Свежы і халодны, ён прабіраў наскрозь.</p>
<p>— Зусім ты нядобры,— сказала яна.— І самому халодна, і мне. Злуешся на мяне?</p>
<p>— Не.</p>
<p>— То чаму?</p>
<p>Алесь лёг у ямінку побач з ёю.</p>
<p>— Бачыш, так цяплей.</p>
<p>Ён прыціснуўся да яе бокам, адчуваючы пах яе скуры і пах піжмы, канюшыны і нібыта медуніцы. Ён адчуваў яе цеплыню і цеплыню сена, а вецер цяпер толькі зрэдку гладзіў ягоны твар.</p>
<p>Гэта было як наканаванне, за якім ішла цемра і ўсё самае жахлівае, што магло быць на зямлі.</p>
<p>— Ну вось, цяпер добра. Я засну цяпер,— сказала яна.</p>
<p>Прамуркатала і заціхла. Пакінула яго аднаго.</p>
<p>Калі ён прысунуўся бліжэй, яна нешта муркатнула ў сне і даверліва прыціснулася да яго.</p>
<p>І тут ён зразумеў, што не можа, не павінен аддацца ва ўплыў гэтаму невядомаму, за якім канец усяму.</p>
<p>Ён адчуваў, што назаўсёды перастаў бы паважаць сябе, што падмануў і растаптаў бы самае лепшае, што было дадзена кімсьці яму і ёй.</p>
<p>Але ад гэтага гора яго не было меншае.</p>
<p>— Божа, вызвалі мяне... Вызвалі мяне... Вызвалі...</p>
<p>Насланнё згасала і не згасала ў пакутным болю. І ён тужыў за ім, але што, што было рабіць...</p>
<p>За шчылястымі сценкамі зноў узнік незразумелы шум, а разам з ім — галасы.</p>
<p>«Адкуль?»</p>
<p>Ён асцярожна падпоўз да сценкі.</p>
<p>Наступная сіняя бліскавіца вырвала з цемры тое, чаго яны не бачылі з-за адрыны, калі пад’язджалі да яе. Бо адрына стаяла ў самым вузкім месцы галявіны, закрываючы ўсё астатняе.</p>
<p>Алесь убачыў маленькі ставок, грэблю і аксамітную страху млынка. Зусім недалёка. Сажняў за пяцьдзесят. Значыць, шум млынавога кола заглушыла сцяна дажджу.</p>
<p>Сцежка, па якой яны выехалі да адрыны, мела працяг на другі бок. Тут адно разгалінаванне яе ішло да млына, а другое знікала ў лесе. І на скрыжаванні... ён заўважыў гэта пры другім усплёску маланкі... стаялі два чалавекі. Высокая жанчына ў чорнай хусціне і стары ў белым, па ўсім відаць — жабрак.</p>
<p>Вада залівала ўсё між стваламі, і калі наступная маланка секанула цемру, усё між дрэў і на паплаўцы ўспыхнула. Нібы зямлю залілі расплаўленым срэбрам.</p>
<p>Стары стаяў, прыкрыўшы крысом світкі ліру. Доўгія вусы падалі ніжэй барады.</p>
<p>«Дзе гэта мы? — падумаў Алесь.— Няйначай, гэта Паківачоў млын».</p>
<p>— Пойдзеш гэтай сцежкай,— сказала жанчына ўладна.— Берагам Папараці зараз нельга. Там дзве кладкі нізкія. Іх заліло. Ды тут нават бліжэй. Праз гадзіну выйдзеш да Дняпра.</p>
<p>І паказала рукою ў нетры.</p>
<p>— Бывай і прабач. Справа пільная. Лапаты цябе і сагрэюць, і накормяць, і адплацяць за ўсё. Ды я не забуду. Не першы раз, дзякуй богу, памагаем.</p>
<p>— Але ж.</p>
<p>— Баркалабаўскім, калі будзеш там, перадай: хадзіць пакуль не трэба. Скажы: воўчыя красы ў жніўні... А Лапатам скажы: на пэўнай хароміне хутка чырвоны Будзімір заскача, шэранькага Варгана да кучаравых божых авечак пусціць.</p>
<p>— Добра.</p>
<p>— Таму што, перадай, той, хто трэба, уцёк. З таго месца ўцёк, дзе людзі шышкі ядуць, а ў бочцы плаваюць... Ну, ідзі.</p>
<p>Жанчына тройчы пацалавалася з жабраком. Наступны ўсплёск азарыў белую постаць, што ўваходзіла ў лес, і чорную вялікую постаць жанчыны, якая прамавала да млына...</p>
<p>Алесь вярнуўся на сваё месца і, прытуліўшыся да Майкі, пачаў думаць. Некуды зніклі і жах, і насланнё. Ён проста адчуваў яе побач з сабою, слухаў яе ціхія ўздыхі і баяўся за яе, бо адчуваў, што вакол пануе небяспека, што ў гэтым лесе і гэтым млыне пануе, жыве і крадзецца да адрыны нешта нядобрае і пагрозлівае. І ён баяўся за яе, бо адчуваў: яна па-новаму бязмерна дарагая яму. Стала такой пасля гэтай ночы жаху і наслання. Але ехаць адразу таксама было нельга. Яны нагоняць жабрака на лясной сцежцы, спудзяць яго і гэтых людзей, якія рыхтавалі нейкую сваю цёмную справу. А за сценамі дождж. Хочаш не хочаш, а трэба было ляжаць.</p>
<p>І ён ляжаў, не адчуваючы нічога, акрамя бязмернай пяшчоты і дабрыні, якія аж не змяшчаліся ў сэрцы.</p>
<p>А знадворку раскалваўся, трапятаў ва ўспышках, узнікаў і зноў паміраў у цемры, бурыўся свет.</p>
<p>...Дождж, здаецца, суняўся. Алесь разбудзіў Майку і, захутаную, падсадзіў яе на Касюньку.</p>
<p>Скіраваў коней на сцежку, на якой знік баркалабаўскі старац.</p>
<p>Яны ехалі доўга, бо Алесь увесь час стрымліваў коней. Але кожнай дарозе бывае канец, і ўрэшце лес скончыўся. Налева цурчала Папараць, а перад імі, далёка, трапяталі бліскавіцы ў чорных глыбінях Дняпра.</p>
<p>І тут, калі яны ўжо лічылі, што ўратаваліся, неймавернай сілы ўдар раскалоў неба над іхняй галавой. Аглушаныя, залітыя сляпучым святлом, яны не разумелі, дзе яны і што з імі. А калі расплюшчылі вочы — убачылі, што пярун кінуў свой распалены молат проста ў вялізны сухі дуб, які стаяў ля дарогі, за нейкія дваццаць крокаў ад іх.</p>
<p>Сухадрэвіна раскалолася ад верхавіны і амаль да кораня, расшчапілася трохі і асталася стаяць. А полымя заліло дрэва, нібы лаваю, і па расколіне паліўся ўгору паток агню. Чырвоны, плоскі, схаваны ў чорнай расколіне, ён нагадваў вадаспад, які бяжыць з падножжа на вяршыню скалы...</p>
<p>Раўло і цягнула да хмар. Плыла ў неба распаленая вогненная рака.</p>
<p> </p>
<p> </p>
<h3><a id="chapter34"></a>Кніга другая. Сякера пры дрэве</h3>
<p> </p>
<div class="EPIGRAPH">
<p>Ужо і сякера пры корані</p>
<p>дрэва ляжыць:</p>
<p>кожнае дрэва, што не прыносіць</p>
<p>добрага плода, ссякаюць і</p>
<p>кідаюць у агонь.</p>
<p><i>...Лукі, 3,  9.</i></p>
</div>
<div class="CLEAR"></div>
<p> </p>
<p> </p>
<h4><a id="chapter35"></a>І</h4>
<p>Прыйшлі каляды. Куцця. Напярэдадні падваліла мокрага сняжку, але за ноч падмарозіла, а раніцай нападаў другі снег: глыбкі, пульхны і сухі. З акон загоршчынскага дома падалі на гурбы аранжавыя плямы святла. Яліны стаялі ў сувеях усе цёплыя і густа, амаль без прасветаў засыпаныя мяккім белым снегам: нагадвалі начных вартаўнікоў.</p>
<p>Насупраць ганка стаяў вылеплены Мсціславам снегавы балван. Ён быў вышэйшы за чалавека, і ў яго была самая смешная з усіх балваноў на зямлі пыхатая пыса.</p>
<p>Мсціслаў вылепіў балвану і грудзі, але прыйшоў гер Фельдбаўх, няўхвальна паглядзеў на гэтую вольнасць, паківаў галавою і ўласнаручна адрэдагаваў балвана.</p>
<p>Снег. Яліны. Снежны балван. Агеньчыкі ў вокнах. Гэта нагадвала б калядную карцінку, каб не існавала ў натуры.</p>
<p>Не ведаў балван, што з часам ледзяное неба стане сіняе і па ім паплывуць другія балваны, вылепленыя  невядома кім. Яны будуць такія сляпуча-белыя, аж гарачыя. І  яму раптам нясцерпна, упершыню за ўсё доўгае  снегавое жыццё, захочацца не стаяць на месцы, а ўзняцца да іх і быць такім самым гарачым і белым. І  плаваць і грувасціцца разам з імі.</p>
<p>Ён зробіць гэта. Але нішто не зменіцца, і людзі, падымаючы галовы ад сярпа, будуць казаць:</p>
<p>— Балваны якія сёння. Каб толькі не пайшоў дождж.</p>
<p>Ён пацягнецца да братоў у небе і адчуе боль і слабасць. А потым ад яго застанецца толькі купка бруднага снегу, дубец і два вугалькі, былыя вочы, што, напэўна, прасочаць яшчэ яго палёт угору.</p>
<p>Алесь стаяў ля балвана без футра і шапкі і глядзеў на яго. Балван пазіраў на Алеся з адценнем пагарды, і Алесь засмяяўся — такое гэта было шчасце: снягі, аранжавыя вокны, яліны і балван. І,  вядома, агеньчыкі яліны ў акне залы. І  тое, што Майка тут.</p>
<p>Ён стаяў так доўга і ўжо трохі змёрз, калі пачуў рып снегу.</p>
<p>— Імя? — спытаў голас.</p>
<p>— Алесь.</p>
<p>— Я жартую,— падыходзячы, сказала Майка.— Варажыць рана.</p>
<p>Яна нічога нават не накінула. Так і была ў туфліках, з голымі рукамі і шыяй.</p>
<p>— Дурніца,— войкнуў ён.— Застудзішся.</p>
<p>— Нічога не зробіцца,— засмяялася яна.</p>
<p>Не ведаючы, што рабіць, ён абняў яе і паспрабаваў прыкрыць яе голыя рукі сваімі.</p>
<p>— У дом,— сказаў ён.— Хутчэй у дом.</p>
<p>— Пачакай,— сказала яна.— Пачакай. Тут хораша.</p>
<p>Бліжэй прыціснулася да яго.</p>
<p>— Баламутнае дзяўчо,— сказаў ён.</p>
<p>Трымаў яе далонямі за плечы. А яна сагнула рукі, і цяпер яны былі між ёю і ім.</p>
<p>— У дом.</p>
<p>— Не,— усміхнулася яна.— Яму ж не халодна.</p>
<p>— Ён — снегавы балван. Вясною ён пойдзе да нябесных балваноў. А ўзімку зноў выпадзе снегам, і з яго зноў скачаюць балвана. Так ён і будзе век хадзіць у балванах... А ты чалавек. Мой чалавек.</p>
<p>Майка ўздыхнула і схіліла галаву яму на плячо. Алесь глядзеў на яе аблічча, бледнае ў сінім святле зор, і яму нічога не хацелася бачыць, акрамя яго,   халоднага ад марозу, але цёплага такой глыбокай унутранай цеплынёй.</p>
<p>Ён адчуў гэта, прыпаўшы вуснамі да яе вуснаў.</p>
<p>Не бачыў ён ні дома, ні таго, што дзверы на тэрасу адчыніліся і нехта падышоў да парэнчаў, пастаяў так хвіліну, а потым паспешліва вярнуўся ў дом. Яму не было да гэтага клопату.</p>
<p>Калі ён на імгненне адрываў вусны ад яе вуснаў, ён бачыў толькі адно: рэзкую іскру нізка над зямлёй, амаль адразу за яе плячом.</p>
<p>Ззяў над гарызонтам ледзяны, ярасна-блакітны Сірыус.</p>
<p>...Калі яны зайшлі  ў пярэднюю — юнакі і дзяўчаты ўжо апраналі футры, шапкі і капары, а тыя з хлопцаў, якія павінны былі ехаць за фурманоў,— высокія белыя вайлакі ці унты з ваўчынай шкуры.</p>
<p>Алесь абвёў вачыма вясёлую кампанію і раптам заўважыў, што дзве пары вачэй глядзяць на яго вельмі суха. Ля дзвярэй у гардэробную стаялі, апранутыя ўжо, Франс Раўбіч і Ілля Хаданскі.</p>
<p>Ядвінька Клейна адвярнулася ад усіх і глядзела ў акно. Святло жырандолі трапятала на яе попельных валасах, сабраных у высокую прычоску. Тварык быў сумны.</p>
<p>І тады Алесь, нібы праз сон, успомніў, як адчыніліся дзверы на балюстраду, калі ён і Міхаліна стаялі ля балвана. Стала ясна, хто выходзіў.</p>
<p>Ядвіня, значыцца, злавала на яго. А гэтыя двое таксама. Ілля — за Майку, Франс — за Ядвіню.</p>
<p>...Сыпанулі на веранду, а потым уніз, сходамі, да санак, якія стаялі ўжо на крузе гонару доўгім паўколам. Мсціслаў з Анэляй і Янкам напярэймы з іншымі кінуліся да першай тройкі. Беглі як апантаныя.</p>
<p>— Хапай хто што можа! — крычаў Маеўскі.</p>
<p>Ён  кінуўся на козлы проста жыватом, і праз хвіліну рэзкі ўсплёск званочкаў разарваў цішыню. Аддаляючыся, яны спявалі ўсё больш утрапёна. Першая тройка знікла ў алеі.</p>
<p>Алесь не спяшаўся. Ён пасадзіў Майку ў чацвёртыя сані, захутаў яе ногі мядзведжай апонай і працягнуў лейцы на вольнае месца побач з ёй: збіраўся ехаць без вазніцы. І тут, здалёк, ён убачыў, што ў Ядвінькі і Франса адбылося нешта непрыемнае. Франс падышоў да яе санак, дзе сядзеў на козлах далёкі госць Усяслаў Грыма,  асабліва нязграбны ў ваўчыным футры, і сказаў нешта. Вусны лялечнага наіўнага роціка Ядвіні сціснуліся. Яна адмоўна паківала галавой.</p>
<p>Франс рэзка крутнуўся і пайшоў уздоўж ланцуга саней.</p>
<p>— Братка, да нас,— сказаў яму Алесь.</p>
<p>Франс не адказаў, нават не зірнуў на іх невідушчымі вачыма. Прайшоў, топчучы снег, да санак у хвасце. І  хоць ён трымаўся годна і роўна, як заўсёды, яго матавае аблічча яшчэ больш збялела.</p>
<p>Зазвінелі званочкі. Майка сядзела пад апонаю, адчуваючы плячом Алесева плячо. Заплюшчыла вочы. Напярэдадні яна з Тэкляю варажыла ў начной лазні. Тэкля глядзела ў місу з вадой, шаптала нешта. Дзве свечкі адбіваліся ў вадзе і цьмяным люстэрку. Пахла венікамі і прывялай мятай.</p>
<p>...А зараз побач сядзіць ён, пра якога яна думала ўчора.</p>
<p>Зірнула праз прыплюшчаныя павекі. Сядзіць. Моцна трымае лейцы. Пасма пушыстых каштанавых валасоў выбілася з-пад шапкі і паспела ўжо заінець, нібы юнак пасівеў. Шэрыя строгія вочы глядзяць на дарогу. Вось павярнуў галаву, глядзіць на яе. Трэба заплюшчыцца яшчэ больш,  але не зусім, а толькі каб не бачыць яго.</p>
<p>Паплылі, спляліся ў вачах вясёлкавыя ніці. А з ніцей яго голас:</p>
<p>— Ну не прыкідвайся, калі ласка. Унь, веі трапечуць. Не смей заплюшчваць вачэй. Глядзі на мяне.</p>
<p>Засмяялася. І,  нібы ў адказ, смех званочкаў, бо  коні рванулі.</p>
<p>А ўчора Тэкля шаптала такое дзівоснае і, здаецца, нібы забароненае. Ліўся, застываў у вадзе перакручаны, перавіты воск. Нібы ў місе ўставалі гарады і дзівосныя звяры.</p>
<p>А ў люстэрку, між двух агнёў, яна бачыла бясконца паўтораныя,  нібы ў доўгім, загнутым налева калідоры, сваё бледнае аблічча і ўзбуджаныя трывожныя вочы.</p>
<p>— Толькі ён такі, той, аб кім думаеш,— шаптала Тэкля.— Толькі з ім. Не адмаўляйся, усё адно не атрымаецца. А век до-оўгі...</p>
<p>— Гадамі доўгі? — шэптам пытала яна.</p>
<p>— Не ведаю. Але на сто жыццяў, ясачка, хопіць. Усё тут, і гора са шчасцейкам поўны мех, і лапцявая пошта ды звады, і ўсё-ўсё.</p>
<p>— А хто раней памрэ?</p>
<p>— Хто? — голас Тэклі трохі сеў.— Гэта ўсё адно. Усё адно адзін без другога не здолее.</p>
<p>Спявалі бомы. Плыла перад  напаўзаплюшчанымі вачыма раўніна.</p>
<p>Мсціслаў гнаў пярэднюю тройку і ўспамінаў, як напярэдадні ездзілі да Кагутоў у Азярышча, як у прасторнай новай хаце «жанілі Цярэшку» і Янька надзела на яго, насуперак усім звычаям, бацькаву шапку. Заўважыла, чарцяня, што ён не мае намеру надзець ёй на галаву сваю. І выбрала яго сама.</p>
<p>А перад хатай, на вуліцы, зырка палаў смалісты бадняк, корч вялізнай сасны, абкладзены дрывамі. І  карагоды звіваліся каля агню, які шугаў у чорнае неба. У барвяным зарыве здаваліся ружовымі белыя світкі, вайлакі і магеркі хлопцаў. Наміткі жанчын, калі карагод звужаўся, раптам наліваліся трапяткой чырванню.</p>
<p>У кожных вачах дрыжала полымя, і гэта было незвычайна і страшнавата.</p>
<p>За колам стаялі хлопцы. Вясёлы Кандрат падышоў да Алеся, памарудзіў, а потым, зразумеўшы, што Мсціслаў не збіраецца кідаць сябра, відаць, наважыўся і ціха сказаў Загорскаму:</p>
<p>— Навіну чуў?</p>
<p>— Не.</p>
<p>— Кроер рашыў учыніць згон. Змалаціць усе сцірты леташнія.</p>
<p>— Падумаеш, навіна... Грошай, відаць, на банкетаванне не хапіла...</p>
<p>— От яму і ўчынілі банкетаванне,— сказаў Кандрат.</p>
<p>— Што такое?</p>
<p>— Вы ж ведаеце, хлопцы,— сказаў Кандрат,— мужыкі на Кроера яшчэ з часоў півошчынскай вайнішкі зацяліся. Ну вось. З’явіліся яны на згон, чалавек каля сотні. Працуюць — як мокрае гарыць. Аж раптам з лесу — шусь чалавек. У кажусе касмылямі наверх, сам зарослы. У руцэ мядзведжая фузія. «Працуеце?» — пытае. «Працуем». — «Памагаеце?» — «Але».— «Каб людажэр вас зноў татарамі пачаставаў?»  Мужыкі маўчаць... Аж тут да купкі прыганяты шыбуе: «Чаго кешкаецеся, мямлі?! Ану за цапы, патаўпешкі!» Убачыў чалавека — і аж збялеў. Чалавек да яго: «Аюц, свіння нясмаленая!» Прыганяты задкаваць.  А той яму: «Не дрыжы, забіваць, пакуль тое, не буду. Мне твая душа не трэба, сваю маю. Толькі каб — эч-эч! — нагі тваёй тут не было». Прыганяты ўцякаць. А чалавек да мужыкоў: «Што мужыкі? Ворагу памагаеце? А ваш хлеб дзе? А слёзы сірочыя вам на сэрца не палі? Улезлі ў сваю квэку дый седзіцё, баязліўцы паршывыя». Тыя маўчаць. Потым дзед Груша асмеліўся: «Ды здохне ж ён скора. Пра волю чуткі ходзяць. Каму гэта ахвота на бойку натыкацца? Каб зноў жалезным бобам пачаставалі? Лухта, тым часам. Сабе дзешавей. Не ўсёй жа хатай тры дні паншчыну адрабляць. Адной душою». Гэх, як узвіўся чалавек. «Якой,— пытае,— душою? Тваёй? А ці яна ў цябе, парахня старая, ёсць, ці на паншчыне згніла?!» Мужыкі ў вочы яму не глядзяць. А ён тады: «Баіцёся? Валі ўсё на мяне. Мне траціць няма чаго». Ды з крэсівам пад сцірты. І  тады хлопцы — за ім. Каб ужо адным разам усю паншчыну скончыць.</p>
<p>Кандрат усміхнуўся.</p>
<p>— Так за гадзіну якую і пашабашылі.</p>
<p>Алесь маўчаў. Глядзеў на стракаты ланцуг.</p>
<p>— Табе што, нецікава? — спытаў Кандрат.</p>
<p>— Чаму, цікава.</p>
<p>— А хто чалавек — нават і не пытаеш.</p>
<p>— Я ведаю,— спакойна сказаў Алесь.— Нашто мне пытаць? Корчак уцёк з катаргі. Памятаеце, як я вам расказваў пра Паківачову адрыну? — спытаў Алесь.— Ну, яшчэ дуб сухі амаль над нашай галавою разваліла. От тады і чуў.</p>
<p>— І нікому не сказаў? — здзівіўся Мсціслаў.— Такога страху нацярпеўшыся?</p>
<p>Па Алесевым твары скакала чырвонае зарыва ад бадняку. Загорскі падумаў, уздыхнуў і расказаў хлопцам пра пачутую размову.</p>
<p>— Потым, ужо едучы, я і здагадаўся, якога Будзіміра яны па чыёйсьці страсе пускаць хацелі. Гэты дуб мяне і навёў на думку. Будзімір — той, хто мір, свет будзіць. Певень.</p>
<p>— А Варган? — спытаў Мсціслаў.</p>
<p>— Кот Варган.  Дым. У кожную шчыліну пралезе. Мяккі такі, ласкавы. Агонь яго выпусціць — вось ён і папаўзе да божых авечак, да аблокаў... Я падумаў, хто з наваколля яшчэ ў Сібіры шышкі еў з бясхлебіцы? Адзін Корчак. Значыцца, ён і ўцёк.</p>
<p>Загорскі сумна ўсміхнуўся.</p>
<p>— Я мужык,— ціха сказаў ён.— Я князь, але я і мужык. Магчыма, мяне тым дзядзькаваннем няшчасным зрабілі. Але я таго няшчасця нікому не аддам. У ім маё шчасце. Яно мяне відушчым зрабіла. Вярнула да майго народа. Да гнанага, да абрэханага кожным сабакам. І я цяпер з ім, што б ні здарылася.</p>
<p>Кола цякло паўз іх, чорнае з аднаго боку, бліжэйшага, барвянае за бадняком.</p>
<p>Нехта падкінуў пад бадняк вялікі ахапак галля. Полымя пацьмянела.</p>
<p>— Дзівішся майму ўчынку з Корчакам,— сказаў Алесь.— Ты не бачыў, а я на свае вочы бачыў, як Кроер яго забіваў. Але не Кроер яго дабіў, нават не кат на сухадольскай плошчы. Дабіла яго ваша, мужыкі, няпраўда.</p>
<p>— Вярзі яшчэ...</p>
<p>— А то не? Што, не звалілі півошчынцы на Корчака ўсяе правіны? Звалілі. Ну добра, здарылася так. Дык майце ж сумленне. Забяспечце жонку з малымі дзецьмі. А півошчынская сходня, замест таго каб зрабіць такое, нібы ўзрадавалася, што ўдава адна не здолее зямлю абрабіць, дый абрэзала ёй той загон няшчасны напалову. Кавалка той зямлі вашым скупіракам, шэрым князям, не хапіла. Не нажэрліся. Што, няпраўду я кажу?</p>
<p>Кандрат апусціў вочы.</p>
<p>— Я ведаю, ад галечы такая прагнасць. Але за кошт братняй крыві ды слёз не збагацееш. Ягонай зямлёй мізэрнай — не наліжашся. Значыць, ёсць і на вашай вялікай праўдзе свой бруд. І потым Кроер...</p>
<p>Раўлівы агонь узвіўся вышэй стрэх. Скуру сцягвала ад гарачыні. Алесь закасаў рукаў і моцна пацёр запясце. На ім выступіў ледзь прыкметны шнар.</p>
<p>— Першы раз у жыцці мяне ўдарылі. Я такіх рэчаў не забываю. Хай сабе Корчак ходзіць. Яго пакрыўдзілі, не ён. Сапраўдным людзям гэта толькі на руку. Хай ведаюць: не ва ўсіх яшчэ душа згніла.</p>
<p>Размову спыніў віск дзяўчат. У кола ўвайшоў басаногі, з голай грудзінай і ў доўгім белым кажусе бог холаду, Зюзя. Ільняныя вусы закінуты за плечы, ільняная грыва валасоў падае  аж ніжэй лапатак. Зюзя пагрозна рыкаў, сварыўся на людзей пальцам, пляваў на агонь, босымі нагамі ўзвейваў у паветры снег, нібы хацеў зрабіць завіруху. Зюзевы вочы смяяліся. Гэта быў пераапрануты азярышчанскі пастух Данька. Каб ногі не адчувалі холаду — хапіў тры кручкі гарэлкі. Граць ужо, дык граць. Усім жа вядома, што Зюзя — босы. Ад гарэлкі Даньку было весела.</p>
<p>— Замарожу,— рыкаў ён.— Як мядзведзь, навалюся.</p>
<p>За ім валасатая варта несла саламянае чучала Каляды. Каляда павярнулася спіною да бадняка, глядзела ў змрок плоскімі намаляванымі вачыма. Хлопцы і дзеўкі кідаліся на варту, каб павярнуць Каляду тварам да агню, і ляцелі ў снег, адкінутыя ёю. Роў над сумятнёй і калатэчай  збор вясковых музыкаў. Гулі дзве скрыпкі, пявуча вохкаў бас, мядзведзем раўла дуда, пяшчотна сапла жалейка, звонка ўдаралі цымбалы і, вышэй за ўсё іншае, узлятаў, заліваўся і ўздыхаў бубен. У Азярышчы быў найлепшы збор музыкаў. І  музыка ўзлятала вышэй за хаты, проста аж, здавалася, пад самыя цёплыя зоры.</p>
<p>Данька прытупваў нагамі па снезе, хапаў вісклівых дзяўчат, цалаваў і запіхаў за каўнер кожнай жменю снегу.</p>
<p>— Падыходзь, з кожнага снежнага балвана зраблю. З кожнай хаты — ваўкаўню.</p>
<p>Але тут моладзь сыпанула на варту, вырвала Каляду з рук і павярнула-такі яе тварам да полымя. А дзеўкі кінуліся да Данькі і павалілі яго ў снег, пачалі казытаць.</p>
<p>— А дзевачкі, а таечкі,— мядзведжым голасам роў Данька, задзіраючы чырвоныя пяты.— Дальбог, не буду. Хай ужо вясна, хай...</p>
<p>Хлопцы адбілі яго, панеслі разам з Калядою ў хату. Даньку — паіць гарэлкай, Каляду — схаваць, каб потым, на масленіцы, калі зіма не толькі павернецца да сонца, але і адступіць, спаліць яе на тым самым месцы.</p>
<p>...Мсціслаў усміхаўся ўспаміну,  думаў. Не звяртаў увагі на тое, аб чым гамоняць Мнішкава Анэля і Янка.</p>
<p>— Клейна мяне ўсынавіла. Цяпер я брат Ядвіньчын і ўсім, здаецца, раўня. А мяне смокча. То шчаслівы, а то ўспамінаю, што чорны як бот, і — ну хоць ты плач.</p>
<p>— Вядома,— мяккім галаском казала Анэля.— На радзіме табе лягчэй было б, там усе такія. Але што ж зробіш, калі ўжо сюды трапіў? Ты ж нават сам не ведаеш, дзе твая радзіма.</p>
<p>— Тут,— сказаў арап.— Мне ўжо там усё было б чужое. Я і мовы сваёй не помню. Некалькі слоў, можа. Тут мая і мова і зямля.</p>
<p>— А ты ані-ні не пабялеў з таго часу? — пацікавілася яна.</p>
<p>— Не. Гэта ўжо назаўсёды. Такая ўедлівая штука.</p>
<p>— Ну і кінь,— суцяшала Анэля.— Ну і што, што чорны? Ты ж добры. Ты цяпер дваранін. І дзеці такія будуць.</p>
<p>Яна ўмела супакоіць і суцешыць. Ад маці была ў яе жаноцкасць і асаблівая мяккасць. І яшчэ было ў ёй тое добрае какецтва, якое так умее ўзвысіць субяседніка ва ўласных вачах. Узвысіць простым — і няпростым — прызнаннем ягоных вартасцей.</p>
<p>— Ты харошы... Вунь Хаданскі. Белы, а вочы б на яго не глядзелі.</p>
<p>— А дзявочае кола?</p>
<p>— Ды ты ж прыгожы.  Па-адумаеш! Бескаляровыя, па-мойму, горш. Пра рыжых я ўжо і не кажу. А яны вясёлыя, і ў вус не дзьмуць. І ты будзь вясёлы.</p>
<p>Імчаліся коні. Нізка над зямлёю свяціў Сірыус.</p>
<p>...У санях ціха гаварылі Грыма  і Ядвінька Клейна.</p>
<p>— І Янку будзе шчасце,— разгублена казала дзяўчына.— Адна я, нібы сапраўды клейнай мечаная. Нават прозвішча прароцкае. Дзе ўжо тут добрага чакаць.</p>
<p>Грыма,  з вялікай шкадобы, соп.</p>
<p>— Кінь. Не пабівайся так. Падумаеш, свет сышоўся. Радасцей шмат.</p>
<p>— Якія?</p>
<p>— Навука. Кнігі. Каб усё на свеце помніць і быць мудрым.</p>
<p>— Гэта для мужчын.</p>
<p>— Што ты жанчын ганьбіш,— прыглушана выбухаў Усяслаў Грыма. — Для ўсіх, думаеш, мужчын мудрасць?</p>
<p>Жаласна, па-бабску, уздыхаў, касавурыўся на сумную, сінявокую і такую ўжо вялікую ляльку.</p>
<p>— А ты Франса нашто пакрыўдзіла? Ён харошы.</p>
<p>— Ведаю. Але не магу я пакуль што... не магу я Франса бачыць. Можа, месяц-два-тры пройдзе, тады.</p>
<p>— Нацкуеш ты іх адзін на аднаго,— бурчаў Грыма. — Франс праз цябе на Алеся крыўдуе. Ілля праз Майку на яго ваўком глядзіць. Нацкуеш.</p>
<p>— Дурнік ты,— сумна казала яна.— Алесь жа ні ў чым не вінаваты. Франс не можа гэтага не бачыць. А Ілля наогул... Нікога ён, акрамя сябе, не любіць. Гонар. Ён жа старэйшы, ён добраахвотна ў Севастопалі быў. У яго салдацкі крыж. А тут аддаюць перавагу амаль хлопчыку.</p>
<p>Коні зачапілі край сумёта. Мяккім пылком асеў на твары снег.</p>
<p>...У трэціх санях дурэў Загорскі junior<sup><a href="#footnote-83">83</a></sup>. Валтузіўся са Стасем і Наталяй. Фельдбаўх на козлах ужо некалькі разоў пагражаў пакінуць іх у снезе.</p>
<p>Вацлаў са Стасем спусцілі ногі з санак і скародзілі імі снег. Пылок ляцеў проста ў вочы коням задняй тройкі. Наталя, смеючыся і закочваючы вочы, пляскала  далонькамі і спявала:</p>
<p> </p>
<div class="POETRY">
<p>...Памарозіў лапкі,</p>
<p>Узлез на палаткі.</p>
<p>Сталі лапкі грэцца —</p>
<p>Недзе катку дзецца!</p>
</div>
<div class="CLEAR"></div>
<p> </p>
<p> </p>
<p>Пры апошніх словах хлопцы падымалі ногі, і снег з іхніх валёнак сыпаўся проста ў сані, пад апону.</p>
<p>...Франс і Ілля ехалі моўчкі. Вытрыманае, нібы ветліва-абыякавае да ўсяго, аблічча малодшага Раўбіча скамянела. Ілля, скінуўшы шапку, падстаўляў рудаватую галаву пырскам снегу.</p>
<p>Недзе далёка наперадзе заліваліся дзіцячыя галасы:</p>
<p> </p>
<div class="POETRY">
<p>Люлі, люлі, люлі,</p>
<p>Пайшоў кот па дулі.</p>
</div>
<div class="CLEAR"></div>
<p> </p>
<p> </p>
<p>— Радуюцца,— змрачнавата сказаў Ілля.— Пайшоў  кот па дулі. Ёсць чаму радавацца... Не трэба было нам з табою, брат, сюды ехаць.</p>
<p>Франс незалежна маўчаў. Толькі ражок вуснаў таргануўся на матава-бледным абліччы.</p>
<p>— Я яго не цярплю,— сказаў Ілля.— Падумаеш, улюбёнец багоў. Не ведаю, ці баліць яму хаця што-небудзь на свеце.</p>
<p>Малодшы Раўбіч варухнуў вуснамі, але нічога не сказаў. Ведаў, што сусед кажа несправядліва, але не мог запярэчыць. Ён  маўчаў доўга і раптам, адчуўшы дзіўны, калючы халадок у каранях валасоў, са здзіўленнем падумаў, што ён, здаецца, пачынае ненавідзець маладога Загорскага. І, каб не даць пачуццю прарвацца, Франс спытаў з выхаванай ветлівасцю маладога прыдворнага:</p>
<p>— Што вы думаеце пра імператара? Я маю на ўвазе яго словы аб тым, што цяперашні парадак уладання душамі не можа астацца нязменны.</p>
<p>— Вы памятаеце, калі ён выступіў? — спытаў Хаданскі.— Прайшло дванаццаць дзён пасля падпісання Парыжскага міру. Ён сказаў гэтую прамову на касцях ветэранаў. На салдацкай крыві.</p>
<p>Яму здавалася, што ён сам ветэран, што гэта на ягонай, Іллі Хаданскага,  крыві цар упершыню падумаў аб сялянскай рэформе. Яму здавалася таксама, што ён гаворыць свае думкі, у той час як гэта былі думкі Міхала Якубовіча і старога графа Мікіты...</p>
<p>— Вы разумееце... я любіў яго,— з пачуццём прагаварыў Ілля.— Вельмі любіў... Гатовы быў аддаць за яго жыцце. Ды я і аддаваў. Няхай яго не было побач. Усё адно... За імперыю... На бастыёнах, пад ядрамі... Варта было змагацца... Побач са мной Мельгунову адарвала ногі... Ядро, другі раз, прабіла страху нашай мазанкі і трапіла ў ломберны стол...</p>
<p>Ён  збялеў, зноў успомніўшы здарэнне.</p>
<p>— Проста ў стол... паміж мною і паручнікам Ветэрнам. Вось як між вамі, Франс, і мною.</p>
<p>Ядро, вядома, не магло трапіць, «як між Франсам і ім», таму што яны сядзелі плячом да пляча, але Хаданскі не падумаў пра гэта.</p>
<p>— Як між вамі і мной... Каб мы толькі ведалі, які падарунак ён нам рыхтуе! Варта было ваяваць за такое?.. На крыві ветэранаў — такая здрада. Я яго любіў. Я ненавіджу яго цяпер. Калі ён толькі ўздумае рабіць гэта справай, а не словам — хай не спадзяецца ні  на што, акрамя мяцяжу і бунту. І  я сам, першы, пайду на бунт. Мне да крыві не звыкаць.</p>
<p>Франс безуважна, нібы гэта не ён гаварыў з Іллёю, глядзеў убок.</p>
<p>Коні імчаліся раўнінай. Ілля не ведаў, як яму ставіцца да халоднага тону суседа.</p>
<p>— І, аднак, ён ліберал,— у які ўжо раз сказаў Франс.</p>
<p>— Лухта,— сказаў Ілля.</p>
<p>— А маніфест 26 жніўня? — спытаў Франс.</p>
<p>— Што? Вяртанне дзекабрыстаў? Звар’яцелыя старыя шаптуны. Іх там і варта было пакінуць. Нічога не ўмелі, нават ударыць.</p>
<p>Франс маўчаў. Прыгаломшаны гэтым, Ілля таксама змоўк.</p>
<p>Ззяў над гарызонтам ледзяны, ярасна-блакітны Сірыус.</p>
<p>І толькі пад’язджаючы ўжо да Загоршчыны, Франс сказаў, нібы ўголас падумаў:</p>
<p>— Я, здаецца, пачну яго ненавідзець.</p>
<p>— Правільна,— горача сказаў Ілля і асекся, бо неяк не звязаў у галаве, чаму Франс, які ўвесь час бараніў цара, цяпер збіраецца яго ненавідзець. Ён не ведаў, што Франс увесь вечар думаў аб іншым.</p>
<p> </p>
<p>...Яны беглі заснежанай алейкай. Майка, у лёгкім футрачку, накінутым на аголеныя плечы, і Алесь. Кашлатыя, сінія стаялі вакол дрэвы. Маўчалі. Парк і ўвесь свет вакол былі нерухомыя. І ў гэтым непарушным, нібы адвечным, спакоі дзіўна было бачыць над шатамі дрэў мігатлівыя, жывыя іскрынкі зор.</p>
<p>Майка спрытна штурхала ў ствалы нестарых ялінак, выслізгвала з-пад іх і імкнулася далей. А за ёй з шолахам асыпаўся з галін іскрыста-сіні і сухі, як порах, снежны пыл. Асыпаўся проста на Алеся, на галаву, на плечы, на ўскінуты твар.</p>
<p>Змярцвела-сіні, абыякавы да жыцця і цеплыні стаяў вакол парк. А гэтыя двое, не зважаючы ні на што, парушалі гэты сон. Молада, дзёрзка і нахабна разбівалі гэты спакой. Зрывалі саваны са змярцвелых дрэў.</p>
<p>Сыпаўся і сыпаўся іскрысты пыл. І Алесь бег і бег за ёю са снегам у валасах, з трывожным  захапленнем у сэрцы.</p>
<p>Ён  амаль дагнаў яе, але яна кінулася ўбок, на бакавую сцежку, да белай зімовай альтанкі-павільёна. Пакуль ён павярнуў за ёю, яна ўзбегла па прыступках і, пацягнуўшы на сябе дзверы, знікла за імі.</p>
<p>І ён адчуў нясмеласць перад гэтымі снежнымі сценамі і снежнай веліччу дрэў, міжвольна прыцішыў  крокі.</p>
<p>У альтанцы было халаднавата і цёмна. Бледнаватыя, невыразнага колеру плямы ад шыбінак  ляжалі на сценах і на падлозе. Чырвонае здавалася ледзь ружовым, сіняе — шэрым.</p>
<p>Алесь стаў пасярод павільёна. Азірнуўся вакол. Майка, відаць, нікуды не адыходзіла, бо апынулася за ягоной спіною і цяпер стаяла ў дзвярах, гатовая выскачыць з альтанкі і зноў бегчы. Ён зрабіў да яе крок, другі, трэці.</p>
<p>Яна вагалася.</p>
<p>Яшчэ, яшчэ адзін. Майка нібы варухнулася, але асталася на месцы. Алесь падышоў зусім блізка і ўзяў яе руку ў свае. Паспрабавала вызваліць.</p>
<p>— Ціха,— шапнуў ён.— Ціха.</p>
<p>Здалёк, з цішы заснежаных дрэў, з сіняй цішыні, пачалі далятаць ціхія галасы. Відаць, з вёскі прыйшлі славільшчыкі:</p>
<p> </p>
<div class="POETRY">
<p>Святой ноччу,</p>
<p>Святой ноччу ціхай,</p>
<p>На мурожным сене,</p>
<p>У божым Бетлеме,</p>
<p>Ціхай ноччу...</p>
</div>
<div class="CLEAR"></div>
<p> </p>
<p>Снег ляжаў густымі белымі шатамі. Спявалі здалёк, ад палаца, і здавалася, што гэта звіняць снежныя чмялі.</p>
<p>— Што гэта? — аднымі вуснамі спытала Майка.— Адкуль?</p>
<p>Алесь зрабіў яшчэ крок і паклаў далоні на яе плечы, прыцягнуў яе да сябе, прыціснуўся шчакою, схаваў усё аблічча ў яе цёплых валасах.</p>
<p>Прыпаўшы галавою да яго пляча, яна маўчала. І яго рукі абнялі пад футрачкам яе вузкія плечы, адчулі іх цеплыню, іх пакорліва-мяккае супраціўленне, а потым бездапаможнасць.</p>
<p>Сінія дрэвы, сумёты, пранізліва-сінія іскры зор. Няпэўныя колеры на падлозе і белых сценах. Са снягоў, з ацяжэлых, як белыя мядзведзі, дрэў даляталі і звінелі галасы:</p>
<p> </p>
<div class="POETRY">
<p>Лабыры-ягняткі,</p>
<p>Белы казляняткі</p>
<p>Сянца не елі,</p>
<p>На хлапца глядзелі.</p>
</div>
<div class="CLEAR"></div>
<p> </p>
<p> </p>
<p>Нехта павольна наблізіў да яго вачэй яе вочы. Вусны ласкава і жаласна варухнуліся пад яго вуснамі, прыціхлі.</p>
<p>— Мама,— ціха, жаласна і нібы разгублена сказала яна.</p>
<p>Зноў наблізіліся вочы. А праз снягі, праз сінія косы ўзвіваліся ў вышыню галасы, і ледзяны Сірыус гарэў у снягах.</p>
<p> </p>
<div class="POETRY">
<p>Запалала зорка,</p>
<p>Запалала,</p>
<p>Трох цароў да немаўляці</p>
<p>Праваджала.</p>
<p>У шапках персіцкіх,</p>
<p>Світках бурміцкіх,</p>
<p>Срэбным табіне,</p>
<p>Залатым сап’яне.</p>
</div>
<div class="CLEAR"></div>
<p> </p>
<p> </p>
<p>Яе вусны дрыжалі. А ў снягах пад сінім Сірыусам лікавалі галасы:</p>
<p> </p>
<div class="POETRY">
<p>З сакам<sup><a href="#footnote-84">84</a></sup> мёду,</p>
<p>Свепетам<sup><a href="#footnote-85">85</a></sup> пчолак.</p>
<p>Мёд — гэта праўда,</p>
<p>Пчолкі — то людзі.</p>
</div>
<div class="CLEAR"></div>
<p> </p>
<p> </p>
<p>Ён  гладзіў бязважкімі рукамі яе плечы.</p>
<p>Зоры ў рознакаляровых вокнах раптам закруціліся і паплылі. Хутчэй і хутчэй. Каб не ўпасці, ён моцна прыціскаў яе да сябе. Цалаваў яе вочы, бровы, скроні.</p>
<p>— Мілы, дарагі мой,— шаптала яна.— Што ты? Што?</p>
<p>Яе голас прымусіў зоркі застыць на сваіх ранейшых месцах.</p>
<p>І раптам рынулі, узляцелі яркія, як ёлачныя цацкі, малінавыя, зялёныя, сінія, жоўтыя агні. Гэта пускалі ракеты, але здавалася, што самі зоры, звар’яцеўшы ад шчасця і жаданай пяшчоты, пусціліся ў скокі над галінамі дрэў.</p>
<p>Дрэвы і цені ад іх кідаліся ў розныя бакі. Аблічча Майкі мяняла колеры і адценні. Блакітнае, залатое, ружовае, срэбнае.</p>
<p>Над рознакаляровымі снягамі ў шаленстве і буянстве агню пацьмянелі сапраўдныя зоркі.</p>
<p>Але зоркі былі вечныя.</p>
<p>Ракеты згасалі. Рассыпаючы залатыя іскры, памкнулася ўніз апошняя.</p>
<p>Усё стала на сваё месца. Блакітныя снягі, сінія цені, чорнае неба і на ім вострыя сінія зоркі. І цень у вачніцах і мілы рот, з якога ён не слыхам, а хутчэй пяшчотным дотыкам дыхання да яго вуснаў лавіў словы:</p>
<p>— Мілы мой, мілы, што ты?</p>
<p>Яна хавалася ў яго руках, і ён з невыказнай радасцю адчуваў, якая яна: бязважкая, слабая, моцная. Уся як сама свежасць і моц. Сумная і пяшчотная, халодная і жывая, як падснежнік.</p>
<p>І,  хутчэй не па сабе, а па тым, як ён глядзеў на яе, як дрыжалі яго рукі, яна здагадалася, што яна кахае гэтага хлопчыка.</p>
<p>Яна не ведала, яна ніколі не паверыла б, што пасля гэтага дня прыйдуць іншыя, калі яна не будзе верыць у гэты дзень і захоча забыць яго.</p>
<p> </p>
<h4><a id="chapter36"></a>ІІ</h4>
<p>Пачалося з павятовых дваранскіх збораў у Сухадоле.</p>
<p>Дваране з’ехаліся пагаварыць аб зменах, якія хутка павінны былі адбыцца ў валоданні душамі. У немінучасці гэтых змен ужо ніхто не сумняваўся, і спрачаліся толькі аб тым, калі і якія яны будуць, а таксама аб тым, як усім паводзіцца. Усе ведалі, што з трэцяга студзеня ў Пецярбургу, пад старшынствам самога імператара, засядае новы сакрэтны камітэт па сялянскай справе і што гэты камітэт рыхтуе «паступовае, без крутых і рэзкіх паваротаў вызваленне сялян».</p>
<p>Усё было яшчэ наперадзе, але сама чутка нібы надламала нешта.</p>
<p>Стары Мікіта Хаданскі з аднадумцамі заклікаў, калі ўжо нічога не зробіш і давядзецца вызваліць, дабівацца вызвалення душ без зямлі. Хоць сёння. Зараз.</p>
<p>Алесь упершыню прыехаў з бацькам на зборы і затлумліваўся, слухаючы спрэчкі. А бацька прыходзіў кожны вечар у гасцініцу злосны як чорт, бледны. Сінія вясёлыя вочы нібы пацямнелі і глядзелі суха. Князь лаяўся.</p>
<p>— Ах, пяюць! Ах, пяюць пеюны! Старцамі задумалі народ пусціць. У жабракоў кій адабраць. Ну, я ім у гэтай брыдкай справе не памагаты...</p>
<p>Маленькі чысценькі гарадок аж кіпеў. У будынку тэатра, у камяніцы дваранскай зборні, у гарадскім садзе, дзе стаяла рэстарацыя, на цвінтарах трох цэркваў і кляштара і проста на драўляных тратуарах віравалі страсці. Пілі і елі як не ў сябе, спрачаліся, нібы справа ішла пра іхнія ўласныя душы.</p>
<p>У замку Боны Сфорцы, двухпавярховай каменнай будыніне з магутнымі кантрфорсамі і вузкімі, як байніцы, вокнамі, у сутарэнні, дзе быў цір, збіраліся найбольшыя  крыкуны.</p>
<p>Спрачаліся і лаяліся. А потым стралялі ў мішэнь са злосцю, нібы ў галаву ворагу.</p>
<p>І наогул усё пайшло  вірам: спакой, сяброўства, звыклыя чалавечыя адносіны. Ціхае Паддняпроўе ад Сухадола да Дошчыцы нібы раптам ашалела. Прахам ішлі прыхільнасці і сімпатыі, узнікала варожасць. Нібы хвароблівы мікроб раздражнення ўразіў людзей. Трывога вісела ў паветры.</p>
<p>Гэта і Алеся прывяло да найбольшага ўзрушэння ў ягоным жыцці. Прывяло невядома з якой прычыны, прывяло недарэчна, слепа.</p>
<p>Пачалося з агіднага здарэння, якому нават падобнае цяжкавата было знайсці за апошнія пяцьдзесят год. Прыдняпроўе заўсёды вызначалася адносна мякчэйшым характарам прыгону. Прычына гэтаму была ў тым, што тутэйшае звычаёвае права казала толькі аб уладанні зямлёй і праз яе чалавекам, а не так, як у цэнтральных губернях, целам і душой падданых, якія ўладаюць зямлёй. Прынцып, які арлоўскі селянін выказваў словамі «мы — вашы, а зямля — наша», тут не існаваў. З польскім раздзелам людзі нібы маўкліва ўмовіліся пакінуць у звычаёвым праве ўсё як было, не ломячы старога звычаю. Прыбылых паноў хутка перавучвала самое жыццё: небяспечна было выглядаць не такім, як суседзі, белай варонай і першым кандыдатам на нечаканы падпал, пасля якога і канцоў не знойдзеш.</p>
<p>І вось графіня Альжбета Хаданская вычварыла такое, што ў людзей валасы на галаве заварушыліся. Дзеўка-пакаёўка прыбірала пані і, прышпільваючы ёй ток, выпадкова ўкалола. Вечна раздражнёныя нервы злоснай румзы не вытрымалі, і яна ўстраміла дзеўцы вялізную шпільку ў грудзі. Дзеўка страшна закрычала, выбегла з пакоя, а праз якую гадзіну аб гэтым ведаў ужо ўвесь горад.</p>
<p>Пан Юры, даведаўшыся, кінуўся шукаць Хаданскага.  Граф гуляў у ломбернай зале з сябрамі ў віст.</p>
<p>— Пан граф гуляе ў віст?</p>
<p>— А чаму мне не гуляць у віст?</p>
<p>— Ты звар’яцеў,— сказаў князь.— Калі ў цябе няма жалю, успомні, што цяпер трэба сядзець цішэй вады і ніжэй травы. Пугачоўшчыны хочаш? Васька Вашчыла па тваёй хаце не хадзіў?</p>
<p>— Князь...</p>
<p>— Што, цірам абыходзіцца абрыдла? Н-ну добра... Дык вось, калі не хочаш, каб тваю жонку — віламі, скажы ёй, каб маўчала... У апеку вазьму!</p>
<p>— Гэта не ад адных вас залежыць,— сказаў Ілля Хаданскі.</p>
<p>— Я з табою што, парсюкоў хрысціў, што ты ў размову дарослых лезеш?</p>
<p>З моладдзю ніхто так не гаварыў, але князь ужо не мог іначай.</p>
<p>— Вось што,— сказаў Загорскі.— Вось што, граф. Можа, я тую падзею і замну. Але дзеўцы зараз жа волю з зямлёй, дый то — ці даруе яшчэ. Зараз жа! Іначай каб вы не пашкадавалі.</p>
<p>— Лухта,— сказаў стары граф.</p>
<p>— Вы пашкадуеце таму, што гэтым займуся асабіста я. Вы разумееце? Асабіста я.</p>
<p>Хаданскі спужаўся. Усё было зроблена па загаду пана Юрыя.</p>
<p>На тым бы, здаецца, усё магло і скончыцца. Але тут нібы чорт уткнуў у справу малодшага Загорскага.</p>
<p>Алесь прыйшоў у зборню. Хацеў знайсці Мсціслава. Перад дзвярыма курыльні пачуў галасы і сярод іх голас Іллі Хаданскага. Ён павярнуўся быў да дзвярэй, але прыслухаўся і спыніўся. За дзвярыма весела брахаў нешта нахабны голас Мішкі Якубовіча.</p>
<p>— Не можа быць? — з удаванай наіўнасцю спытаў Ілля.</p>
<p>— Я табе кажу. І вось нібыта стаў наш князь перад Міхалінай на калені дый прызнаўся ў каханні. А тая глядзіць на яго непаразумела і ніц не ўтаропае. Ён  да яе: «Люблю». А яна яму: «Што ты, Алесік, я не магу цябе любіць. Я Наташу люблю... і Ядзечку».</p>
<p>Кампанія зарагатала. Тон гэтых нібыта Майчыных  слоў быў такі наіўны, што рабілася ясна: дурніца дурніцай.</p>
<p>Загорскі штурхануў дзверы і зайшоў. Кампанія сціхнула.</p>
<p>— Пан Якубовіч,— сказаў Алесь,— хто вам дазволіў разносіць лапцявую пошту? Хто вам дазволіў бузаваць па брудных корчмах дзявочае імя? Маніць?</p>
<p>Чорныя вочы гусара нахабна і дзёрзка глядзелі на Алеся.</p>
<p>— Гэта што ж, наша высакародная зборня — карчма, ды яшчэ і брудная? — спытаў, дрэнна валодаючы сабой, Ілля Хаданскі.</p>
<p>— Чакай,— уладна перапыніў Міхал,— тут мая справа.</p>
<p>Устаў і наблізіў да Алеся шалёныя вочы.</p>
<p>— Хто патрабуе ў мяне адказу? Васемнаццацігадовы шчанюк, ты малако смактаў, калі я насіў зброю. Зеляпан, ты ў пялюшкі рабіў, калі я на бастыёне пад кулямі стаяў.</p>
<p>Алесь размахнуўся і ўляпіў яму поўху, Міхал схапіўся за шаблю.</p>
<p>— Заб’ю! Штафірка, шпак дохлы!</p>
<p>Хаўрус выкаціўся на вуліцу. Сябры трымалі Якубовіча за рукі. У таго з вуснаў валіла пена. Крычаў нешта яраснае высокім тонкім голасам.</p>
<p>— Калі вы так трымалі сябе на бастыёне — гэта было ва ўсіх адносінах годнае відовішча,— сказаў Алесь.</p>
<p>Канец мог быць адзін: дуэль. І невядома, чым бы ўсё гэта скончылася, але, дачуўшыся аб дуэлі, шматлікія крэдыторы падалі да неадкладнага спагнання свае вексалі на суму нешта каля пяцідзесяці тысяч. Пагражалі яшчэ да дуэлі пусціць маёнтак Якубовіча з малатка. У тым жа выпадку, калі не будзе рызыкаваць жыццём, будуць чакаць, колькі трэба, да атрымання Міхалам спадчыны ад бяздзетнай цёткі. І нават надалей даваць крэдыт.</p>
<p>Веткінскі мяняла Скітаў і магілёўскія банкіры-яўрэі зрабілі тое, што Якубовіч вымушан быў пайсці на міравую.</p>
<p>Вежа лічыў, што ў адкладзеным, у нязбытым двабоі ёсць нешта падазронае для гонару. Алесь са згоды старога Вежы прапанаваў Мішку заплаціць па ягоных вексалях, каб дуэль усё ж адбылася. Мішка падзякаваў і адмовіўся, нават выглядаў прысаромленым і сказаў, што шкадуе аб здарэнні. Асабліва пасля прапановы.</p>
<p>Нібыта ўсё сышло з рук. Але бяда, быццам толькі на хвіліну стаіўшыся, потым як з ланцуга сарвалася.</p>
<p>Злосць Хаданскіх прымусіла іх пайсці  на ўчынак, які не мог не парушыць адносін між Майкай і Алесем.</p>
<p>Ніхто не ведаў пра сцэну ў альтанцы. Але назнарок пушчанай плётцы многія паверылі, хаця б таму, што плёткі ўвогуле былі рэдкасцю. І сапраўды, прасцей з’ездзіць адзін аднаму па мардасах ды потым стаць да бар’ера, чым пускаць такое.</p>
<p>Плётка зводзілася да таго, што Алесь Загорскі нібыта ўпэўніўся ў поўнай недалёкасці Міхаліны Раўбіч і таму заняўся прыгодамі ў другіх месцах.</p>
<p>— Малады, а такі ўжо распусны,— шапацела чутка.— Звязаўся з гэтай іхняй актрысай, і ў іх там ледзь не кожную ноч пір  і ўсё, што да гэтага...</p>
<p>— Дык божа мой... Яна... Гэта ж ажаніцца трэба. Хіба пэцкаюць жаночую цноту?</p>
<p>— І яна за яго не лепшая. Шлюб пад плотам, а вяселле потым.</p>
<p>Знаходзіліся людзі, якія не верылі. І  тады з боку палаца Хаданскіх папаўзло падмацаванне.</p>
<p>— А думаеце, чаму стары Вежа ёй волю даў? Сам, відаць, да нейкага часу... А чаму цяпер ёй увесь час пенсію павялічваюць, мовам вучаць, уборы робяць... То ж бо... Дарэмна не зробяць...</p>
<p>Чутка гэтая дайшла да сям’і Раўбічаў, паслужліва паднесеная пані Эвеліне. Пан Яраш не паверыў і шкадаваў толькі, што жонка не казала, ад каго чула: трымала слова.</p>
<p>— Ну, бабы,— гарачыўся Яраш.— Каб мужыка, дык на бар’ер...</p>
<p>Ад Майкі гэта вырашылі хаваць. І,  можа, так бы яно ўсё і абышлося, каб аднойчы ля царквы не пачула яна за спіною шэпт:</p>
<p>— Заручоная таго... Распусніка... А акторка тая цяжарная...</p>
<p>Магчыма, яна і не звярнула б увагі, каб вечарам таго самага дня старая Хаданская «выключна з-за любові да яе» не паўтарыла Міхаліне таго самага:</p>
<p>— Вы павінны глядзець, мілая. У наш час пайшлі зусім іншыя маладыя людзі... Як бы не давялося ведаць, што ў вашых дзяцей будуць браты...</p>
<p>Абарвала яе. Сказала, што не хоча чуць.</p>
<p>— Я не разумею вас, мілая. Я ж не са злосці. Наш святы доўг папярэджваць нявопытных. Заўважылі, як тая, Карыцкая, на яго глядзіць?</p>
<p>Майка змоўкла. Яна «заўважыла» гэта пару разоў за кулісамі тэатра ў Вежы.</p>
<p>— Паверце, мілая, з дзяўчатамі аб такім не гавораць, але яна вось ужо чатыры месяцы не іграе і нікуды не ездзіць.</p>
<p>Заўважыла, што Майчыны бровы здрыгануліся.</p>
<p>— Толькі для вас я дастала ў купца гэты рахунак. Бачыце?</p>
<p>«Даставіць пані... Ну і вось. Карункі, аксаміт, шоўк... кулон... завушніцы».</p>
<p>Майка не ведала, як дбаюць пра Гелену  стары Вежа і Алесь, не ведала, як яны лічаць за патрэбнае, каб у актрысы былі, як у сталічных актрыс, свае ўборы і каштоўнасці. Яна проста ўбачыла пад рахункам подпіс Алеся і раптам успомніла, як нядаўна заўважыла ў галерэі Вежы адсутнасць адной карціны, «Хаты» Адама Шэмеша, як спытала ў Алеся, дзе яна, і як той быццам сумеўся, а пасля адказаў:</p>
<p>— Падарыў... Гелене. А што, яна і <i>табе</i> падабаецца?</p>
<p>— Гэта глупства, пані,— спакойна сказала яна.</p>
<p>І  ўсё ж яна <i>паверыла</i>.</p>
<p>А потым папаўзла па людзях зусім ужо гнюсь. Нібыта малады Загорскі, не дабіўшыся ўзаемнасці (а Майка, нібы ў пацвярджэнне гэтага, трымала сябе з ім разлічана-халодна і суха), намерваецца ўзяць Міхаліну Раўбіч сілаю. І  ўжо нібыта пахваляўся аб гэтым у рэстарацыі п’янай кампаніі.</p>
<p>Алесь нічога не мог зразумець. Што здарылася? Ён паспрабаваў пагаварыць з Майкай, але сустрэў амаль варожы позірк.</p>
<p>— Вы зробіце мне вялікую ласку, калі не падыдзеце да мяне больш,— сказала яна.— Ніколі!</p>
<p>І  пайшла. А ў прыбіральні збораў разрыдалася перад люстрам ад гаротнага непаразумення і крыўды. Так яе і заспела старая Клейна, якая таксама «чула пра ўсё».</p>
<p>— Што такое?</p>
<p>— Ён. Не ведаю, нашто яму...</p>
<p>— Дык і да цябе дайшло?</p>
<p>Міхаліна зразумела гэта так, што старая ўсё ведае і ва ўсё верыць.</p>
<p>А Клейна між тым, ведаючы натуру чалавечую, верыла толькі ў тое, што Алесь, можа, і ляпнуў нешта такое, бачачы, як зажывае над ім нарачоная.</p>
<p>— Дагулялася,— сказала Клейна.— Хлопец цябе,  па ўсім відаць, кахаў, а ты, гульвіса, зажывала над ім, нібы ў яго не сэрца, а каменьчык.</p>
<p>— Але ж я яго таксама...</p>
<p>— Што «таксама»? Што? Відаць, ужо зусім сіл не ставала, калі на такое рашыўся.</p>
<p>У добрай Клейны сэрца балела і за дачку, і за Майку, і за Алеся. Сапсавала жыццё тром маладзёнам, ды і сама нічога не дабілася, брыдкае дзяўчо. Вось яно да чаго зажывошчы ды капрызы вядуць.</p>
<p>Клейна маўчала, копячы міжвольнае раздражненне супраць дурасці маладых. І  таму, калі нехта завёў у яе прысутнасці размову аб брыдкім здарэнні і зноў ужыў словы «ўзяць сілай», старая не вытрымала.</p>
<p>— Ну і ўзяў бы,— іранічна сказала яна.— Падумаеш, бяда вялікая.</p>
<p>Майка пасля сустрэчы з Клейнай паверыла ва ўсё да канца. Наступнага  дня яна папрасіла бацьку, каб Загорскім адмовілі ад дому. Пан Яраш аслупянеў і сказаў ніякава:</p>
<p>— І ты чула? Ты пачакай, доню, можа, мана?</p>
<p>— Гэта праўда,— адрэзала тая.— Я прашу цябе, татка, ніколі... нагі яго тут...</p>
<p>Яраш шанаваў дачку, ведаў, што яна — Чалавек і яе нельга мучыць допытамі. Калі яна гаворыць — яна, пэўна, ведае і ўсё абдумала.</p>
<p>— Як хочаш,— сказаў ён.</p>
<p>І таму, калі Алесь пайшоў вечарам у гарадскі дом, зняты Раўбічамі, там з ім проста адмовіліся гаварыць. Пан Яраш глядзеў убок, і, відаць, яму было шкада і балюча, але гонар прымушаў трымацца менавіта так, а не іначай. Ён сказаў, быццам вельмі шкадуе аб тым, што малады чалавек так забыўся, і,  нягледзячы на запэўненні Алеся, дадаў, што справа з плёткай зайшла далёка і ён вымушан бараніць гонар роду. Таму іl faut que vous,  Загорскі, recuiez la maison de wotre présense<sup><a href="#footnote-86">86</a></sup>.</p>
<p>А калі Алесь пайшоў з дома,— Майка не выйшла да яго,— убачыў Франса, які гуляў з Наталяй па садовых алейках, і памкнуўся да яго.</p>
<p>— Франс, даю табе слова... Клянуся...</p>
<p>— Я, здаецца, нічога не патрабую ад вас, нават тлумачэнняў,— суха сказаў Франс. У яго заўсёды быў выгляд маладога прыдворнага.— Я мяркую, гэта не найлепшы спосаб сябраваць з домам: ганьбіць у гэтым доме адну з дачок.</p>
<p>Алесь збялеў:</p>
<p>— Франс... Брат... І  ты таксама?</p>
<p>І тут Франс даў волю застарэламу свайму раздражненню, неасэнсаванай нянавісці да гэтага чалавека, якога пасля адчужанасці Ядзечкі Клейны пачаў пазбягаць. Франс гневаўся на яго за гэта, але Франсу здавалася, што ён, Франс, гневаецца за Майку. Малады Раўбіч сам бы здзівіўся і перастаў паважаць сябе, каб яму сказалі, што галоўная прычына — Ядвіся.</p>
<p>Хто хоча забіць сабаку — вінаваціць яго ў шалу. І таму Франс не адчуваў сваёй несправядлівасці. Наадварот, яму здавалася, што яго ўчынак ёсць самы годны, справядлівы і шчыры.</p>
<p>— Я не брат вам,— сказаў Франс.— Нават калі б вы былі мне родным братам, я б пасля гэткага ўчынку хацеў бы, каб такога брата ў мяне не было, каб ён памёр.</p>
<p>Наталя са здзіўленнем пераводзіла вочы з любага ёй Алеся на не менш любага брата, бледнага ад гневу.</p>
<p>— Франс,— з дакорам сказаў Алесь,— я люблю вас усіх. Я не магу без вас. Без цябе. Без Наталі. Без Майкі.</p>
<p>Раўбіч-малодшы не хацеў нічога слухаць. У яго трапяталі ноздры.</p>
<p>— Хто вам дазволіў вымаўляць сямейнае імя маёй сястры?! Я забараняю вам гэта! Я забараняю вам сустракацца з ёю. Забараняю падыходзіць да яе.</p>
<p>Ён сарваўся і рабіў немагчымай усякую спробу прымірэння.</p>
<p>— Не смейце, князь. Нават адной сваёй прысутнасцю вы пэцкаеце чыстых і нявінных дзяўчат.</p>
<p>Гэта было ўжо занадта.</p>
<p>— Вы забыліся, васпан,— сказаў Алесь.— Не пераступайце мяжы, не прымушайце мяне забыць пра сваю любоў.</p>
<p>Франс змераў яго пагардлівым позіркам, узяў Наталю за руку і павёў дадому.</p>
<p>А ў доме Наталя закаціла Майцы і Франсу скандал. Тупатала нагамі, плакала і крычала.</p>
<p>— Брыдкая, злая! — плакала Наталя. — І ты брыдкі, злы, нядобры!</p>
<p>Яе пакаралі, адправіўшы спаць. Але дзяўчынка не прасіла даравання, а тупала нагамі і пранізліва лямантавала:</p>
<p>— Ён харошы, харошы! Я ведаю, што ён харошы!</p>
<p>І гэты ўмольны крык быў апошняй спробай абараніць  Алеся ў доме Раўбічаў.</p>
<p>Пан Юры перастаў вітацца з Ярашам. Учарашнія суседзі, сябры, амаль сваякі, сталі ворагамі.</p>
<p>...На Алеся найшло. У адзін з сакавіцкіх дзён яго прымалі ў дваранскі клуб, а значыць, ён меўся выступіць з традыцыйнай уступнай прамовай. Тэма прамовы была вольная, і ён выбраў: «Значэнне клуба для членаў грамадства, і як я мяркую сябе ў ім». І гэта здзівіла, але супраць тэмы не спрачаюцца.</p>
<p>Прамова была амаль падрыхтавана, калі здарылася гісторыя з Майкай. І Алесь зламаў ужо гатовую прамову, такой яна здалася прэснай для бязмернага гневу, які душыў яго. Ён вырашыў не рыхтавацца нанава, а сказаць проста тое, што думае.</p>
<p>...Зала была поўная. Панства сядзела за сталамі, якія аж ламаліся ад віна і страў (стары Вежа ніколі не скупіўся). Алесь абводзіў вачыма зборню: у канцы вялізнай залы цяжка было пазнаць людзей у твар, але ён бачыў Хаданскіх, Біскуповічаў, Раткевіча, бацьку, дзеда, Браніборскага, Мнішка — увесь гэты свет, які ён ведаў і якому зараз павінен быў гаварыць.</p>
<p>У чорным фраку, з келіхам у руцэ, Алесь чакаў, пакуль сціхне шум, народжаны словамі старшыні і яго імем. Урэшце стала ціха.</p>
<p>— З  некаторай неразважлівасцю я выбраў сваёй тэме назву «Значэнне клуба для грамадства». Але чым больш я думаў на гэтую тэму, рыхтуючы свой speech<sup><a href="#footnote-87">87</a></sup>,  тым большае было маё непаразуменне. Справа ў тым, што ў нас няма клубаў у агульнапрынятым, заходнім, англійскім сэнсе гэтага слова. У іх клуб — гэта зборня мужчын, аб’яднаных агульным паходжаннем, агульнымі поглядамі на палітыку. Гэта, урэшце, і зборня мужчын, аб’яднаных патрыятызмам, цвёрдым разуменнем таго, хто яны такія. Магчыма, я ідэалізую, нават напэўна так, бо людзі паўсюль людзі, але мэта існавання клубаў там менавіта такая.</p>
<p>Ён  бачыў насцярожаныя і зацікаўленыя абліччы. Таму што само гучанне гэтых слоў было незвычайнае для ўступнай прамовы. Гэта не былі французскія, польскія ці якія іншыя словы. Гэта была тая мова, на якой усе гэтыя людзі гаварылі са слугамі ў доме, з дробнай шляхтай — пры сустрэчы, з сялянамі — на полі і якую, аднак, ніхто, акрамя адзінак, што лічыліся дзівакамі, не ўжываў пры спічах.</p>
<p>Пад столлю вялізнай залы гучала мяккая, як ручаіна, пявучая, як голас птушкі, гнуткая і цвёрдая адначасова, лаканічная мова. Гучала ўпершыню за шмат год.</p>
<p>Гэтай мовай і над гэтым сталом гаварылі зараз жорсткія словы.</p>
<p>— Клубы існуюць у нас не для палітыкі, не для мараў аб шчасці, бо дзве гэтыя дáмы — рэдкія госці пад нашымі дахамі. Яны існуюць у нас для картачнай гульні, для размоў аб паляванні, аб тым, чый рысак больш машысты, чый выжал больш чуйны. І  яшчэ для п’янак,  дзе спрачаюцца аб танцорках, віне і аб тых жа сабаках.</p>
<p>Вежа па-звычайнаму  прыкрыў далонямі твар. Між расстаўленых пальцаў блішчала хітрае вока. Наіўны і задзірысты твар бацькі нібы запрашаў: «Дай ім, дай». Вежа вельмі пакутаваў за ўнука. Ён таксама чуў усё і настолькі заеўся на Раўбічаў за нежаданне разабрацца, за тое, што адвярнуліся, а на ўсё панства — за ману, што цяпер першы адмовіўся б мірыцца.</p>
<p>— Я ведаю, большасць з нас глыбока смуткуе, пазіраючы на такое падзенне. Але што з таго, калі мы не процідзейнічаем яму?!</p>
<p>Алесь убачыў іранічную ўсмешку старога Хаданскага, вочы Іллі і зразумеў, што не даруе сабе, калі сапраўды не «дасць».</p>
<p>— Ёсць, відаць, і такія, каму ўсё гэта даспадобы. Іх беспрынцыпнасць блізкая да ўсяеднасці, іх маўчанне — да подласці. Прыкладам таму могуць быць плёткі. Крыўдаваць на іх нельга. Проста таму, што на дробных людзей не крыўдуюць, імі пагарджаюць. Але астаецца пачуццё глыбокага непаразумення, як такія слімакі могуць існаваць у грамадстве, як яно іх церпіць і як яны самі могуць жыць такія. Дык вось для чаго ім клубы. І  калі клуб — зборня мужчын, то ці мужчыны яны?</p>
<p>Ілля сціснуў рот. І па няўлоўным руху гэтых вуснаў, па тым, што страла, відаць, трапіла ў цэль, Алесь амаль упэўніўся: ён.</p>
<p>— Дык вось, клуб — зборня мужчын, амаль аднолькавых па паходжанню, аб’яднаных агульнымі поглядамі на палітыку, на шчасце ўсіх людзей, на тое, якімі метадамі трэба  дабівацца гэтага шчасця. Паходжанне ў нас адно: прыдняпроўскае. Але адны з нас прыстасаваліся, другія — маўчаць. Што ж тады ў агульным паходжанні?</p>
<p>Мнішак у кутку ўсміхнуўся і падумаў, што Раўбіч — ёлуп.</p>
<p>— Палітыка,— казаў Алесь,— ці ёсць яна ў нас? Мы назнарок адвярнуліся ад яе, карыстаючыся гордым выслоўем: «Бруд не па нас». Але хіба веліч і высакароднасць у тым, каб мірыцца з брудам, даючы яму пэцкаць меншых братоў? Ці не нагадваем мы Касьяна з легенды? Таго, які лічыў, што, каб прыйсці на неба, трэба чыстае мець адзенне.</p>
<p>У Раткевічавых вачах была горыч. Біскуповіч заплюшчыў вочы.</p>
<p>— І якімі сродкамі мы карыстаемся, каб дасягнуць мэты, таго, што мы разумеем пад шчасцем? Падспудныя чуткі, дуэлі і ярасць, бойкі на губернскіх зборах, барацьба перад выбарамі. Дыфамацыя даходзіць да таго, што я здзіўляюся, як да нас у часе выбараў прыязджаюць акторы і гандляры. Напэўна, да іх не даходзяць нашы словы, іначай яны ведалі б, што трапілі ў разбойніцкі вертэп. Страціўшыя ўсё на свеце, аж да чалавечага аблічча! Гэтыя паны... валацугі без радзімы, мужчыны без мужнасці, людзі без сумлення! Я не магу глядзець на іх. Калі я думаю, што мы адной крыві — мне хочацца выпусціць з сябе гэтую кроў. Ces messeurs sont un tas de gredins et le seul  sentiment lu’ils m’inspirent est la haine de leur cause et le mépris  pour mon pays<sup><a href="#footnote-88">88</a></sup>.</p>
<p>Біскуповіч Януш усміхаўся аксамітна-цёмнымі вачыма. Запал маладога Загорскага падабаўся яму. Факты дыфамацыі сапраўды мелі месца дванаццаць год назад, калі Кроер вырашыў выставіць сваю кандыдатуру ў павятовыя маршалкі. Хацеў, відаць, пасля і ў губернскія падацца, але дваране і павета не далі. Досыць было з іх. З  самага семсот восемдзесят першага года была на гэтай пасадзе дынастыя Галынскіх. І  вось з саракавога года, семнаццаць ужо год, маршалкам пан Юры. Тады яму дваццаць дзевяць было, цяпер — сорак шэсць. Нікога другога ім не трэба. Справядлівасць і мяккасць не на кожным дрэве растуць. Год адзінаццаць яшчэ паслужыць. А там, калі меркаваць па сённяшняй прамове, сынка давядзецца выбраць. Недалёка яблычка ўпала, ды, відаць, старую яблыню  перарасце. Гэты не стаў бы і Мішку Мураўёву даваць спуску. А ўжо як перад ім на задніх лапках хадзілі маршалкі Крушэўскі ды Абданк у тыя тры страшныя леты<sup><a href="#footnote-89">89</a></sup>. А пан Юры не даў крыўдзіць людзей. Тром губернатарам не даў. Сярожку Энгельгардту — не даў, Мікалашку Гамалею — не даў, Міколку Скалону — не даў. І чацвёртаму не дасць, бо, чутна, Скалон хутка загрыміць — паспеў-такі нашкодзіць за тры гады. І ходзіць пагалоска — будзе на ягоным месцы Аляксашка Беклемішаў, чалавек роду старога, але сварлівы і цяжкі.</p>
<p>І што яно будзе — адному богу вядома. Ды яшчэ старому Вежу. Той васемнаццаць губернатараў перажыў, а тых, каго не хацеў, ані разу не пусціў на парог. Тыя потым самыя горшыя былі. Нібы ён іх загадзя наскрозь бачыў. А ўнук ягоны унь гаворыць. Малайчына! А Раўбіч дурань.</p>
<p>— І ў  чым мы бачым шчасце, якое трэба нам, як паветра? Ці мы чакаем яго для сябе, ці дабіваемся для ўсіх? На жаль, часцей за ўсё для сябе. «Шчасця» экіпажаў, рабоў, велічы, грошай, багатых каскадаў на мармуровых вілах. І,  каб дасягнуць гэтага, забіваем у сабе Чалавека. А Чалавек той, хто змагаецца за роўнае права на шчасце для ўсіх людзей. І я сумую, тужу па такім Чалавеку. Раней мне здавалася, я знайшоў такіх людзей. Але цяпер бачу, што я адзін.</p>
<p>Біскуповіч схіліў галаву і падумаў яшчэ раз, што Раўбіч паддаўся дурному, вузкаму, каставаму разуменню гонару. А Браніборскі, як ні дзіўна, меў рацыю. Не манархам, вядома, бо ўсё гэта дрэнь і маразм, а «сцягам паўстання» хлопец мог бы зрабіцца. Ты, каго падчас ракавання<sup><a href="#footnote-90">90</a></sup> пытаюць апошнім, а пасля перамогі садзяць за стол вышэй усіх.</p>
<p>— Тады, можа, нашы зборы — гэта зборы патрыётаў? — сказаў Алесь.— Людзей, аб’яднаных служэннем айчыне? Не думаю. Князь Віцень мог за радзіму ўзысці на вогнішча. Міхал Крычаўскі мог разбіць за яе сваю галаву. Дубіна — сесці на кол, а Мурашка — на распалены трон. Агнём і жалезам яны давялі сваю любоў. Я пытаюся ў вас: ці здолее нехта з нас пакласці за яе руку... хоць бы на язычок свечкі? Вы кажаце: мяккасць нораваў. А па-мойму,— адсутнасць разумення таго, хто мы такія.</p>
<p>Вежа ўскінуў галаву.</p>
<p>— У нас адно паходжанне, але выхаванне рознае.  Мы маглі б жыць у розных канцах зямлі... Галаманы, паланафілы, англаманы  і іншыя. Я пытаюся ў англамана, чаму ён есць на снеданне аўсяную кашу і лічыць гэта англійскім звычаем і ўхваляе яго? Чаму ён не заўважаў гэтага звычаю, калі нашы мужыкі елі і ядуць аўсянку сотні год? Я думаю, таму, што пакуль гэты звычай быў сваім — да яго нікому не было справы, ім пагарджалі. Як жа, мы ж не коні, каб есці авёс! Але прыйшла англаманія — і такі можа есці нават аўсяную салому. «Ах, як гэта арыгінальна! Яе ядуць кокі лорда Норфалька...» Ён  не заўважае, што яго край, накшталт няшчаснай Ірландыі, жыве сярод балотных туманоў, харчуецца бульбай і паданнямі і нясе залатыя яйкі тыранам. Мала бульбы і замнога фантазіі... І  так ва ўсім. Наш край, мая зямля. Багатая, прыгожая, мяккая душамі людзей — яна чужая нам... Спытаюць: чым? Я скажу: мовай.</p>
<p>Алесь ужо не заўважаў амаль нічога. Голас звінеў ад хвалявання, вясёлкавымі колерамі расплываліся агні свечак.</p>
<p>— Мова ў нас якая хочаце, толькі не свая. Свая яна — у сярэдняй часткі шляхты ды яшчэ ў нешматлікіх прадстаўнікоў буйной, перад якімі я нізка схіляю галаву. Бо нельга есці хлеб народа і грэбаваць ягонай мовай. І таму нам або непатрэбны зборні, або іх трэба зрабіць іншымі. Сапраўдным вечам, сапраўднай капою<sup><a href="#footnote-91">91</a></sup>. Месцам, дзе кожны аддаваў бы душу і здольнасці — народу.</p>
<p>Алесь узняў келіх:</p>
<p>— Я п’ю, каб рыцары сталі рыцарамі і мужы мужамі.</p>
<p>Ён  выпіў. Хвіліну стаяла ціша. Потым — спачатку нясмела, з месцаў Біскуповіча  і Мнішка, а потым мацней і мацней — загучалі воплескі.</p>
<p>...Прамова спадабалася. Трохі па-маладому гарачая, але гэта нічога. Малады ёсць малады. Алеся прынялі аднагалосна, хаця некаторыя доўга раздумвалі. І ўсё ж аддалі шары і яны. Збаяліся агульнай думкі. Прамова была крамольная, і таму, калі б чуткі аб ёй дайшлі да старонніх, да адміністрацыі — перш за ўсё западозрылі б тых, хто не кінуў шара. А гэта было небяспечна.</p>
<p>Агульнае асуджэнне было бязмернае, і таму нават самы подлы, самы разгневаны не рызыкаваў ісці на данос. Толькі гэтым і можна было растлумачыць, што за дзесяць год, што былі перад паўстаннем, з многіх тысяч удзельнікаў змовы не быў арыштаваны ніхто.</p>
<p>У размовах пасля прыёму шмат хто не хаваў свайго раздражнення на маладога Загорскага. Былі спрэчкі. Была і лаянка.</p>
<p>Сярод найбольш правых цвёрда ўгняздзілася думка:</p>
<p>— А Загорскага сынок... Чулі?.. Якабі-інец.</p>
<p>«Якабінец» тым часам менш за ўсё думаў аб сваёй прамове. Адразу пасля прыёму (прысутнічаць у той вечар на пасяджэнні новапрынятаму не дазвалялася, каб не чуў спрэчак пра сябе) два браты Таркайлы  перахапілі яго і чамусьці сталі запрашаць да сябе. Ён бы куды з большай ахвотай паехаў да кагосьці з сяброў, але ніхто не наважыўся парушыць «права першага». Алесь успомніў пра Майку і з адчаем махнуў рукою.</p>
<p>— Давайце!</p>
<p>Браты пачалі ляпаць яго па плячах, раўці мядзведжымі галасамі, што смелы быў, як леў, што так і трэба.</p>
<p>Захуталі ў футры, пацягнулі раба божага да вялізных санак, што былі падобныя на іканастас: па металічных частках траўленыя «пад мароз», па  драўляных — размаляваныя крылатымі галоўкамі амураў.</p>
<p>— Васпана напаіць трэба,— ракатаў пышнавусы круглы Іван.— Нашай кмяноўкі, нашага крупнічку... А палыновая!</p>
<p>— Я не п’ю... Амаль не п’ю.</p>
<p>— Амаль — гэта вобмаль,— павучаў худы, згорблены нейкай невядомай сілай Тодар.</p>
<p>...Коні дамчалі да маёнтка хутка. І коні былі сытыя, аўсяныя, і маёнтак, відаць, заможны. Велізарны, з дубовых бярвенняў дом, укрыты шчапяным дахам. А за ім, адразу за садам, ледзь не на палову вярсты,— гаспадарчыя пабудовы, сцірты збожжа, млын над рачулкай, вятрак, кастры бярвенняў пад павеццю.</p>
<p>— Сохнуць,— сказаў Тодар.— Некаторыя па шэсць — восем год. Хоць ты скрыпкі рабі... Канкурэнцыя толькі псуе справу, княжыч.</p>
<p>— Кінь,— грукатаў Іван.— Няма чаго гнявіць бога.</p>
<p>Сані спыніліся. Лёкай Пятро расхутаў паноў, павесіў футры ля ляжанкі ў вялікай пярэдняй, адчыніў дзверы ў гасцёўню.</p>
<p>Падлога заслана саламянымі тонкімі цыноўкамі, нацёртымі воскам. Мэбля ля сцен падобная на зборню мядзведзяў.</p>
<p>Наступны пакой — сталовая. Акрамя звычайных шыбаў, устаўлены яшчэ і другія, з рознакаляровага шкла. Напаўзмрок. І толькі праз адно акно нечакана радасна і чыста глядзіць снежны дзень.</p>
<p>Селі за стол.</p>
<p>— Паспрабуй, княжа, калганнай ды часнычком закусі. Вось ён, раб божы, марынаваны. Паху ніякага, а смак утрая лепшы. А як наконт яшчэ торну, цярновачкі... Ты яе грыбкамі, подлую, грыбкамі... Рыжычкамі... Бач якія, з капеечку кожны. І не больш...</p>
<p>Алесю цікава было слухаць і думаць аб тым, нашто ўсё ж яго запрасілі.</p>
<p>Урэшце ўсе наеліся.</p>
<p>— Я мяркую, зараз будзе галоўная размова,— сказаў Алесь.</p>
<p>І ўбачыў насцярожаны позірк чатырох шэрых вачэй. У іх не было дабрадушнасці. І  наогул у сваіх дыхтоўных, на сто год, сурдутах шэрага колеру браты нагадвалі натапыраных шэрых чапель, што на водмелі пільна сочаць за маляўкай.</p>
<p>— Я мяркую,— сказаў Алесь,— вам трэба параіцца са мною аб нечым. Папярэджваю: размова начыстую. Толькі тады я перадам усё бацьку.— І растлумачыў:— Я толькі малодшы гаспадар, панове.</p>
<p>Жорсткі прыкус Іванавага рота змяніўся ўсмешкай: на адным краёчку вуснаў.</p>
<p>— Добра,— сказаў тоўсты Іван і закругленым рухам разліў па чарках крупнік.— Карты на стол.</p>
<p>Тодар кіславата ўсміхнуўся і дастаў з пузатага бюро аркуш паперы.</p>
<p>— У нас ёсць пляменніца,— густа сказаў Іван.— Сірата. Круглая. Мы апекуны. У гэтым годзе яна дасягнула паўналецця.</p>
<p>Алесь убачыў разгорнуты ліст натарыяльна засведчанай копіі запавету, прачытаў прозвішча паўналетняй: «Сабіна, дачка Антона з роду Марычаў,  дваранка, васемнаццаці год». Убачыў суму: нешта каля ста тысяч без працэнтаў.</p>
<p>— Ясна,— сказаў ён.— Што  залежыць ад мяне?</p>
<p>— Мы хочам арандаваць у пана Юрыя тую вялікую пустку, каля нас. Грошы гатоўкаю, хай не турбуецца, грэх крыўдзіць бедную сірату.</p>
<p>— Але?..</p>
<p>— Але і нам ужо досць абрыдла апекавацца. Ёй час гаспадарыць самой. Мы купілі тыя кліны, што ля пусткі. У Браніборскага. Улічыце, за свае грошы.</p>
<p>— Ведаю,— сказаў Алесь.— Зямля благая. Танная.</p>
<p>Браты пераглянуліся. Арэшак быў больш цвёрды, чым спадзяваліся.</p>
<p>— Мяркую, пустка патрэбна вам пад нейкую забудову.</p>
<p>— Бровар,— сказаў кіслы Тодар.</p>
<p>— І зямля вам патрэбна як гарантыйны фонд! Пад жыты  і бульбу. Пакуль бровар не прыдбае сталых, заўсёдных пастаўшчыкоў сыравіны?</p>
<p>— Але,— трохі збянтэжана сказаў Тодар.</p>
<p>Алесь думаў. Браты з некаторай ніякавасцю глядзелі на яго.</p>
<p>— Зямля тая пустуе,— сказаў урэшце юнак.— Я думаю, што прывязу бацьку выгадную здзелку. Аб суме арэнды і тэрміне яе зложыце пагадненне з панам Юрыем.— Браты ўздыхнулі з палёгкаю.</p>
<p>Але радавацца было ранавата. Алесь раптам сказаў:</p>
<p>— Як будучы гаспадар, я са свайго боку даб’юся ў бацькі, каб ва ўмову ўнеслі толькі адзін пункт.</p>
<p>— Які? — спытаў насцярожаны Тодар.</p>
<p>— Скажам, уся пустка ў арэнду на дзесяць год.</p>
<p>— Досыць,— сказаў Іван.</p>
<p>— Але дзве дзесяціны, ля самых кліноў Браніборскага, ідуць у арэнду без тэрміну і за самую мізэрную плату. Затое на гэтай плошчы размяшчаюцца ўсе сховішчы сыравіны для бровара.</p>
<p>Браты паглядзелі адзін на аднаго: а ці няма пасткі.</p>
<p>— А нашто такое? — спытаў Іван.— Гэта што, каб кожны момант скасаваць арэнду?</p>
<p>— Не,— сказаў Алесь.— Арэнда скасоўваецца толькі ў адным, загадзя абмеркаваным пункце... прабачце, пры парушэнні яго.</p>
<p>— Якая ўмова? — змрочна спытаў Іван.</p>
<p>— Прадукцыя бровара не ідзе на патрэбу наваколля.</p>
<p>— Ды мы ж і думалі...— прабасіў Іван.</p>
<p>Але Тодар перапыніў яго:</p>
<p>— Чакай, Іване. Чаму?</p>
<p>Па Алесевым твары ні аб чым нельга было здагадацца.</p>
<p>— Па-першае, таму, што спірытусавы гандаль, скажам з Рыгай, значна больш выгадны для вас,— сказаў ён.— Адразу ёсць магчымасць паставіць справу на шырокую нагу... Вы забяспечыце вашу сваячку значна лепей.</p>
<p>— А калі мы не згодзімся? — спытаў Іван.</p>
<p>— Пашукайце ў другім месцы,— непарушна сказаў Алесь.— Толькі ад Магілёва і ледзь не да Гомеля самая ўрадлівая на ўсё Прыдняпроўе зямля. І  адпаведна самая дарагая. Я ж, са свайго боку, абяцаю вам, што даб’юся таннай арэнды.</p>
<p>Таркайла Іван глядзеў на яго дапытліва:</p>
<p>— Няхай Рыга. Мы і самі так думалі. Выгадней. Але...</p>
<p>— Ды нашто гэта табе? — спытаў Іван. Ля хлопцавага рота падсохлі жарсткаватыя мускулы.</p>
<p>— Я не хачу, каб ваш бровар нішчыў набытак нашых людзей,— урэшце сказаў ён.— Не хачу, каб ён узбагачаў адных карчмароў.</p>
<p>— Ну,— сказаў Іван.</p>
<p>— Самі ведаеце, як нават дробны чыноўнік пасля працы ідзе за пяць вёрст ад горада, каб выпіць у карчме ля прыватнага бровара чарку ды вярнуцца абедаць. Бо гарэлка таннейшая. То што казаць пра селяніна.</p>
<p>Здзіўленыя ходам ягонай думкі, яны глядзелі на яго ўсё яшчэ непаразумела і насцярожана.</p>
<p>— Слухай, князь,— урэшце сказаў Іван.— Я табе ўсё яшчэ не веру. Не магу паверыць. І ведаеш чаму?</p>
<p>— Ну?</p>
<p>— Мне ўсё здаецца: пастку ты нам нейкую ладзіш. Бо якая ж табе тады выгада зямлю нам даваць у арэнду?</p>
<p>— Выгада? — спытаў Алесь.— А вось і выгада. Каму на гэты бровар бліжэй за ўсіх будзе ісці? Маім. Гэта прамысловасць. Занятак для рук і хлеб. І яшчэ... купленыя лішкі хлеба... І потым, жом<sup><a href="#footnote-92">92</a></sup> вы, пэўна, у Рыгу не павезяце, на чужое лукамор’е. Да мяне ж прыйдзеце, да нашых жа мужыкоў... Значыць — гэта сытае быдла... Значыць, гэта гной і мужыцкі ўраджай сам-шэсць... Мяркую, досыць?</p>
<p>— Ты, князь, часам у шахматы не гуляеш? — спытаў Іван.</p>
<p>— Нават не люблю.</p>
<p>— А дарэмна.</p>
<p>Іван доўга думаў. Потым ляснуў далонню па стале.</p>
<p>— Згода! — сказаў ён.— Перадавай пану Юрыю... Адно не ведаю, да якога часу ты такі будзеш.</p>
<p>Маўчалі.</p>
<p>— Ану крупнічку! — сказаў Іван.— Піце, княжа. Продкі пілі — сто год жылі. Востры, салодкі без саладжавасці гэтай, празрысты. Слёзы божыя!</p>
<p>Выпілі.</p>
<p>— Тады паглядзі, князь. Паглядзі на сірату, якую ашчаслівіш, цвёрды хлеб дасі.</p>
<p>Ён выйшаў, гукнуў нешта Пятру, вярнуўся, сеў і наліў чаркі.</p>
<p>Крупнік сапраўды быў дзівосны. Алесь піў вельмі мала, але адчуваў, які ён духавіты і сапраўды мяккі.</p>
<p>— А вось і яна,— сказаў Іван.— Дачка траюраднага брата.</p>
<p>Перад Алесем стаяла дзяўчына. І  адразу ўсе ягоныя ўяўленні разбурыліся. Тонкая і гнуткая ў таліі, шырокая ў клубах, высокая ў невялікіх грудзях. Ногі нібы  непарушна неслі тулава, і ганарыста была закінута невялічкая галоўка.</p>
<p>Алесь узняў вочы і ўбачыў даўгаватую шыю, востры грэбень залацістых валасоў, а пад імі, пад невысокім лобам, доўгія вочы зеленаватага колеру. Халаднаватыя, занадта спакойныя і празрыстыя вочы. А носік быў трохі прыўзняты і востранькі.</p>
<p>— Вы клікалі мяне? — голас таксама халаднаваты, як струменьчык.</p>
<p>— Але. Пазнаёмцеся,— буркнуў Іван.</p>
<p>Зрабіла рэверанс, і малахітавая сукенка нібы заструменілася.</p>
<p>— Сабіна,— сказаў Тодар,— князь паабяцаў, што мы атрымаем у арэнду тую пустэчу.</p>
<p>— Я вам удзячна, князь. Мне прыемна, што вы тут.</p>
<p>Таркайлы глядзелі на яе з гонарам. Алесь — з нейкім невыразным, змяшаным пачуццём захаплення і холаду.</p>
<p>— Я рад, што здолею зрабіць дзеля вас гэтую дробязь.</p>
<p>Саступаючы ёй дарогу за крэсла, ён трапіў у пляму снежнага святла з адзінага некаляровага акна. Загарэліся іскрыстыя каштанавыя валасы. Сабіна села ў крэсла і ўзняла на Алеся вочы. Усё такія самыя, халодныя і занадта спакойныя вочы. Вейкі раптам, зусім непрыкметна, здрыгануліся: убачыла. Пухлаватыя вусны варухнуліся трохі наперад.</p>
<p>— Я хацеў бы яшчэ сягоння вечарам пагаварыць з бацькам,— сказаў Алесь.</p>
<p>— Але я сапраўды рада, што вы тут,— з дзіцячай, трохі капрызнай ноткай у голасе сказала яна.</p>
<p>Алесь убачыў вочы. Цяпер у іх жыла цікаўнасць. Дзяўчына вывучала яго ці не занадта пільна.</p>
<p>— Я таксама. І  цешуся тым, што цяпер, стаўшы зусім блізкімі суседзямі, мы будзем бачыцца.</p>
<p>Яна глядзела на яго, нібы запамінаючы. У гэтых вачах разам з холадам жыла нейкая дзіўная ўсмешка, нібы дзяўчына сама ведала, якое дваістае ўражанне яна робіць на людзей. І  Алесь зразумеў гэта і адразу дараваў ёй унутраны холад; за розум. А яна зразумела, што ён разумее і даруе.</p>
<p>— Дзякуй вам,— усміхнулася яна.— Да сустрэчы, князь.</p>
<p>...Ён  скакаў у Загоршчыну і ўсё абдумваў гэтае дзіўнае здарэнне.</p>
<p>Сабіне не трэба было глядзець так. Майка ніколі не глядзела так. Эх, ды ці не ўсё адно, як глядзела на яго Майка. Гэтага больш ніколі не будзе. Няма нават Майкі.  Ёсць Міхаліна, дачка Яраслава Раўбіча,  сястра Франса Раўбіча, дачка і сястра ворагаў.</p>
<p>Ён пусціў каня наўскач. Вакол сінелі перадвячэрнім святлом снягі. На раздарожжы, на шляху, які вёў у Раўбічы, ля вялізнага драўлянага распяцця  Алесь яшчэ здалёк убачыў сілуэт маленькага конніка.</p>
<p>Сумненняў быць не магло. Юны Вацлаў Загорскі выязджаў на гасцінец з раўбіцкай павароткі.</p>
<p>— Хто вы такі, рыцар? — жартаўліва крыкнуў Алесь.</p>
<p>— Я не ведаю, хто вы,— выгукнуў Вацлаў.— Але бараніцеся.</p>
<p>Коні пайшлі побач.</p>
<p>— Ты адкуль гэта? — спытаў Алесь.</p>
<p>— Выганяў каня.</p>
<p>— Адзін?</p>
<p>— Бацька дазволіў.</p>
<p>— Так далёка?</p>
<p>Вацлаў зніякавеў.</p>
<p>— Я унь да той павароткі.</p>
<p>— Не трэба табе нават глядзець у той бок,— з горыччу сказаў Алесь.— Ведаеш, сталі ворагі. Ты не сумуй, мілы.</p>
<p>Яны моўчкі ехалі дадому. Стрэмя да стрэмя. Абодва думалі аб нечым сваім.</p>
<p>Алесь у думках развітваўся з Майкай, успамінаў ракеты за шклом альтанкі, дрэвы, адрыну, што палыхала сінімі і чорнымі палосамі.</p>
<p>Ён  не ведаў, што брат зрабіў больш разумную справу, чым ён. Не ведаў, што ўсяго гадзіну назад Вацлаў, напрасткі прабіўшыся лесам да Раўбічаў, стаў ля агарожы і дачакаўся штодзённай прагулянкі Стася і Наталі. Не ведаў, што яны гадзіну прастаялі, раздзеленыя агарожай, і паціскалі адно аднаму рукі. Наталя плакала, а хлопцы моўчкі ўздыхалі.</p>
<p>— Як пашалелі,— сказаў Вацлаў.</p>
<p>— Дарослыя.</p>
<p>Зноў маўчанне.</p>
<p>— Не веру я, што Алесь дрэнны,— сказаў Стах.</p>
<p>— А Майка, думаеш, дрэнная?</p>
<p>Вавёрка страсае на іх цэлы блакітны снегапад, і Наталя забываецца на слёзы.</p>
<p>— Гэта проста іхняя дарослая дурасць,— кажа Вацлаў.</p>
<p>— Пра нас дык і не падумалі.</p>
<p>Калі надыходзіць час развітання, Наталя зноў пачынае плакаць.</p>
<p>— Ну вось што,— сурова кажа Вацак.— Слязьмі гору не дапаможаш.</p>
<p>— Вядома, так.</p>
<p>— Яны там сабе б’юцца, а ў нас чубы трашчаць.</p>
<p>— Вось што,— кажа Наталі Вацлаў,— ты не плач... Я лічу, нам трэба сустракацца вось так. Скажам, кожны чацвер. Яны там як сабе хочуць, а я іхнім зажывошчам патураць не збіраюся.</p>
<p>— І  я,— прыхліпае Наталя.</p>
<p>— Яны там няхай сварацца — гэта яшчэ не прычына, каб нам сварыцца,— кажа Стась, і ў яго трасуцца вусны.</p>
<p>Рукі дзяцей прасоўваюцца праз стылую бронзу агарожы, кладуцца адна на адну. Тры цёплыя камячкі  ў стылых вялізных дрэвах...</p>
<p> </p>
<h4><a id="chapter37"></a>ІІІ</h4>
<p> </p>
<p>Апошняй зімовай дарогай Таркайлы завезлі на арандаваную зямлю дрэва, цэглу і дзікі камень. Пачалі будаваць сховішчы, а насупраць, на былых клінах Браніборскага — бровар, баракі і домікі для вінакура і механіка.</p>
<p>Алесь цяпер часта ездзіў туды: спачатку санна, потым, калі сапсавалася дарога,— верхам. Амаль кожны дзень прыязджала туды і Сабіна.</p>
<p>Загорскі назіраў за выкананнем усіх правіл, прадугледжаных у кантракце, пікіраваўся з дасціпным чэхам-механікам, а яна з сядла слухала іх. Алесь не ведаў, як абвастраецца знаходлівасць, калі два мужчыны вастрасловяць не на жывот, а на смерць у прысутнасці дзяўчыны. Ён толькі пачаў рабіцца мужчынам, і гэта быў першы ягоны прадвесень.</p>
<p>Таму ён не ведаў, чаму халодныя Сабініны вочы цяплеюць, калі яна глядзіць на яго, і ў такія хвіліны адчуваў сябе няёмка.</p>
<p>Усё было скончана, і ён дзёўб сам сабе, што не хоча ранейшага, што яно непатрэбна яму, што ён больш не кахае. Хлусіў сам сабе, але прымушаў сябе забыць.</p>
<p>І ўсё адно ў такія імгненні ён, нават праводзячы Сабіну да дома Таркайлаў, раптам змаўкаў і глядзеў на бязмежныя наздраватыя снягі — і праз іх — невідушчым шырокім позіркам.</p>
<p>Ёй хацелася спытаць: «Дзе ты?» — але яна толькі ўнутрана згіналася, з болем разумеючы, што ён побач і не побач, і побач ніколі не будзе.</p>
<p>І  тады, думаючы, што разлука лепш за ўсё паможа, яна адпрасілася ў дзядзькоў — пакуль не скончаць у новым пасёлку дом для яе — паехаць адсюль. У Пецярбург. Тыя вымушаны былі дазволіць. І  Сабіна на некаторы час знікла з Алесевых вачэй. Нечакана, так, як з’явілася. Абое не думалі, што жыццё сутыкне іх, ды і як яшчэ сутыкне.</p>
<p>За дзень да ад’езду Сабіны з’явіўся ў Загоршчыну Мсціслаў Маеўскі, знерваваны да апошняга: дайшлі чуткі аб Алесевых прагулянках.</p>
<p>Пастрыжныя браты сядзелі на доўгай тахце. Белавалосы Мсціслаў з ледзь прыхаванай грымасай страшэннай агіды курыў бацькаву цыгару. Голас, звычайна такі прыемны, загучаў груба, калі ён урэшце кінуў першае слова:</p>
<p>— Суцешыўся?</p>
<p>— Чаму не,— халодна адказаў Алесь.</p>
<p>— Віншую,— сказаў Мсціслаў.— Памяць каціная... Калі ты і з сябрамі так...</p>
<p>— З  сябрамі не так.</p>
<p>Алесева сэрца падала ад жалю. Але зрабіць нічога было нельга.</p>
<p>— Звязаўся з Таркайламі,— сказаў Мсціслаў.— А ты ведаеш, што пра іх кажуць? Ты ведаеш, хто яны? Гэтыя старасветчыкі, гэтыя святыя ды божыя старазаветныя шляхцюкі — яны горла за свае грошы перарваць гатовы. У іх замест сэрца — каліта, замест мозгу — каліта. Яны з тых страшненькіх, што добрыя-добрыя да чалавека, проста хоць ты іх да скулы кладзі... аж да таго часу, пакуль справа не дойдзе да іхніх інтарэсаў. І тут яны — заб’юць учарашняга сябра.</p>
<p>— Калі «звязаўся» азначае «адзін раз пабыў у доме», я сапраўды «звязаўся».</p>
<p>— Угу,— сказаў Мсціслаў,— і кожны раз вас конных бачаць. Удвух. Ад Браніборскіх былых кліноў да Таркайлавай  павароткі. Чорт палову свету аббегаў, пакуль вас не знайшоў ды адзін да аднаго не штурхнуў.</p>
<p>Алесь усміхнуўся:</p>
<p>— Трэба ж і чорта ўважыць, калі яму столькі бегаць давялося.</p>
<p>— Што ж,— сказаў Мсціслаў,— як сабе хочаш. Проста яшчэ і гэтыя чуткі дайшлі да Раўбічаў.</p>
<p>— Ну і што? Хіба там яшчэ нехта цікавіцца мною?</p>
<p>— Я думаю, да гэтага вас яшчэ можна было памірыць. Раўбіч таксама адышоў трохі. Зразумеў, што ўсё гэта не больш як брыдкія плёткі.</p>
<p>— Адкуль гэта ён раптам такі разумны стаў?</p>
<p>— З ім Біскуповіч гаварыў. Сур’ёзна. Пасля твае прамовы. А тут ты з Сабінаю. Трымаў ты сябе проста як хлапчынка. Чуткі дайшлі да Міхаліны. Усё, відаць, з той самай крыніцы ведаюць...</p>
<p>— Што?</p>
<p>— ...што ты нібыта аддаў пустку па такой таннай цане, бо спадзяешся ў хуткім часе парадніцца з Таркайламі...  І  нібыта з панам Юрыем даўно дамоўлена і ягоная згода ёсць, бо ён слова не сказаў наконт арэнднай платы, прапанаванай табе.</p>
<p>Алесь збялеў:</p>
<p>— Як?</p>
<p>— «На вечныя часы»,— сказаў Мсціслаў.— «З умовай пабудовы сховішчаў...» Цяпер нават тыя, што верылі наконт таго, што ты з Геленаю невінаватыя,— маўчаць.</p>
<p>У Загорскага перахапіла дыханне. Удар быў разлічаны і страшны. Ён ускочыў з месца.</p>
<p>— Я ж нічога!.. Яна заўтра...</p>
<p>І  асекся. Усё адно нічога нельга было растлумачыць людзям, якія не верылі яму, а верылі абрыдліваму паклёпу.</p>
<p>— Няхай,— цяпер гнеў біў і яго.— Чорт з ёю, калі так. Медальён вярнуць?</p>
<p>— Не,— здзівіўся Мсціслаў.</p>
<p>— І добра. Я ўсё адно не аддаў бы. Плёткам пра мяне паверыла. Не хачу я такіх... Не хачу!.. Не было ў мяне нічога з Сабінаю... Але ўжо калі яны так — я з самай беднай дзяўчынай ва ўсім Прыдняпроўі ажанюся... Простай, добрай...</p>
<p>Мсціслаў сядзеў сур’ёзны: паверыў Алесю.</p>
<p>— Ты пачакай,— глухім голасам сказаў ён.— Ты спачатку дачакайся Майчынага вяселля.</p>
<p>Алесь ляснуў зубамі і сеў.</p>
<p>— З кім?</p>
<p>— З  Іллём Хаданскім...</p>
<p>— Як з Хаданскім?</p>
<p>— Так,— Мсціслаў казаў гэта, нібы яго душыў нейкі клубок.— Пасля весткі аб гэтай пустцы... яна як драўляная хадзіла з тыдзень... Пазаўчора гэты... з’явіўся... Прызнаўся ў каханні.</p>
<p>— І  што?</p>
<p>— Дала згоду. Праз месяц заручыны.</p>
<p>Алесь глядзеў у кут. Потым барва кінулася яму ў твар. Ён адчуў млосную гарачыню ва ўсім целе. На хвіліну здалося, што ён вар’яцее.</p>
<p>— Ну,— сказаў ён.— Ну... ну... ну гэтага я і чакаў. Несправядлівасці... Самай абрыдлівай... У іх гэта заўсёды так...</p>
<p>— Не смей яе!..</p>
<p>Алесь убачыў, як пастрыжны брат шаруе адной рукой па кісці другой, нібы сцягваючы пальчатку.</p>
<p>— То што?</p>
<p>— Што... хочаш... Каго хочаш... Заўтра ж... Але яе... не смей! Заб’ю!</p>
<p>Мсціслаў раптам асекся. Угледзеў аблічча Алеся. Ён яшчэ ніколі не бачыў, як людзі плачуць без слёз.</p>
<p>— Мсціслаў, братка! То ты так кахаў яе?!</p>
<p>З хвіліну вісела маўчанне. Потым Алесь паклаў рукі на плечы Мсціславу.</p>
<p>— Даруй. Ты ідзі да яе. Ідзі. Разбуры ім усё. Адбі ад Хаданскага. Ідзі.</p>
<p>— Ніколі,— сказаў Мсціслаў.</p>
<p> </p>
<p>Назаўтра Мсціслаў паспрабаваў расказаць Міхаліне Раўбіч аб сапраўдным жыцці Алеся, аб  разлічанай знявазе, якую чыніў яму невядомы вораг, аб тым, што лепей бы прымірыцца, разарваўшы непатрэбныя заручыны, але сустрэў крыўду, схаваную за вонкавай абыякавасцю. Заручыны разрываць было нібыта «позна».  Размова скончылася нічым.</p>
<p> </p>
<p>Суцяшаў дзед. Калі ўнук вяртаўся вечарам у Вежу (не мог больш у Загоршчыне), стомлены, пасінелы ад дзённай скачкі па нівах і пушчах, галодны, часам мокры вышэй калена (шукаў дарогі каню), пан Даніла сядаў ля яго ў бібліятэцы і, паглядаючы ў агонь, казаў:</p>
<p>— Я ведаю, табе зараз здаецца, што ўсё мінула, усё скончана.</p>
<p>Алесь ніколі не дазволіў бы такой размовы бацькам. А дзеда не трэба было саромецца, ад яго нічога не трэба было хаваць. Дзед ведаў: тут нічым не паможаш, і кожны павінен сам прайсці гэта, стаць мужчынам, сам знайсці выхад. Ён толькі чакаў, каб якраз у гэты момант — не раней і не пазней — даць параду. Крызіс — ён разумеў гэта — яшчэ не прыйшоў.</p>
<p>— А тым часам нічога не скончана.</p>
<p>— Яны хутка заручацца.</p>
<p>— Хутка,— стомленыя вочы дзеда глядзелі ў вочы хлопцу.— Заручыны — гэта не вяселле. І  нават вяселле яшчэ не канец. Разумееш, на зямлі існуе адзіная непапраўнасць, адзіная незваротнасць. Гэта смерць. Пакуль яна не прыйшла — усё можа змяніцца тваёй воляй або капрызам лёсу.</p>
<p>— Але ж нашто так мучыцца тады?</p>
<p>У глыбокіх вачах нараджаліся хітрыя іскры.</p>
<p>— А ты што — зручнасці хацеў? Яна ж зненавідная сапраўднаму каханню, лёгкасць гэтая, зручнасць.</p>
<p>Усмешка, нібы не вытрымаўшы, з’яўлялася на вуснах.</p>
<p>— Авідзій не дурань быў, калі даваў параду.</p>
<p>— Якую?</p>
<p>— Заходзіць праз акно, нават калі нішто не перашкаджае заходзіць праз дзверы. Quod datum ex,— скандаваў ён,— facili longum male nutrit amorem  — тое каханне, што лёгка дораць, не цягнецца доўга.</p>
<p>І,  станісты, ганарыста-моцны, схіляўся да агню.</p>
<p>— Вось агонь. Часам ён бывае далёка. Але ўсё адно, ідучы па гурбах, радуйся, што бачыш яго. Няхай пакуль што далёка. З часам дойдзеш... І  я табе кажу, чым болей змерзнеш, тым большае будзе шчасце працягнуць да яго рукі.</p>
<p>— А калі зусім замерзнеш?</p>
<p>— Глупства! Ідзі! Мужныя не гінуць...</p>
<p>Дзед усё разумеў. І рабілася лягчэй.</p>
<p> </p>
<p>...Хмары, якія дзень і ноч цягнуліся над раўнінамі і ярамі, паступова з’ядалі снягі. На самых высокіх курганах з сонечнага боку сышоў снег, і ў праталінах звісалі пасмы сухой травы ды курэла вільготная зямля.</p>
<p>Чарнелі бакі курганоў. Бацькі дыхнулі цяплом з магіл.</p>
<p>Ад паўдня і да першай зоркі звінелі над зямлёй галасы: ля сціртаў і на курганах дзеўкі і хлопцы гукалі вясну. Стаялі тварамі на поўдзень і кідалі ў празрысты абшар страсныя воклічы.</p>
<p>У душу закрадалася дзіўная знямога і мука.</p>
<p>Алесь нібы ашалеў за гэтыя дні. З самай раніцы шукаючы палёгкі, часта не снедаючы, сядаў на каня і аб’язджаў многія і многія абшары. Ахрыплы ад ветру, з цяжкай ад сонца галавой, ён гойсаў ад пушчы да пушчы, пазбягаючы вёсак і вялікіх дарог, нібы ачмурэлы ад першай сапраўднай вясны ваўчок-пераярак, сам не ведаючы, куды яго цягне і што яму трэба.</p>
<p>Вакол было сонца, раставалі пад ім шэрыя наздраватыя сумёты, бялелі далечы. Дарогі нібы падымаліся вышэй палёў. І  ў гэтым вялікім свеце толькі яму не было месца.</p>
<p>Першы жаўрук захлынаўся над снягамі, і яму было добра, бо гэта ён толькі што прынёс і падарыў нівам сонца.</p>
<p>Трывожна крычаць гракі, быццам дражняць чымсьці невядомым.</p>
<p>Вось на вітахмоўскай стайні гігоча жарабец. Дзікім, не такім, як заўсёды, гікам. Такое ржанне, што нездарма, відаць, паверыла дурная баба з казкі словам мужыка: «А гэта, любая, нашага пана чэрці дзяруць, то вось ён і раве дурным голасам».</p>
<p>Коцікі вярбы. Коцікі, коцікі, коцікі вярбы. Зялёная на злом галінка вішні, якую, едучы верхам, можна трымаць у роце, заплюшчыўшы вочы, адчуваючы вільготны водар, свежую горыч і яшчэ штосьці невядомае.</p>
<p>І раптам амаль спуджана ўскінуць вейкі ад трубнага, гарластага клічу:</p>
<p> </p>
<div class="POETRY">
<p>А ўжо, дзеў-кі,  вя-асна ідзе!!!</p>
</div>
<div class="CLEAR"></div>
<p> </p>
<p>Здалёк, з вёскі, нібы ў тон воклічу, адказвае хрыплы, дрымотны крык пеўня.</p>
<p>...Першая зорка ў вышыні. Празрыста-сіняе неба над густа-сіняй зямлёй. Але мяккая свежасць паветра не прыносіць спакою. Далячынь трывожыць, хвалюе, кліча. І,  куды б ты ні павярнуў каня, насустрач табе з курганоў лятуць і лятуць трывожныя галасы:</p>
<p> </p>
<div class="POETRY">
<p>Дай, Ма-рышка, клю-у-чы!</p>
</div>
<div class="CLEAR"></div>
<p> </p>
<p>Зноў лёт каня. Але здалёк, з другога кургана, адклікаецца другі голас:</p>
<p> </p>
<div class="POETRY">
<p>Дай, Ула-дак,  клю-у-чы!</p>
</div>
<div class="CLEAR"></div>
<p> </p>
<p>Баліць галава, і не знікае знямога, і чаканне поўніць грудзі, і вецер свішча ў вушах, але скакаць няма куды.</p>
<p>Вось, з трэцяга кургана:</p>
<p> </p>
<div class="POETRY">
<p>Ада-мкнуць зямлі-і-цу!</p>
</div>
<div class="CLEAR"></div>
<p> </p>
<p>І яшчэ аднекуль, зусім здалёк:</p>
<p> </p>
<div class="POETRY">
<p>Вы-пусціць траві-і-цу!</p>
</div>
<div class="CLEAR"></div>
<p> </p>
<p>Куды ўцякаць, калі веснавымі вечарамі, прагнучы  нязнанага, лямантуе з курганоў аб вялікім сонцы ўся родная зямля?</p>
<p> </p>
<h4><a id="chapter38"></a>IV</h4>
<p>Я пачаў гэтую кнігу два гады назад. За спіною былі дванаццаць год жыцця ёю, думак аб ёй, ненапісанай. Былі ўспаміны людзей, кнігі зачытаныя і кнігі, да якіх на працягу амаль стагоддзя не дакраналася нічыя рука, акрамя маёй. Я трымаў у руках халодную сталь інсургенцкіх кордаў і канфірмацыі расстрэлаў, якія, здавалася, сачыліся крывёй...</p>
<p>Чаму магла навучыць кніга, якой было сто год і адзіны экземпляр якой так і астаўся з неразрэзанымі старонкамі?  Не ведаю. Але гэта была нібы замураваная частка памяці цэлай  эпохі. І мне здавалася, што на кожнай вокладцы — варта толькі ўгледзецца — напісана: «Хто згубіў сваю памяць — згубіў усё...»</p>
<p>Нечапаны аркуш паперы ляжаў на стале. За вокнамі вялізнага пакоя стаяў цёплы і цёмны вечар канца сакавіка. Позні вечар быў у садзе за двума вокнамі; позні вечар быў і на ціхай вуліцы, за іншымі вокнамі.</p>
<p>І  раптам за вокнамі з’явіліся агні. Спачатку адзін, потым два, потым маленькае, як стажары, сузор’е, потым два сузор’і, тры, пяць, дзесяць.</p>
<p>Яны рухаліся вуліцай, здалёк і паўз мяне. Я не ведаў, што гэта такое, я проста бачыў, што гэта ўначы людзі нясуць агонь. Так, як вынес яго калісьці на сходы чалавек у белай сарочцы, з мужным і горкім тварам.</p>
<p>Людзі ішлі, ішлі, прыкрываючы далонямі цёплыя агеньчыкі свечак, якія мог згасіць нават слабы подых ночы. І ўсё ж яны ішлі за першымі, і далоні ў іх былі ружовыя, таму што іх наскрозь прасвечваў агонь. І  кожны агеньчык быў слабы, але разам яны стваралі зарыва, якое пераможна плыло ў ноч.</p>
<p>І  ніколі потым, як бы цяжка ні было, я не сказаў слоў старадаўняга пісца, запісаных ім на палях нейкага там «Апостала»:  «Кніга-кніга, ужо мі ад табя моташна». Заўсёды яна заставалася для мяне ўлюбёным дзіцем, бо кожны раз я ўспамінаў ноч, у якой спачатку з’явіліся першыя, а потым усё людское мора, залітае агнём.</p>
<p>І я помню іх, людзей, што ішлі ў ноч, прыкрываючы жывымі, цёплымі далонямі агонь. Помню.</p>
<p>Над бярозамі, што абступалі царкву, віселі халаднаватыя і празрыстыя зоры. З  вокнаў і шырока адчыненых дзвярэй лілося на цвінтар і натоўп аранжавае святло. Зрэдку, калі галасы пеўчых узляталі асабліва высока,— у шатах бяроз, у гнёздах сонна ўскрыквалі і хрыпелі гракі.</p>
<p>У царкве вёскі Мокрая Дуброва, самай блізкай да Раўбічаў і Азярышча, ішла паўночніца па вялікай субоце. Вялікі натоўп тых, што не праціснуліся ў храм, стаяў на цвінтары, слухаў спевы. Сёй-той часам уставаў на пальчыкі і, выцягнуўшы шыю, заглядаў у агністую пячору. Бачыў адчыненую царскую браму, светлыя рызы папоў і зноў апускаўся, пагойдваючы галавой і ўсім выглядам паказваючы, што ўсё як мае быць, як заведзена: ведаем, бачылі, а значыць, можна пастаяць і на цвінтары, і няма асаблівай прычыны, каб дужа шчаміцца ў храм.</p>
<p>Сям-там гаманілі: аб вясне, аб тым, як ачуняла азіміна, і аб тым, у чым благалепіе літургіі вялікай суботы і ў чым яе адрозненне ад благалепія літургіі велікоднай.</p>
<p>Алесь прывязаў каня да агарожы і павольна пайшоў праз натоўп па галоўнай алеі.</p>
<p>Ідучы праз натоўп, ён усміхаўся. Выхаваны старым Вежам, Алесь ніколі не задумваўся аб сутнасці абрадаў. У гімназіі даводзілася выконваць. Можна з імі, а можна і без іх. І цяпер яго кранала хутчэй не тое, дзеля чаго людзі сабраліся тут, а самі людзі і тое, што яны сабраліся.</p>
<p>Вось адзін ціха цягне «ліцы ангельсціі»,  выцягваючы шыю і найсаладзейшым чынам заводзячы пад лоб вочы. Астатнія стаяць і глядзяць яму ў рот... Вось скрыўлены рот бабулі... Белагаловы мужык стаіць на каленях, нібы перад плахай, безнадзейна звесіўшы галаву...</p>
<p>Плача, горкімі слязьмі заліваецца баба ў намітцы.</p>
<p>— Чаго ты?</p>
<p>— Ды я-як не плакаць... Пла-ашчаніцу зараз у алтар панясуць. Сорак дзён ён, бацюхна, па зямлі хадзіць будзе... Бачыць будзе ўсіх, усё наша... бачыць.</p>
<p>Чародка дзяўчат і хлопцы вакол яе. Відавочна чакаюць хрыстосавання.</p>
<p>А вось дзяўчына ў сіняй з золатам старадаўняй хустцы. Стаіць, скрыжаваўшы рукі. Тварык закінуты ўгору, рот прыадкрыты. Слухае, а ў вялізных вачах — слёзы... Б’ецца, пабіваецца  галавой аб зямлю нейкі шляхціц. Укленчыў, і такое, відаць, нясцерпнае гора, што калоцяцца плечы.</p>
<p>— Не пабівайся так. Не трэба!</p>
<p>Алесь ішоў — і нібы ўсе людзі праплывалі, уставалі перад ім. І ад раптоўнай любві да іх, замілавання і вялікага жалю ў яго нешта дрыжала ў горле.</p>
<p>Бледны, са змарнелым абліччам і бяскроўнымі вуснамі, ён ішоў бліжэй і бліжэй да адчыненых дзвярэй, да скляпенчатай аранжавай плямы, адкуль даляталі спевы.</p>
<p>Нехта асцярожна ўзяў яго за плячо. Азірнуўся — Кандрат Кагут. Светла-сінія, з добрай хітрасцю вочы.</p>
<p>— Юж по вшысткем,— іранічна сказаў Кандрат,— по мшы  і по казаню<sup><a href="#footnote-93">93</a></sup>.</p>
<p>— Здароў, братка,— узрадаваўся Алесь.</p>
<p>— Здароў. Хадзем са мною. Нашы там.</p>
<p>Кагуты-малодшыя прымасціліся трохі ў баку ад алеі, не сталі праціскацца за бацькамі і дзедам Данілам у царкву. Але яшчэ да таго, як Алесь і Кандрат дайшлі да іх, з-за дрэў выступіла  танклявая зграбная постаць Андрэя Кагута.</p>
<p>— Ты з кім, Кандраце? — сказаў, бы праспяваў.</p>
<p>— Вось,— сказаў Кандрат,— Загорскі. Градзе, як жаніх у палунашчы.</p>
<p>— Што я, страшны суд?— адказаў жартам Алесь.</p>
<p>Нечаканыя словы Кандрата зачапілі яго. Ён сапраўды  прыйшоў, як жаніх у палуначы, хацеў убачыць Майку.</p>
<p>— Ну, не зусім страшны,— сказаў Андрэй.— А трохі ёсць.— Нясмела ўсміхнуўся, сціпла прыкрыў доўгімі веямі вочы. Алесь не спадабаўся яму.</p>
<p>І амаль адразу Алесь трапіў у абдымкі. Адусюль у вочы лезла адно і тое: залацістыя патлатыя валасы, дзікаватыя сінія вочы, простыя насы, белазубыя ўсмешкі. Ага, вось нехта іншы: Марта, Стафанава жонка. А вось і сам Стафан з маладымі, але густаватымі ўжо вусамі — ціхі, вады не скаламуціць, Стафан.</p>
<p>— З велікоднай ночкаю вас.</p>
<p>Адзін Стафан з усіх Кагутоў перайшоў на «вы»,  калі Алесь скончыў гімназію.</p>
<p>— Ты што, пазней не мог?</p>
<p>Бацюхны, Паўлюк, гарачы часам, але такі часцей за ўсё салідны Паўлюк! Павёлка, равеснік, вясковы сябра! І гэта за які месяц стаў такі, што не пазнаеш, перайшоў мяжу да дарослага хлопца: кучаравяцца маленькія залацістыя вусікі. Світка на адно плячо, быццам рыхтуецца біцца на кулаках; магерка зухавата заламана назад.</p>
<p>— Гэй, а мяне? — разважлівы голас ззаду.</p>
<p>Нехта торгае за рукаў, Юрась.</p>
<p>— Юраська-Юраська,— смяецца Алесь.— А хто быў галыш мужаска полу?</p>
<p>— Ды ну цябе,— з паважным дакорам кажа пятнаццацігадовы, ладны хлапец.</p>
<p>— Што «ну цябе»?— смяецца Кандрат.— А каму яшчэ ўчора... што?.. Ну што, Алесь?</p>
<p>— Каму яшчэ ўчора бондачку<sup><a href="#footnote-94">94</a></sup> давалі?— падкусвае Алесь.</p>
<p>Рогат.</p>
<p>— Ціха вы,— паважна кажа Марта.— До ўжо. Во, грэх які. Пахрыстосуемся  загадзя, Алесь Юр’евіч.</p>
<p>Вочы маладзіцы смяюцца. Яна выцірае хусцінкай рот.</p>
<p>— А хрыстосавацца загадзя — не грэх?— пытае Стафан.</p>
<p>Алесь стаіць сярод іх і адчувае, што горла нібы сціснула. Яму было так дрэнна ўсе апошнія дні, што ён, трапіўшы раптоўна ў сваё, у роднае кола, трымаецца з апошніх сіл.</p>
<p>— Кагосьці яшчэ няма,— глухім голасам сказаў Алесь.</p>
<p>— Мяне,— і з паўзмроку выйшла Янька Кагут у беленькіх чаравічках і сіненькім кабаціку.</p>
<p>Алесь жартам узняў яе,— ого!</p>
<p>Янька глядзела на яго сур’ёзна і строга. Удалася яна не зусім у Кагутоў. Рот маленькі, а вочы ўдвая большыя, чым у іх. Ужо цяпер у яе была тоўстая каса, ледзь не з руку таўшчынёй.</p>
<p>На сцежцы пачуліся крокі.</p>
<p>— Хто гэта тут маю нявесту чапае?— прагучаў юначы прыемны голас.</p>
<p>— Мсціслаў,— віскнула Янька і кінулася да яго.</p>
<p>Алесь і Маеўскі сустрэліся позіркамі і апусцілі вочы, нібы кожны заспеў другога ў не зусім належным месцы, але цудоўна разумее, чаму ён тут.</p>
<p>Мсціслаў ускінуў вейкі, і на вуснах ягоных з’явілася ўсмешка:</p>
<p>— Вялікая ноч?</p>
<p>— Вялікая ноч, дружа.</p>
<p>І  гэта гучала, як: «Па-ранейшаму?» — «Давай па-ранейшаму, дружа».</p>
<p>І адразу, нібы пакарыстаўшыся гэтай магчымасцю і хочучы замацаваць яе, Мсціслаў сказаў з іроніяй:</p>
<p>— То чаго гэта пан Загорскі прыехаў у царкву Мокрай Дубровы?</p>
<p>— Бо тут Кагуты,— сказаў Алесь.</p>
<p>— Во шчасце якое,— наіўна сказала Янька.— А мы якраз хацелі ў Мілае ехаць, каб цябе ўбачыць, Алеська.</p>
<p>Кандрат лёгка штурхнуў яе ў бок. Янька не зразумела і адказала брату штуршком, так, што ўсе заўважылі, і сціпламу Андрэю стала няёмка.</p>
<p>Янька глядзела на Мсціслава сінімі вачыма, бліскучымі, як мокрыя каменьчыкі: лавіла словы.</p>
<p>Мсціслаў стаяў і смяяўся.</p>
<p>— Я гэта чаму,— з удаванай наіўнасцю сказаў ён.— Я цябе хацеў знайсці. Я ў Загоршчыну — няма. Я ў Мілае — няма. Куды, думаю, цяпер?</p>
<p>У гэты момант удар звона пракаціўся над голымі яшчэ, але жывымі дрэвамі, паплыў пад свежыя і празрыстыя зоры.</p>
<p>— Пачынаецца,— сказаў Андрэй.</p>
<p>Яны рушылі бліжэй да царквы. Натоўп плыў туды ж і хутка адцёр Кандрата з Андрэем і Мсціслава з Алесем ад іншых.</p>
<p>— Ты малайчына,— сказаў Мсціслаў на вуха Алесю. — Значыцца, вырашыў: мір. Добра, памірым... Яна тут. Я назнарок праціснуўся ў царкву і паглядзеў.</p>
<p>І тут Алесь адчуў,  што ён сапраўды больш  за ўсё на свеце жадае міру і злагады.</p>
<p>— Зараз званы ўдзярбаняць,— сказаў Кандрат.— Асцярожна, хлопцы. Кажуць, часам ад такой прычыны з цвінтарных дрэў чэрці падаюць.</p>
<p>— Лухта якая! — сказаў Мсціслаў.</p>
<p>— Я і не кажу, што праўда.</p>
<p>— Людзі вераць,— сказаў Андрэй.— Таму што нібыта як людзі ў чысты чацвер свечкі дахаты данясуць і крыжы на ўсіх дзвярах паставяць, то нячысцікі з хат уцякаюць. Куды ім падзецца? На цвінтарныя дрэвы. Сядзяць галодныя, халодныя, бо злезці баяцца. Ну, а як бомкне велікодны звон — валяцца яны з дрэў, як грушы. Шмяк-шмяк! Некаторыя ногі выкручваюць.</p>
<p>— Ты глядзі,— сказаў Мсціслаў,— за гэткія ерэтычныя забабоны атрымаеце вы ад папа.</p>
<p>Ягоныя вочы смяяліся, і ў тон яму Андрэй сказаў:</p>
<p>— І  няхай. Усё адно падаюць. Сачы, Алесь, можа, якога за хвост ухопіш.</p>
<p>— А ў яго хаданская мыза,— сказаў Мсціслаў.</p>
<p>У Кандрата захадзілі жаўлакі на шчоках.</p>
<p>— Тады мы ўжо табе, Алеська, дапаможам. Ты яго толькі ў хмызы з Мсціславам завалачы... каб начальства нас не бачыла. А там мы яго, каб вам рукі не пэцкаць, асвенцім.</p>
<p>Зоры віселі над галавою. Прыціхлі дрэвы. З  цвінтара спускалася рознакаляровая стужка людзей. Нібы з расплаўленага металу, цяклі і зіхацелі і пераліваліся рызы папоў. Ззяла на золаце крыжоў чырвонае зарыва ад соцень свечак. І над усім гэтым густа плыў бас дыякана:</p>
<p>— «Уваскрэсенне твае, Хрысце спасе, ангелі пяюць на небясех: і нас на зямлі спадобі чыстым сэрцам цябе славіці».</p>
<p>Пад зоркамі між снежных бяроз, якія сталі цяпер аранжавыя знізу, плыло, агінаючы царкву, шэсце: нібы нехта павольна рассыпаў чырвоны мігатлівы жар.</p>
<p>Алесь зноў убачыў дзяўчыну ў сіняй з золатам хусце. Яна нібы імкнулася да агнёў, як сіні і залаты сумны махаон. І раптам у яго адлягло ад сэрца: не магло здарыцца нічога дрэннага, пакуль на зямлі існавала надзея.</p>
<p>— Раўбічы,— голас Мсціслава ўпаў.</p>
<p>І  адразу ўпала Алесева сэрца. Ён убачыў.</p>
<p>...Пан Яраш з Эвелінай, Франсам, Стасем і Юллянам Раткевічам ішлі паперадзе. Моцная Ярашава рука сціскала свечку, змрочныя вочы глядзелі паўзверх галоў: ён, відавочна, думаў пра іншае. І такі ён быў моцны сярод гэтага натоўпу, і так клаліся на яго аблічча і абліччы суседзяў, на бліскучы жалезны бранзалет мяккае святло і змрок, што Алесь раптоўна здрыгануўся ад замілавання да яго і да ўсёй гэтай сям’і.</p>
<p>Набліжалася Майка. Свечка ў тонкай руцэ злёгку нахілена — аплывае жаўтаваты воск. Вочы, як у бацькі, глядзяць паўзверх  галоў, ці на белыя, як яе рукі, галіны бяроз, ці на агеньчыкі зор.</p>
<p>Маленькі рот зараз зусім не ганарысты, а добры і ласкавы.</p>
<p>«Майка. Майка. Майка».</p>
<p>Мінаюць. Зараз спыніць нязручна. Побач з ёю Стах. (Алесь не ведаў, што Стах узрадаваўся б.) Пераліваецца кранутая сям-там срэбрам белая кашміровая сукня.</p>
<p>— Шэсце жон-міраносіц,— сказаў ціха Кандрат.</p>
<p>І, забыўшыся, падтрымаў блюзнерства непапраўны  Мсціслаў. Склаў бондачкай вусны і сказаў тонам старой ханжы-дзеўкі:</p>
<p>— Лідуша надзела парфірную сукню  і пайшла ў царкву... Меланхолія!</p>
<p>І, сустрэўшы вочы Алеся, раптам зніякавеў:</p>
<p>— О... даруй, мілы!</p>
<p>Андрэй моцна схапіў Кандрата за плячо і павёў трохі далей.</p>
<p>— Патаўпешка,— сінія Андрэевы вочы звузіліся.— Дурное сяло. Ты што, не бачыш?</p>
<p>Яны спыніліся наводдаль. Кандрат пад позіркам брата апусціў галаву.</p>
<p>— Бачу,— нечакана сур’ёзна, з горыччу сказаў ён.— Не падабаецца мне гэта. Улюбіўся як чорт у сухую грушу.</p>
<p>— Не твая справа,— ціха сказаў Андрэй.</p>
<p>І раптам Кандрат ударыў нагою бярозавы ствол:</p>
<p>— Чорт. Ну, будзе яна яшчэ здзекавацца — спалю Раўбічы... Корчака знайду, і разам спалім.</p>
<p>— Тфу,— сказаў Андрэй,— дурны ты.</p>
<p>— А што?</p>
<p>— Каб усе хаты дзяўчатам палілі, калі тыя здзекуюцца... Гэта ж страшна падумаць, што было б... Па ўсёй зямлі попел з ветрам гуляў бы.</p>
<p>...Шэсце тым часам трэці раз абыходзіла царкву. Жаўцелі бясконцыя агеньчыкі, ліліся парча і буркацель, звінелі галасы.</p>
<p>Вось ідзе пан Яраш. Ідуць іншыя. Але нашто глядзець на іх, калі вось плыве за імі... Трохі адстала ад усіх. Ідзе. Попельныя, з няўлоўным залацістым  адценнем валасы. Пад матавай скурай на шчоках глыбінны празрысты румянец. Добры рот і вочы, якія глядзяць на бярозы, на шапкі граковых гнёздаў, на цёплыя льдзінкі зор.</p>
<p>Мсціслаў прымусіў Алеся адступіць са сцежкі, а сам зрабіў крок наперад.</p>
<p>— Міхаліна, хадзіце сюды.</p>
<p>Рука ў руцэ, некалькі непаразумелых крокаў па сцежцы... І вось яна ўжо тут, а Мсціслаў знік у натоўпе.</p>
<p>Яны стаялі і глядзелі адно на адного. Вычварна зламаныя бровы Майкі на хвіліну вінавата апусціліся.</p>
<p>І  яшчэ — ён мог бы паклясціся — у гэтых вялізных вачах на хвіліну прамільгнула радасць, тая, якую не схаваеш, якой не падробіш.</p>
<p>— Майка,— сказаў ён,— Майка.— І  дадаў, амаль уладна:— Калі можаш, вер мне.</p>
<p>Яна глядзела на яго змярцвелае аблічча і глыбокія вочы... Гэтыя вочы глядзелі так, што ў душы з’явілася падазрэнне, якое адразу перарасло ва ўпэўненасць: не вінаваты. Няўжо не вінаваты?  Пэўна ж не вінаваты. Мсціслаў меў рацыю. Як яна магла нават падумаць, што ён мог быць вінаваты?! Найлепшы, чысты, сапраўдны, той, якога хацелася вечна бачыць, якому заўсёды хацелася пакласці на грудзі сваю галаву, забыцца, адчуць сябе слабай.</p>
<p>У гэты час ад бабінца даляцеў вокліч:</p>
<p>— Хрыстос васкрэсе із мертвых!..</p>
<p>І  яшчэ. І  яшчэ.</p>
<p>Яны не чулі. І  толькі калі ўзляцелі ўгору галасы спевакоў — пад шаты голых бяроз, пад зоры,— яна зрабіла крок да яго.</p>
<p>Звінелі галасы.</p>
<p>Крок, крок. Яшчэ крок.</p>
<p>І  ён ціха сказаў:</p>
<p>— Хрыстос васкрос, Майка.</p>
<p>І працягнуў да яе рукі.</p>
<p>Крок.</p>
<p>Іхнія абліччы раптам заліліся вінна-чырвоным. Гэта вакол царквы і вакол цвінтара адначасова запалілі паходні і бочкі са смалой, і недзе наводдаль ад царквы пачалі страляць са стрэльбаў: стары, паганскі яшчэ звычай.</p>
<p>Зарыва трапятала на іхніх абліччах.</p>
<p>Ён стаяў перад ёю, нібы юнак з вогненнай печы, і працягваў рукі.</p>
<p>У яе ўпала сэрца. Каб гневаўся, каб нават груба, па-мужыцку ўдарыў яе — было б лягчэй.</p>
<p>Значыць, вінавата была яна. Без апраўдання.</p>
<p>Яна была не з тых, што даруюць сабе. Такога ўдарыць. Што толькі зрабіла?!</p>
<p>І  раптам яе нібы азарыла страшным сполахам.</p>
<p>«Ну добра, былі першыя чуткі. Іх трэба было праверыць. Але тая, апошняя... Што ж было ў той плётцы? Чаму я разгневалася на яе, калі я сама ўвесь час, і ўдзень і ўначы, <i>сама жадала гэтага і марыла аб гэтым</i>.</p>
<p>Дрэнь. І  з-за гэтага ледзь не штурхнула на дуэль, забараніла сустрэчы, аддала яго абразам, зрабіла ворагамі яму брата і бацьку. Хлусіла сама сабе і спалохалася,  калі... І потым яшчэ смела патрабаваць ад яго чагосьці.</p>
<p>І ўзрадавалася, калі новая хлусня нібыта апраўдвала мяне такую, якая я ёсць... «Здаў у арэнду...», «Ездзіў з другой...» Але тая паехала адсюль... Але я хіба не разарвала яго душу згодай на ганебныя заручыны?</p>
<p>Забіць сябе мала было за ўсё гэта. Але хіба заб’еш? Значыць, пакараць так, каб потым мучыцца і набівацца ўсё астатняе жыццё».</p>
<p>Яна не думала, што гэта замучыць і яго. Жорсткая, паглыбленая ў сябе маладосць, якая толькі сабе не даруе нічога, кіравала ёю.</p>
<p>«Забіць. Страціць. Як? Аддаць сябе самаму нялюбаму, раджаць яму нялюбых дзяцей. Таму, кім пагарджаеш. Таму, хто,— а напэўна, напэўна ён, яна цяпер прадчувала гэта,— з варожасці да пана Юрася, да яго, Алеся, і склеіў тую брыду. Што ж гэта я нарабіла?!»</p>
<p>Усе гэтыя думкі прабеглі ў яе галаве за якую хвіліну. Ён усё яшчэ падымаў рукі, дагаворваючы свой сказ:</p>
<p>— ...Майка.</p>
<p>Яна глядзела ў яго вочы і адчувала, што ў яе падгінаюцца калені ад цеплыні і жалю. Зрабіць яшчэ крок, і...</p>
<p>Гэта быў бы пацалунак. Простае «хрыстосаванне» для іншых. Але яна ведала, што гэта будзе для яе.</p>
<p>«Палон. Астацца вечна. Навекі прызнаць для сябе (бо ён не будзе ведаць) сваю подласць. Ведаць, што за скурай шчаслівай пані сядзіць распусная (так, распусная, бо такой аддаць сябе за такога — гэта распуста), разважлівая гáдзіна».</p>
<p>Яна магла жорстка асуджаць. Ён уздымаў рукі... Яна не магла... Яна ведала — не вытрымае.</p>
<p>— Не,— сказала яна.— Не.—І скончыла амаль бязгучна:— Гэтага не будзе.</p>
<p>І  кінулася ў натоўп.</p>
<p>Ён  апусціў рукі і павольна пайшоў да выхада. Свайго аблічча ён не бачыў і здзівіўся б, што Мсціслаў, праходзячы паўз братоў, якія гаварылі з Галінкай Кахно, паклаў руку на Кандратава плячо:</p>
<p>— Кандрат... Ану... Хутчэй.</p>
<p>Яны свідравалі натоўп за Алесем.</p>
<p>Загорскі, выбраўшыся на больш-менш вольнае месца, спыніўся і кінуў апошні позірк на гурт людзей перад бабінцам.</p>
<p>Унь яны стаяць. Яраш са скобкай валасоў і жалезным бранзалетам, Юллян Раткевіч глядзіць на Майку і, здаецца, здагадваецца, што нешта адбылося, Франс. І  яе аблічча, такое, што на хвіліну робіцца шкада.</p>
<p>Яму прыйшла ў галаву дурная думка.</p>
<p>Перад імі — між імі і Алесем — палалі паходні і бочкі са смалой. У Раўбіча былі шчыльна сціснутыя вусны. Рука з жалезным бранзалетам сціскала свячу. І  ад зарыва падаў крывавы адбітак на цяжкі, знясілены нейкай неадчэпнай думкай, змардаваны воблік.</p>
<p>Усе астатнія стаялі вакол яго цесна. Дурная думка... Стаяць... Скача зарыва... Як тыя паны, што пасля змовы Глінскага ішлі на плаху разам з сем’ямі, каб не засталося і роду.</p>
<p>...Франс азірнуўся на сястру і спалохаўся.</p>
<p>— Што з табою?</p>
<p>Ён абвёў вачыма натоўп, і яму здалося, што недзе за паходнямі мільгануў твар Алеся Загорскага. А можа,  здалося?</p>
<p>І  раптам ён са здзіўленнем падумаў, што побач з нянавісцю ў ім увесь час жыло нейкае цёплае пачуццё да Алеся. Адкуль?</p>
<p>...Алесь, сустрэўшыся на імгненне з вачыма Франса, уздыхнуў і апусціў вочы. Трэба было ісці. У адрозненне ад Франса ён зараз адчуваў толькі пагарду.</p>
<p>Ён папраставаў ад святла проста ў цемру алеі.</p>
<p>Адмовіць у прымірэнні. Няхай, калі не верыць. З  гэтым можна прымірыцца. Хоць і цяжка, але можна. Не кахае — няхай. Няхай нават тое, што ўся сям’я пакрыўдзіла і крыўдзіць далей. Але адмовіць вялікай ноччу ў пацалунку?! Такое рабілі толькі, калі між людзьмі ляжала кроў сваяка, блізкага сваяка, або самага лепшага друга. Такое рабілі толькі даносчыку на сваіх або бацьказабойцу.</p>
<p>Адмовіць у пацалунку ў вялікую ноч — такога не бывала. І ён вырашыў маўчаць. Яна, вядома, была ў бяспецы. І менавіта таму плаціць давялося б двум: Раўбічу і Франсу.</p>
<p>Канечне, ім. Бо Загоршчына амаль нічым не рызыкуе. На ўсё сухадольнае наваколле ён, Алесь, найлепшы стралок сярод маладых.</p>
<p>Нават калі б  няўдача. Дакончыў бы пан Юры, таксама лепшы.</p>
<p>Вядома, помста. Але нашто? Нашто, калі ўсе яны — рабы кодэкса гонару. Дурасць. І ён таксама дужа разумны, ледзь не зрабіў так, як нейкі там дурны дзедзіц.</p>
<p>...Яго дагналі суровыя Мсціслаў і Кандрат. Пайшлі побач.</p>
<p>Кандрат радаваўся, што ён адзін стаяў тварам да Міхаліны і Алеся, што Галінка і Андрэй не бачылі нічога. Мсціслаў радаваўся, што бачыў усю брыдкую і незразумелую сцэну адзін ён. І  кожны з іх імкнуўся трымаць сябе натуральна.</p>
<p>Алесь скоса зірнуў на бесклапотныя абліччы сяброў.</p>
<p>— Ану іх, абрыдла,— сказаў Кандрат.</p>
<p>— Папоўская дзікасць,— азваўся Мсціслаў.— Толькі і добрага, што паскі. Давайце, хлопцы, паспрабуем напіцца.</p>
<p>— Чаму не,— сказаў Алесь.</p>
<p>Здаецца, не бачылі. І гэта добра.</p>
<p>Ён  ішоў і бачыў людзей. Мужыка, што стаяў як перад плахай, дзяўчыну ў сіняй з золатам хустцы, бабу ў намітцы, якая па дурасці і цямноце падпявае пеўчым замест «І сушчым  ва грабех жывот дараваў» — «і сухі верабей заплот паламаў»,— усё гэтае мора, якое звалася яго народам.</p>
<p>...Сябры селі на коней. Мсціслаў кінуў Кандрату павады заводнага каня.</p>
<p>Кандрат узвіўся ў сядло апошні, і, калі паглядзеў на занадта простую постаць дзядзькавага брата, рукі ў яго самі сціснуліся на павадах: «Д-добра».</p>
<p>З  месца ўзялі ўгалоп. Проста ў ноч, пад зоры...</p>
<p>...Яны не бачылі сумятні, якая раптам пачалася сярод натоўпу, калі людзі сталі заходзіць у царкву.</p>
<p>Міхаліна Раўбіч упала непрытомная.</p>
<p>Палала смала. І проста пад высокія зоры ўзляталі галасы. Пяялі канон Дамаскіна «Уваскрэсення дзень».</p>
<p>...Коні ляцелі ў ноч.</p>
<p>У гэтую ноч сябры вельмі моцна выпілі ў самай захудалай, самай беднай прыдарожнай карчме... А раніцай пан Яраш, давёўшы, урэшце, дачку да памяці і распытаўшы яе, якая была прычына млосці, пахаладзеў ад думкі, што на родзе цяпер можна ставіць крыж.</p>
<p>— Ты разумееш, што ты нарабіла? Нават ворагу... Гэта толькі абрад, дзяўчо ты!</p>
<p>Яна не сказала больш ніводнага слова. Два дні Раўбічы чакалі. Пасыльны з Загоршчыны так і не з’явіўся. Выкліку на дуэль не было.</p>
<p>І тады пан Яраш і Франс расцанілі гэта як «помсту пагардай» з боку Загорскіх і тое, што Алесь сапраўды быў вінаваты. Правіна не напалохала іх. Помста пагардай — вельмі. Ім трэба было маўчаць аб гэтым. Толькі ім двом, якія ведалі.</p>
<p>Прымірэнне было ўжо немагчымае. На землях, якія ляжалі побач, на водах, якія плылі побач, сядзелі цяпер смяротныя, непрымірымыя ворагі.</p>
<p> </p>
<p>На радаўніцу ўсе ў наваколлі даведаліся, што Міхаліна Раўбіч заручылася з графам Іллёй Хаданскім.</p>
<p> </p>
<h4><a id="chapter39"></a>V</h4>
<p>Ніхто не ведаў, што, вырашыўшы да канца зняважыць сябе, Міхаліна назнарок дазваляе сабе не вельмі — а лепей сказаць — зусім невысакародныя выхадкі, знаходзячы нават у гэтым нейкую помслівую асалоду. Таму бадай што ўсе здзіўляліся з яе дзіўных учынкаў, якіх нельга было ні зразумець, ні растлумачыць.</p>
<p>Яна, напрыклад, запрасіла Мсціслава на заручыны:</p>
<p>— Будзеце трымаць корд жаніха,— ласкава схіліла галаву.— Або мой шлейф. І  ў тым і ў другім выпадку — сябра дому... Назаўсёды... І потым, я ведаю, што лепшага сведкі такой важнай  для мяне падзеі не будзе. Ён паўсюль будзе расказваць пра яе праўдзіва... поўна... цікава.</p>
<p>Мсціслаў глядзеў на прыўзняты ражок прыгожых вуснаў, на нявінныя вочы, на ўвесь воблік гэтай дзяўчыны, і яму рабілася страшна, што ён мог быць закаханы ў такую.</p>
<p>Ён, аднак, не даў зразумець сваіх пачуццяў. Схіліўся залацістай галавою і ветліва сказаў:</p>
<p>— Я ў  такіх справах вам не сябра, Міхаліна Яраслаўна.</p>
<p>Назваў па бацьку, чаго Прыдняпроўе бадай не ведала. І ў голасе было такое прыхаванае глыбокае асуджэнне, што Майка апусціла вейкі. А таксама быў закаханы...</p>
<p>— Прыемна хаця, што ў вас засталіся сякія-такія рэшткі сораму за зробленае,— сказаў Мсціслаў.— Мяркую, яны вам яшчэ спатрэбяцца. Як і рэшткі пакут сумлення.</p>
<p>Яна ўскінула бровы. Спалохана.</p>
<p>— Хаця ад душы спадзяюся, што справа не зойдзе так далёка. Няма з-за чаго.</p>
<p>Пасля гэтай размовы Міхаліна раптам, упершыню за ўсе тыдні, падумала пра Алеся. Да гэтага яна карала і мучыла сябе, не думаючы пра іншых.</p>
<p>І  толькі тут яна ўпершыню падумала, як жыць яму.</p>
<p> </p>
<p>Алесь жыў. Іншым здавалася, нават спакойна. Ва ўсякім разе, замест прадчування страшнага прыйшоў спакой.</p>
<p>Спакойна распараджаўся ў дзедавых збожжавых магазінах, рыхтаваў коней на буславіцкі  «бяссенны» кірмаш<sup><a href="#footnote-95">95</a></sup>.  Даводзілася шмат выбракоўваць, бо аконамы намагаліся сапхнуць розную здыхляціну.</p>
<p>Унук працаваў да знясілення, і пан Даніла радаваўся: менш дрэнных думак палезе ў галаву, і калі ўжо будзе тужыць, то ад сапраўднай тугі. І  ўсё ж спакой Алеся палохаў яго.</p>
<p>Прыязджаў чырвоны ад ранняга загару, такі брудны, што ў каменнай ванне тройчы даводзілася мяняць ваду, еў што трапіцца і потым увесь вечар сядзеў ля агню, перакідваючыся з дзедам нязначнымі сказамі.</p>
<p>Еўфрасіння Глебавічна бачыла крывую ўсмешку, якая з’яўлялася на ягоных вуснах, калі глядзеў на жанчын. Больш маўчала, але крадком вызваліла ад усякай работы двух хлопцаў, каб начамі дзяжурылі ля Алесевай спальні: «А раптам нешта зробіць з сабою, галубчык».</p>
<p>Уставаў ён у тры гадзіны ночы, сядаў у ледзяную ванну, еў з людзьмі густа пасоленую бульбу з кіслым малаком і, не чакаючы кашы з баранінай, выязджаў на Касюньцы з двара.</p>
<p>Вежу падабаўся ўчэпісты, гаспадарскі і ўсё ж ва ўсім добры ўнукаў розум. А каб і не падабаўся, ён згадзіўся б з усім, што б той ні прапанаваў, з усякім, нават самым бязглуздым учынкам, з усякай, нават самай недарэчнай прапановай.</p>
<p>Усё б раздаў, абы стаў ён здаровы і спакойны.</p>
<p>Пан Даніла здзіўляўся з самога сябе. Трыццаць восем год жыў у самоце, нічога не патрабуючы ад жыцця. Так, паблажлівы ад разумення людзей і велічы стары цынік і іраніст. Валтузяцца недзе наводдаль мурашкі — хай сабе валтузяцца. Мурашнік робяць, гліцу цягаюць — вельмі цікава.</p>
<p>І раптам з’явіўся камячок плоці, уладна ўзяў, запаланіў, прымусіў любіць нявестку, цікавіцца сынам, сустракацца з гэтымі самымі мурашкамі, лезці ў шумлівае, утомнае жыццё, пакутаваць і радавацца.</p>
<p>«Хто ён? Што мне ў ім, калі мне вось-вось ляж ды здохні, а за чорнай рысай — яма?</p>
<p>Але вось вырас, стаў гожы і моцны, і няўдала пакахаў. І так баліць за яго сэрца, як ніколі не балела за сябе.</p>
<p>Ды гэтага мала. Ну вырас, ну, вядома, зусім іншы, чым людзі майго пакалення. Ну і пакінь ты мяне ў спакоі такога, які я ёсць. Не, вучыць. З  зямлёю не так, з людзьмі не так, з радзімай не так.</p>
<p>Мала яму, што я па прыроджанай ляноце гавару па-мужыцку. Не, падавай яму самасвядомасць таго, хто я такі і хто ён такі, якая прычына агульнай абыякавасці, і чаму нам у Крыме морду набілі, і чаму таго хахла, што вершы пісаў, загналі туды, дзе бабы бялізну на вясёлку сушыцца вешаюць.</p>
<p>Ну што мне было б раней у тым хахле? Пашкадаваў бы трохі — і ўсё. Не, вучыць. Маўляў, свой чалавек, без кампрамісаў».</p>
<p>Цяпер Вежа дрыжаў за ўнука. Здаецца, гаспадарыць, гойсае, сварыцца, а вочы пустыя.</p>
<p>— Ды ў чым справа, пане?</p>
<p>— Ён  што вам падсунуў? І дзе вашы вочы былі? Яны тоўстыя, але ж гэта сяменнікі, пераспелыя. Яны як вата. Набрыняе вадой, падгніе. Ён каго падмануць надумаў? Якія бярвенні патрэбны, ану?</p>
<p>Аконам муляецца. Мужыкі з прыхаванымі ўсмешачкамі назіраюць за галавамыйкай.</p>
<p>— З зімы...</p>
<p>— Што з зімы?</p>
<p>— З  вясны, то бок...</p>
<p>— Што?</p>
<p>— Перацягваюць жывое дрэва тростам туга, каб за лета яно... мацнейшае...</p>
<p>— Чаму?</p>
<p>— Смалой набрыняе... А ўзімку секчы.</p>
<p>— Вось. Смалой набрыняе. Жоўтае, аж звініць. Не гніе... Вось якія бярвенні падай. А ў Мухі спытай, колькі ён на гэтых сяменніках куртажу ў кішэнь паклаў? Не спытаеш — сам спытаю.</p>
<p>Голас як нежывы. Аконаму ад гэтага нават страшней. А Вежы страшней за аконама.</p>
<p>І  ўсё ж Вежа нікому не выдаў бы сваёй боязі і сваіх думак. Глебавічна паспрабавала была папікнуць «за чэрствасць»— абарваў.</p>
<p>Не ведаў аб тым і сам Алесь, не ведалі сын з нявесткай, не ведалі суседзі. Вежа бараніў сваю таямніцу, маўчаў аб ёй, як маўчаць аб ганебнай хваробе.</p>
<p>Калі хто-небудзь добразычлівы пытаў, як з унукам, пан Даніла адказваў са звычайнай іранічнай усмешкай, ад якой некаторых аж вадун  вадзіў:</p>
<p>— Думаў ажаніцца, ды агойтаўся.</p>
<p>Часам і пры ўнуку.</p>
<p>Толькі аднойчы яны пасварыліся.</p>
<p>Быў май. Дрэвы апрануліся ўжо ў маладую клейкую лістоту, і стогадовы каштан ля тэрасы выкінуў да неба тысячы белых конусаў-свечак. Нібыта кадзіў і дзякаваў небу за цёплыя дні. Ночы былі яшчэ, аднак, халаднаватыя, а вада ў Вежавых ставах зусім ледзяная. Ставы амаль не зарасталі: моцныя крыніцы білі з дна.</p>
<p>Дзед і ўнук сядзелі на тэрасе. З нетраў веяла бальзамічным водарам маладой лістоты, вільгаццю ад ставоў і з Дняпра, чыстатой прыбранай, затравелай ужо зямлі.</p>
<p>Салаўі барабанілі, звінелі і цмокалі так, што здавалася, на зямлі існуюць толькі яны.</p>
<p>— Ягайла,— раптам  сказаў дзед.</p>
<p>Унук страпянуўся.</p>
<p>— Што Ягайла?</p>
<p>— Ягайла любіў слухаць салаўёў. Ажаніўся ён з Ядвігаю, прадаў Беларусь з Літвою, права першародства — за бабу. Тыя, пры жончыным двары, былі шмат танчэйшыя, цывілізаваныя. Пасмейваліся з яго цішком: варвар, мядзведзяў яму душыць, на кані гойсаць ды мядзведжую шынку рукамі есці. А гэты варвар, што каня спыняў на поўным скаку, пойдзе ў сад ды саловак слухае, а ў самога слёзы на вачах... То хто, я пытаюся, тут варвар?</p>
<p>Звінелі салаўі.</p>
<p>— І  што такое наогул жанчына, шлюб без роўнасці, сяброўства? Так, баба.</p>
<p> </p>
<p> </p>
<div class="POETRY">
<p>С саксонским герцогом в карете золотой</p>
<p>Промчалась Помпадур, блистая красотой.</p>
<p>Фелон сказал, чету окинув взглядом:</p>
<p>«Вот королевский меч, а вот ножны с ним  рядом».</p>
</div>
<div class="CLEAR"></div>
<p> </p>
<p> </p>
<p>Ці варта дзеля такога нешта траціць з жыцця? Нават самую крыху? Нічога.</p>
<p>— Вершамі загаварылі, дзеду,— сказаў Алесь.— Гэта што, намёк?</p>
<p>Вежа здзівіўся. І сапраўды атрымаўся намёк.</p>
<p>— Я не хацеў. Але, калі ўжо так выйшла... Не выношу я ў мужчынах бабства... Калі ў іх вяселле?</p>
<p>— Не цікавіўся. Хіба я даў нейкую падставу шкадаваць мяне? Прасіў спачування?</p>
<p>— Не,— сказаў дзед.— Але выгляд у цябе часам такі.</p>
<p>— За выгляд не адказваюць, дзеду.</p>
<p>— А мне ўспамінаецца Халімон Кірдун. Яму б жонцы даць добра ў косці, каб хвастом перад чужымі не круціла. А ён усё шкадуе. А тая яго за гэта святым ды добрым лічыць, а павагі ані на шэлег. «Бяжыць гайня — пабягу і я». А назаўтра ідзе карову даіць, а Кірдун за ёю, трымаць каровін хвост, каб часам не сцябнула...</p>
<p>— Што мне загадаеце зрабіць? — пачаў злавацца Алесь.</p>
<p>— Ажаніўся б  з Ядвінькай Клейнай. Кахае цябе. Гожая. І роду добрага.</p>
<p>— Я пайду,— сказаў Алесь.</p>
<p>Пайшоў у сад.</p>
<p>Ад салаўінага бою прабіраў аж да самага сэрца мяккі халадок захаплення. Мокрая ляшчына цягнула шырокія лапы на сцежку. Дрэвы стаялі не варушачыся, раскашаваліся.</p>
<p>З  патаемных нетраў — нібы пяшчотны востры струменьчык — далятаў часам гаркаваты пах ландышаў.</p>
<p>І,  схаваўшыся яшчэ лепей за ландышы, крычаў аднекуль з яроў і хмызавых нетраў ніколі нікім не бачаны таямнічы, як хохлік, ляляк. Крычаў гартанна, страсна, захлынаючыся:</p>
<p>— Ма-уа, ма-уа, люа-ля, люа-ля!</p>
<p>Часам ён з незразумелых слоў збіваўся на зусім чалавечыя:</p>
<p>— Ліу-блю-ліу-блю!</p>
<p>Але ўсё заглушаў, поўніў, пранікаў салаўіны гром. Салаўі білі і тут, ля ставоў. І  нават з-за Дняпра, не менш як за дзве вярсты адсюль.</p>
<p>Ён  выбраўся да става мокры, аглушаны. Яго ледзь не хістала ад магутнага, спеўнага, пераможнага трыумфавання жыцця, якое царавала над усім, што дыхала і жыло вакол.</p>
<p>Стаў цьмяна зіхацеў, як луска. Над ім звісала адным бокам вялізная блізкая хмара — запаветны,  не менш як шасцісотгадовы, дуб.</p>
<p>Хлопец прыхіліўся да шурпатага ствала і задумаўся. Вакол было добра. Вакол было так добра, што ніякі чараўнік не прыдумаў бы лепей. І яшчэ нават самы злосны вядзьмак не прыдумаў бы нічога горшага за гэта. Такі ва ўсім гэтым быў нялюдскі здзек.</p>
<p>Не было яе. Каб яна была — здзеку не было б. Была б тады зямля, і ставы, і салаўіны гром.</p>
<p>Якая ж гэта дробная лухта разбурыла ўсё гэта? Як можна было хлусіць, калі на свеце ёсць салаўі?! Як можна было хлусіць і, галоўнае, верыць хлусні, калі яны тут, побач?!</p>
<p>Ён  пачаў успамінаць яе аблічча. Яна ўзрадавалася спачатку там, ля царквы, у гэтым не магло быць сумнення. Але чаго яна потым спалохалася? Так спалохалася, што нават аблічча стала шэрае? І нашто яна так зрабіла, што вось ён зараз адчувае ўсю гэтую дзівосную прыгажосць як здзек.</p>
<p>Аднекуль з глыбіні істоты наплыла, затапіла ўсё ярасць. Ён ненавідзеў цяпер самі ўспаміны.</p>
<p>Дарэмна ён дараваў абразу.</p>
<p>Месца сустрэчы  можна было б прызначыць на азярышчанскіх паплавах, трохі далей таго месца, дзе яны на начлезе стрэліся з Войнам. Пісталетны стрэл быў бы чуцен... Раніца... Раса. Не больш за пятнаццаць крокаў...</p>
<p>Раўбіч стаіць на бар’еры... Секунданты... У руцэ з бранзалетам апушчаны пісталет... Трэба ўзняць свой... Ага, ён прыкрыўся рукой... Цудоўна! Меціць трэба трохі ніжэй бранзалета. Калі аддача будзе меншая, чым звычайна,— рана ў сонечнае спляценне...</p>
<p>А потым Франс. Гэты з-за фатаўства закрывацца не будзе. Тут прасцей. Проста ў гэты высокі бледны лоб. Проста туды. І  тады ўжо, калі ўпадзе і будзеш ведаць, што яго павязуць, а праз вадамоіны панясуць на руках — тады пісталет сабе да сэрца і адным разам, з поціскам, з асалодаю...</p>
<p>Алесь апрытомнеў і спалохаўся. Што гэта было? Вар’яцтва пачыналася? У васемнаццаць? Няма чаго казаць, добра... Ён паспешліва скінуў куртку, чаравікі, нагавіцы, сарочку, падскочыў і, ухапіўшыся за сук, ускінуў на яго цела.</p>
<p>Таўшчэразны сук цягнуўся над самай вадою. Дуб нібы выцягнуў адну руку, каб вечна лавіць ёю месячнае і сонечнае святло.</p>
<p>Алесь ішоў, моцна ставячы ногі. Сук неўзабаве патанчэў і пачаў спружыніць пад нагамі, даводзілася балансаваць. Ён дайшоў, пакуль было магчыма, і стаў ледзь не на самым канцы галіны, астываючы пад ветрыкам.</p>
<p>Яму здаўся шолах і нейкі прыглушаны гук на беразе. Азірнуўся — цемра. Нікога.</p>
<p>І тады ён застыў, прыціснуўшы рукі да цела і ўскінуўшы аблічча ўгору. Пад нагамі пагойдваўся сук. Проста ў вочы свяцілі зоры.</p>
<p>Ён апусціў вочы — пад нагамі таксама не было нічога, акрамя зор. Глыбокая сіняя чаша, поўная зор.</p>
<p>Нібы вісіш у цэнтры бясконцага сіняга шара. Зоры пад нагамі. Зоры над галавой.</p>
<p>Закінуўшы за галаву рукі, ён доўга стаяў так, пагойдваючыся ў зорнай бяздоні.</p>
<p>Галіна пагойдвалася. А ён быў між небам і зямлёй. І  зоры былі вакол.</p>
<p>Потым ён разбіў сінюю чашу пад нагамі. І спалоханыя зоры пабеглі да берагоў.</p>
<p>І  ён плыў у сцюдзёнай вадзе, пакуль хапала паветра. Бачыў у глыбокім паўзмроку карчы, пасмы маладых водарасляў і яшчэ штосьці, што стаяла нерухома ў прадонні, нібы бярвенца, якое затанула, але так і не дайшло да дна.</p>
<p>Адно... А унь другое... А там далей трэцяе.</p>
<p>Гэта спалі, таксама між сваімі «небам і зямлёй», шчупакі.</p>
<p>...Апрануўшыся, ён лёг на спіну і стаў глядзець на цёмную хмару дуба і яшчэ на зоры. Было вельмі холадна, але ён не адчуваў холаду.</p>
<p>Нечая рука лягла на яго плячо. Яму не хацелася паварочваць галавы, і тады тая самая рука, дзівосна прахалодная, але цёплая ўнутранай цеплынёй, узяла яго за падбароддзе і адхіліла яго вочы ад зор.</p>
<p>Ён убачыў цёмную сукню, карункавую мантылью, накінутую на галаву.</p>
<p>У цемры невыразна бялела аблічча. Яно схілілася да яго.</p>
<p>— Што з вамі?</p>
<p>Бадай што толькі па голасу Алесь пазнаў у гэтым цені Гелену Карыцкую.</p>
<p>— Вы?</p>
<p>— Але,— усміхнулася яна.— А вы як тут?</p>
<p>Замест адказу ён паціснуў плячыма.</p>
<p>— «А  ноч ідзе і коцяцца сузор’і»,— ціха сказаў ён.</p>
<p>Яна глядзела на яго ўважліва, занадта ўважліва.</p>
<p>У цемры бялела аблічча. Як туман.</p>
<p>— Устаньце.</p>
<p>— Ідзіце,— амаль папрасіў ён.— Я яшчэ трохі астануся.</p>
<p>— Калі ласка,— сказала яна.— І мне і вам будзе не так самотна ісці да палаца.</p>
<p>Ён  уздыхнуў і ўстаў.</p>
<p>Яны пайшлі па алеі. На няроўным адхоне яна пахіснулася, відаць, ступіўшы на камень.</p>
<p>— Я магу прапанаваць вам руку?</p>
<p>Яны мала гаварылі за апошні час. Неяк спачатку гімназія, а потым гаспадарчыя клопаты аддалілі Алеся. Дый яна трымалася наводдаль, нават калі Алесь наладжваў для актораў гулянкі. Амаль не прыходзіла. Вежа прыбавіў ёй пенсіі, плаціў цяпер сто рублёў, абы не перавабілі ў губернскі тэатр.</p>
<p>Вось хіба што сумнавата было. Праўда, цяпер з’язджаліся на спектаклі з усёй губерні, але самі спектаклі былі цяпер радзей. Дзед наняў па Алесевай просьбе балетмайстра, настаўніка спеваў і яшчэ пастаноўшчыка, ён жа — настаўнік французскай і італьянскай. Яна аднойчы спытала ў Алеся пры сустрэчы:</p>
<p>— Як вы гэтага дабіліся?</p>
<p>— Гм,— сказаў Алесь,— проста сказаў, што нікога не здзівіць тэатр-катарга, як у Юсупава.  І  што калі ўжо тэатр, то трэба зрабіць лепшы, чым у Шарамецева.</p>
<p>Часам яны сустракаліся на рэпетыцыях або на разборах пастановак. Не вельмі часта. Алесь быў не тым заняты.</p>
<p>...Яны ішлі алеяй і маўчалі. Калі б нехта зірнуў на іх збоку, ён бы падумаў, што гэта дзівосна добрая пара.</p>
<p>— Вам яшчэ не стала сумна тут? — урэшце спытаў ён.</p>
<p>— Чаму ж сумна,— схіліла яна галаву.— Няма часу. Вы ведаеце, я ўжо нядрэнна гавару па-французку і па-італьянску...</p>
<p>— Мне здавалася, вы заўсёды ведалі іх.</p>
<p>— Дзіўна, нешта нібы трымае мяне тут, не дае пайсці. Нешта няскончанае.</p>
<p>Вакол булькалі галасамі хмызы. Кожны па-свойму. Дальнія і блізкія спевы зліваліся ў адну магутную і высокую, аж да неба, мелодыю.</p>
<p>— Чаму вы падышлі да мяне?</p>
<p>— Хіба можна пакінуць другога ў такім халодным свеце?</p>
<p>Мокрыя лапы ляшчыны. Гаркаваты пах ландышаў.</p>
<p>— Ведаеце, аб чым я падумаў на гэтай галіне? Я падумаў, што няма на свеце больш самотнай істоты, чым чалавек.</p>
<p>— Як рана гэта прыйшло вам у галаву...</p>
<p>Маўчала цяпер яна. Таму што ўсё ведала.</p>
<p>З самага пачатку яна з трывогай сачыла ад алеі, як ён ішоў па разгаліне, злёгку пагойдваючыся над вадой.</p>
<p>Ноч пакінула  замест яго постаці толькі цень, узнесены ў неба. І ва ўсім гэтым была такая адзінота, такая бязмерная адчужанасць дасканалага, што яна зразумела ўсё. І дробныя былі перад гэтым усе правілы.</p>
<p>Гелена сапраўды не падышла б, каб ён не лёг на траву. Але гэты звычайны, чалавечы рух напомніў ёй, што гэта юнак, маладзейшы за яе на сем год.</p>
<p>...Калі яны падышлі да палаца, было позна. Нідзе ані агеньчыка. Каскады выключаны, акрамя «Пераможанага  Левіяфана», і поўную цішыню парушаў толькі яго шолах ды яшчэ салаўіны харал.</p>
<p>— Бывайце,— сказаў ён, як другу, па-англійску працягнуўшы руку, і асекся. Ён быў бадай спалоханы сваёй вольнасцю... Нібы той, іншай, падаў руку.</p>
<p>Але яна спакойна працягнула яму сваю, і ён адчуў дотык яе пальцаў.</p>
<p>— Бог мой,— сказала яна,— якія халодныя рукі!</p>
<p>Яна глядзела на яго. ўважліва. Вельмі ўважліва.</p>
<p>— Свет як здзек? — спытала яна.</p>
<p>— Падобна на тое.</p>
<p>— А хто казаў мне, што дзівы павінны заўсёды збывацца?</p>
<p>— Ну,— нявесела засмяяўся ён.— Не я. Нехта іншы. Нейкі адзінаццацігадовы хлапчук.</p>
<p>— Вы памятаеце, калі гэта было?</p>
<p>— Памятаю,— раптам успомніў ён.</p>
<p>— Ну вось...</p>
<p>Маўчанне.</p>
<p>— Ведаеце што,— голас яе сеў.— Не ідзіце нікуды. Калі вам не будзе сумна са мною — зайдзіце. Я запалю агонь... Нельга аднаму блукаць у такі холад.</p>
<p>Кінуўшы гэтыя словы, яна сама спалохалася іх. Але ён сказаў «добра» так натуральна, ні аб чым не думаючы, акрамя згоды, што яна змоўкла. У яго было такое аблічча! Цёмнае, змарнелае, падобнае на жывую трагічную маску.</p>
<p>І з пачуццём, падобным на падзенне ў ледзяную ваду, зразумела, што прыйшоў яе час. Той, адзіны.</p>
<p>Яна працягнула яму руку, бо за дзвярыма, на сходах, было цёмна.</p>
<p>— Хадзем.</p>
<p>...Загарэлася свечка.</p>
<p>Ён не быў у гэтым пакоі доўга. Мінула сем год. Але за гэты час, здавалася, тут не змянілася нічога.</p>
<p>Просценькі туалетны столік. Большы стол, ля якога глыбокае крэсла і казетка. Камін, у якім загадзя падрыхтаваны дровы і бяроста. Паліца кніг. За паўкруглым акном — ноч.</p>
<p>Змянілася толькі адно: дзверы ў суседні пакой былі адчынены, бо ён цяпер таксама належаў ёй. Ды яшчэ на сцяне вісела карціна. Ягоны, Алесеў, падарунак пасля пастаноўкі «Медэі» — «Хата» Адама Шэмеша. Звычайная беларуская хата пад каравай у цвеце грушай і старыя, вельмі старыя дзядок і баба ў белым, якія сядзяць на прызбе і з чаканнем глядзяць на дарогу. А на ўсім гэтым — апошні водсвет захаду. Тысячу год ім чакаць і не дачакацца.</p>
<p>— Сядайце ў крэсла,— ціха сказала яна.</p>
<p>Ён сеў.</p>
<p>— І скіньце чаравікі. Раса... Вось вам пантофлі. Адтапчыце заднік — іначай не ўзлезуць.</p>
<p>Яна стала на калені і свечкай падпаліла бяросту ў каміне. Папоўз угору дымок, потым жаўтаваты агеньчык. Зыркі, сіне-чырвоны агонь вырваўся з палону і ахапіў дровы. Полымя заскакала па яе абліччы. Ад гэтага, а можа, ад чагосьці іншага, вочы ў яе былі сумныя.</p>
<p>Па сценах бегалі чырвоныя блікі. Яна села насупраць яго.</p>
<p>— Ну вось, давайце будзем глядзець у агонь.</p>
<p>Ён раптам убачыў, што яе туфлікі таксама цёмныя ад расы. Працягнуў руку — гэта здавалася яму натуральным — і дакрануўся пальцамі да ступні.</p>
<p>— І  вы яшчэ смееце даваць мне парады? Ану вазьміце назад свае пантофлі.</p>
<p>— Я да агню.</p>
<p>Алесь пашукаў вачыма і ўбачыў на кіліме чорна-чырвоны плед.</p>
<p>— Прыпадніміце  ногі... Вось так... І так...</p>
<p>Ён  узняў вочы, і яны сустрэліся з яе вачыма. Большыя, чым ва ўсіх людзей на зямлі, яны ўважліва, нібы ўпершыню бачылі, глядзелі на яго.</p>
<p>Чырвань плесканулася па ягоных шчоках. Ён зразумеў, што зрабіў нешта такое, пасля чаго ні яму, ні ёй нельга будзе нават здалёк зірнуць адно на аднаго, а не тое што гаварыць, як усе астатнія людзі.</p>
<p>Яна ўзяла яго руку.</p>
<p>— Што з вамі здарылася? Што?</p>
<p>Ёй дорага каштавалі гэтыя словы і гэты рух. Сэрца падала. Але яна бачыла гэтую пакутную чырвань і тое, як ён потым збялеў.</p>
<p>— Не ведаю,— сказаў ён.</p>
<p>Яго сапраўды калаціла.</p>
<p>Прыклала нерухомыя вусны да яго лоба.</p>
<p>— Нічога. Гэта проста ад цеплыні выходзіць холад.</p>
<p>Рука хлопца ляжала ў руцэ жанчыны. Ён асмеліўся і, працягнуўшы другую руку, узяў далоньку і схаваў яе ў сваіх далонях.</p>
<p>— Глупства,— сказаў ён.— У мяне ў вёсцы была вавёрка. Калі, бывала, зробіш з далоняў «хатку» з круглым уваходам, то яна адразу залезе туды, накрыецца хвастом і спіць. Вось так і зараз.</p>
<p>Яна паварушыла вялікім пальцам схаванай далонькі.</p>
<p>— Вось і хвост... Сапраўды, глупства.</p>
<p>— Вядома, глупства.</p>
<p>Скакаў агонь. Чырвоныя водбліскі бегалі па яе абліччы. Яно было бледнае, з пяшчотнай і дзівосна гожай скурай.</p>
<p>— Добра? — спытала яна.</p>
<p>— Добра,— сказаў ён.</p>
<p>— То навошта было ісці ў ноч? Чалавеку нельга быць аднаму.</p>
<p>— Чалавеку, які ненавідзіць, нельга быць з людзьмі. Яго трэба цурацца, як заразнага. І я не маю права на паблажлівасць людзей.</p>
<p>— Чаму?</p>
<p>— Я сёння забіў двух чалавек... Ці то я не забіў... Але я ўявіў сабе, як я гэта буду рабіць.</p>
<p>— Такое злачынства ёсць у кожнага.</p>
<p>— Хіба? І ў вас?</p>
<p>— Вядома. Памятаеце, як мы на масленай зрабілі гулянку ў «дзікай зале»? Акторы і вы. Памятаеце, крылы былі вакол, і лікі, і жэсты пакоры і гневу?</p>
<p>— Памятаю,— сказаў Алесь.</p>
<p>— І песні памятаеце?</p>
<p>Гукі «Каханага» ўзніклі ў вушах Алеся. Клікалі і як быццам абяцалі нешта галасы. І  ён зноў плакаў ля ног гранітнай фіванскай  малпы: «Божа, аддалі ад мяне».</p>
<p>— Памятаю,— збялеў ён.</p>
<p>— Ну вось. Я разумела тады. Яны таксама зрабілі нешта накшталт забойства.</p>
<p>— Вы не спявалі,— сказаў ён.</p>
<p>— Я не спявала.</p>
<p>— Я не магу ненавідзець,— сказаў ён.— Не магу забіваць. Не магу, каб свет быў як здзек. Не магу, каб холад. Я хачу, каб між людзьмі заўсёды было... вось так.</p>
<p>— Так будзе,— сказала яна.</p>
<p>— Калі?</p>
<p>— Хіба я знаю калі? Напэўна тады, калі вось гэтыя старыя дачакаюцца дзяцей. Усіх. Тых, што забылі і што здрадзілі, і тых, што ў кайданах, і забітых. І, галоўнае, тых, што кожны дзень рабілі для другога хоць маленькае дзіва. Калі чалавек, кожны чалавек, вельмі захоча зрабіць другому хоць маленькае дзіва — свет зробіцца светам дзіваў.</p>
<p>Ён схіліўся і прынік галавою да яе рук.</p>
<p>Яна ціха ўстала, падышла да акна і расчыніла яго. У пакой уварваўся салаўіны пошчак.</p>
<p>Потым яна села зноў на сваё месца. З птушынай песняй нібы ўладна ўвайшло сюды, у ціхі пакой, тое, што ён пакінуў на беразе сажалкі: гартанны крык леляка, ап’яненне хмызоў і прыгажосць, падобная на здзек.</p>
<p>Ён узняў на яе вочы і ўсё зразумеў.</p>
<p>— Не ідзі,— сказала яна глуха.— Застанься... Калі ласка, хутчэй, хутчэй пацалуй мяне.</p>
<p>Нясцерпна калацілася сэрца. Яго ўдары былі, як грозныя ўдары молата. Распасцёрты на спіне, як зрынуты нечым магутным і пагрозлівым, ён бачыў праз адчыненыя дзверы зыркае полымя каміна — і гэта было як быццам яго збіраюцца катаваць агнём.</p>
<p>Полымя. Полымя. Жарынкі ў каміне нібы хутка мяняюцца месцамі. З акна плыве сіняя халаднаватая ноч. У ёй водар лістоты і вільготны пах ставоў, вада якіх настоена на вярбовай кары, карчах і водарасцях.</p>
<p>Але ўсё гэта пакрывае,  глушыць утрапёны салаўіны гром. Нібы толькі адна, апошняя ноч засталася ім для песняў і жыцця.</p>
<p>Расплываецца, адыходзіць некуды сляпая нянавісць. З  кожным ударам сэрца расце і запаланяе істоту холад, замілаванне, чысціня і боль. І яшчэ вялікі, да самага краю зямлі, і злітны, нібы з аднаго сэрца, посвіст маленькіх птушак у вільготных хмызах.</p>
<p>Залатая галавешка ўпала ў каміне, узняўшы полымя і рассыпаўшы іскры. У яе святле ён убачыў доўгія іскрыстыя валасы і вочы, якія зараз былі толькі чорныя і глядзелі на яго, нібы просячы літасці і адначасова адмаўляючыся ад яе.</p>
<p>Яны ляжалі побач, ён — на спіне, яна — прыціснуўшыся да яго, на баку, і глядзелі ў ноч.</p>
<p>— Чуеш, гэта вярбовая кара,— сказаў ён.— А вось ландышы... А там, відаць, з самага глыбокага яра, дзе сплывае адзіны лапічак  снегу... бо ледзяныя крыніцы... чуеш?</p>
<p>— Не. Кару чую, ландышы чую... А што?</p>
<p>— Апошняя анемона...  А вось пабегі вампір-травы.</p>
<p>— Чаго?</p>
<p>— Ну, яшчэ завуць вужова зелле. Зноў ландышы... І вось «лясны мёд».</p>
<p>Маўчанне.</p>
<p>— Не чую. Нічога больш не чую.</p>
<p>Салаўі грымелі, як перад загібеллю. І ад гэтай песні і ад дотыку рукі пашыраліся грудзі і цямнела ў вачах...</p>
<p>...Ля сваіх вачэй ён бачыў яе вочы.</p>
<p>Яны былі большыя, чым ва ўсіх людзей на зямлі.</p>
<p>...Пагрозліва схіленае аблічча бліжэй і бліжэй.</p>
<p>...Зáграва на ім.</p>
<p>...Вусны шукаюць яе вуснаў.</p>
<p>Салаўіны гром.</p>
<p>Вочы большыя, чым ва ўсіх, хто ёсць на зямлі.</p>
<p>...І ў палоне  шчыльных, невыносна злітых абдымкаў ён са здзіўленнем, трапятаннем і болем, не верачы сабе, усёй істотай сваёй, ад бронзавага замка рук да вачэй, што глядзелі ў яе вочы, і да пахаладзелых ад здагадкі пальцаў ног, адчуў, як спалохана трапеча яе сэрца, адданае непазбежнаму, і небу, і салаўінаму грому, і яму, сэрца цнатлівай.</p>
<p>У гэтай здагадцы раптам зліліся пошчак салаўёў, гаркавата-халодны пах ландышаў, крык леляка, зоры над галавой і пад нагамі.</p>
<p>А потым усё знікла. Быў свет і ў ім чалавек.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Галава жанчыны ляжала на грудзях мужчыны. Абое маўчалі, нібы баяліся расплюхаць тое, што неслі ў сабе.</p>
<p>Алесь асцярожна трымаў яе ля сябе, сам не разумеючы, што з ім. Іншай стала ноч. Іншымі сталі салаўі і пах вярбовай кары. Знікла некуды ўтрапёная страшная ярасць. Разбураны свет, што яшчэ гадзіну назад ляжаў у руінах, пачаў збірацца ў адно і, нібы сам сабою, выстройвацца ў нешта зладжанае. І  самае пачуццё гэтай гармоніі пасля развалу і дымных руін было шчаснае і вялікае.</p>
<p>Ён нікога не ненавідзеў. Для гэтага новага, для сораму і гонару, для велічы і бязмернай глыбіні новага былі добразычліва-абыякавыя ўсе ворагі на зямлі.</p>
<p>Яна таксама ляжала нерухома. І  ў яе сэрцы зліваліся гонар і адначасова цвёрдае разуменне таго, што яна зрабіла.</p>
<p>Усё пачалося з удзячнасці. У тую хвіліну, калі адзінаццацігадовы хлапчук у дарэмным — хіба дарэмным? — пратэсце, які нічога не мог змяніць, крыкнуў Шчуру гнеўныя словы. Гэта было кранаюча і смешна. Яна ўжо ведала: дзіваў не бывае на зямлі.</p>
<p>І раптам гэтыя рукі зламалі шыю лёсу. Такія яшчэ тады слабыя, а цяпер такія моцныя рукі.</p>
<p>Пачалося з гэтага. І ён, малодшы, раптам стаў усемагутны і нібы старэйшы за яе і даражэйшы за бацькоў, бо яны далі толькі жыццё, а разам з ім рабства, а гэты — свабоду.</p>
<p>А потым прыйшло іншае. Гады тры як прыйшло. Пачалося з гэтай вось карціны. Гралі «Медэю». Пасля першага ж спектакля прыезджая трупа адмовілася граць з ёю. «Прабачце, гэта проста ўнізіцельна для нас»,— сказаў дырэктар... Яна ўзрадавалася. Усе гэтыя рымляне, грэкі, іспанцы даўным-даўно абрыдлі ёй. Чаму ў п’есах няма звычайных людзей, якія вакол? Мужыкоў у хаце, вячорак на пакроў, вяселляў, сварак, сконаў? Чаму няма мяшчан, паноў, корчмаў? Чаму на сцэне рухаюцца quasi-іспанцы і на кожным кроку грыміць гром? Хіба такі бедны на трагізм і на смешнае гэты край? У чым прычына?</p>
<p>Ён, той, што побач, сустрэў яе ля каскада: відаць, чакаў.</p>
<p>— Вось. Гэта вам.</p>
<p>У пакоі яна разгарнула грубую паперу і ўбачыла хату з каравай белай грушай і чырвань захаду на тварах старых. Старыя чакалі. Як тысячы такіх на яе зямлі. Як яе старыя, да якіх яна не вернецца, бо яны памерлі. А тыя, якія яшчэ чакаюць, не ведаюць, што ніхто яшчэ не вяртаўся да роднага дыму і роднай песні...</p>
<p>Раўла ўсю ноч, гледзячы на квецень, прызбу і чаканне ў вачах старых. А потым зразумела, што кахае. Таму што ніхто так не разумеў яе... Яна ведала розніцу ў гадах, у паходжанні, ва ўсім... Але яна не магла глядзець ні на кога, апрача гэтага хлопца, хаця і ведала ўсю ненатуральнасць таго, што яна беражэ сябе для чалавека, які ніколі да яе не прыйдзе... Трэба было ўцякаць, але яна не ішла адсюль, чакаючы нейкай невядомай адплаты, нейкага служэння яму.</p>
<p>Сэрца балела за тое, што з ім зрабілі. А можа, гэта зноў быў лёс? Іначай яна не магла...</p>
<p>А ён ляжаў і думаў, што яму цяпер няма іншага выхаду, як ажаніцца з ёю, бо дзяўчына даверылася яму.</p>
<p>Няхай лямантуе наваколле — ён ім хутка замажа пашчы.</p>
<p>На хвіліну ў яго сэрцы варухнуўся амаль фізічны боль і нясцерпная шкадоба, але ён здушыў іх. Разуменне між ім і той, што была побач, удзячнасць за зладжаны свет, дзе ўсё было ў ім і ён быў усё, удзячнасць за ахвяру як быццам змялі былое. Яны былі мацнейшыя.</p>
<p>У яго будзе самая лепшая і самая прыгожая на свеце жонка.</p>
<p>Сакавіты, добры пошчак салаўёў, здаецца, прымушаў дрыжаць зямлю. Ён быў такі свежы і халодны, гэты пошчак.</p>
<p>— Я, напэўна, вельмі дрэнная...</p>
<p>— Чаму? — спытаў ён.</p>
<p>— Так не робяць, так нельга... я ведаю. Але ты ўсё ж абдымі мяне.</p>
<p>— Я хацеў сказаць табе тое самае... Але я таксама думаў, што так нельга.</p>
<p>Іхнія ўсмешкі былі побач.</p>
<p>Абапёршыся  на локаць, яна глядзела на яго.</p>
<p>Не па ўзросту магутныя плечы, шырокія, як на грэчаскіх статуях, гладкія грудзі. Дасканалая закінутая галава.</p>
<p>Ён таксама глядзеў. Рукі пяшчотныя і тонкія. Валасы іскрацца. Вочы ў цемры вялікія-вялікія.</p>
<p>Гелена перакладвала хвалістыя пасмы яго валасоў:</p>
<p>— «Ў барвянапёрым шлеме і крылатым...»</p>
<p>— Ты памятаеш? — спытаў ён.</p>
<p>— Вядома.</p>
<p>— І я. Ты была такая... Раптам выйшла, рэючы плашчом,— аж валасы на галаве заварушыліся. Мне тады здавалася, што ты была ўдвая вышэйшая за іншых. Гэта не так, але вочы ў цябе і зараз большыя, чым ва ўсіх людзей на зямлі.</p>
<p>— А цябе я спачатку і не бачыла. Сядзіць нехта побач са старым панам. І раптам крык. Бог ты мой, які! Аж сорамна стала, што нехта так верыць. Я забылася і глянула... Вежа чамусьці потым нічога мне не сказаў.</p>
<p>— Дзіва што,— усміхнуўся Алесь.— Я нават не заўважаў тады, што гэты семінарыст — аўтар — падвёў да Магілёва... мора.</p>
<p>— Не, не тое. Я глянула і ўбачыла хлапчука — я і сама была дзіця. А потым ты прыйшоў увечары і сказаў, што дзівы павінны заўсёды спраўджвацца. І  я ўсміхалася, а потым пакінула ўсміхацца.</p>
<p>Ён пацалаваў яе рукі.</p>
<p>— Я вельмі шкадаваў цябе. І гэта шкадаванне было, як любоў. І яшчэ было нешта вышэйшае. Я ад яго і зараз не магу пазбавіцца... Не веру, што ты тут, што мая... Гэта як самае вялікае дзіва.</p>
<p>— Дурнік, я вельмі звычайная.</p>
<p>— Не веру. Мне і зараз здаецца, нібы ты прыйшла да мяне, а потым запалае заранка — і ты падымешся туды.</p>
<p>— Так і будзе. Толькі не туды, а ў нетры. Дзе нават апоўдні — цень.</p>
<p>— Што такое? — непаразумела спытаў ён.</p>
<p>— Потым... І в ось ты прыйшоў... Я зразумела гэта як наканаванне.</p>
<p>Усміхнулася:</p>
<p>— Для іншых досыць банальная гісторыя: былы пан і яго былая актрыса. Але ты ніколі не быў панам. Аніводнай хвіліны.</p>
<p>— Адзін вечар. І не панам, а рабом таго, што ты рабіла са мной.</p>
<p>...Салоўка спяваў. Адказвалі яму іншыя.</p>
<p>— Слухай,— сказала яна, і ён не заўважыў за яе вонкава спакойным тонам чагосьці глыбока прыхаванага.— Ты дзівосна чытаеш. Памятаеш, ты чытаў нам аднойчы, калі мы папрасілі, англійскія вершы? Лепшае, што я калі-небудзь чула.</p>
<p>— А, памятаю... «Энабел Лі» Эдгара По.</p>
<p> </p>
<div class="POETRY">
<p>І паўночны вецер дыхнуў і адняў</p>
<p>У мяне Энабел Лі.</p>
<p>Але неба анёлы і духі зямлі</p>
<p>Да канца не маглі, не маглі</p>
<p>Адарваць душу маю і разлучыць</p>
<p>З душою Энабел Лі.</p>
</div>
<div class="CLEAR"></div>
<p> </p>
<p>Ён абдымаў яе, а недзе за акном цягнулася да зор вампір-трава.</p>
<p> </p>
<div class="POETRY">
<p>У магіле, дзе край зямлі.</p>
<p>Там, ля мора, дзе край зямлі.</p>
</div>
<div class="CLEAR"></div>
<p> </p>
<p>— Дзякуй табе,— дзіўным голасам сказала яна.</p>
<p>Яна амаль супакоілася. Яна ўсё ж пачула ад яго словы кахання, хоць і звернутыя да другой.</p>
<p>...У гэтым голасе быў лёгкі акцэнт, з якім гавораць у Дрэгавічах. Трохі дзіцячы акцэнт, які нараджаў мяккае шкадаванне, імкненне абараніць яе.</p>
<p>...Алесь ляжаў на спіне, адчуваючы, што нейкая невядомая сіла вось-вось, вось зараз падыме яго, і ён без адзінага руху так і паплыве над шатамі дрэў, над кручамі Дняпра. І  раптам нешта штурхнула яго, нібы абарваўшы палёт.</p>
<p>— Чаму ты казала аб нетрах, дзе нават апоўдні — цень?</p>
<p>Яна адчула: прыйшоў час. Больш маўчаць было нельга. З кожнай хвілінай яны больш і больш  прывязваліся адно да аднаго. Асабліва ён. Бо ў яго не было яе думак і яе цвёрдага рашэння.</p>
<p>— Ты не павінен,— сказала яна.— Не павінен.</p>
<p>— Я хачу, я кахаю цябе.</p>
<p>— Не мяне,— сказала яна.— Табе патрэбна другая.  Ты кахаеш яе. Ты яшчэ не разумееш гэтага, але ты кахаеш яе.</p>
<p>— Не,— сказаў ён.— Не.</p>
<p>— Так,— сказала яна.— Гэтая нянавісць — гэта проста ваша маладосць. Неўраўнаважанасць.</p>
<p>— То як жа тады?!.</p>
<p>— Ты хочаш спытаць «нашто»? — яна горка засмяялася.— Табе былі патрэбны вера і сіла... Вялікая мужнасць і ўпэўненасць. Цвёрдасць. Хлопчык мой, дарагі,— яна лашчыла яго валасы.— Ты дай мне слова... Табе не трэба больш ніколі быць са мной.</p>
<p>— Калі? — урэшце, пад страшнае падзенне сэрца, паверыў ён.</p>
<p>У ягоным голасе жыла халодная роспач.</p>
<p>— Скора,— злітавалася яна.— Я скажу табе.</p>
<p>— І  ты магла?..</p>
<p>— Бог мой. Гэта так мала.</p>
<p>— А знявечанае жыццё?</p>
<p>— Я не збіраюся яго прапаноўваць каму-небудзь яшчэ... І потым, хто мне яго даў?</p>
<p>Ён паверыў: пераканаць яе нельга.</p>
<p>— Будзь мужчынам,— ціха сказала яна.— Побач ці далёка — я заўсёды буду помніць цябе і сачыць за табой. Ледзь толькі табе будзе вось так і нікога не будзе побач — я прыйду. Я даю табе слова, першы мой і апошні.</p>
<p>Ён сеў, абапіраючыся на адну руку, і пачаў глядзець у ноч за акном. Ён маўчаў, хаця яму было дрэнна. Але ён стаў іншы за гэтыя некалькі гадзін. Ён не ведаў, што гэта якасці сапраўднага мужчыны. Але ён цяпер нізавошта не згадзіўся б пакутаваць на вачах у іншых. Ён ведаў, што ён ніколі ў жыцці не заплача, акрамя як па незваротнай страце, якая ёсць — смерць. Проста нібыта развучыўся. Ведаў, што ніколі не страціць сябе, пераконваючы цвёрдую рашучасць. Нізавошта не згадзіўся б упрошваць, бо гэта прыніжае.</p>
<p>Пад ягоным болем жыла павага да слоў такой жанчыны. Яна не хлусіць.</p>
<p>Алесь глядзеў у начны парк, дзе заміралі ў пошчаку апошнія салаўі.</p>
<p>Быў боль і было мужнае прымірэнне. Усё адно, усё адно зоры сталі зорамі, свет светам, а чалавек чалавекам.</p>
<p> </p>
<h4><a id="chapter40"></a>VI</h4>
<p>На Дняпры стаяла магутная палавень. Вышэй Сухадола вялікая рака разлілася на дванаццаць вёрст. Сонца гуляла ў ёй, і побач з гэтым магутным ззяннем мізэрнымі здаваліся бліскаўкі манастырскіх купалоў  на тым беразе.</p>
<p>На ўзараных гародах зямля была чорная, ільсняная  на адвалах, і сляпуча-белыя яблыні стаялі на чорным, як нявесты. Вось-вось павінен быў зацвісці бэз.</p>
<p>Залатымі падкрыллямі траплялі на вільчыках і ля шпакоўняў леташнія шпакі. Гэта была іх першая сапраўдная вясна.</p>
<p>І гарадок і вёскі вакол, калі ўзлезці на вільчык высокага даху, бліжэй да шпакоў, здаваліся букетамі снежных кветак.</p>
<p>І толькі спрактыкаванае вока бачыла шэры колер у гэтым белым разліве. Бо гэта была квецень.</p>
<p>Бруднавата-белая ад тычынак квецень яблыневых садоў.</p>
<p>На разліве, сярод магутных дубоў, што стаялі па пояс у вадзе, прыткнуліся адзін да аднаго некалькі чаўноў. На верхавіне адного з зялёных волатаў варушыўся маленькі адсюль чалавечак, галавасты Лявон Кахно.</p>
<p>Ягоныя старэйшыя браты — шыракатвары дабрадушны Пятрок, белы, аж сівы Іван, тонкі і спрытны, нібы ўюн,  Цыпрук і буркатлівы целяпень Макар — сядзелі ў адным з чаўноў. Розныя і падобныя. З вялікімі вачыма. Вусны ружовыя, насы з лёгкай гарбінкай.</p>
<p>Другі човен — другія і людзі. На стырне сядзеў Цыпрук Лапата з Азярышча, галава вялікага роду з сыноў, дачок і здольнікаў<sup><a href="#footnote-96">96</a></sup>. Вялізны, як мядзведзь, пахмуры, вочкі маленькія, сонныя. Разглядаў вясло, нібы нічога цікавейшага не магло быць. У ягонай байдзе, між мокрых сецяў, рыбы і сцяблаў<sup><a href="#footnote-97">97</a></sup>,  на атрутна-зялёным ад вады сене сядзелі тры сыны — глядзелі на бацьку, каб ведаць, што рабіць.</p>
<p>Старэйшы, Юллян, трымаў на каленях — як бацька вясло — крамянёвую стрэльбу з гранчастым ствалом і цёмным пудовым прыкладам. Па прыкладзе віўся ўрэзаны ў драўніну і расплясканы малатком медны дрот. Для прыгажосці... Шыракакоснае аблічча Юлляна з вельмі шырокім, але прыгожым ротам і моцнымі сківіцамі было бледнае.</p>
<p>Перад ім сядзеў другі сын, Аўтух. Чысцюткая белая кашуля. На ёй — кажух без рукавоў, аўчынай наверх. Белыя доўгія валасы зблыталіся, падаюць касмылямі ледзь не да плячэй і прыкрываюць лоб. Ад гэтага за вярсту патыхала бязладнай павольнай сілай. Пукатыя, як бачулкі, грудзі, тоўстыя рукі. А твар худы, хоць і шыракакосны, і ўвесь у мускулах ля сківіц, рота і шчок.</p>
<p>У носе байды ляжаў, успёршыся локцямі на вільготнае сцябла, малодшы з прысутных Лапатаў — Янук. Валасы таксама зблытаныя, рот таксама вялікі і жорсткі. А вочы — большыя, чым ва ўсіх братоў, задумлівыя, трохі жорсткія.</p>
<p>Андрэй і Кандрат Кагуты з трэцяга чаўна глядзелі на Янука насцярожана і трохі іранічна. Памяталі, што гэта праз яго Галінка Кахнова вымушана была калісьці прасіцца ў Андрэеў човен. І яшчэ ведалі, што рана ці позна, а ім з Януком давядзецца сутыкнуцца.</p>
<p>У чацвёртым чаўне, што прыткнуўся да самага дуба, сядзелі млынар Грынь Паківач і, узмажнелы за гэтыя гады, увесь нібы біты сіверам і сонцам, Корчак. Бялявыя валасы выцвілі, дрымучыя чорныя вочы глядзелі пранізліва. Пад  бруднаватай белай світкай, за чырвоным паясом, былі два пісталеты і доўгі, дзюймы на чатыры даўжэйшы, чым ва ўсіх, корд.</p>
<p>Паківач у карме трымаў вясло, не зводзячы вачэй з хлопца на верхавіне дуба. Пранізлівых, жоўта-бурштынавых, бы ў спайманага коршака, вачэй. Сухі, амаль безбароды твар з рэдкімі вусамі нібы яшчэ больш падсох ад насцярогі і чакання. Ля яго ног ляжалі дзве стрэльбы, прыкрытыя світкай.</p>
<p>— Той, хто ад вас ад’ехаў, гэта хто?— спытаў Корчак.</p>
<p>— Загорскі малады,— адказаў Андрэй.</p>
<p>— Гм,— Корчак прыжмурыў вочы.— А з ім?</p>
<p>— Кірдун Халява.</p>
<p>— Шкада,— сказаў Корчак.— Чаго яны тут?</p>
<p>— А што, Дняпро  для цябе толькі?— спытаў Кандрат.— Ён ужо трэці дзень у нас. Нельга было не ўзяць. Вось мы ўчора назнарок стаўную сетку ля трох вербаў паставілі, а сёння пагналі яго здымаць. Час ёсць... Ты не зыгуй, Корчак, ён чалавек харошы.</p>
<p>— Значыць, паспяшаемся,— сказаў Корчак.— А ты, Кандрат, глядзі. Як на скрут галавы робіш. Каб не пашкадаваў.</p>
<p>Кандрат усміхнуўся аднымі зубамі:</p>
<p>— Ты яшчэ не пануй. Ты мужыкоў не ведаеш. Калі нехта і пойдзе да цябе — ты не задавайся, атаман. Ты з імі — як з братамі. Яны нацярпеліся. Ім новага пана, ды яшчэ з хамаў — не трэба.</p>
<p>— Што вярзеш?— спытаў ваўкаваты Юллян.</p>
<p>— А тое, што твая спіна, відаць, па новым сядле плача, Юллян. Не дай бог з хама — пан, а з дзярма — пірог.</p>
<p>Паківач нечакана згадзіўся:</p>
<p>— Я табе гэта, Корчак,  сем год назад казаў.</p>
<p>Корчак стрымаўся.</p>
<p>— Добра. Пагарачыўся я.</p>
<p>— І я кажу,— сказаў Кандрат.— А станеш гарачыцца — справы не будзе. Непамысна табе — ніхто не трымае. Адварочвай ды вяслуй ваду. А хочаш застацца — нас паважай. Мы табе сябры, а не парабкі. Прыгон — ён на ўсіх ляжыць. Таму і наважыліся бунтаваць.</p>
<p>Корчак засмяяўся.</p>
<p>— Ну, до, до. Сам разумею. Мужыкі-і. Адна мы кроў. На адной вадзе замешаныя.— І ён паказаў на бязмежную палавень:— На ягонай вось.</p>
<p>— Расказвай,— кінуў Кандрат.</p>
<p>— Я некаторым панкам пад Дошчыцай учыніў-такі,— сказаў Корчак.— Ноч на чыстую пятніцу. Два маёнткі спалілі хлопцы...</p>
<p>— Замест божых свечак ды паходняў,— са змрочнай весялосцю сказаў Цыпрук Лапата.— Ды што з таго? Гэта сто вёрст Дняпром. Да нас і дымком не патыхнула.</p>
<p>— Цяпер вас тут чакаюць,— буркнуў ваўкаваты Юллян Лапата.— Чаго вас туды панесла, калі ворагі — тут. Кроер — тут. Мусатаў — тут. Патаўпешкі гэтыя, Таркайлы — тут.</p>
<p>Бацька іранічна глядзеў на сына:</p>
<p>— Не думаў я, што ты такі. Ведаў, што дурань, але што такі-і...</p>
<p>— Бацька кажа праўду, Юллян,— сказаў Корчак.— Адсюль пачынаць — канцы былі б. Кроер дачуўся. Ён з восені сотню чаркесаў у маёнтку трымае. Без крыві не абышлося б... Ды яшчэ ў наваколле блакітных нагналі, салдат, жандармаў. Атрымліваецца, ты мяне на смерць запрашаеш, а морда такая — нібы на чарку.</p>
<p>— Асёл,— сказаў Янук.</p>
<p>І  асекся. Аўтух паклаў яму на плячо далонь, сціснуў.</p>
<p>— Не вякай... Наша справа... малая. Слухай... вось.</p>
<p>Непрыемныя людзі былі Лапаты. Андрэй і Кандрат, пераглянуўшыся, зразумелі, што падумалі адно і тое ж.</p>
<p>— Яны нас тут чакаюць,— сказаў Корчак.— А я іду ў другое месца. Куды — пачуеце. Вы астаяцеся. Перадавайце мне весткі. Людзей рыхтуйце, хто захоча. Ты, Аўтух, адразу, як толькі даведаешся, што салдатні паменела, — да мяне. Я тады скора прыйду! Ну, хто з вас тады са мной пойдзе?.. Лапаты — гэта ясна А хто з Кахноў?</p>
<p>— Я,— нечакана адказаў з верхавіны дуба галавасты Лявон.— Вы там цішэй. Па вадзе далёка чуваць.</p>
<p>— Добра,— сцішыўся Корчак.— Яшчэ. Смялей, хлопцы. Памагаць-то вы тут усе памагалі. І  жэрці збіралі... і порах... і хавалі, калі трэба. А вось пайсці разам, калі прыйду? Калі сыраядцаў гэтых трэсці будзем?</p>
<p>— Бадай, я,— сказаў Іван.</p>
<p>Кандрат і Андрэй пераглянуліся. Іван быў любімы Галінчын брат.</p>
<p>— І я,— сказаў Пятрок Кахно.— Я — з Лявонам.</p>
<p>— А вы?</p>
<p>— Мы — не,— адказаў за сябе і Цыпрука Макар.— Не выпадае. Зямлю тады каму араць?</p>
<p>— Як хочаце,— сказаў Корчак.— Праспіцё толькі царства нябеснае.</p>
<p>Чорныя пранізлівыя вочы сустрэліся з вачыма Кагутоў:</p>
<p>— А вы?</p>
<p>Кандрат зірнуў на Івана, і той зухавата падміргнуў яму.</p>
<p>— Што ж,— уздыхнуў Кандрат,— бадай што, і мы. Чаго тут. Бунт дык бунт. Кожны год бунты.</p>
<p>Прыдняпроўе сапраўды бунтавала часта.</p>
<p>— Добра,— сказаў Корчак.</p>
<p>— Ты не злуй,— сказаў Цыпрук Кахно.— Мы не даносчыкі. Дапамагацьмем.</p>
<p>— І  на тым дзякуй,— схіліўся Паківач.— Вольнаму воля.</p>
<p>— Ты абяцаў Даньку-пастуха прывесці,— сказаў Кандрату Корчак.— Што там?</p>
<p>— Не спакушаецца, кажа: лухта ўсё. Што мне, кажа, дзевак мала ці ежы? Кормяць, кажа, людзі і ў торбу кладуць, і на зіму даюць.</p>
<p>Кандрат так перадражніў Данькаву інтанацыю і міну, што ўсе зарагаталі.</p>
<p>— До,— раптам сказаў Корчак.— Цяпер, хлопцы-казакі,  кажыце, каго тут перш за ўсё паліць будзем, калі прыйду.</p>
<p>Усе трохі прымоўклі. Адно — бунтаваць «недзе там», а зусім іншае — у наваколлі, дзе ўсе адзін аднаго ведаюць. Адна справа — пускаць чырвонага будзіміра недзе пад Дошчыцай, а другая — выракаць на «агонь і паток» людзей, якіх ведалі.</p>
<p>— Землі Загорскіх нам не па зубах,— падштурхнуў людзей Корчак.— Гэтыя хоць і ціхмяныя, але адчайныя. Так будуць бараніцца — пыл ад нас паляціць.</p>
<p>Дабрадушны Пятрок Кахно раптам узлаваўся:</p>
<p>— На такіх нападаць — мы табе, Корчак, не сябры, вось што.</p>
<p>— Што, цяляты?</p>
<p>— Цяляты не цяляты, а супроць такіх ісці — душу загубіць. На злых так пойдзем, што нас яшчэ на шворцы трымаць будзе трэба. А добрых — не руш.</p>
<p>— А прыгон?</p>
<p>— Не яны яго завялі.</p>
<p>— Прыгон...</p>
<p>— Тфу! Ты ідзі глянь, як у Магілёве лупалаўскія  кажамякі жывуць?! Як грабянечнікі ў Падуспенні?! Крывёй харкаюць, а вольныя людзі.</p>
<p>Лагодны Андрэй змяніўся з твару. Пяшчотны глыбінны румянец заліў твар.</p>
<p>— І  тое праўда,— сказаў раптам Аўтух.— З добрых пачнем,  а як за злых возьмемся — то бараніць іх салдат нагоняць.</p>
<p>Бацька здзівіўся. Глянуў на сына нават з нейкай павагаю. І словы Аўтуха прымусілі задумацца нават Корчака.</p>
<p>— Чаго спрачаемся?— упарта сказаў Корчак.— Я не згодзен. Але я і кажу: не па зубах. То з каго?</p>
<p>— З  Кроера,— сказаў з дуба Лявон Кахно.</p>
<p>— З  яго,— сказаў Пятрок,— з яго, сабакі.</p>
<p>— І  тое,— сказаў Корчак.— Я сам казаць не хацеў. Падумалі б: з-за сябе. Згода, Кроер. Яшчэ хто?</p>
<p>— Браніборскі,— сказаў Юллян Лапата.</p>
<p>Аўтух запыхкаў, як вожык.</p>
<p>— Нашто? Ён, кажуць, волю даць хацеў.</p>
<p>— А ты спытаў мужыкоў? — вочы Паківача бліснулі.— Не хочуць яны такой паганай волі, без зямлі.</p>
<p>— Нам, хлопцы, наогул цяжка будзе,— раптам сказаў Іван.— Час трохі не той,— ён сарамяжліва ўсміхнуўся.— Я не баюся, але проста... чуткі гэтыя, што вось-вось волю дадуць. З зямлёю. Каму ахвота, чакаючы на такое, галаву скручваць? Кожная грамада — як крушня каменная. Не зрушыш. Ляжыць на сваім лапіку поля і маўчыць.</p>
<p>Іван нібы выказаў думку кожнага. Бо ўсе тут баяліся і падсвядома ведалі: вялікай грамады цяпер не ўзняць. Але і чакаць было горш за смерць.</p>
<p>А Корчак ведаў усё лепш за іншых. Не ўзняць грамаду. Усе чакаюць. Не ўзняць. Хіба што потым, калі воля выйдзе нейкая не такая, якую чакалі.</p>
<p>Але яму было няўсцерп чакаць. Яшчэ і яшчэ чакаць. Як сем год ужо чакаў. Маўчаць. Хавацца і перахоўвацца. Магчыма, зноў тры-чатыры-сем год.</p>
<p>Не трэба было выказваць ім сваіх думак. І ён з трохі ненатуральнай рашучасцю сказаў:</p>
<p>— Уздымем, не ўздымем. Гэта тады ясна будзе. Не ўздымем, то пачакаем. Пад намі не гарыць. А паспрабаваць трэба. Быдла ўжо мы, а не людзі — вось да чаго давялі. Кроер рабуе, Мусатаў страляе ў людзей... Абароны цёмнаму чалавеку няма. Прыйдзеш у суд — што давядзеш, калі гаворкі іхняй не разумееш?.. Ваўкі. А з ваўкамі — па-воўчы.— І перапыніў  самога сябе:— Значыць, вырашылі: Браніборскага... Яшчэ каго?</p>
<p>Запанавала маўчанне.</p>
<p>— Раўбіча,— сказаў раптам Кандрат.</p>
<p>— Ты што?—паспрабаваў быў спыніць брата Андрэй. Але Кандрат павярнуўся да яго і аднымі вуснамі кінуў:</p>
<p>— Маўчы!</p>
<p>Аблічча было такое рэзкае і гнеўнае, што  Андрэй змоўк.</p>
<p>— Раўбіча,— паўтарыў Кандрат.</p>
<p>— Нашто?— спытаў нехта.</p>
<p>Над чаўнамі павісла няёмкая маўчанка. Ніхто, акрамя Андрэя, не разумеў, чаму Кандрат Кагут аддае грамадзе, будучаму разгрому і агню, суровага звонку, але памяркоўнага пана Яраша.</p>
<p>Андрэй сядзеў і толькі маліўся сам сабе, каб ніхто не здагадаўся аб прычыне, аб ганьбе Загорскіх. Але ніхто, відаць, нічога не ведаў.</p>
<p>— У Раўбіча можна разжыцца на зброю,— сказаў Кандрат.— Можна і ў іншых багатых радоў, але тыя сцерагуцца.</p>
<p>— Несумленна,— сказаў Пятрок.</p>
<p>— То і памры на сваім сумленні, як страляць пачнуць,— сказаў Кандрат.</p>
<p>— А праўда,— сказаў Аўтух Лапата.— Я не чуў, каб Раўбіч... нешта такое... Але, пэўна, пад добрай скурай — дрэнь.</p>
<p>— Гэта чаму? — спытаў Пятрок.</p>
<p>— Куды дачку... аддае?— сказаў сонны Аўтух.— З кім... парадніцца хоча?</p>
<p>Андрэй пакутліва пачырванеў. Размова ўвесь час скакала вакол небяспечнага: Хаданскі — Раўбічы — прапановы дзядзькаванага брата... Вось-вось...</p>
<p>— Ваўка да ваўка цягне,— змрочна сказаў Корчак.— Згода, пускаем агонь.</p>
<p>Аблічча Кандрата ззяла гнеўнай радасцю.</p>
<p>— Раўбіча,— нібы не мог адарвацца ад гэтага прозвішча, паўтарыў ён.— Вужак ганяць сабраліся, а пра гадзюку ніхто не ўспомніў. Хаданскіх паліць трэба.</p>
<p>— Хіба толькі паліць? — гэта сказаў усмешлівы Лявон з верхавіны дуба.</p>
<p>— Вынішчыць,— сказаў стары Лапата.</p>
<p>— Значыць так,— сказаў Корчак.— Як толькі тут супакояцца — хай нават праз год,— збіраемся і ідзём. Спачатку дзелімся на дзве гурмы.  Адна — на Кроера. Другая — на Хаданскіх, адтуль...</p>
<p>— На Раўбіча,— сказаў Кандрат.</p>
<p>— ...на Раўбіча, а потым, Браніборскага попелам пусціўшы, на дапамогу тым, што ў Кроераўшчыне.</p>
<p>— Чаму так няроўна? — спытаў Янук.</p>
<p>— Вельмі проста, хлопча,— сказаў Корчак.— Ты там не быў, а я меў шчасце. У яго гэтых сабутэльнікаў, загонавых  прапойцаў, сотня, дый чаркесаў ён наўрад ці адпусціць. Ведае. Малой крывёю не абыдзецца. Так што адны абложаць, каб сарока не праляцела, падмогу не паклікала. А другія справы свае зробяць дый прыйдуць.</p>
<p>Сіняе мора повені ляжала вакол. Скакала па ім залатое рабацінне. З верхавіны дуба пачуўся раптам голас Лявона:</p>
<p>— Човен з гэтымі двума.</p>
<p>Людзі пачалі збірацца, адвязваць чаўны. Лявон спрытна, як куніца, спускаўся з дрэва.</p>
<p>— Пагаварылі,— сказаў Корчак.— А шкада,  нельга... Мужык побач. Падплысці б ды адправіць гэтага гарлачыкі расціць.</p>
<p>І тут Андрэй са здзіўленнем убачыў, як страшна — ніколі ў жыцці такога не бачыў — змяніўся з аблічча брат.</p>
<p>Кандрат Кагут спрытна, як кошка, не абапіраючыся рукамі, устаў на ногі: душагубка амаль не загайдалася.</p>
<p>— Ты пашкадуеш, калі зачэпіш яго ці кагосьці з Загорскіх.</p>
<p>Корчак пачырванеў. І  адразу на гэтым загарэлым абліччы выступілі два, крыж-накрыж, шнары:  сляды Кроеравага карбача. Яны былі ледзь прыкметны, але здагадацца — хто ведаў — можна было.</p>
<p>— Ого,— сказаў Корчак.— Ану.</p>
<p>Пад світкай, ля ног Паківача, варухнулася руля стрэльбы. Андрэй узяў у рукі свае восці.</p>
<p>Корчак абвёў натапыраных праціўнікаў вачыма і стрымаўся:</p>
<p>— Тлумач.</p>
<p>— Ён мой брат. І гэтага досыць.</p>
<p>— Яно і відаць, што панскія лізунчыкі,— сказаў Янук.— Панскую зямлю панскімі коньмі  араце. На панскія грошы Паўлюк з Юрасём школку скончылі...</p>
<p>Ён змоўк. Шырокі, белы ад вастрыні трызубец восцяў вісеў на ўзроўні яго вачэй.</p>
<p>— Лізунчыкі...— сказаў Кандрат.— Мы, Янучок, не лізунчыкі, а дурні, калі з такой навалаччу, як ты, разам галовы складаць збіраемся. Не варта было б. А ты ж, пэўна, чуў, чыёй воляй тая дзеўка Хаданскіх зямлю ды свабоду атрымала? Не тваёй. І чыёй воляй паншчыны на гэтым лапіку амаль няма, таксама чуў. І што сам ты ні гвалту, ні згону не ведаеш... І  на каго па гэтай прычыне суседзі зубы гостраць.</p>
<p>Размахнуўся восцямі. Андрэй, ведаючы брата, толькі ўздыхнуў: пранесла.</p>
<p>— Ды табе гэтага, губа нясытая, мала. Ты не аб усіх дбаеш. Ты сам бы толькі ўсё, што вакол, пад зад згроб дый сядзеў бы, пакуль... аж да сэрца не згніў бы. Шэры князь, морда твая паскудная.— Задыхнуўся.— А той — просты. З намі, з усімі світачнікамі, як роўны. Каб табе ягоную сілу — мы б праз тыдзень усплакаліся б. Крывёю сплылі.</p>
<p>Павярнуўся да Корчака.</p>
<p>— Гінуць з табою згодны. Але гэтаму роду калі будзе нешта — Азярышча табе будзе вораг, Вітахмо — вораг, Загоршчына — вораг, Татарская Грэбля — вораг, Сцюдзёны Яр — вораг.</p>
<p>Андрэй таксама ўстаў.</p>
<p>— Святое — вораг,— сказаў ён, нібы прабачэння прасіў.— І  Ведрычы — вораг... І  іншыя, лікам сорак вёсак — ворагі.</p>
<p>Кандрат крыва ўсміхнуўся.</p>
<p>— Хапаць ды выдаваць мы не будзем,— сказаў ён,— крый божа. Проста не будзе табе ні хлеба, ні страхі. Праз тыдзень сам да Мусатава прыпаўзеш, калі не возьмуць. Таму што імі, простымі, трымаецца кожны лясны брат... Імі, Корчак.</p>
<p>Корчак узняў руку:</p>
<p>— Хопіць, Кандрат.— Зірнуў на Янука і на хаду сарваў злосць:— Праз твой язык, лайнік ты, звяга, справу маглі б заваліць. Больш ты мне языка не высалоплівай.— І зноў да Кандрата:— Кінь. З-за  лухты мала не перасабачыліся, як гайня.</p>
<p>— Гэта не лухта.</p>
<p>— Добра. Ты супакойся. Веры ўва мне няма. Але, шануючы цябе, спрачацца не буду. Што б ні было — гэтыя людзі, і, вядома, твой брат, астануцца жывыя. Нават у цёмным лесе. Нават калі на наш табар з лесу вылезуць... Ну? Цяпер згода?</p>
<p>— Згода,— астыў Кандрат.</p>
<p>— Сябры?</p>
<p>— Сябры.</p>
<p>— То тады бывайце. Пакінем іх, хлопцы, дый самі развітаемся.</p>
<p>Зацурчала пад вёсламі вада. Тры чаўны пачалі паспешліва аддаляцца. Спачатку іх закрылі бліжэйшыя рэдкія хмызы, потым дальнія. Часцей і часцей.</p>
<p>Праз некалькі хвілін усе яны зніклі за шапкай вялікага дуба... Кагуты засталіся адны.</p>
<p>— Ты, брат, бачу я, гара-ачы,— сказаў Андрэй.</p>
<p>— Бывае.</p>
<p>— А ты чаму не сказаў, што гэта Алесь карбач з Кроеравых рук выдраў?</p>
<p>— Пашкодзіла б. Корчак ганарысты. Дагэтуль усім кажа, што смяротны Кроераў бой вытрымаў адзінай толькі сваёй жывучасцю. І раптам — на табе, панская ласка.</p>
<p>Кандрат засмяяўся:</p>
<p>— І так слова выдралі... Паплывем насустрач, ці што?</p>
<p>Замест адказу Андрэй моцна павярнуў човен. Кандрат пахіснуўся, але спрамогся сесці:</p>
<p>— Здурэў, сяло дурное! Чаго ты?!</p>
<p>— Проста хацеў паглядзець, як ты, такі доўгі, як конскі шчавук, пляснешся.</p>
<p>— Сам такі,— сказаў Кандрат.</p>
<p>— І  тое праўда.</p>
<p>Човен павольна плыў між рэдкіх дубоў. Сляпучае сонца з вышыні глядзела ў ваду. Браты маўчалі.</p>
<p>— Кандратка,— ціха сказаў Андрэй,— навошта ты гэта зрабіў... з Раўбічамі?</p>
<p>— Ты ля царквы на Галінку глядзеў,— падкусіў Кандрат,— і Алесевага твару потым, у карчме, не бачыў... Ненавіжу я гэтае подлае племя, што яны з ім зрабілі... Не мае права ніхто такое рабіць ды на літасць спадзявацца. Аплявалі, а потым... тая... на вялікдзень.</p>
<p>— Яна мне здавалася добрай дзеўкай.</p>
<p>— Мне таксама... здавалася.</p>
<p>— Ён дараваў.</p>
<p>Кандрат успыхнуў:</p>
<p>— Ну, ведаеш!.. Маўчыць пан бог, ды не маўчаць людзі.</p>
<p>— Цс-с,— сказаў Андрэй.</p>
<p>Наводдаль паказаўся човен з Алесем і Кірдуном.</p>
<p>— Гэй! — гукнуў Алесь.— Бачыце?</p>
<p>І  прыўзняў з чаўна вялікага лілаватага сома. Трымаў з напругай, бо галава рыбіны была на ўзроўні грудзей хлопца, а хвост згінаўся на дне чаўна.</p>
<p>— Атаман,— сказаў Алесь.</p>
<p>— Тванню будзе пахнуць,— сказаў Андрэй.</p>
<p>— Вымачым,— сказаў Алесь.— Во атаман дык атаман.</p>
<p>— Нешта ты, Кірдун, увесь час з хаты ўцякаеш,— прычапіўся да першай тэмы Кандрат.— Што, жонка не грэе?</p>
<p>Кірдун з добрай мяккай усмешкай паціснуў плячыма.</p>
<p>— Ды што... Тут жывеш, як вольны казак. Плывеш сабе, сонца вакол. А дома... Бабы гэтыя. Шкада ж іх біць, слабыя... Лаяцца — сабе даражэй. Дый хваліць няма за што.</p>
<p>І  па дурасці ляпнуў:</p>
<p>— Жанчыны гэтыя — ну іх да д’ябла!  Вось і паніч Алесь са мной згодзен.</p>
<p>Андрэй лыпнуў вачыма.</p>
<p>Кандрат, нібы толькі тут заўважыў сома, паспешліва сказаў:</p>
<p>— Праўда твая, Алесь,— атаман... Колькі яму год можа быць?</p>
<p>— А чорт яго ведае. Многа.</p>
<p>Чаўны ляцелі зусім побач па плыні, між зялёных дрэў.</p>
<p>— З  рыбамі гэтымі бяда,— заліваўся Кандрат.— З вялікімі. Дзеда Бельскага ведаеш, Алесь?</p>
<p>— Ну. Заіка?</p>
<p>— Ага. І ў портках калашыны рознакаляровыя. Еду аднойчы, а ён вялізную шчупачыху спаймаў. І нанізвае, хоча пад лазу прывязаць, каб жыла. І т ак пяшчотненька кажа: «Р-р-ра-буша м-мая, р-раббуша. Заўтра яўрэям цябе прад-дам». Аж тая раптам — боўць! І пайшла. То Бельскі як завёўся: «А туды т-т-т-т...» І так да самага Сухадола.</p>
<p>Чаўны выплылі на сіні абшар. Роўны на многія вёрсты, імклівы і спакойны, ён імчаў да далёкага мора і ўвесь зіхацеў пад залатым сонцам.</p>
<p> </p>
<p>Жыццё было спакойнае, але нічога не абяцала. І таму Алесь амаль узрадаваўся, атрымаўшы «з вернай аказіяй» ліст ад Кастуся. Ліст абяцаў трывогу і працу вышэй сіл.</p>
<p>Кастусь пісаў:</p>
<p>«Усё ў свеце плыве хутка. Мне здавалася, нядаўна пісаў табе. А мінула амаль сем месяцаў. Не апраўдваюся. Закруціўся я тут. Ды і ты, відаць, бо адказаў на адной старонцы... Што ў цябе? Паненка Міхаліна?.. І,  напэўна, ужо і вяселле скора?</p>
<p>У кастрычніку я стаў студэнт імператарскага Санкт-Пецярбургскага універсітэта, а праз адзінаццаць дзён мяне вызвалілі ад платы за навучанне. Бачыў ты? Дзівосы! Ва ўсякім разе, дзякуй ім. Магу жыць... Я наогул «шчасця балавень бязродны». Атрымаў урок, які дае каля трохсот рублёў у год. Гэтага досыць.</p>
<p>Можна было б жыць. І ўсё ж я, відаць, аддам перавагу голаду, бо не хачу бываць у гэтым доме... Уяві сабе істоту накшталт вашага пана Мусатава, толькі забагацелага і з сякімі-такімі тытуламі. Гэта страшна — чалавек без перакананняў, ці то з тымі «перакананнямі», якіх сёння трымаецца Дзяржаўны савет. І сына, нядрэннага хлопчыка, паспеў сапсаваць і разбэсціць. Часам гаспадар прыходзіць, сядае ў рэкрэацыйнай і гадзінамі даводзіць, што наш край — праваслаўны і што я, напрыклад, каталік памылкова. Няхай нават так. Я ведаю, што і продкі Міцкевіча былі праваслаўныя, але ва ўсіх гэтых разважаннях столькі сытага свінства, яны выклікаюць такую гідоту, што я ў сектанты пайшоў бы, шамана слухаў бы — толькі не яго. Бо тых гоняць, а за гэтым — тупая сіла, якая спрачаецца толькі для добрай работы страўніка, а ўвогуле ўважае за лепшае душыць.</p>
<p>Татаршчына!</p>
<p>Алесь, я ведаю, гэта глупства — адмаўляцца ад магчымасці не жыць у нэндзы. Скажуць: «Дзяцініцца, дурань. Ну, паслухай якую гадзіну. Затое астатні час жыві як хочаш». Але гэта не лухта. Я не магу саступаць нават у дробязях. Мне здаецца, калі я сцярплю, калі я зраблю выгляд, што не чую,— я сцярплю і большае, не пачую, калі народ пачне крычаць ад болю. Сцярплю, калі будуць пляваць на мяне і яго. Кожны падлец калі-небудзь рабіў першы крок да подласці. Я не хачу яго рабіць. Я не саступлю і цалі. Мяне не на тое нарадзілі.</p>
<p>І  потым, мы і так занадта церпім, і так ідзём на кампрамісы, ды яшчэ кожны з іх тлумачым неабходнасцю. Я не хачу.</p>
<p>Сапраўдным людзям улада жыць не дае. Дае толькі такім, як мой генерал, тым, што «ўвайшлі ў розум», то бо жаруць, п’юць,  спяць з законнай жонкай ці з рабынямі, калі жонка не ведае, і не думаюць ні аб чым, акрамя прасоўвання па службе ды ўласнай кішэні.</p>
<p>І яны жывуць, вернападданыя: плодзяць вырадкаў, падлюжаць, крадуць і ліжуць зад начальству і моляцца за «царствующую фамилию».</p>
<p>Гэтым, і толькі гэтым, даюць жыць.</p>
<p>Сядзіць, павіч, і лае сучасную літаратуру: «Якое гэта прыгожае пісьменства? Дзе ж тут вытанчанасць? Чаму гэта ўсё вучыць народ?»</p>
<p>Словам, можаш красці і забіваць, абы толькі прапаведаваў пры гэтым высокую мараль. Можаш кожны дзень хадзіць да Фрын на Лігаўку, абы прапаведаваў законную любоў да бога, імператара і жонкі.</p>
<p>Ніхто не хоча праўды. Ніхто нават не падумае, што ўсё гэта — калос на гліняных нагах, які вось-вось зваліцца.</p>
<p>І такая поскудзь кіруе намі ды яшчэ і крычыць усюды, што будучыня за праваслаўем (братняя любоў з пугаю ў руцэ), народнасцю (права смаркацца  ў руку, лаяць іншаверцаў і атрымліваць поўхі) і самадзяржаўем (роўнасць усіх сумленных і чыстых перад плахай). Інквізітары!</p>
<p>І такая поскудзь лае маладых хлопцаў, што ідуць за Чарнышэўскім. Яны нібыта заходнікі, сацыялісты, распусныя зеляпаны, валасатыя бамбісты. У іх не шлюб, а палавая распуста. Іхнія стрыжаныя дзеўкі трыбушаць мерцвякоў замест таго, каб сумленна гандляваць сабою ў шлюбным ложку. Іхняя літаратура, замест таго каб паказваць сумленных дваран ды клопаты імператара аб народным дабрабыце, малюе рызманы ды галоту перакатную, ды такіх самых якабінцаў, як яны... А што ім маляваць?.. Высакароднасць даносчыка Фадзея Булгарына? Фадзеяў  хапае і не ў кнігах... Маральнасць імператара, які перабірае пепіньерак са Смольнага, а потым дае ім пасаг ды спіхае замуж за сваіх халуёў? Сапраўды маральна: мог бы потым проста выгнаць на вуліцу... Або захапляцца высокай адукацыяй грамадства, якое ўсё яшчэ не можа расхлябаць спадчыны Мікалая-душыцеля ды Сергія-зацямніцеля прозвішчам Уварава?</p>
<p>Не, тыя хлопцы чыстыя. Яны ведаюць сэрцам, што лепей хай не будзе ніякай дзяржавы, чым такая імперыя. Лепей — ніякай велічы, чым веліч на касцях народаў.</p>
<p>Але ім цяжка. Ім амаль немагчыма дыхаць.</p>
<p>Нядаўна ў сувязі з агульным ажыўленнем надзей, у сувязі з чуткамі пра вызваленне (не вельмі яснымі) і чуткамі пра судовую рэформу (яшчэ больш цьмянымі), а галоўным чынам у сувязі з дзейнасцю «Современника» правыя ўзнялі нясцерпны віск і брэх. Ажыўленне літаратуры ім ненавіснае. Яны б увесь век пісьменнікаў у рэкрэацыйнай трымалі ды частавалі за даносы цукеркамі. Ранні Тургенеў — скандал, дыскрэдытацыя панства ў вачах народа! Някрасаў — жах, небяспечнасць, парахавы зарад пад магутныя бастыёны дзяржавы.</p>
<p>Малады Талстой, якога ты, напэўна, чытаў,— і той ім не даспадобы. А ён, пакуль тое, нічым асаблівым іх не дапёк. Нічога, дапячэ, па почырку відаць. Не быў ворагам, дык будзе. Зробяць.</p>
<p>І,  галоўнае, па ўласнай дурасці яны не могуць нават давесці, чым для іх варожы той ці іншы. Бачаць чысціню, празрыстасць, сумленне, дабрыню да людзей — значыць, гатова. Патэнцыяльны вораг.</p>
<p>Гэта як ведаеш што? Памятаеш, калі я быў у вас, Кагуты недзе знайшлі позняе ваўчаня і прынеслі табе. І мы вырашылі, каб сучка яго выгадавала разам са шчанюкамі. Сучку замкнулі, а ваўчаня паклалі між смактуноў, каб прапахнула іхнім пахам. Памятаеш, як яны? Сляпыя, дурныя, як клёцкі, а як яны пачалі вішчаць ды падскакваць.</p>
<p>Так і гэтыя. Нічога не разумеюць, а чуюць.</p>
<p>А паколькі ўсе яны накшталт майго генерала і думаюць гатовымі катэгорыямі, то галоўны іхні довад у спрэчцы з сапраўднымі пісьменнікамі ёсць той, што іхняя творчасць ганьбіць радзіму (нібы мы не абавязаны радзіме перш за ўсё ісцінай), што яны падрываюць устоі радзімы, што яны не любяць яе, бо, пішучы свае сатыры і пакутныя элегіі, дыскрэдытуюць бацькаўшчыну ў вачах іншаземцаў.</p>
<p>І хочацца адказаць ім словамі Гогаля:</p>
<p>«Спокойно сидят себе по углам и занимаются  совершенно посторонними делами, накопляют себе капитальцы,  устраивая судьбу свою за счет других; но как только случится что-нибудь,  по мнению их, оскорбительное  для отечества, появится какая-нибудь книга, в которой скажется иногда горькая правда,— они выбегут из  всех углов, как пауки, увидевшие, что запуталась в паутине муха, и подымут вдруг крики: «Да хорошо ли выводить это на свет, провозглашая об этом? Ведь это все,  что ни описано здесь, это все  наше — хорошо ли это? А что скажут иностранцы? Разве весело слышать дурное мнение  о себе?»</p>
<p>Тактыка злодзеяў. Крычаць на іншых: «Трымай яго!», каб менш звярталі ўвагі на іхнія брудныя справункі, на тое, што першыя ворагі Айчыны — яны.</p>
<p>...Я больш не магу сярод іх. Нават хвіліны. Няхай голад. Няхай бурчыць у жываце. Нехта сказаў, што лепей недаесці, як ястраб, чым пераесці, як свіння.</p>
<p>Ніякіх кампрамісаў!</p>
<p>Мой тутэйшы прыяцель, адзін з самых разумных людзей, якога мне даводзілася бачыць, аднойчы сказаў, што мы, беларусы, занадта любім храбрых дзядзяў. Маўляў, лепей няхай дзядзя палаецца з моцным або хаця дулю яму пакажа, а мы будзем з-за ягонай спіны ў ладкі пляскаць, а то і проста ціха радавацца.</p>
<p>Меў рацыю. Нешта такое ёсць. Але калі мы ненавідзім гэтую рабскую, гнойную частку крыві нашага народа — мы самі павінны зрабіцца «храбрымі дзядзямі», а не ціха радавацца з-за чужой спіны... Кроў — з кропляў. І,  каб не загніць ад суседства з нячыстымі, здаровыя кроплі павінны рухацца і нападаць на заразу, выкідваць яе з арганізма, нават рызыкуючы ўласным жыццём. Іначай — гангрэна і смерць.</p>
<p>Дружа! Ліст гэты перадасць табе надзейны чалавек. Правезці, перадаць, знішчыць на выпадак вобыску — гэтага лепей за яго не зробіць ніхто. Таму я і даверыўся. Але гэта будзе апошні такі ліст. Па-першае, восенню мы сустрэнемся. Па-другое, канспірацыя ёсць канспірацыя, а ў нас, здаецца, канчаецца дзіцячая гульня ў цыркі і пачынаецца сур’ёзнае. Таму гэты ліст — па прачытанні — адразу спалі. Спадзяюся на тваё сумленне. Надалей будзем спадзявацца толькі на памяць.</p>
<p>Пішу табе з тым, каб ты аднавіў сувязь з хлопцамі «Чартапалоху і шыпшыны», праверыў, хто з гэтых рамантыкаў не атлусцеў, і збіў з іх ядро, якое потым магло б абрасці новымі людзьмі. Можаш сказаць найбольш надзейным, што гэта не гульня і не дарэмная рызыка, што нас шмат і колькасць сваіх людзей няўхільна расце.</p>
<p>Спадзяюся, што за гэты час ты не змяніўся. Калі гэта так — напішы мне звычайны ліст, хаця б пра сваё здароўе, пра Мсціслава і добрую Майку і запячатай яго не радавой, а сваёй пячаткай. Я буду ведаць, што ты згодзен са мной і пачаў рыхтаваць сяброў. Пастарайся таксама ўспомніць, хто з хлопцаў, якія падчас славутай гімназічнай баталіі сталі на ваш бок, жыве ў Прыдняпроўі непадалёк ад Сухадола. З імі таксама трэба пагаварыць, хоць і больш асцярожна, бо іхні ўчынак, магчыма, ідзе не ад шырокага дэмакратызму, а толькі ад пачуцця абражанага нацыянальнага гонару, ад афекту, выкліканага ім.</p>
<p>Дзейнічай, дружа. Дзейнічай, сябра мой.</p>
<p>Р. S. Ад генерала пайшоў. Буду бегаць па грашовых уроках у сумленных людзей. Віктар знайшоў работу ў Публічнай бібліятэцы. Неяк пражывем. Дзякуючы сваёй рабоце і сувязям ён пазнаёміўся са шмат якімі прыстойнымі людзьмі. Ну, а праз яго і я. Адзін  з іх — фігура самая дзівосная, якую можна ўявіць. Гэта паляк, нашага поля ягада. Шмат адседзеў і адмаршыраваў у тых краях, дзе замест прыгарадаў усё «фарштаты» і дзе над зямлёю лунае нябачны дух Ямелькі Пугача. Там ён, між іншым, блізка пасябраваў з тваім улюбёным Тарасам, які ўсё яшчэ, бедалага, пакутуе сярод бурбонаў, п’янюг ды Іванаў Няпомнячых. Прозвішча паляка — Зыгмунт (а па-нашаму Цыкмун) Серакоўскі. Уяві сабе тонкую моцную постаць, разумны твар, стрымана-цвёрдую хаду. Белы бландзін. І на абліччы ззяюць сінія, найсвяцейшай чысціні і цвёрдасці вочы. Пазнаёміўся я з ім нядаўна, але ўжо зачараваны і логікай ягонай, і патрыятызмам, і воляй, і мужнасцю, і той вышэйшай душэўнай прыгажосцю, якая заўсёды спадарожнічае сціплай велічы сапраўднага чалавека. Вы павінны былі б спадабацца адзін аднаму... Кідай ты хутчэй усё. Едзь сюды. І мне будзе весялей, і табе не так будзе лезці ў галаву твая прыдняпроўская дурасць».</p>
<p>Ліст быў спалены. Быў пасланы адказ, з асабістай пячаткай.</p>
<p>...У сваім спакоі, у плыні жыцця, якое нічога, здаецца, не абяцала,  ён узрадаваўся лісту Каліноўскага.</p>
<p>Добра было ведаць, што трэба дацярпець толькі да восені, а там гары яно ўсё гарам. Увосень ён паедзе ў Пецярбург, звяжацца з Кастусём і сябрамі. Будзе віраванне спрэчак, учынкаў — усяго, што завецца жыццём.</p>
<p>І,  калі спатрэбіцца, ён аддасць гэтае жыццё братам.</p>
<p>Усё добра. Хоць нехта ёсць на свеце, каму яно патрэбна.</p>
<p>Радзіма.</p>
<p>Родная зямля.</p>
<p>Беларусь.</p>
<p>...Майскімі раніцамі, да ўсходу сонца, скакалі ў жытах дзяўчаты.</p>
<p>Хлопцы ўначы, прабіраючыся на могілкі, палілі там невялікія, таемныя для ўсіх, хто не ведаў, вогнішчы і потым палохалі дзяўчат.</p>
<p>— А унь русалкі. Ты глядзі, не хадзі без мяне. Заказыча.</p>
<p>І  дзяўчаты слухаліся іх.</p>
<p>Ярасна цвіло па-над шляхамі жоўтае купалле: ведала, што век у яго кароткі і хутка яго пачнуць увіваць у вянкі.</p>
<p>Набліжаўся час, калі русалкі асабліва шкодзяць людзям, і трэба знайсці хоць які дзень-два, каб утаймаваць іх, а заадно пасмяяцца, паспяваць ля вогнішчаў і ўдосталь нацалавацца дзе-небудзь у сініх ад празмернай зелені жытах.</p>
<p>Па сёмусе прыйшоў русальны тыдзень.</p>
<p>Азярышчанскія дзеўкі звівалі вянкі і вешалі іх на бярозах. А хлопцы неслі на зялёных насілках у бярозавы гай абраную ўсімі русалку: самую ладную дзяўчынку, якая знайшлася ў Азярышчы, трынаццацігадовую Яньку Кагут.</p>
<p>У белым рубку<sup><a href="#footnote-98">98</a></sup> да лытак, з доўгімі, ледзь не да каленяў, распушчанымі валасамі, яна пагойдвалася ў сінім небе, вышэй за ўсіх. І  свежы, пяшчотны тварык дзяўчыны ўсміхнуўся сонцу, нівам і зялёным гаям.</p>
<p>А за ёю ішла ў вянках яе прыгожая світа.</p>
<p>...Палілі агні. Кідалі ў іх вянкі. Дзяўчаты ўцякалі ад Янькі, а яна лавіла іх і казытала. Дзеўкі ў парах гулялі з хлопцамі.</p>
<p>Не абышлося і без бойкі. Сутыкнуліся за Галінку Янук Лапата і Кагутовы блізнюкі. Медзведзяваты Аўтух заступіўся за брата і пачаў валяць Кандрата з Андрэем. У бойку ўлез Алесь і, на агульнае здзіўленне, даў Аўтуху такога дыхту, што той нават кінуўся ўцякаць. Уцячы Алесь яму не даў.</p>
<p>Урэшце іх памірылі, хоць Янук і глядзеў ваўком... Пілі піва і скакалі ля вогнішчаў.</p>
<p>І ўсё гэта было весела, але весялосць была афарбавана лёгкім адценнем журбы. Магчыма, таму, што набліжаўся Ян Купала, і хоць лета было яшчэ ледзь не ў самым пачатку — усім было ясна: сонца вось-вось пойдзе на сход.</p>
<p>Спаляць сабраныя з двароў старыя бароны, разбітыя сані, аглоблі. Кожны дасць трохі цеплыні са свайго  двара, але ўсё адно не падтрымае гэтым сонца. І,  як сонца, скоціцца з высокай гары ахопленае агнём кола. Будзе каціцца ніжэй і ніжэй, а потым кане ў Дняпро і згасне.</p>
<p>Журба, амаль непрыкметная, жыла ва ўсім, і перш за ўсё ў травах, якія ведалі, што пасля Янавага дня ім не хаваць у сваіх нетрах Янавых ліхтарыкаў, што прыйшоў іхні час і іх пасцінаюць  звонкай касой.</p>
<p>Утрапёнасць квітнення, песень і пацалункаў скончылася. На яе месца прыйшло задумлівае чаканне плёну.</p>
<p>І таму на кветках, на вярбовых косах, на дарогах, што заблудзіліся ў палях, панаваў спакой і лёгкі сум.</p>
<p>Усё было аддадзена. Усё было споўнена на зямлі.</p>
<p>Яны стаялі ля храма бога вод. Сонечныя, зеленаватыя плямы святла беглі па іхніх абліччах, а проста ад ног ішоў у імшаную, як мядзведзь, цёмна-зялёную цемру доўгі адхон, што ўвесь тачыўся вадой.</p>
<p>Ад густой зеляніны жывое срэбра струменьчыкаў здавалася зеленаватым. Журлівым звонкім халадком патыхала ў яры.</p>
<p>Родная зямля — гэта крыніцы. І  тут было адно з незлічоных месцаў іх нараджэння.</p>
<p>Выйсце крыніц. Воды. Воды. Струменьчыкі, ручаіны, рака, мора. Зялёны звон пад нагамі.</p>
<p>— Чаму ты ўнікаеш мяне, Гелена? — спытаў Алесь.</p>
<p>— Я не ўнікаю.</p>
<p>Вочы глядзелі ўбок, вышэй Нептуна, дзе зеленаваты ад ценю струменьчык выбіваўся з зямлі.</p>
<p>У яе сапраўды было змарнелае і светлае аблічча. Новае, нічым не падобнае на ўсе яе іншыя абліччы.</p>
<p>— Сядзь,— ён пасадзіў яе на каменную лаву.— Ты... не трэба так... Ты ведаеш, я шкадую цябе, як нікога. І я не хачу быць ні з кім, акрамя цябе.</p>
<p>Яна адмоўна паківала галавой. Струменьчыкі звонка скакалі ў яр.</p>
<p>— У мяне будзе дзіця, Алесь.</p>
<p>Ён маўчаў, так раптам упала сэрца ад нечаканасці і дзіўнага прадчування, падобнага да прадчування бяды. Гэтага не магло быць. Ён — і дзіця.</p>
<p>— Я думала спачатку, што гэта памылка. І  вось пераканалася. Будзе.</p>
<p>Бледны ад разгубленасці, ён глядзеў на яе. Гэтыя вочы, і іскрыстыя валасы, і тонкая постаць — гэта цяпер не проста яна. Гэта ўжо і ён, і тое, аб чым яшчэ ніхто нічога не ведае. Трое ў адной.</p>
<p>— Праўда?</p>
<p>Зусім неспадзявана нарадзілася недзе глыбока пад сэрцам, пачала расці, расці, узрастаць, затапіла ўрэшце ўсё на свеце, усю існасць і ўсё, што вакол, несамавітая, дурная, шалёная радасць.</p>
<p>У яго перахапіла дыханне. Адчуванне шчасця і ўласнай значнасці было такое вялікае, што ён тросся, захлынаючыся паветрам.</p>
<p>— Не можа быць... Гелена, праўда? Гелена, мілая... мілая...</p>
<p>Голасам, што быў поўны бязмернай пяшчоты, яна спытала:</p>
<p>— Ты праўда ўзрадаваны?</p>
<p>— Я не ведаю. Гэта — падобна... Не, гэта не радасць,— ён вінавата ўсміхнуўся.— Я ж яшчэ не ведаю, як... І яшчэ, я кахаю цябе... Як ваду і неба... Як жыццё.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Калі яны выходзілі з парку, Алесь, трохі ўжо супакоены, але па-ранейшаму нібы прасвятлелы тварам, з той самай дурной усмешкай на вуснах, раптам затрос галавою.</p>
<p>— Не веру.</p>
<p>— Тумаш няверны.</p>
<p>Ён вёў яе так асцярожна, нібы да радзін  заставаліся лічаныя дні.</p>
<p>— Вось і ўсё,— сказаў ён.— Зараз пойдзем да дзеда, скажам аб усім. Потым да бацькоў. Вяселле ў першы дазволены дзень. І паедзем. Кудысьці далёка-далёка. Каб мора. Вельмі буду шкадаваць цябе.</p>
<p>— Алесь,— раптам сказала яна,— а ты задумаўся на хвіліну аб тым, што ты не сказаў «кахаю» мне, а сказаў яму.</p>
<p>Загорскі, пратэстуючы, узняў рукі. Але яна спыніла гатовыя вырвацца словы. Сказала з пяшчотай:</p>
<p>— І добра. Вельмі добра. Значыць, тут ты бацька, абаронца. Так і трэба.</p>
<p>Адчуўшы раптам, што да жаданага канца, які адсек бы мінулае, яшчэ далёка, ён сказаў:</p>
<p>— Вянчаемся ў Загоршчыне.</p>
<p>І ўбачыў, як яна, нібы з сілаю адрываючы нешта ад сябе, паківала галавою.</p>
<p>— Не, Алесь, на гэта я ніколі не пайду!</p>
<p>— Чаму? — упарта спытаў ён.</p>
<p>— Ды зразумейце ж вы,— нібы чужому, сказала яна,— усё добра як ёсць.</p>
<p>— Каму добра? — голас гучаў жорстка.</p>
<p>— Вам.</p>
<p>— Мне дрэнна. Без цябе і без яго. Удвая.</p>
<p>Яна спляснула далонямі.</p>
<p>— Мілы, мілы вы мой! Паверце мне, вы сабе хлусіце. Вы не бачыце, а я добра бачу, як вы загналі сваё пачуццё ў каменны мяшок, замкнулі. Вы не адчуваеце гэтага, вам здаецца, што вы спакойны, але вы ўвесь час слухаеце, як яно рвецца на волю, калоціцца ў дзверы.</p>
<p>— Не!</p>
<p>— Так,— сказала яна.— І  ў гэтым для мяне няма крыўды. Вы думаеце, я не ведала з самага пачатку? Ведала.</p>
<p>Ніколі яшчэ ён не бачыў яе такой прыгожай. І чужой. Ліхаманкавыя, пяшчотныя вочы, на вуснах горкая і цёплая ўсмешка.</p>
<p>— Толькі вы не забывайце часам убачыць яго. Добра?</p>
<p>— Ты страшны чалавек,— сказаў ён.— Пазбаўляеш яго — бацькі, мяне — радасці. Мне ніхто не патрэбен,— ён змагаўся, і голас ягоны быў глухі.</p>
<p>— Мана,— сказала жанчына.</p>
<p>Ён  падумаў аб тым, што сам ён, і ўсе, хто вакол, і Майка, усе яны — нявартая дробязь у параўнанні з гэтай жанчынай. Было ў ёй нешта вышэйшае за іх, звычайных. І  Алесь падумаў, што яна адчувае гэтую несумяшчальнасць самой сябе і яго, Алеся.</p>
<p>Яна глядзела на яго і разумела, аб чым ён думае.</p>
<p>— Алесь,— сказала яна,— гэта хлусня, што ты думаеш. Няўжо, ты думаеш, я зрабіла б такое, каб не кахала цябе? Я таму і раблю, што кахаю.</p>
<p>Ён ускінуў яе ў паветра і з сілай паставіў на ногі.</p>
<p>— Хлусіш.</p>
<p>Але ён глядзеў на яе аблічча і верыў. Верыў усё больш і больш.</p>
<p>— Вельмі. Таму і ўцякаю.</p>
<p>— А дзіця? — амаль умольна сказаў ён.— Яго імя?</p>
<p>— Няхай. Ён будзе сумленны чалавек.</p>
<p>— Але нашто?</p>
<p>У яе вачах былі слёзы. І вочы праз слёзы аж ззялі, як сонца праз дождж. Той дождж, пра які навакольныя сяляне казалі: «Царэўна плача».</p>
<p>— Атрымалася б, што я нічым не ахвяравала,— сказала яна.— Наадварот, прыдбала. І таннай цаной. Ты не думай аб ім. Проста бог не хоча маёй ахвяры. Ён будзе. Гэта такое шчасце. Думала адплаціць, і вось зноў у даўгу. І, значыць, магу, калі спатрэбіцца, плаціць і плаціць.</p>
<p>— Гэта ўсё?—спытаў ён.</p>
<p>— Усё. Ты не гавары са мной больш,— яна выцерла слёзы і ўсміхнулася.— Гэта дарэмна, мілы. Праз два дні я еду ў Сухадол, а адтуль у губерню. Мне прапаноўвалі.</p>
<p>— Гэта канчаткова?</p>
<p>— Але. Бацькоўскімі капцамі клянуся.</p>
<p>Гэтым не кідаліся, і ў Алеся ўпала сэрца.</p>
<p>Ён глядзеў і глядзеў на яе. І  жорсткія вочы паступова мякчэлі.</p>
<p>— Аставайцеся тут,— сказаў ён.— Вам не трэба ў Сухадол... Я клянуся вам не ўспамінаць нічога, не напамінаць ні аб чым, пакуль ён не народзіцца. А потым... потым вы самі ўбачыце, як я стану любіць яго.</p>
<p>— Я ведаю. Усё ведаю. І таму іду.</p>
<p>На хвіліну ён пашкадаваў, што  яна вольная, што ў той далёкі вечар ён сам прынёс ёй... І  адразу падумаў, што, каб не той вечар, нічога не было б... А потым пякучы сорам на самога сябе прымусіў пачырванець аблічча і нібы пазбавіў права чагосьці патрабаваць. Вось яна, панская косць, панская кроў, панскі дух. Кастусёў сябра, рыдалец над меншым братам, заўзяты патрыёт, з мужыкамі кумаецца. Навалач! Дробная дрэнь! Кроер!</p>
<p>— Добра,— глуха сказаў ён.— Будзе так, як захочаш.</p>
<p>У пакой праз сітняговыя плеценыя цыноўкі ледзь прабіваліся палоскі сонечнага святла. Рэдкія пылінкі  плылі ў іх.</p>
<p>— Выйдзі, кажу табе,— сказала Тэкля.— Выйдзі, дурная ты.</p>
<p>Нянька, сама трохі дурнаватая, лічыла, аднак, што мазгі ўсіх астатніх людзей і ў параўнанне не могуць ісці з яе, Тэклінымі, мазгамі.</p>
<p>— Я нікога не прымаю,— сказала Майка.</p>
<p>— То ты б лепей узяла ды Іллюка не прыняла,— падперла рукі ў бокі Тэкля.— Так бы яму, даліктуну, і сказала: «Не выганем, але проша вон».</p>
<p>Тэкля сцвярджала сябе, між іншым, і тым, што ведала дзесяткі два польскіх і рускіх выразаў і часам падводзіла размову, каб выкарыстаць сёе-тое з гэтага запасу.</p>
<p>Бледнае аблічча Майкі перакрывілася.</p>
<p>— Я не сказала, што не прымаю нікога. Але я нікога не прымаю з Вежы і Загоршчыны.</p>
<p>— Ы-ы, ы-ы,— сказала Тэкля.— Вось што: чаго гэта ты, дзеўка, круціш? Думаеш, адну такую цацу бог стварыў?</p>
<p>— Тэкля!</p>
<p>— Ну, вядома. Як гадавала Тэкля, то добрая была. Тады мамка была міла, як ззаду мыла.</p>
<p>— Не трэба, няню...</p>
<p>— І  чаго ты з сабою такое робіш? Ссохла ўся. Трэці месяц толькі як да таго крактуна выходзіш — сонца бачыш. У цемры сядзіш. Што тут табе, манастыр? Жнівень на дварэ стаіць, дурніца. Дзеўкі ў полі так песні крычаць — сама б зноў дзеўкай стала, прасціце, канечне, в натуры...</p>
<p>— Я прашу, прашу вас...</p>
<p>— Якія грахі замольваеш? Адзін грэх маеш. Паніча суседскага з домам пасварыла. Чым ён табе не здаўся?</p>
<p>— Я і без вас ведаю...</p>
<p>— То таму і сядзіш? — спалохалася Тэкля.</p>
<p>— Таму і сяджу,— упершыню за ўвесь час прызналася Міхаліна.</p>
<p>— Ду-урніца!— Тэклін  твар перакрывіўся ад неўразумення і жалю.— То нашто ж?!</p>
<p>— Я вельмі дрэнна зрабіла яму. Я сама ведаю, што няварта яго.</p>
<p>У Тэклі з’явіліся на вачах слёзы.</p>
<p>— І так сябе мучыць? Ах-х ты! Грэблу, што коней чысцяць, узяць бы ды скуру са спіны тваёй, каб не села.</p>
<p>— Тэкля,— папрасіла Майка.— Мне вельмі дрэнна...</p>
<p>— Га-аротніца ты мая! Ды як жа ты?</p>
<p>— Ніяк. Выйду за Хаданскага.</p>
<p>Нянька схапіла Міхаліну за плечы.</p>
<p>— За яго? Ды плюнь ты, хай ён утопіцца! Нашто табе ў тую квэку лезці? За Выбіцкага — і тое лепей, хай сабе ён і парцяныя<sup><a href="#footnote-99">99</a></sup>  шкарпэткі носіць.</p>
<p>І раптам пацалавала дзяўчыну:</p>
<p>— Дзеўка, кінь! Дзеўка, хай ён пэнкне! Хай ён, жорсткі чалавек, на трыбусе поўзае ды зад валочыць. Ой, паплачаш! Хлопца якога на каго мяняеш. Ото б я з ім аджыла. Маечка, дзетухна, не ідзі ты за таго! Людзі Хрыстом богам моляць, каб за табою ды яму не дастацца! Падумай пра іх...</p>
<p>Майка здзівілася. Тэкля гаварыла зараз, як сталага розуму жанчына. Магчыма, не свае словы.</p>
<p>— Такі ўжо воўк — толькі ім вёдры са студні даставаць. Калі нават пойдзеш — пакінь, дзетачкі, людзей у сваім майне. Хай асобная ад мужа даброта ў цябе будзе.</p>
<p>Тэкля заплакала.</p>
<p>— А лепей у-ця-кай ты ад яго. Ідзі да загоршчынскага паніча, павініся. На каленях прыпаўзі ды павініся. Пэўна, не з’есць. Ну, дасць, можа, у вуха раз-другі, як, не раўнуючы, мне за дурасць нябожчык Міхал. Ну, па спіне разок перацягне, дый даруе. Я табе кажу, даруе. Затое век гора ведаць не будзеш. А добра як з ім будзе! Што ў царкве, што ў ложку. Ды я б, маладою, на край свету за ім пабегла, каб хвіліну на мяне паглядзеў. Ён, ці ведаеш, бы ў песні: «Як ён мяне пацалуе — тры дні ў губе цукар чую».</p>
<p>Старая гладзіла Майчыны плечы і адчувала, як яны дрыжаць пад яе рукой.</p>
<p>— Папрасі даравання. Ты  не думай, гэта не страшна. Наадварот, салодка і лёгка, ясачка ты мая. Нічога ж не зробіш, доля наша такая. Я і то часам Міхалку прасіла: «Набі ж ты мяне, даражэнькі, можа, я ўжо тады менш цябе, змея, кахаць буду».</p>
<p>І пад гэтыя цьмяныя пакорлівыя словы Майка заплакала. Упершыню за восем месяцаў.</p>
<p>— Нічога... Нічога не зробіш, Тэкля. Позна.</p>
<p>— З труны толькі позна... Ты проста аддай сябе на ягоную літасць... на ягоную абарону.</p>
<p>Нібы малой, Тэкля выцірала Майцы аблічча памочаным ручніком.</p>
<p>— Ты ідзі. Прымі, калі прыйшоў чалавек. Пагавары, нічога не зробіцца.</p>
<p> </p>
<p>Занадта проста трымаючыся, яна выйшла на тэрасу і ўбачыла ля балюстрады высокую жанчыну ў залацістай сукні.</p>
<p>Вочы міжвольна адзначылі зграбнасць постаці, простую элегантнасць убору, капялюшык з танюткай залацістай саломкі.</p>
<p>Твар госці хаваў цёмны, з мушкамі, вельмі густы вэлюм.</p>
<p>— Прабачце, я прымусіла вас чакаць,— па-французску сказала Майка.</p>
<p>Госця адказала таксама па-французску. І хоць памылак у вымаўленні не было — празмерная правільнасць мовы лепей за памылкі казала аб скутасці чалавека, які гаварыў.</p>
<p>— Што вы,— сказала госця.— Я проста не звярнула ўвагі. Загледзелася на гэтую раскошу.</p>
<p>Тэраса вісела над крутой стромай. Унізе быў адхон з дрэвамі і возера. Злева дзве снежныя званіцы. Яшчэ далей — стужка Дняпра, а за ёю жоўтыя ад жыта ўзгоркі. Далёка-далёка.</p>
<p>— Сядайце, калі ласка,— упарта трымаючыся французскай, сказала Міхаліна.</p>
<p>Нейкую трывогу выклікала ў ёй гэтая жанчына. Яна не бачыла пакуль яе аблічча, але трывога ўзрастала.</p>
<p>— Дзякуй вам.</p>
<p>Яны сядзелі адна насупраць  другой і маўчалі. Доўга. Госця, здавалася, слухала. І  не проста слухала, а заслухалася. Галоўка схілілася набок. З-за цёмнага вэлюму, яшчэ цямнейшыя за  яго, вільготна глядзяць, не міргаюць вочы.</p>
<p>З-за шатаў дрэў, з-за Дняпра тонка-тонка, высока-высока гучала жніво. Нібы па шкле лёгкім срэбным малаточкам, нібы ў тонкі шкляны посуд, на мяжы слыху, звінелі галасы. А можа, гэта звінела дрыготкая шкляная смуга гарачага паветра над нівамі?</p>
<p> </p>
<div class="POETRY">
<p>Закурыўся дробненькі дожджык</p>
<p>Па чысценькім полі, закурыўся.</p>
<p>Зажурыўся мой татулька ў доме</p>
<p>Па мне, маладзенькай, зажурыўся.</p>
</div>
<div class="CLEAR"></div>
<p> </p>
<p> </p>
<p>З адвечнай спеўнай тугой, з перападамі і ўзлётамі, калі здаецца, што вось зараз чалавек увесь, да апошняга, выльецца ў песню, звінелі галасы.</p>
<p>Гэта не была скарга. Гэта спявала сама зямля.</p>
<p> </p>
<div class="POETRY">
<p>Не курыся, дробненькі дожджык,</p>
<p>Па чысценькім полі, не курыся.</p>
<p>Не журыся, мой татулька, ў доме</p>
<p>Па мне, маладзенькай, не журыся.</p>
</div>
<div class="CLEAR"></div>
<p> </p>
<p> </p>
<p>Майка раптам убачыла, што вочы невядомай, вялізныя, як азёры, глядзяць ужо на яе і праз яе, не разглядаюць, а проста бачаць: наскрозь.</p>
<p>А ў шкляных далях, як з неба, спявалі, звінелі галасы:</p>
<p> </p>
<div class="POETRY">
<p>Не ты мне даў долечку ліхую,</p>
<p>Ліхое замужжа, не ты мне даў.</p>
<p>Бог жа мне даў долечку ліхую,</p>
<p>Ліхое замужжа, бог жа мне даў.</p>
</div>
<div class="CLEAR"></div>
<p> </p>
<p> </p>
<p>— Чуеце? — спытала раптам жанчына.</p>
<p>Майка здрыганулася. Таму што невядомая сказала гэта па-мужыцку. Натуральна, нібы іначай і быць не магло, спеўнай прыдняпроўскай гаворкай, якую яшчэ больш  адцянёўваў нейкі дзіўны, трохі дзіцячы акцэнт.</p>
<p>«Алесь гаварыў заўсёды па-мужыцку. З жанчынамі і мужчынамі, на полі і ў зборні. І таму ўсе тыя, хто ўжываў мужыцкую мову, там, дзе яе не прынята было ўжываць, мелі дачыненне да яго».</p>
<p>— Чуеце? Жаночы лёс. Аднолькавы і ў пані, і ў прыгоннай.</p>
<p>Майка адказала таксама па-мужыцку — прыняла выклік:</p>
<p>— Загадаеце расцаніць гэта як размову пра ўсіх жанчын ці пра мяне?</p>
<p>Жанчына ўсміхнулася:</p>
<p>— Усё адно,— разлічаным, пластычным жэстам жанчына прыўзняла і замацавала на капялюшыку вэлюм.— Я былая прагонная акторка пана Вежы. Гелена, а па новым прозвішчы — Карыцкая.</p>
<p>Міхаліна пазнала яе... Тая... Што ж здарылася?</p>
<p>Майчыны вочы прабеглі па ўсёй постаці актрысы, з галавы да ног. «Хлусня,— міжволі падумала Міхаліна.— Тое, што казалі пра іх, таксама была хлусня. Нехта сказаў подласць, зрабіў подласць, а я пайшла ў яго на шворцы».</p>
<p>Нібы зразумеўшы яе, Гелена  ўсміхнулася. Усмешка была такая, што Майка зразумела: толькі ласкай і паблажлівасцю гэтай жанчыны можна растлумачыць сам факт размовы. Яна рабіла ласку, і ніхто не асмеліўся б зрабіць ласку ёй. Міхаліна глядзела на поўныя вочы.</p>
<p>Сонца на твары. Хохлікавыя каўпачкі «панічоў» кідаюць на сукенку і твар бэзавыя і ружовыя адбіткі. Вочы вялізныя.</p>
<p>А плечы тонкія, але, адразу відаць, вытрымаюць усё.</p>
<p>Незвычайная, пагрозлівая прыгажосць. Захоча — адбярэ.</p>
<p>І,  нібы толькі ў жаданні гэтай жанчыны была справа, дзяўчына ўся натапырылася, як перапёлка, што бароніць гняздо. Яна не ведала, што Гелена  прыблізна на гэта і разлічвала, едучы сюды, і таму здзівілася, убачыўшы на яе вуснах тую самую ўсмешку.</p>
<p>Карыцкая таксама ацэньвала субяседніцу, ад попельных валасоў да насцярожанай усмешкі, да вострага носа туфліка, які высунуўся з-пад сукенкі. І ацаніла. «Прыгожая. Нават надзвычай прыгожая і жаноцкая. Абатрэцца трохі, пазбавіўшыся ад свавольстваў,— будзе жанчына... Значыцца, вось каго... Што ж, хіба яна лепшая за мяне?..»</p>
<p>Не. Не лепшая. Проста <i>другая</i>. І  вось такую, другую, ён яе і кахаў.</p>
<p>На хвіліну ў яе сэрцы абудзілася раўнівая жаночая злосць, але яна адразу справілася.</p>
<p>Проста перад тым,  што яна, Гелена, зрабіла, гэты маленькі верабей нічога не значыў. Алесь, вядома, будзе кахаць яе. І толькі. А яе, Гелену, ён не забудзе.</p>
<p>Ад вераб’я нічога не залежала, і таму з ім трэба было быць добразычлівай.</p>
<p>Гелена ўсміхнулася.</p>
<p>Міхаліна глядзела на яе строга і насцярожана:</p>
<p>— Вы ведаеце, што я парушыла  ўсе сувязі з гэтымі дамамі? Нашто вы прыйшлі?</p>
<p>— Даведацца, ці канчатковае гэта рашэнне?— спакойна сказала Гелена.</p>
<p>— Выбачайце, калі ласка, але я не ведаю, якую цікавасць гэта можа мець для вас?</p>
<p>З ніў зноў ляцела далёкае:</p>
<p> </p>
<div class="POETRY">
<p>Бог жа мне даў долечку ліхую,</p>
<p>Ліхое замужжа, бог жа мне даў.</p>
</div>
<div class="CLEAR"></div>
<p> </p>
<p> </p>
<p>— Хіба для мяне? — спакойна сказала Гелена.</p>
<p>Майка не разумела яе. Але спакой актрысы, яе ўпэўненасць нараджалі неспакой, боязь і трывогу.</p>
<p>«Адбярэ. Захоча і адбярэ. Гэтая здолее».</p>
<p>Майка памятала яе на сцэне.</p>
<p>«Усё. Канец. Дагулялася. За каго сябе лічыла, варты жалю вераб’ішка? Хаданская хлусіла. Але хлусня можа зрабіцца праўдаю».</p>
<p>Карыцкая глядзела на паненку і разумела ўсё.</p>
<p>— Хочаце, каб я сказала, аб чым думаеце?</p>
<p>— Вы можаце?— іранічна спытала Міхаліна.</p>
<p>— Магу.</p>
<p>— Не трэба.</p>
<p>— Але не трэба і вам так думаць. Не непакойцеся. Я прыйшла сюды не дзеля таго.</p>
<p>І, нібы ратавалася ад чагосьці, трохі паспешліва сказала:</p>
<p>— Вы ведаеце, што па намаганню гэтага чалавека, тады яшчэ зусім дзіцяці, я атрымала волю і некаторыя незалежныя сродкі, якія мне здаюцца багаццем.</p>
<p>Тон гэты быў брыдкі, але Гелена ведала: толькі дзелавітасцю і вонкавай сухасцю можна не сапсаваць справы, не насцярожыць, пераканаць у тым, у чым хочаш. ...І яшчэ — трошкі — упэўненасцю ў сабе. Каб адчувала, што ніхто яго не адбіраў і не адбірае, але ёсць такі чалавек, які... можа адабраць у кожную хвіліну.</p>
<p>— Віншую вас.</p>
<p>— Як вы думаеце, што магу я адчуваць да чалавека, які бескарысліва даў мне ўсё гэта?</p>
<p>Майчыны зрэнкі здрыгануліся.</p>
<p>— Мяркую... удзячнасць.</p>
<p>— Вядома,  удзячнасць. І самую глыбокую павагу. І...  любоў, бо чалавека такой маральнай чысціні мне яшчэ не даводзілася бачыць.</p>
<p>Сэрца Міхаліны сціскалася ад думкі, што субяседніца таксама можа кахаць яго. Таксама? А хто яшчэ? Хіба яна? Хіба ёй не ўсё адно? І яна сказала назнарок суха:</p>
<p>— Яму яшчэ не было дзе страціць мараль.</p>
<p>— Мы не судзім людзей за будучае,— сказала Гелена, нібы не заўважаючы, што чырвань кінулася Майцы ў твар ад гэтых слоў.— Як вы думаеце, павінна я, у сваю чаргу, у меру маіх сіл памагчы яму?</p>
<p>— Пэўна.</p>
<p>— Не ведаю, магчыма, я перашкоджу, але іначай не магу. Некалькі апошніх месяцаў я заўважала, што ён пакутуе. Я не ведала прычыны, але ўрэшце здагадалася, што гэтая прычына — вы.</p>
<p>— Прабачце, але аб гэтым я не хачу гаварыць.</p>
<p>Тон быў рэзкі, але Гелена бачыла прасвятлелыя вочы дзяўчыны і разумела, што тая раптам перайшла ад безнадзейнасці і адчаю да самай высокай трапяткой радасці. Гелена ведала, што Міхаліна цяпер даруе ёй нават словы, якія яна мелася вымавіць, адмовіцца ад дзявочай грэблівасці перад яе словамі, вызваліцца ад рэўнасці і, магчыма, будзе нават любіць яе, Гелену,  за тое, што яна прынесла ёй гэтую іскрынку святла. Гелена ведала, што лепшы сродак узвысіць чалавека, які знаходзіцца ў такім стане,— гэта прышчапіць усведамленне таго, што, нягледзячы ні на што, нехта ўсё ж кахае яго.</p>
<p>— У мяне будзе дзіця,— сказала Гелена.— Ад каго, спадзяюся, не важна. Гэты чалавек звязаны з другою, і рассекчы гэты вузел можа толькі бог.</p>
<p>Майка і сапраўды не адчувала грэблівасці. Наадварот, шчымячы жаль.</p>
<p>— Смерць? — спытала яна.</p>
<p>— Бог. Спадзяюся, вы не асудзіце мяне, калі даведаецеся, што я кахала, кахаю і заўсёды буду кахаць яго.</p>
<p>— Гэта было б ханжаства... Што ж рабіць, калі зямныя законы супраць?</p>
<p>— Божыя.</p>
<p>— І  няхай... няхай... Усё адно. Гэта ўсё адно шчасце.</p>
<p>— Што ж тады сказаць аб тых, хто сваім капрызам разбураюць шчасце?.. І калі быць з каханым не грэх, то што тады грэх?</p>
<p>Майка апусціла веі.</p>
<p>— Нейкім чынам балбатня чэлядзі аб гэтай акалічнасці дайшла да пана Алеся. Ён  заўсёды ставіўся да мяне добра. Я думаю, яму стала не пад сілу жыць. Вы ведаеце, гэтыя абрыдлівыя плёткі... Адна з іх, самая хлуслівая, пару тыдняў таму дайшла да яго. Толькі гэтым ды яго дабрынёю я магу растлумачыць тое, што ён мне прапанаваў,— Гелена зрабіла паўзу.</p>
<p>Звінела за ракою жніво.</p>
<p>— А прапанаваў ён мне ні больш ні менш як прыкрыць мой «грэх». Я дарую яму, ён жа нічога не ведаў, а пасля яму было ці не ўсё адно... І вось таму я і прыйшла да вас. Мне здаецца, тое, што здарылася, гэта ўжо занадта.</p>
<p>Гелена прыціснула далонь да грудзей:</p>
<p>— Сёння ён зрабіў гэта. Заўтра падставіць галаву пад кулю. І вось я пытаюся ў вас,— у голасе была відавочная пагроза,— ці сапраўды вы вырашылі назаўсёды парваць усе сувязі з гэтай фаміліяй?</p>
<p>— Я... не ведаю.</p>
<p>— Вырашайце.</p>
<p>Майка сапраўды не ведала, што ёй рабіць.</p>
<p>— Ён  памрэ, Міхаліна Яраслаўна,— нібы адчужана да яе, сказала Гелена.— Нельга так жорстка.</p>
<p>І гэты амаль умольны тон вярнуў Міхаліне ўпэўненасць:</p>
<p>— Я ўсё ж не да канца разумею вас. Мне здаецца, жанчына здольна на высакародныя ўчынкі толькі ў імя <i>асабістай</i> прыхільнасці.</p>
<p>Карыцкая зразумела: дзяўчо заганарылася. Трэба было адразу ж пасадзіць яе ў лужыну.</p>
<p>— Вы лічыце, што ў імя <i>асабістай</i> прыхільнасці жанчына можа пайсці і на такі высакародны ўчынак? Мне здаецца, да такой ступені жаночае каханне не даходзіць.</p>
<p>Майка не глядзела на яе. Яна ледзь не калацілася ад супярэчлівых пачуццяў: крыўды на гэтую жанчыну і захаплення ёю. І яшчэ яна падумала аб тым, што яна патрэбна яму і добрая, і благая, усякая. Іначай бы гэта не было каханне.</p>
<p>Гелена ўстала і апусціла на твар цёмны з мушкамі вэлюм:</p>
<p>— Вось і ўсё, што я хацела сказаць. Ва ўсякім разе, раю паспяшацца, калі вы не хочаце назаўсёды страціць яго.</p>
<p>Майка глядзела на яе, і, нібы адказваючы на  яе думкі, жанчына сказала:</p>
<p>— Адкуль я ведаю? Можа здарыцца ўсё. І потым, заўтра рана ён едзе ў Пецярбург. Магчыма, на некалькі год... Што яму тут?</p>
<p>Схіліла галаву.</p>
<p>— Бывайце.</p>
<p>Майка глядзела, як госця спускаецца са сходаў на круг гонару, і невядомая трывога расла ў яе душы.</p>
<p>«Як ідзе... Якая прыгожая... У сто разоў прыгажэйшая за мяне».</p>
<p>Яна не ведала, што рабіць.</p>
<p>— Чаго яна прыходзіла? — спытала Тэкля.</p>
<p>— Так. Загадай, каб запрэглі коней.</p>
<p>Калі Тэкля вярнулася, Майка сядзела ля балюстрады і сціскала пальцамі галаву.</p>
<p>— Прычоску папсуеш,— паддала жару Тэкля.— Едзь ужо.</p>
<p>— Добра.</p>
<p>— А Ілля?</p>
<p>— Скажы яму, што я не прыму яго сёння. Ні заўтра, ні паслязаўтра.</p>
<p>...Коні, запрэжаныя ў лёгкую брычку, імчалі да гасцінца. Налева — будзе Загоршчына. І  заўтра ён едзе. На гады...</p>
<p>Яна сядзела, трохі падаўшыся наперад. Тонкі твар быў трохі бледны.</p>
<p>На ростанях яна памарудзіла трохі. Боль рос, але расло і пачуццё ўніжэння. І, аднак, трэба ехаць.</p>
<p>Яна раптам сцёбнула коней і нечакана моцным рыўцом лейцаў звярнула направа.</p>
<p>— Но! Но! — голас яе зрываўся.</p>
<p>І  каб ужо ні аб чым не думаць, ні на што не звяртаць увагі, забыцца, яна пагнала коней па гасцінцы. Прэч ад Загоршчыны! Далей! Далей!</p>
<p> </p>
<p>Усё было скончана і ў Загоршчыне, і ў Вежы. Чакала дарога. Чакаў Пецярбург, Кастусь, універсітэт. Апошні вечар, уласна кажучы, Алесю не было чаго рабіць. Хіба што развітацца з наваколлем.</p>
<p>Пан Даніла, які прыехаў разам з унукам у Загоршчыну, увесь дзень хадзіў злосны, чапляўся да ўсіх і ледзь не лаяўся, а потым раззлаваўся на Алеся за спачувальныя вочы і прагнаў прэч.</p>
<p>Алесь зайшоў да пана Юрыя і нагадаў, каб той Паўлюка і Юрася ўладкаваў у Горацкую акадэмію. Абодва любілі зямлю і мелі добрыя галовы.</p>
<p>Вочы пана Юрыя былі сумныя і зараз зусім не нагадвалі вачэй маладога чорта. Ён  нявесела ўсміхаўся і падтакваў сыну:</p>
<p>— Але. Вядома. Не збяднеем. Затое агаворым, каб вярнуліся сюды. Два свае аграномы. Адзін у Вежу, другі — да нас. І  суседзям памогуць. Я ведаю... Агрыкультура!</p>
<p>...Алесь ішоў берагам Дняпра. Імкнулася, бегла некуды шырокая плынь. Сінія пагрозлівыя хмары стаялі, не рухаліся, за вялікай ракой. Кроплямі пралітай крыві чырванелі татарнікі.</p>
<p>Ён мінуў курганы — іх было тут дзесяткі тры, розных — відаць, нейкі старажытны племянны могільнік,— і пайшоў угору па спадзістым адхоне. І на курганах, і тут, але радзей і радзей, магутна і сакавіта тапырыў свае дзіды баец-чартапалох. І  Алесь ведаў, што ўсё гэта, навакольнае, ён ніколі не здолее забыць.</p>
<p>Уявіў сабе, як заўтра раніцай маці будзе трымацца з усіх сіл, бацька — нявесела жартаваць, а дзед з заўсёднай іранічнай усмешкай скажа, перадражніваючы семінарскі лаціна-рускі жаргон:</p>
<p>—  Ідзі, рытар, ужо там па цябе sub aqua<sup><a href="#footnote-100">100</a></sup> прыехала.</p>
<p>Сто год так дражнілі самаўпэўненых боўдураў, што вучацца невядома нашто, не маючы і напарстка мазгоў.</p>
<p>Сціснула горла. Не хацелася кідаць усяго гэтага.</p>
<p>І  ўсё ж абшар, і велічная плынь, і бярозавы гай, у які ён зайшоў, дзіўна супакоілі яго. На свеце яшчэ магло быць шчасце.</p>
<p>Гай быў белы-белы. Зялёная трава, зялёныя шаты, а ўсё астатняе, як кінуць вокам, белае як мармур, як цукар, як снег.</p>
<p>Матавыя ствалы бяроз былі ўкрыты чорнай вяззю. Мядовы свіст невядомай птушкі — для гівала было позна — ляцеў аднекуль з сонечнай лістоты.</p>
<p>Сонца схілялася і мякка заглядала пад лістоту. Нібы хацела праверыць, што там магло здарыцца за дзень.</p>
<p>Было ціха. Быў мір.</p>
<p>...Ён ішоў дадому, а над ім, у вышыні, плылі зялёныя, пурпурна-чырвоныя і сінія аблокі, якія свяціліся сваім святлом.</p>
<p>На двары, ля ўпакаваных павозак, Халімон Кірдун лаяўся з Фельдбаўхам. Кірдун з жонкай павінны былі ехаць разам з Алесем. І таму Халява быў поўны самым невыносным для ўсіх гонарам.</p>
<p>— Але ж плед такі паніч ацаніць,— казаў Фельдбаўх.— Плед гэты ёсць практычны. Не пэцкаецца ён. Nüch?</p>
<p>— Панюхай ты ведаеш што...— злаваўся Халімон.— Гэтай анучай нябожчыкаў укрываць.— Халімон смела валіў цераз пень-калоду, бо ведаў, што немец дрэнна разумее хуткую гаворку.— А яму трэба яркі, вясёлы. Да нас з панічом, магчыма, кабеты хадзіць будуць. Зірне якая на гэткую посцілку ды яшчэ, крый божа, пасівее... До ўжо тваёй улады над хлопцам!</p>
<p>— Хам-Халімон,— сумна сказаў Фельдбаўх.— Драўляная галава Халімон. Хвалько-Халімон.</p>
<p>І  адвярнуўся.</p>
<p>— Няма ўжо ні твая, ні мая ўлада,— сказаў ён пасля паўзы.— Гарэлка нам з табой толькі ўлада хлябтаць. Пі адзін... Наг-бом.. Вайсрусішэ свін-нья!</p>
<p>Кірдун раптам з сілаю ляснуў шапкай аб зямлю.</p>
<p>— Ды што ты да мяне прывязаўся, перачніца нямецкая?! Мала мы з табою, ты, нежанаты, ды я, пры жонцы халасты, той гарэлкі папілі ды ў дурня пагулялі? — на вачах Кірдуна выступіла вільгаць.— Мне, думаеш, лёгка? Буду там чорт ведае з кім тую гарэлку хлябтаць.</p>
<p>— Я таксама ёсць басурман.</p>
<p>— Ты свой басурман,— гарачыўся Халява.— Наш. Беларускі. Ай, ды ідзі ты!..</p>
<p>Схапіў немца за плечы і патрос. А той яго. З хвіліну  яны торгалі адзін аднаго. Усё больш і больш павольна. І  ўрэшце кінулі.</p>
<p>— Сумна,— сказаў Кірдун.</p>
<p>— Сумна.</p>
<p>— Кладзі гэтую анучу. Спатрэбіцца. Хадзем лепей вып’ем.</p>
<p>Алесь усміхнуўся і падумаў, што яму, канечне, трэба зрабіць яшчэ нешта. Ага, трэба развітацца з самім сабою, маладым. Бо калі ён вернецца, магчыма няхутка, ён будзе ўжо зусім другі, непадобны, а Урга можа састарэць ці нават здохнуць.</p>
<p>Ён абмінуў дом, прайшоў пад срэбнымі фантанамі італьянскіх таполяў і папраставаў да карціннага павільёна, купал якога цямнеў пад шатамі дрэў.</p>
<p>...Моўчкі, нібы запамінаючы, ён сядзеў перад карцінай у пацямнелай ад часу раме.</p>
<p>Зноў, нібы ў маленстве, яна ззяла сваім святлом. І пад галінамі яблыні, цёмная зеляніна якой хавала далягляд, юнак вёў за аброць белага каня. Нібы сотні залатых сонцаў, ззялі ў лістоце плады. І  белы конь, трапяткі і спакойны, бы ў казцы, быў Урга. А юнак у круглай шапачцы — ён, Алесь.</p>
<p>У павільёне было цёмна. Гарэла толькі адна свечка перад карцінай.  Ён  так задумаўся, што не адразу пачуў, як яго нехта заве.</p>
<p>Алесь убачыў цемру, а ў ёй, як на карцінах Рэмбранта, аранжавае аблічча і кісці рук. Распаўнелая і добрая Анежка стаяла перад ім, жонка суровага Карпа.</p>
<p>— Паніч,— сказала Анежка.— А божа ж мой. І не даклічашся.</p>
<p>— Што, Анежачка? Трэба ісці, ці што?</p>
<p>— Не,— сказала Анежка.— Вось.</p>
<p>Ён не заўважыў, як яна знікла. Цяпер у цемры, на тым месцы, дзе была яна, стаяла другая.</p>
<p>Доўгі шаль зліваў яе з цямноццем. Відаць было толькі адну руку і трохі ўскінутае аблічча.</p>
<p>— Ты? — спытаў ён.</p>
<p>Лёгкі звон, нібы вада лілася ў вузкагорлы збан, напоўніў Алесевы вушы. Намаганнем волі ён здолеў стрымацца. Але ў тое самае імгненне ён зразумеў, што Гелена мела рацыю, не згаджаючыся на шлюб з ім. Нішто не забыта. Самагіпнозам была нянавісць, дурасцю была пагарда, хлуснёю — абыякавасць. І  ўсе крыўды, і ўсё, што было, і чуткі аб Хаданскім, і абраза Франса, і сустрэча ля царквы — усё было лухта.</p>
<p>І  спакой, і пакланенне перад Геленай, і глыбокая, да апошняга каменя, удзячнасць ёй нібы збляклі перад простай праявай яе з’яўлення.  Гелена была мудрэйшая. Яна ведала і бачыла ўсё.</p>
<p>— Чаму ты тут? — спытаў ён.</p>
<p>Ён  адчуваў, што кахае яе да немага замілавання, але ён ужо не мог, як раней, зрабіць выгляд, што нічога не было.</p>
<p>— Сёння да мяне прыходзіла Гелена.</p>
<p>Збіваючыся, захлынаючыся словамі, яна расказала  аб іхняй размове, і Алесь зразумеў, што Гелена дабілася свайго, зрабіла немагчымым усякі яго крок да яе. Усё было скончана, нават калі б ён вырашыў ахвяраваць здрадлівым каханнем у імя сумлення і высакароднасці, як ён думаў.</p>
<p>Нельга было, каб Гелену, маці яго будучага дзіцяці, лічылі хлуслівай. Ды і яна сама дабівалася аднаго — яго маўчання.</p>
<p>Здарылася.</p>
<p>Гэтага ўжо нельга было выправіць.</p>
<p>Зразумеў раптам усю прорву між апошняй высакароднасцю адной і зажывошчамі другой,  ён глядзеў у Майчын твар.</p>
<p>— Можа, ты растлумачыш мне, як гэта здарылася?</p>
<p>Яна пачала расказваць. І а б плётцы, і аб тым, як яна ўпэўнілася ў яе хлуслівасці, і як зразумела ля царквы, што будзе пагарджаць сабою, калі яна, такая, стане побач з ім, і як вырашыла сама сябе стаптаць за сваю памылку. І як не падумала тады аб ім, і як назнарок рабіла самыя дзікія ўчынкі, каб нават самой не сумнявацца ў сваёй подласці.</p>
<p>Ён маўчаў.</p>
<p>— Я ведаю... ведаю, як я вінавата. З  самага пачатку ведала, таму і не ішла. І  заблытвалася ўсё больш... больш... Я ведаю, мне нельга дараваць, і мы не можам быць ранейшыя адзін да аднаго... Я прыйшла толькі сказаць і пайсці. Але мне будзе цяжка... цяжка кінуць цябе, не ведаючы, што ты хоць трошкі зразумеў і трошачкі дараваў мне.</p>
<p>І раптам яна ўпала перад ім, нібы прысела бокам на сагнутыя ногі, і схавала твар у яго каленях.</p>
<p>Ён мякка пагладзіў яе па галаве:</p>
<p>— Як жа ты змардавала сябе, дурное дзяўчо!</p>
<p>Сеў побач на падлогу.</p>
<p>— Ану, кінь равець. Падумаем, што рабіць, калі ўжо так заблыталіся.</p>
<p>Яна разрыдалася яшчэ больш  гаротна і няўцешна.</p>
<p>— Ну вось,— сказаў ён.— Многа салонай вады. А ўсё праз тых мярзотнікаў. Мне чамусьці вельмі хочацца, каб фаміліі Хаданскіх падалі сёння на вячэру сабачы памёт.</p>
<p>— Алесь... Алесь...— калацілася яна.</p>
<p>— Я кахаю цябе,— сказаў ён.— Я не ведаю за што, але я кахаю цябе. Але я не ведаю яшчэ, як нам разарваць сетку гэтых старых, дурных забабонаў... Ну, то што будзем рабіць, пасварыўшы два роды? Новы Шэкспір? Рамэа і Юлія для бедных?</p>
<p>— Я ведаю... што... Я... пай-ду... Толькі ты даруй. Калі я падумаю, як я... цяб-бе... мне не-маг-чы-ма. Калі гэта можа... калі гэта толькі можа цябе супакоіць і прымусіць трошкі дараваць мне — я магу сказаць, што я заўсёды, заўсёды... любіла цябе... што нікога са мною не было б... Што нікога... ніколі са мной не будзе — вось так я пакараю сябе за твае пакуты.</p>
<p>— Так кахаеш мяне?</p>
<p>Яна моўчкі, праз плач, затрэсла галавой.</p>
<p>— Пойдзеш са мной?</p>
<p>Хліпаючы, яна адмоўна паківала галавой.</p>
<p>— Чаму?</p>
<p>— Я такая... такая!.. Алесь, Алесь, даруй мне. Я так кахала цябе. І кахаю. Аднаго. Калі ты даруеш — я ніколі больш не буду рабіць так. Я даю табе слова. Я заўсёды буду добрая.</p>
<p>— Лічы, што пачала,— сказаў ён і пагладзіў яе па галаве.— Будзеш мяне чакаць?</p>
<p>— На... нават калі скажуць, што ты мёртвы. Нават калі сама ўбачу, што ты мёртвы. Не паверу.</p>
<p>— Ну, вось і ўсё.</p>
<p>— Праўда? Праўда? — нават у паўцемры было відаць, якія прамяністыя сталі яе вочы.</p>
<p>— Праўда,— сурова сказаў ён.— Кінь плакаць. Ужо няма прычыны.</p>
<p>Але яна плакала. Толькі слёзы былі іншыя.</p>
<p> </p>
<h4><a id="chapter41"></a>VII</h4>
<p>Дарога... Дарога...</p>
<p>Звіняць званочкі. Спявае на козлах фурман. Ехаць яшчэ доўга-доўга. Нават не на перакладных, а на сваіх. Коні будуць адпачываць уначы, а ўдзень людзі будуць спыняць іх на трохгадзінны адпачынак, паіць і задаваць аброк. Вязуць прыпасы на ўсю зіму, кілімы, кнігі. Абоз прыедзе ў сталіцу, а потым, размясціўшы ўсё, рушыць назад.</p>
<p>Можна было б, вядома, даехаць іначай і хутчэй. Ну, хаця б да Дынабурга коньмі, а потым — цягніком. Але ён не хоча сам. Што ўбачыш з акна вагона? Нават з фурманкі бачыш мала, і лепей бы ісці пехатою.</p>
<p>Яму вельмі, яму прагна хочацца жыцця. Бачыць, слухаць, піць паветра, усміхацца на ямскіх станцыях прыгожым дзяўчатам.</p>
<p>Ах, як жа хочацца жыць!</p>
<p>Лухта ўсё. Поўніць сэрца любоў і ўпэўненасць. Ён дараваў усім, нават Хаданскаму. Бедны дурань! Што ён ведае аб шырокай плыні жыцця?</p>
<p>...Вось Паўлюк на кані праваджаў яго... А потым ён звярнуў з дарогі, заехаў у гай і вярнуўся адтуль з Міхалінай.</p>
<p>...Майка нібы баялася дакрануцца да яго і толькі развітваючыся, відаць, не вытрымала. Заплюшчыла вочы.</p>
<p>—  Embrassez moi,— глуха сказала яна.— Et ne doutez jamais de  moi<sup><a href="#footnote-101">101</a></sup>.</p>
<p>Ён абняў і ўбачыў, што яна зусім нерухомая, а з апушчаных веек падаюць слёзы.</p>
<p>І ён пацалаваў яе ў вочы. Ён разумеў, што ёй проста было сорамна сказаць гэта па-свойму. Па-французску лягчэй.</p>
<p>Ён схіліўся і пацалаваў яе ў нерухомы цёплы рот.</p>
<p>— Алесь,— на гэты раз па-свойму сказала яна.— Ты мне вер. Я цябе не падману.</p>
<p>...Развіталіся. Паўлюк глядзеў змрочна:</p>
<p>— Ну вось. І  на некалькі год.</p>
<p>— Не,— сказаў Алесь.— Я павінен быць тут. Прыблізна ў лютым.</p>
<p>— Я тады буду ў Горках,— засмучана сказаў Кагут.</p>
<p>І раптам праз заўсёдную — не па ўзросту — паважнасць нечакана, як заўсёды ў яго, вырвалася:</p>
<p>— Чорт ведае што! Навука! Едзеш немаведама куды, мучышся.  За кавалак пéку  сем вёрст квэкай.  Сваёй мудрасці няма, ці што?</p>
<p>Толькі тут Алесь балюча адчуў страту... «Пек» гэта было азярышчанскае. Дзіцячае. Падгарэлая скарынка бохана... Там, куды ён едзе, так ніхто не скажа. Дома куды ні пойдзеш — паўсюль чуеш: «Дзень добры, гаспадар». І  Кагуту гэта кажуць, і Халімону, і яму. А там хто скажа?</p>
<p>— Нічога,— сказаў ён.— Вярнуся.— Пацалаваліся. Паўлюк сядзеў на кані пахмурны.— Цалуй там усіх.</p>
<p>— Д-добра. І падумаць толькі: як скончыш, Янька ўжо нявестай будзе. А можа, і жонкай.</p>
<p>— Кінь,— сказаў Алесь.— Дзіця гэтае дурное? Ты ёй перадай ведаеш што?</p>
<p>— Ну.</p>
<p>— «Шуба кажара: у лес пабяжара, ваўкоў напужара».</p>
<p>Паўлюк сумна ўсміхнуўся.</p>
<p>...Алесь успамінае гэта і заплюшчвае вочы.</p>
<p>Час, калі малады Загорскі збіраўся і ехаў у Пецярбург, а потым уладжваўся на новым месцы, быў складаны і цяжкі.</p>
<p>Яшчэ ў ліпені 1858 года член Дзяржаўнага савета і міністр унутраных спраў граф Сяргей Ланской  падаў гасудару запіску аб асноўных пачатках будучай рэформы.</p>
<p>Гэта быў чалавек няпэўны, і тымі самымі якасцямі вызначалася і яго запіска. Уласна кажучы, сам ён пра вызваленне не думаў ніяк. Як большасці такіх, яму хацелася лішні раз звярнуць на сябе ўвагу гасудара, і ён узяўся за справу, на выкананне якой у яго ўжо не было ні мазгоў, ні сілы. Нават памяркоўна да яго настроеныя людзі казалі, што ён хацеў «исполнения государевой мысли», але «был не в силах ее осуществить». Заўсёдная трагедыя халуёў без волі, без уласнай думкі, без гордасці.</p>
<p>Праз недахоп мазгоў ён занадта абапіраўся на падначаленых і адкрыў другарадным дзеячам шляхі да ўплыву на рух і напрамак справы. У тых, аднак, былі мазгі, непераборлівасць у сродках і цвёрдае разуменне сваёй — саслоўнай і асабістай — выгады. Зямля была дарагая. Рабочыя рукі без зямлі — танныя. А грашовая прывязка трымала нават мацней, чым ланцужная, і яны, самі будучы ўтрыманцамі кожнага, хто меў сілу і грошы, добра гэта разумелі.</p>
<p>Ланской  прапанаваў — яны адрэдагавалі.</p>
<p>Галоўным у запісцы было дараванне мужыку асабістай волі, пры ўмове, калі ён выкупіць сядзібу (у растэрміноўку на дзесяць — пятнаццаць год). Пры гэтым улічвалася і ўзнагарода памешчыку за страту ўлады над асобай.</p>
<p>Улада над асобай! Ніхто не думаў, ці варта чагосьці асоба, якая дазваляе, каб нехта над ёю ўладарыў, і ці вялікая гэта страта — страта ўлады над такою асобай.</p>
<p>Цікавіла не асоба, а рукі.</p>
<p>Менавіта праз тыя легенды, якія распаўсюджвалі пра яго і правыя і левыя, пра Ланскога  трэба пагаварыць больш-менш падрабязна. Адны называлі яго добрым геніем вялікай рэформы і чалавекам, які хацеў прымірыць паноў і мужыкоў, бессаромна нахабную сатрапію Раманавых і інтарэсы заходніх ускраін. Другія лаялі яго на ўсе чатыры вятры і інтрыгавалі супраць яго.</p>
<p>А ён не быў варты ні таго, ні другога. Гэта быў проста кар’ерыст, што на старасці год выжыў з розуму. І інтрыгаваць супраць яго таксама было марна. Інтрыгаваць можна супраць асобы, а ён даўно ўжо не быў ні асоба, ні дзяржаўны муж. Толькі верны да нізкапаклонства слуга.</p>
<p>Ён  ніколі не быў анёлам міру. Згодніцтва было ўласціва яму нават менш, чым яго спадчынніку на пасадзе Валуеву. І  не ад розуму, як у таго, а ад мазгавой невыстарчальнасці і вернападданасці.</p>
<p>Гэты чалавек заўсёды быў прыхільнікам ужывання самых крайніх захадаў да Польшчы, ужо столькі год распятай на крыжы пакуты, абылганай, залітай крывёю сыноў.</p>
<p>Становішча Польшчы, Літвы, Беларусі было такое нясцярпнае, што нават у вышэйшых колах падумвалі пра нейкія льготы, нават у гуртку вялікай княгіні Елены Паўлаўны разважалі пра нейкія больш лагодныя  меры, пра неабходнасць змяніць хоць сістэму кіравання.</p>
<p>Ланской «усепаддана» асмельваўся пярэчыць ёй, патрабуючы жорсткасці і жорсткасці. Адзін з нямногіх. Ашалелы манархіст, ён змагаўся за абсалют улады больш утрапёна, чым самі ўладары.</p>
<p>Гэта быў чалавек, які мог разгубіцца ад самых нечаканых прычын. На вядомым пасяджэнні савета міністраў 13 сакавіка 1861 года, на якім ставілася пытанне аб варшаўскіх маніфестацыях і праекце Веляпольскага наконт частковай аўтаноміі Польшчы, ён маўчаў і асмеліўся выступіць толькі пасля барона Меендорфа, які казаў аб небяспечнасці існавання польскага вярхоўнага савета і наогул нацыянальнага прадстаўніцтва.</p>
<p>Толькі тады ён адчапіўся ад астатніх некалькімі monosyllabes d’adhésions — аднаскладовымі выклічнікамі, што выяўлялі згоду, афарбаваную лёгкім ценем сумнення.</p>
<p>І  такому далі сфармуляваць асновы будучага вызвалення!</p>
<p>Няма чаго здзіўляцца, што з гэтага не атрымалася нічога людскага.  Ён проста не мог разважаць па-новаму. Усё, што ён мог выседзець,— гэта некалькі няпэўных ісцін, падобных на трызненне мозгу, размякчанага старэчай фліксенай. Яго самога трэба было калыхаць на старасці год у калысцы, а ён замест таго закалыхваў у ёй Расійскую імперыю, каб не прасіла малака і кашы.</p>
<p>«Запіска» была горш, чым проста рабунак. Гэта быў нават не разбой.</p>
<p>Гэта быў старэчы маразм.</p>
<p>І,  аднак, гэты чалавек служыў свайму «прынцыпу», які ён дрэнна зразумеў і яшчэ горш прыстасаваў, аддана і да канца. Трэба аддаць яму належнае: там, дзе ён бачыў частковае і часовае супадзенне інтарэсаў мужыка і дзяржавы,— ён служыў гэтаму выпадковаму яднанню, нават калі інтарэсы дваранства цярпелі страту.</p>
<p>Урад! Урад! Урад! Яго сіла. Усё, што супраць гэтага,— ад д’ябла.</p>
<p>За гэта яму аддзячылі. Сам не жадаючы таго, ён сваёй запіскай наклікаў нездавальненне крайніх абскурантыстаў і кансерватараў. Інтрыгі асабліва расцвілі  пасля 19 лютага. Цар, як заўсёды, трымаўся за «исполнителя его мысли»  да таго часу, пакуль асоба выканаўцы была неабходна для давядзення сялянскай  справы да куртатага канца, а потым выдаў яго галавою. Цар сам сказаў яму, qu’il  désirait que  Lanskoi se retirât, што <i>ён</i> хоча, каб Ланской  пайшоў у адстаўку. І  гэта ў той час, калі міністр не прасіў звальнення.</p>
<p>Так скончылася праца на палітычнай ніве чалавека, што выпусціў «першую  ластаўку вызвалення».</p>
<p>30 студзеня 1862 года «добрага генія вялікай рэформы» хавалі. Але гэтая сумная і звычайная падзея адбылася значна пазней. А пакуль што ўсе ламалі мазгі над сакрэтнай запіскай Ланскога.  Вырашыўшы, відаць, што ўсё адно дарогі назад няма, першы бабухнуў у звон віленскі губернатар, генерал-ад’ютант Назімаў. Чалавек бязвольны, які больш за ўсё на свеце прагнуў спакою (і чыноў), ён першы прыпячатаў сваё прозвішча пад гісторыяй вызвалення, падаўшы цару адрас аб неабходнасці адмены прыгону. Гэтаму здзіўляліся ўсе, хто яго ведаў. Ніхто не чакаў ад яго такога спрыту. Зваліўся ў «вялікую рэформу», як п’яны ў стаў, выскачыў раптоўна як Піліп з канапель.</p>
<p>У канцы лістапада імператар адказаў Назімаву рэскрыптам, і гэта было пачаткам публічнага прыступу да рэформы.</p>
<p>Пасля гэтага астатнія губернатары таксама наўзахапы пачалі «праяўляць ініцыятыву». Рэскрыпт прапаноўваў стварыць усюды губернскія камітэты пад старшынствам дваранскага маршалка губерні і членаў па адным ад кожнага павета. Да іх, у якасці даважкі, меліся далучыцца два «абазнаныя» дзедзіцы,  якіх прызначаў губернатар<sup><a href="#footnote-102">102</a></sup>.  Іхняй задачай было выпрацаваць праект вызвалення на наступных асновах.</p>
<p>Пану аставалася зямля, а мужыку — сядзіба, якую ён павінен быў выкупіць, і мінімум зямлі, неабходны для таго, каб жыць. За гэты кавалак ён па-ранейшаму плаціў аброк або адбываў паншчыну.</p>
<p>Мужыкі размяркоўваліся па сельскіх абшчынах, і вотчынная паліцыя, непасрэдна падпарадкаваная пану, сачыла за парадкам у кожнай вёсцы.</p>
<p>Члены камітэтаў забяспечвалі на час упарадкоўвання будучых адносін аплату дзяржаўных і земскіх падаткаў, а таксама грашовых збораў.</p>
<p>Тры кіты рэскрыпту: нахабны рабунак, тыранія, выкачванне грошай — як найлепш адпавядалі той вялікай ідэі, што ўсталявалася на іх. Ідэі вызвалення сялян.</p>
<p>Рэскрыпт, уласна кажучы, не даваў права ні на якую самадзейнасць, акрамя большых ці меншых памераў рабунку. І праз гэтыя памеры амаль адразу пачалася грызня камітэтаў між сабой.</p>
<p>Ліберальнічалі, галоўным чынам, нечарназёмныя губерні. Зямля каштавала мала, а рукі былі дарагія. Беззямелле, а значыць — звязанае з ім адыходніцтва, магло абязлюдзіць землі, згаліць і вёску і маёнтак, укрыць палі буянай повенню пустазелля.</p>
<p>Найбольшай  сярод усіх левізной вызначаліся Цвярская губерня і Прыдняпроўе.</p>
<p>Праект цвярскога прадвадзіцеля Ункоўскага, а галоўным чынам настрой цвярскіх дваран, прывёў пазней да таго, што рэформу 19 лютага яны абвясцілі «варожнай  для грамадства». Абодва члены губернскага камітэта, прызначаныя ўрадам, Мікалай Бакунін і Аляксей Талстой, падалі ў адстаўку. Трынаццаць асоб, у тым ліку два павятовыя прадвадзіцелі, Аляксей Бакунін і Сяргей Балкашын, ды іх сябра, вышэйпамянёны Мікалай Бакунін, некалькі пасрэднікаў і кандыдатаў сабраліся разам і вырашылі дзейнічаць. Яны падалі губернскай установе і разаслалі па паветах аб’явы, што «Палажэнне» 19 лютага ёсць для грамадства падман і што яны надалей будуць кіравацца ў сваіх дзеяннях толькі перакананнямі грамадства аж да склікання агульнай земскай зборні, аб якой прасіла цара дваранства.</p>
<p>Галоўных зачыншчыкаў вырашылі арыштаваць, пасадзіць у пецярбургскую цытадэль і аддаць пад суд сената. Схапілі і прывезлі двух: Мікалая Бакуніна і Максіма Лазарава. Губерня насцярожана маўчала. Лаяў арыштаваных толькі вышневалоцкі дваранскі з’езд, але ад гэтых зуброў, ад гэтага гнязда цемрашальства ніхто нічога іншага і не чакаў...</p>
<p>Пецярбург пачаў цкаваць цвярскіх. Як жа, яны патрабавалі абавязковага выкупу сялянамі зямлі, патрабавалі рэформы.</p>
<p>Міравыя пасрэднікі пасля пяці месяцаў Петрапаўлаўкі былі асуджаны на заключэнне ва ўціхамірвальным доме (і прынізіць хацелі як найпадлей!). Ім далі ад двух год да двух год і чатырох месяцаў «уціхаміркі»  і, акрамя таго, пазбавілі правоў і прывілеяў.</p>
<p>Генерал-губернатар Пецярбурга, Аляксандр Аркадзевіч Сувораў, унук палкаводца і чалавек добры і мяккі, схапіўся за галаву, дачуўшыся аб нечуванай абразе. Уціхамірвальны дом! Як для злодзеяў! Бязмерная подласць гэтага прысуду так уразіла яго, што ён стрымгалоў кінуўся да імператара: заступацца. Упарты — дзе не трэба — гасудар быў да таго, што зламаць ягоную упэўненасць практычна было немагчыма.</p>
<p>Сувораў зрабіў немагчымае: дабіўся адмены ганебнага прысуду. Пакаштаваць «уціхаміркі» пасрэднікам не давялося. Але многія з іх так і не былі адноўлены ў правах да канца жыцця.</p>
<p>...Дзейнасць цвярскога камітэта скончылася разгонам і расправай. Дзейнасць прыдняпроўскіх камітэтаў, праз шэсць год пасля іх арганізацыі, выбухнула магутным пажарам спачатку шляхецкага, а потым сялянска-шляхецкага паўстання. Адны пайшлі ў ссылку, другія — на эшафот і пад карцеч. Адны не дабіліся нічога, акрамя славы высакародных пакутнікаў, другія ўласнай крывёй купілі свайму народу неадкладную адмену грабежніцкіх часовых абавязкаў, выкуп зямлі і павелічэнне надзелаў.</p>
<p>Але пакуль што да гэтага было далёка.</p>
<p>Пакуль што губернскі камітэт, якім кіраваў пан Юры і ў складзе якога быў дэлегатам ад Сухадольскага  павета стары Вежа (упершыню за пяцьдзесят з лішнім год пайшоў на грамадскую пасаду), лаяўся, ваяваў і штурхаў дваранскую масу на ўсё больш і больш левы шлях. Гэта ўдавалася рабіць таму, што пан Даніла з сынам асабіста раскатурхвалі дробную шляхту, якая мела права голасу, але ніколі дагэтуль ім не карысталася, не мела прыгонных і таму магла галасаваць за як мага больш  ільготнае вызваленне чужых мужыкоў.</p>
<p>Падтрымлівалі Загорскіх і буйныя землеўладцы.</p>
<p>Сярэдзіна чартыхалася, але, сціснутая з двух бакоў, нічога не магла зрабіць. Пан Юры атрымаў нечаканую падмогу жонкі. Пані Антаніда  была абурана царскім рэскрыптам.</p>
<p>...На абшарах імперыі сапраўды ішла бойка.</p>
<p>Сярэднія і дробныя ўладары душ разлютавана крычалі супраць адмены. Звязаныя з рынкам багацеі патрабавалі неадкладнага скасавання рабства.</p>
<p>Цалкам у духу рэскрыпта выступіў пецярбургскі камітэт. Праект Пятра Шувалава ўзнялі на шчыт самыя абрыдліва-правыя элементы. Пакінуць мужыку толькі прысядзібны ўчастак, прымусіць яго арандаваць зямлю на тых умовах, якія прадыктуе гаспадар. Пакінуць за сабою ўсю паўнату эканамічнай улады і значную частку юрыдычнай.</p>
<p>Праекту Шувалава ў пэўнай ступені падтаквалі гаспадары Украіны і чарназёмнага поўдня. Палтаўскі праект патрабаваў, каб уся зямля па сканчэнню пераходнага перыяду падпала пад адчужэнне ад сялян і зноў была аддадзена ў рукі памешчыкаў. Калі ж мужык захоча купіць зямлю ў свайго былога пана, у другога пана ці ў казны — хай сам урад дае яму крэдыт. Ведалі, што пры ўбостве казны, спустошанай пенсіямі і марнатраўнай раскошай вярхоў, пры шматлікасці абяздоленых, якія будуць прасіць крэдыту, сума пазыкі можа быць толькі мізэрная.</p>
<p>Значыць, сялянская сям’я з купленай зямлі не пражыве. Да былога ж гаспадара прыйдзе прасіць працы і хлеба. Нэндза прымусіць пірагі есці.</p>
<p>Супраць гэтага ўсеагульнага, з поўначы і з поўдня, віску прыціснутых і таму раз’юшаных уласнікаў, супраць гэтага ўзбаламучанага мора трэба было змагацца.</p>
<p>Пан Юры разумеў: паддацца гэтаму — і канец, крах.</p>
<p>І ён вырашыў змагацца за зямлю для сялян, пакуль будзе жывы. Узнімаць на гэта людзей, катурхаць іх, лаяцца, ціснуць на непакорлівых грашыма і ўладай.</p>
<p>Праект Ункоўскага быў для яго таксама занадта правы.</p>
<p>Ункоўскаму не трэба было біцца за грамадства, якое дыхае на ладан. Ён мог сабе дазволіць даць мужыку зямлю за выкуп, які паможа яму, Ункоўскаму, і тысячам такіх сабраць капітал на новую гаспадарку. Ён мог крычаць аб тым, што за зямлю няхай мужыкі плацяць самі, а за мужыцкую волю памешчыкаў павінна ўзнагародзіць дзяржава.</p>
<p>Параіўшыся, Вежа і пан  Юры вырашылі паступова, але цвёрда, не падымаючы залішняга шуму, не грэбуючы нічым, нават грашовым прэсам, дабівацца ад як мага большай часткі прыдняпроўскага панства ажыццяўлення іхняга праекту.</p>
<p>Дзве трэці зямлі, якой уладаў да вызвалення мужык, пераходзяць да яго без выкупу. Мала, але пражывуць. Адрэзаная трэць забяспечыць прыплыў рабочай сілы ў буйныя гаспадаркі. Выкуп за асобу намінальны, толькі каб не вякалі Шувалавы ды Позены, каб на пераходны перыяд трохі прытрымаць людзей і даць ім магчымасць асталявацца.</p>
<p>Гэта была адзіная ўступка ўсёй гэтай хаданскай навалачы, якую яны вымушаны былі зрабіць.</p>
<p>Энергічна рыхтаваліся свае людзі на ўсе пасады ў камітэтах. Праз Ісленьева ўдалося абалваніць губернатара Беклемішава да таго, што ён прызначыў «сваімі» членамі ў камітэт Юлляна Раткевіча і Януша Біскуповіча.</p>
<p>Тыя адразу паставілі перад губернатарам яшчэ прапанову: выкуп мужыкамі астатняй, адрэзанай трэці зямлі. Губернатар засумняваўся. «Прызначаныя» паднялі галас, што ён хоча пазбавіць цукраварні і гуты рабочых рук. Беклемішаў падумаў хвілінку і падпісаў.</p>
<p>Калі пасля гэтага «двойца» выступіла на зборні «ад імя губернатара» з гэтай прапановай — прыдняпроўскае «балота» аж вадун  завадзіў. Невядома, чым бы  ўсё гэта скончылася, але прывезеная панам Данілам дробная шляхта (гісторыя з прапановай Раткевіча трохі-такі навучыла Загорскіх метадам палітычнай барацьбы) пачала шумна гарлаць, ухваляючы прапанову.</p>
<p>Усе магчымыя пазіцыі былі замацаваны. Што залежала ад мясцовай самадзейнасці — насыпана аж з коптурам. Цяпер калі нават «Палажэнне», адрэдагаванае імператарам, адкіне ўсіх, хто зарваўся, назад, Прыдняпроўе яно адкіне не так далёка, як іншых. Людзям будзе лягчэй.</p>
<p>Пан Юры памятаў, што яму дажываць, а дзецям жыць, і таму не мог не спытацца і іхняй думкі. Вацлаў, літаральна ўлюбёны ў Алеся, сказаў: «Я — як брат».</p>
<p>Вежа з сынам напісалі ў Пецярбург і атрымалі адказ. Алесь прасіў не заводзіць сваркі з Раўбічамі далей, як мага лепей даглядаць Гелену і дагаджаць ёй.</p>
<p>Ён  пісаў, што ў канцы студзеня тыдні на тры-чатыры прыедзе дадому і тады яны пра ўсё пагавораць.</p>
<p> </p>
<p>Пецярбург сустрэў нечаканай цеплынёй і сінім, празрыста-ясным купалам неба. Імкнулася да недалёкага мора Нява, свежы вецер дыхаў вялікімі абшарамі вады, чысцінёй, поўнымі ветразямі.</p>
<p>У празрыстым паветры мякка ззяла золата купалоў і шпіляў. Плыў у небе карабельчык над адміралцействам. Фіванскія  сфінксы, звыклыя да хамсінаў і спякотных пяскоў, глядзелі на імпэтную плынь.</p>
<p>Свежыя ад вечнай вільгаці таполі над Мойкай, усе ў вясёлкавых кроплях ад нядаўняга дожджыку, нагадвалі ледзь распушчаныя павіныя хвасты.</p>
<p>У гэтай паўночнай феерыі, у багацці вады і неба, у шчодрасці рукатворнай прыгажосці не было нічога ад горада-цмока, горада-драпежніка, што паступова аблытаў шчупальцамі дарог цела сваёй ахвяры — зямлі. Наадварот, нельга было не паддацца яго зачараванню.</p>
<p>Кватэра, якую знялі для Алеся, была на Екацярынінскім канале. Кабінет, спальня і гасціная для паніча, пакой для Кірдуна з жонкай, дзве вялізныя кладоўкі, кухня. Усё гэта было ў бельэтажы, з балконам. Акрамя гэтага, гаспадар, збяднелы і ад год злёгку крануты ціхім розумам халасцяк старога роду, здаў яшчэ і сутарэнне: для хатняга дабра і прыпасаў.</p>
<p>Алесю было цяжка гэта. Ён саромеўся раскошы, саромеўся таго, што ў яго будзе ўсё, а ў большасці студэнтаў амаль нічога (ён ведаў з лістоў, як жывецца, скажам, Кастусю, і ведаў, што яго, Алесева, багацце  можа аддаліць яго ад сябра). Лепей за ўсё было б адмовіцца ад усяго, што ў яго было, зняць мансарду і есці ў кухмістарскіх.</p>
<p>Але ён ведаў і тое, што кожны трэці студэнт канчае універсітэт з язвай страўніка, што сухотных сярод іх больш, як дзе. Ён не мог дазволіць, каб такое было з сябрамі і калегамі, тымі, якіх ён яшчэ не бачыў, але загадзя любіў.</p>
<p>Давядзецца цярпець сорам, каб яны маглі часам есці ў яго, Алеся, атрымліваць сяды-тады безымянную дапамогу, жыць, зберагчы сілы, якія так ім спатрэбяцца праз некалькі год. Ён будзе вельмі роўны і таварыскі з імі, яны не будуць адчуваць розніцы ў становішчы. А свой сорам Алесь схавае ў кішэнь.</p>
<p>Пачалі размяшчацца. Халімонава жонка, пісаная прыгажуня Аглая, лябёдкаю плыла па пустых пакоях, паказвала, якія дываны пасцілаць, дзе ставіць гадзіннік, як размясціць кнігі. Здаецца, адкуль бы ўзяцца, а ў яе на гэта быў такі прыродны талент.</p>
<p>Лёгкая і падцягнутая, як струнка, з высокімі грудзьмі і высокай шыяй, яна паказвала людзям, куды што несці.</p>
<p>...Аглая ўбачыла, што Алесь глядзіць на яе, заўсміхалася і выгнала з дому.</p>
<p>— Ідзіце-ідзіце. Уздзяўбурце што лепшае ды ў горад, у горад. Раней чым праз чатыры гадзіны — ані-ні. Нам прыбіраць, нам расстаўляць, мне — вячэру гатаваць, Кірдуну — ванную паліць...</p>
<p>Нагрувашчання рэчаў, здаецца, нельга было разабраць і за тыдзень.</p>
<p>— За чатыры гадзі-іны?</p>
<p>— Можа, і за тры,— легкаважна сказала Аглая.— Хлопцы, столік-бобік унь сюды, ён за туалетны... Куды-куды?! На гэтым пісаць! Унь у той скрыні прыбор для пісання. Пятрок, распакаваць! Дзед Яначка, гэта сюды, паперы ў шуфляды. Крэсла дайце.</p>
<p>Выгналі. Алесь стаў на мосціку з крылатымі львамі, паглядзеў у імклівую ваду і падумаў, што месца, дзе ён будзе жыць, і канал, і гэты мосцік ён паспеў палюбіць.</p>
<p>Потым пайшоў у напрамку да Нявы, дарогаю спаймаў ліхача і загадаў яму павольна ехаць на Васільеўскі востраў.</p>
<p>На растральныя калоны клаўся прыцемак.</p>
<p>Цішыня і яснасць былі на душы. І дзіўна, яму не хацелася, каб ліхач ехаў хутка, хацелася трохі адцягнуць сустрэчу з Кастусём. Ён ведаў, што набліжаецца да парога, за якім не будзе ні яснасці духу, ні гэтага вышэйшага спакою, ні нават дарогі назад.</p>
<p>...На стук не адказаў ніхто. Алесь штурхнуў дзверы, і яны нечакана падаліся. Пакойчык быў невялікі. Сцяна насупраць дзвярэй нібы падала на таго, хто заходзіў. У нішы гэтай сцяны свяцілася апошнім святлом дня паўкруглае мансарднае акно. Вялізнае падвоканне замяняла стол. На ім стаяў кафейнік у карычневых пацёках  і амаль пусты пачак нямецкай цыкорнай кавы. На адзінай талерцы, сярод позніх чорных вішань, ляжала луста хлеба.</p>
<p>Крэсла было толькі адно. Іншыя, відаць, замянялі пачкі кніг, крыж-накрыж перавязаныя аборкамі.</p>
<p>На ложку, накрыўшыся з галавою саматканай, у шашачкі,  посцілкай, спаў Кастусь: толькі цёмна-русыя валасы ляжалі на падушцы.</p>
<p>— Кастусь!</p>
<p>Спіць. Нібы пшаніцу прадаў.</p>
<p>— Кастусь!</p>
<p>Дрыхне.</p>
<p>Алесь зняў кнігі з крэсла на падлогу, сеў... Спіць. Самога можна вынесці. П’яны, ці што? Ды непадобна на яго.</p>
<p>Загорскі абводзіў вачыма каморку. Нездаровая. Пад самым дахам. Улетку, відаць, горача, узімку холадна. Успомніў, як ішоў у гэты пад’езд праз двор, поўны дзяцей, бялізны на вяроўках, гарачага туману, што валіў з акон сутарэння, як лез па страшэнна стромых сходах сюды, пад дах. Напэўна, у такім месцы жыў герой «Бедных людзей». На цёмных сходах пахне мышамі, пялюшкамі, падгарэлай цыбуляй.</p>
<p>Не, так жыць Кастусю ён не дазволіць. «Ну, адмовіўся ад урокаў — твая справа. За такую прынцыповасць цябе нават паважаць можна. Але чаму ж ты, чорт, не хацеў год папрацаваць у Вежы? І не мучыўся б цяпер.</p>
<p>І цяпер жа не возьмеш. Не возьмеш, ведаю. Пазыкі будзеш прасіць ва універсітэцкага начальства, а не возьмеш у друга».</p>
<p>Унь пакой. Хіба так можна? Свечка ў свечніку стаіць на падлозе. Паласатая, як арыштанцкая калашына. Цёмная частка — светлая частка, цёмная — светлая. Верная адзнака, што ў гаспадара няма гадзінніка. Удзень жыве па стрэле гарматы ды па бою гарадскіх курантаў. Уночы — па такой вось свечцы. Палоска аднаго колеру згарае за гадзіну. «Студэнцкая» свечка. Немцы прыдумалі.</p>
<p>А на сцяне адзінае ўпрыгожанне: выдзертая аднекуль пажаўцелая гравюра: «Сутычка Ракуты са Зверына і хана Койдана пад Крутагор’ем».</p>
<p>Алесь чарпнуў трохі вішань з талеркі. Пераспелых, чорных, кранутых нават птушкамі  і таму вельмі салодкіх. Паклаў адну ў рот, старанна абсмактаў костачку і, надзьмуўшы шчокі, рэзка дзьмухнуў. Костачка папала вышэй валасоў на падушцы. Чалавек сеў.</p>
<p>...Алесь, аслупянеўшы, глядзеў на незнаёмы твар, ружовы са сну. Цёмна-русыя валасы, рот з надзьмутай ніжняй губой, маленькая зграбная рука растапыранымі пальцамі прычосвае кудлы.</p>
<p>— Крыху нечакана,— сказаў чалавек.</p>
<p>Загорскі не ведаў, што казаць. Невядомы апусціў вочы і ўбачыў вішні ў Алесевай руцэ.</p>
<p>— Прыемнага апетыту.</p>
<p>Тфу ты, чорт! Добра, што хоць гаворыць па-мужыцку. Зямляк.</p>
<p>— Давайце адрэкамендуемся.</p>
<p>— Ахвотна... Алесь Загорскі.</p>
<p>— Князь? — у чалавека заўсміхаліся вусны.</p>
<p>— Але.</p>
<p>— Адразу відаць выхаванне,— паважліва, нават з некаторым здзіўленнем, сказаў чалавек.— Віктар Каліноўскі.</p>
<p>— Вы?! Кастусь мне столькі расказваў.</p>
<p>— Уявіце, мне ён расказваў пра вас таксама.</p>
<p>Толькі тут Алесь убачыў няўлоўнае падабенства Віктара і брата. Адзін колер валасоў, толькі ў Віктара яны мякчэйшыя і не такія бліскучыя. І ніжняя губа. І вочы з залацістымі іскрынкамі. Толькі Віктар больш худы і пластычны. На прыгожых запалых шчоках — няроўны румянец.</p>
<p>— Кастусь прачакаўся. Даўно тут?</p>
<p>— Некалькі гадзін. А дзе ён?</p>
<p>— Пайшоў здабываць штосьці на вячэру. Давялося амаль усю маю месячную пенсію забіць на кнігі. Калі нічога не дастане — раздзеліце з намі вось гэта.</p>
<p>Алесь паглядзеў на вішні ў далоні.</p>
<p>— Чорт,— сказаў ён.— Як няёмка.</p>
<p>— Нічога. Мы людзі свае. Скажыце, як там у вас справы? Як з Кастусёвай просьбай?</p>
<p>— Якой просьбай? — удаў здзіўленне Алесь.</p>
<p>Віктар глядзеў на яго ўважліва.</p>
<p>— Добра,— сказаў ён.— Гэта добра.</p>
<p>Усмешка была дабрадушная.</p>
<p>«Свой»,— яшчэ раз падумаў Алесь і спытаў:</p>
<p>— Як з вашай работай?</p>
<p>— Ідзе. Сяджу над рукапісамі, як пацук, ды ад пылу чхаю.</p>
<p>— Вы ў Публічнай бібліятэцы?</p>
<p>— Я ў  непублічнай бібліятэцы. Сяк-так плацяць.</p>
<p>— Цікава.</p>
<p>— Каб не было цікава, я не кінуў бы медыцыны для заняткаў гісторыяй.</p>
<p>Віктар дастаў аднекуль з-за ложка скураную трубку, падобную на круглы пенал.</p>
<p>— Вось адсыпаўся, каб уначы працаваць. Цішэй. А то на маёй кватэры ўдзень нельга. А мне трэба зрабіць апісанне.</p>
<p>Ён разняў трубку і выцягнуў адтуль пергаментны скрутак.</p>
<p>— Дрэнна скручваецца пергамент. Але як скруціцца, то і не раскруціш. Глядзіце.</p>
<p>Жаўтаватая дарожка ляжала на яго каленях. Чорныя маленькія літары і кармінавыя вялікія.</p>
<p>— Сапегаў ліст,— пяшчотна сказаў Віктар.— Бачыце, пячатка?</p>
<p>Пячаць ляжала ў круглай срэбнай пушачцы, прымацаванай на шнурку да граматы. Кольца чырвонага воску з адбіткам.</p>
<p>— Андрэеўскі папрасіў. Яму трэба па гісторыі філасофіі права. А ён нашай старой мовы — ані-ні.</p>
<p>— Наша хіба мова?</p>
<p>— Нягож,— Віктар надзьмуў губы.— Ды яшчэ і якая. Слухайце: «Пашто вам, чадзь  русінская, за непраўдзівымі, але фальшывымі ганіці. Чаго таго хочаце, каб слова дзедзіч зберагчы або маетнасць сваю?.. Слова хоцечы зберагчы — мецьмеце вечнасць. Маетнасць адну хоцечы собе прыўлашчыці — морд душы атрымаеце».</p>
<p>Зграбныя доўгія пальцы трапяталі над дакументам. І гэта быў рух такой пяшчоты, што рабілася не па сабе. Так пальцы сляпога часам трапечуць над абліччам самага роднага чалавека, не дакранаючыся да скуры, а проста  адчуваючы яе цеплыню.</p>
<p>— Бач, словы якія?! «Каразн» — гэта азначае страта, пакаранне смерцю. Забылі слова!— ён нібы ўзважваў словы на невідочных шалях.— Каразн — пакаранне  смерцю. Тфу!.. Або вось: «пляснівы конь» — гэта шэры, мышасты. Плесняю пахне слова, прыцемкам, склепам.</p>
<p>Алесь глядзеў на аблічча гэтага дзівака і адчуваў, што палюбіць яго.</p>
<p>— Або «плюта» — гэта нягода. А вось «сок», ад слова «сачыць». А мы ўзялі дурное «розыск»... А от глядзі-глядзі: «талкавіска» — месца, вытаптанае коньмі падчас бітвы. Або «клявец» — востры молат, каб насякаць жорны. Забылі!</p>
<p>— Чаму? — сказаў Алесь.— У нас і цяпер клявец. Падчас паўстання мужыкі і імі валяць.</p>
<p>— Не можа быць? — Віктар запісваў.</p>
<p>— Але.</p>
<p>— Або вось «лезіва» — вяроўка, каб лезці па борць... Забылі. Усё забылі... Вось так і жывём. Вывуджваем па слоўцу з каламутнага мора.</p>
<p>«Дзівак,— зноў падумаў Алесь.— Бяскрыўдны запылены дзівак. Корпаецца ў рукапісах, ведае, відаць, усё да дробязі пра Беларусь і Літву, жыве старажытнасцю і пляваць хоча на сучаснасць. Архіўны юнак».</p>
<p>— Скажыце,— спытаў ён,— вы сапраўды думаеце, што гэта патрэбна сённяшняму дню?</p>
<p>Віктар суха кашлянуў. І раптам Загорскі ўбачыў, што добрае, трохі разгубленае ад ціхага замілавання аблічча нібы падсохла і стала жорсткае. Рахманыя вочы востра звузіліся. Пульхная ніжняя губа падабралася пад верхнія зубы. Ясна было, адкуль гэта пакусванне  ў Кастуся.</p>
<p>— Што ж вы маўчыце? — спытаў Алесь.</p>
<p>— А што гаварыць? Варты жалю той, хто не ведае былога дня і таму не можа разабрацца ў сённяшнім і прадбачыць будучы... Абыякавы да мінулага не мае аніякай інтэлектуальнай перавагі над жывёлай, і таму ёсць першы кандыдат на маральную, а затым і фізічную смерць. Усё адно хто гэта — чалавек ці народ.</p>
<p>Віктар нечакана ўсміхнуўся. Відаць, прыйшлі ў галаву новыя думкі, і ён адразу забыў пра сваё раздражненне.</p>
<p>— Вы не заўважалі, што найбольш хлусяць у гісторыі? І якраз тыя, што найбольш  крычаць аб сённяшнім дні і рэкамендуюць былое як альбом з цікавенькімі малюнкамі. Ну, хаця б мой непасрэдны начальнік барон Мадэст Корф<sup><a href="#footnote-103">103</a></sup>,  нямецкая каўбаса на імперскай рускай службе. Нашто ім хлусіць, калі гісторыя — было і быллём парасло?</p>
<p>Ён усміхнуўся і прылёг на локаць:</p>
<p>— Старонка гісторыі... Ведаеце, з кім Модзінька вучыўся? З Пушкіным. Ворагі былі. Сварыліся. Афрыканец наш яго, здаралася, і пабіваў. І  атрымалася так, што перакрыжоўваліся іхнія шляхі. Адзін за кнігу — і другі за кнігу. Адзін гісторыю пісаць — і другі пісаць. Мяркую, у Модзінькі, хоць ён і нахапаў чыноў, увесь час аставалася пачуццё ўшчэрбнасці, абдзеленасці, падсвядомае жаданне саперніцтва. Ну і пісалі. Адзін свае смярдзючыя кніжачкі, абяцадла для бедных, а другі — «Гісторыю пугачоўскага бунту». Гісторыя — лухта, гісторыя — парахня! То скажыце мне, князь Загорскі, скажыце мне, чаму за гэтую парахню аднаго ўсё жыццё ганялі, застрэлілі ўрэшце і нават пасля смерці баяцца?! І  чаму другога за парахню гэтую, за непатрэбшчыну, узвысілі, ступеняў надавалі?</p>
<p>Закурыў і закашляўся:</p>
<p>— Чаму б гэта? Калі паны лямантуюць, што ўсё гэта лухта... А, ды што там!.. А вы не думалі, можа, гэта таму, што адзін рабіў усё, каб людзі ад «былой непатрэбшчыны» морды адвярнулі, знайшлі там доказы вечнага свайго рабства, бездапаможнасці, залежнасці ад старэйшых, няздатнасці самім уладкоўваць свой лёс, беднасці мозгам і талентам, слабасці і вечнага глядзення чужымі вачыма. А другі ўсё рабіў, каб паказаць людзям іхнюю сілу, гордую самастойнасць, права на веліч сваёй уласнай думкі, без чаго чалавек не мае права звацца чалавекам. Урэшце гордае права на сваю ўласную дарогу, па якой ты ідзеш, не чакаючы ўзнагароды, а проста так, таму што ты чалавек і таму адчуваеш патрэбу і неабходнасць думаць самому і ісці самому. Бо табе сорамна рабіць іначай. Бо ты проста не ўяўляеш, як гэта так — «іначай»? Бо ты не быдла, каб ісці туды, куды вядуць, а цар прыроды. Не «цар польскі, вялікі князь фінляндскі», а цар сусвету... І  таму маеш права сам глядзець на ўсё, сам мацаць,  сам узважваць... Вось гак... Паэты, калі яны сапраўдныя паэты, таксама гісторыкі. І  не могуць быць іншымі. Гісторыкі думкі, гісторыкі праўды. І таму ў гісторыкаў страляюць часцей, чым, скажам, у членаў сената.</p>
<p>Віктар раптам перарваў сам сябе і задумаўся. Потым хітравата ўсміхнуўся:</p>
<p>— Гісторыя... Мне здаецца, супраць яе больш за ўсё лямантуюць тыя, каму нявыгадна, каб людзі разабраліся ў сённяшнім дні.</p>
<p>Абаяльнасць гэтага чалавека была такая вялікая, што Алесь раптам падумаў, ці не варта яму ва універсітэце акрамя філалогіі заняцца яшчэ і гісторыяй. Бадай, так і трэба будзе зрабіць.</p>
<p>Ён думаў аб сваёй будучыні шмат. Юрыдычны факультэт яго не вабіў: якому праву могуць навучыць у краіне бяспраўя? Добра, на факультэце выкладаюць такія велічыні, як Уцін, будуць выкладаць, з гэтага года, людзі, пра якіх шмат гавораць за апошні час,— Кавелін і Спасовіч. Кавелін будзе гаварыць пра грамадзянскае права ў той час, калі ў дзяржаве няма грамадзян, а ёсць абываталі. Уцін будзе параўноўваць заканадаўства імперыі з заканадаўствам іншых краін, у той час, калі ўсім вядома, што законаў «ад Пермі да Таўрыды» няма, а ёсць замест іх паліцэйскае самавольства.</p>
<p>Справядлівасць чалавек павінен адчуваць сэрцам, а не законамі.</p>
<p>Статыстыка і палітэканомія былі надзвычай цікавай штукай. Але хто дазволіць сумленна падлічваць галодных і раздзетых?</p>
<p>— Дзе вы? — спытаў Віктар.</p>
<p>— Думаю аб сваёй дарозе. Разумееце, люблю пісьменства, люблю філалогію. З  ахвотаю пайшоў бы туды. Але ж я таксама сучасны чалавек. Ведаю, людзям зараз патрэбна фізіялогія, батаніка, хімія, медыцына. Патрэбна практычная дзейнасць...</p>
<p>— Лухта,— сказаў Віктар.— Добры філолаг лепшы за дрэннага медыка. Нашто ж вам перці супраць схільнасці? Чалавек павінен сваёй справай займацца з асалодай.</p>
<p>— Але карысць...</p>
<p>— А што карысць? Што, можа, у нас ёсць лішнія філолагі? Вы якія мовы ведаеце?</p>
<p>— Беларускую, рускую, польскую (апошнія дзве не так  добра). Ну і яшчэ французскую, амаль як сваю, нямецкую, амаль як сваю, англійскую значна горш... І яшчэ італьянскую, каб чытаць.</p>
<p>— Ён  яшчэ думае. Жаб ён будзе трыбушыць з такім багажом. Дурны смех! Ды вы разумееце, якую карысць вы можаце прынесці для нашай мовы?</p>
<p>— Я і сам думаў,— сказаў Алесь.— У нас няма ні слоўніка, ні мовазнаўчых прац, ні нататак аб старажытнай і сучаснай літаратуры. Але ў мяне, відаць, не будзе часу, каб скончыць усё гэта.</p>
<p>— Ва ўсіх не будзе часу,— сказаў Віктар.— І  ўсё ж пачынаць трэба. Паміраць збірайся, а жыта сей...— І  раптам перайшоў на «ты», нібы адзначыў: «Свой».— Я табе свой слоўнік архаізмаў аддам. Усё, што выпісаў з грамат. Дзевяць тысяч слоў ужо ёсць... Універсітэт табе дасць — благую ўжо ці добрую, не ведаю — сістэму. Пастарайся стаць бліжэй да Ізмаіла Сразнеўскага, прафесара. Выключны філолаг, вер мне. Ды ён і сам ад цябе не адчэпіцца. Шмат, думаеш, адукаваных людзей, што так па-беларуску шпараць? Адзінкі. А ты унь проста як салавей на ёй спяваеш, натуральна. Аж зайздрасць бярэ... Ну, а Ізмаіл Іванавіч наконт новых ведаў проста цмок.</p>
<p>Ускінуўся:</p>
<p>— Адразу ж і сядай. Вялікую справу зробіш. А то хто наша слова ад пляўкоў адмые, хто давядзе, што яно павінна жыць, хто слоўнікам нехлуслівым фарпосты яго замацуе, каб не забылі ўнукі? Хто скарбы збярэ? Літаратура ім, бачыце, лухта! Паэзія ім, бачыце, дрындушкі!</p>
<p>— Маеш рацыю, Віктар,— таксама перайшоў на «ты» Алесь.— Сэрцам мяне і, скажам, іспанца можа яднаць толькі пісьменства... Значыць, мова, прыгожае пісьменства, паэзія, музыка, усё такое, гэта не дрындушкі, а сродак сувязі між душамі людзей. Вышэйшы сродак сувязі.</p>
<p>— І вось яшчэ што,— сказаў Віктар.— Ты чалавек начытаны, ведаеш шмат. Табе лёгка будзе. Ты паспрабуй запісацца адразу на два факультэты і за два гады іх скончыць. Скажам, на філалагічны і, калі так ужо хочаш, на нейкае натуралісцкае аддзяленне. А потым займіся, ну хоць бы...</p>
<p>— Я думаю, лепей будзе так,— сказаў Алесь.— Два-тры гады я займуся больш сумежнымі прадметамі. Скажам, філалогіяй і гісторыяй... А потым можна заняцца і прыродазнаўствам.</p>
<p>— А што? І праўда. А здужаеш?</p>
<p>— Здужаю. Трэба.</p>
<p>— Ой, братка, як трэба! Як нам патрэбны адукаваныя людзі! Куды ні зірні — усюды дзірка. А на гісторыі ў нас тут зусім нядрэнныя сілы. Благавешчанскі — па Рыму. Паўлаў — па агульнай гісторыі. Кажуць, па рускай гісторыі будзе Кастамараў. Стасюлевіч — па гісторыі сярэдніх вякоў. Нічога, што самы крывавы час. Затое не такі свінскі, як наш. Дый Міхал Мацвеевіч ліберал. Беларуссю цікавіцца, бо паходжанне абавязвае.</p>
<p>Загарэўся:</p>
<p>— Ты чалавек не бедны. Ездзіць можаш. Гэта табе не ў часы Радзішчава. Дарогі да Масквы — лухта. Можаш ездзіць туды Салаўёва слухаць. Не на кожнай жа лекцыі тут табе сядзець. Прозвішчы ўсіх, да каго на лекцыі хадзіць не варта, прачытаеш у «Северной пчеле». Каго яны хваляць — той, значыць, і ёсць самае дзярмо.</p>
<p>І  раптам устаў:</p>
<p>— Значыць, вырашылі. Жаб няхай іншыя прэпаруюць. Твая справа — пачаць змаганне за слова. Слоўнік. Пісьменства. Мова. Для ўсіх гэтых, што кінулі. І  для ўсіх, што ў хатах без святла. Пры лучніку.</p>
<p>— Страшнавата.</p>
<p>— Нічога не страшнавата.</p>
<p>На сходах загучалі крокі. Твар гісторыка расплыўся ў хітраватай усмешцы. І гэтая ўсмешка была такая дзіцячая, што чалавек, відавочна год на пяць старэйшы за Алеся, здаўся яму юнаком, якому толькі дурэць і сваволіць.</p>
<p>— Ідуць,— сказаў Віктар.— Хавайся.</p>
<p>Алесь стаў ля дзвярэй, каб, адчыненыя, яны засланілі  яго.</p>
<p>Тупат набліжаўся. Алесь бачыў удавана абыякавы твар Віктара. Потым дзверы закрылі яго. Зайшло  некалькі чалавек. Высунуўшы галаву з-за дзвярэй, Алесь убачыў Кастусёву патыліцу.</p>
<p>— Так,— сказаў Кастусь.— Дастаў, што праўда, пяцьдзесят капеек, дык вось хлопцы галодныя.</p>
<p>— Ясна,— Віктар пачухаў патыліцу.— Добра, зараз падумаем, што на ўсё гэта зрабіць.</p>
<p>І  раптам нібы ўспомніў:</p>
<p>— Дарэчы, Кастусь. Тут да цябе нейкі чалавек заходзіў. Даліктун такі — фу-ты ну-ты! Чакаў. Паспрачаліся мы тут з ім. Дык ён замест адказу выкарыстаў апошні ў палеміцы доказ: плюнуў мне ў галаву вішнёвымі костачкамі дый дзвярыма ляснуў.</p>
<p>— Вечна ты так з людзьмі,— сказаў Кастусь.— Што, праўда — плюнуў?</p>
<p>— Каб мне бацькаўшчыны не ўбачыць!</p>
<p>— Ч-чорт. Ты хоць прозвішча запомніў?</p>
<p>— Ды гэты... Як яго?.. Ну-у... Заборскі?.. Заморскі?.. Загорскі, вось як! Сказаў, што нагі больш ягонай тут не будзе.</p>
<p>Кастусь сеў на кніжны стаўбунок.</p>
<p>— Віктар... Ты што ж гэта нарабіў, Віктар?</p>
<p>— А што? — сказаў Віктар.— Падумаеш!</p>
<p>Алесь выйшаў з-за дзвярэй і стаў сярод неўразумелых  хлопцаў.</p>
<p>— Ды ідзі ты да д’ябла! — выбухнуў Кастусь.</p>
<p>— Зараз,— сказаў Загорскі.</p>
<p>Кастусь павярнуўся і лыпнуў вачыма. Хлопцы зарагаталі. Каліноўскага нібы падкінула.</p>
<p>— Алеська! Не пайшоў! Алеська!</p>
<p>Яны малацілі адзін аднаго па плячах і спіне так гучна, што рэха ляцела.</p>
<p>Хлопцы вакол глядзелі на іх і таксама ўсміхаліся шырока і шчыра. Толькі ў аднаго, высакаватага і тонкага шатэна, усмешка была паблажлівая. Усміхаўся, нібы ласку рабіў.</p>
<p>— Вой, хлопцы,— спахапіўся Кастусь.— Як жа гэта?! Знаёмцеся. Гэта па-старому князь, а па-новаму грамадзянін Загорскі. Зваць яго — Алесь. Добры і свой хлопец. Таму ўсе вы да яго павінны звяртацца на «ты».  І ты, Алесь, пра «вы» забудзь. Французяціну гэтую — прэч. Мы тут усе — браты.</p>
<p>Першы, працягваючы руку, сказаў па-мужыцку:</p>
<p>— Хвелька Зянковіч. З  універсітэта. Дражняць абрыкосам,— вінавата ўсміхнуўся ён.— Вядома, не ў вочы.</p>
<p>— Не буду,— сказаў Алесь.</p>
<p>— І не раю,— сказаў Віктар.— Ён у нас у гарачай вадзе купаны.</p>
<p>Другі хлопец яшчэ тады, калі моўчкі глядзеў на сустрэчу сяброў, прыцягнуў увагу Алеся. Чыстае строгае аблічча, суровае і змрачнаватае на выгляд.</p>
<p>— Я з ляснога інстытута,— усміхнуўся хлопец.</p>
<p>Па-руску ён гаварыў з даволі прыкметным польскім  акцэнтам. Асабліва прыемна гучала ў некаторых словах «л», па-дзіцячы падобнае на «в».</p>
<p>— Прозвішча маё Валеры Урублеўскі.</p>
<p>— Палясоўшчык будзе,— іранічна ўставіў непапраўны Віктар.— І знаеш чаму?</p>
<p>— Ну? — мякка спытаў Валеры.</p>
<p>— Ён, праз абмежаванасць разумовых здольнасцей, з усяго «Пана Тадэвуша» сяк-так зразумеў толькі адзін слупок:</p>
<p> </p>
<div class="POETRY">
<p>Помнікі наше! Іле ж цо рок вас пожэра</p>
<p>Купецка люб жондова москевска секера!<sup><a href="#footnote-104">104</a></sup></p>
</div>
<div class="CLEAR"></div>
<p> </p>
<p> </p>
<p>Дый вырашыў, што найлепшы шлях для змагання з урадавым уціскам — ахова лясоў.</p>
<p>— Маеш рацыю,— падтрымаў гульню Валеры.— Сякуць лясы, здзіраюць шкуру з зямлі. А Польшча, дый твая Беларусь, да таго часу і жывуць, пакуль ёсць пушчы. Не будзе дрэў — і іх не будзе.— Алесь раптам заўважыў амаль сур’ёзныя ноткі ў хлопцавым тоне.— Так што дазваляйце, хлопчыкі, секчы, дазваляйце.</p>
<p>Урублеўскі ўсміхнуўся.</p>
<p>— І потым, чаму здзіўляцца? Я ж паляк. Як паўстанне — куды я заўсёды бягу? «До лясу». Іншай дарогі мне бог не даў. То што мне, дазваляць секчы сук, на якім сяджу?</p>
<p>— Ты можаш з ім і па-польску гаварыць, калі табе зручней,— сказаў Віктар.— Ён трохі ведае.</p>
<p>— Чаму? — сказаў Валеры.— Я па-беларуску таксама ведаю.</p>
<p>І  скончыў па-беларуску:</p>
<p>— Гаварыць будзем, як выпадзе. Як будзе зручней. Праўда?</p>
<p>— Праўда,— сказаў Алесь.</p>
<p>Поціск рукі Валерыя быў прыемны і моцны.</p>
<p>— Ану я,— сказаў наступны, моцны хлопец са строгімі вачыма — Дайце я гэтага дружбістага сябрука-земляка за бакі патрымаю... Здароў, малец!</p>
<p>Хлопец гаварыў, як гавораць беларусы з некаторых мясцін Гродзеншчыны. Не націскаючы на «а», вымаўляючы яго як нешта сярэдняе між «а» і «о» — «гэто-го». І, аднак, ён не быў падобны на «грака». Можа, з віцебскай глушыні?</p>
<p>«Урэшце, чорт з ім. Сімпатычны хлопец».</p>
<p>— Во, малец, зваліўся ты ў гэты мярлог.— Голас у хлопца быў спеўны.— Нічога, тут хлопцы добрыя. Буршаваць<sup><a href="#footnote-105">105</a></sup> будзем... Зваць мяне Эдмунд, як, ты скажы, нейкага там рыцара Этэльрэда. Віктар лічыць, што я памылкова з такім імем нарадзіўся ў дзевятнаццатым, што трэба было мне семсот год назад нарадзіцца. І правільна: прынамсі, не бачыў бы яго... а прозвішча маё — Вярыга...</p>
<p>Апошні з хлопцаў, той самы высакаваты шатэн, што паблажліва ўсміхаўся, падаў Алесю цвёрдую, але безжыццёвую руку.</p>
<p>— Юзаф Ямант,— сказаў ён па-польску.— Вельмі мне прыемна.</p>
<p>— Таксама мне прыемна,— адказаў па-польску Алесь.— Ты з дняпроўскіх  Ямантаў, таварыш?</p>
<p>— Не.</p>
<p>— А адкуль? Дзе зямля таварыша?</p>
<p>Юзаф трохі сумеўся:</p>
<p>— Мой бацька павераны і аконам князя Вітгенштэйна. Маёнтак Самуэлава.</p>
<p>Алесь трохі здзівіўся. Выгляд у Юзафа быў такі, нібы ён сам князь Вітгенштэйн. І, аднак, Загорскі не паказаў свайго здзіўлення.</p>
<p>— Нешта мне знаёма тваё аблічча, Юзаф. Дзе вучыўся?</p>
<p>— Скончыў Віленскі шляхецкі інстытут.</p>
<p>— Ну от. Значыць, пэўна бачыліся. Я скончыў гімназію ля святога Яна.</p>
<p>— Чаму так? Вы ж князь?</p>
<p>— Бацькі палічылі, што лепей, калі я буду вучыцца сярод больш-менш простых і харошых хлопцаў.  Каставасць і фанабэрыя — усяго гэтага і так замнога сярод дваран.</p>
<p>Валеры выставіў ніжнюю губу. Эдмунд Вярыга падміргнуў Алесю.</p>
<p>Загорскі ўбачыў, як прыпухлыя павекі хворых вачэй Яманта часта заморгалі. Юзаф змяніў тэму гаворкі.</p>
<p>— Пан цалкам прыстойна гаворыць па-польску. Нават з тым акцэнтам, што ўласцівы...</p>
<p>— Выкладчык быў з наваколля Радама,— сказаў падкрэслена Алесь.— З  маёнтка Пёнкі.</p>
<p>— Мне вельмі прыемна, што пан вывучыў мову, на якой гаварылі яго продкі.</p>
<p>— Ямант-мамант,— буркнуў Віктар Каліноўскі.</p>
<p>Алесь паціснуў плячыма. І тут умяшаўся ў размову  Валеры.</p>
<p>— Зноў? — спытаў ён у Яманта.— Ану кінь! Мала табе непаразуменняў?</p>
<p>— Што ж мы, хлопцы, будзем з усім гэтым рабіць? — выпраўляў становішча Віктар.— Хіба Эдмунда паслаць, каб купіў у кілбаснай абрэзкаў. Там немачка  маладая аж дужа яго вокам адзначыла. А як жа! У паўночным духу мужчына. Вікінг! Апалон, злеплены з тварагу!</p>
<p>Эдмунд смяяўся:</p>
<p>— А што? Хіба дрэнны?</p>
<p>— Для яе, відаць, не дрэнны. Ружавее, як півоня. Кніксен за кніксенам: «О, гер        Вя-ры-га! Жартаўніч-ка! Што вы?!» Вось ажэнішся — мы да цябе ў госці прыйдзем, а ты сядзіш, кнасцер курыш. Дзяцей вакол — плойма. А пад галавой падушачка, і на ёй вышыта: «Morgenstunde hat Gold  im Munde» — у ранняй, значыцца, гадзіне золата ў вуснах.</p>
<p>— А ён усё роўна да паўдня дрыхне,— падтрымаў Віктара Валеры.</p>
<p>— Я і кажу. І  вось ён нас частуе. Адно яблыка парэзана на скрылёчкі і па ўсёй вазачцы раскладзена, каб больш было.</p>
<p>Вярыга не пакрыўдзіўся. Пацягнуўся і гулка ўдарыў сябе ў грудзі.</p>
<p>— Чэзлая ў вас, хлопцы, фантазія. І гумар такі самы. Імпатэнцкі.  А жыццё ж багацейшае. Паўнакроўнае яно, рагоча, кпіць, жарэ. Не з вашымі мазгамі вышэй за яго ўстаць. Заходжу я туды і паважна так кажу: «Фунт кілбасных абрэзкаў для майго сабакі». А яна мне: «Вам загарнуць ці тут будзеце есці?..» Во як! А вы лезеце з посным рылам...</p>
<p>Хлопцы зарагаталі.</p>
<p>— Вось што, хлопцы,— сказаў Алесь.— Пакіньце вы гэты паўрубель на сняданне.</p>
<p>— У мяне прынцып,— сказаў Вярыга.— Нічога не адкладвай на заўтра, акрамя работы.</p>
<p>— Не, сур’ёзна. Хадзем да мяне. Павячэраем, пасядзім, пагамонім.</p>
<p>— Нязручна,— сказаў Кастусь.— Толькі прыехалі — на табе хеўра.</p>
<p>— А не жэрці зручна?</p>
<p>Усе збянтэжыліся.</p>
<p>— Ну, кіньце вы, сапраўды.— Алесь пачырванеў: пачыналася.— На апошняй станцыі яшчэ Кірдун купіў жывых ракаў. «Дзіва, кума, а не ракі. Адным ракам поўная торба... і клюшня вон тырчыць».</p>
<p>Вярыга абвёў усіх вачыма і падкрэслена аблізнуўся.</p>
<p>— Ён да цябе цяпер заўсёды хадзіць будзе,— сказаў Віктар.— Зойдзе і па-руску: «Есть есть?» А ты яму: «Есть нет».</p>
<p>— Калі ласка,— перасек жарт Алесь.— Заўсёды буду чакаць.</p>
<p>Хлопцы муляліся, але пачыналі здавацца.</p>
<p>— Дык, кажаш, і ракі? — спытаў Вярыга.</p>
<p>— І ракі.</p>
<p>— А да ракаў?</p>
<p>— Як належыць. Белае віно.</p>
<p>— Белае?</p>
<p>— Белае.</p>
<p>— Хлопцы,— прастагнаў Вярыга.— Хлопцы, трымайце мяне. Трымайце мяне, бо я, здаецца, не вы-тры-ма-ю.</p>
<p>— Вось і добра,— сказаў Алесь.— Хадзем хутчэй.</p>
<p>Яны ішлі Неўскай узбярэжнай. Недзе далёка за спіной гучалі галасы астатняй кампаніі. Хлопцы назнарок адсталі, каб пакінуць сяброў удвох.</p>
<p>— Вось і ўсё, што я магу табе сказаць,— скончыў Алесь.— Такія, як Кроер, каб менш зямлі мужык атрымаў бясплатна, шкодзяць бацькаваму праекту. Загадзя адбіраюць у хлопа палову надзела, ды яму ж, за грошы, здаюць «у арэнду». Страты ніякай. А пасля  вызвалення скажуць: «Трымай, мужык, палову надзела ды не вякай...» А бацьку: «Маршалак, прабачце, але апошнія гады яны гэтай паловай не ўладалі. У арэнду бралі». Дзед на такіх сяк-так цісне, але цяжка.</p>
<p>— Нічога,— сказаў Кастусь.— Больш людзей косы возьме, як прыйдзе бунт.</p>
<p>Звонка гучалі крокі. Імкнулася да мора магутная рака. Над горадам ляжала светла-сіняя, амаль празрыстая ноч.</p>
<p>— У Мсціслава маці памерла,— сказаў Алесь.— Хварэла даўно. Вечна па водах. Астаўся ён васемнаццацігадовым гаспадаром. Але зрабіць пакуль нічога не можа. Трохі не хапае да паўналецця.</p>
<p>— А што ён павінен зрабіць?</p>
<p>— Тое, што і я, як гаспадар стану. Адпусціць людзей.</p>
<p>— Думаеш, дадуць?</p>
<p>— Могуць не даць. Тут ужо — зрабіў дый стрэлу чакай.</p>
<p>— Вось так яно і ёсць.</p>
<p>Яны ішлі, абняўшыся за плечы.</p>
<p>— Як з маёй просьбай? — спытаў Кастусь.</p>
<p>— Я пагаварыў з усімі хлопцамі «Чартапалоху і шыпшыны». З кім пагаварыў, каму і напісаў. Хлопцы думаюць па-ранейшаму. «Братэрства» не распалася.</p>
<p>— Як добра!</p>
<p>— Мсціслаў, Пятрок Ясюкевіч, Мацей Біскуповіч, Усяслаў Грыма...  ну, і я. Мы ўпяцёх узяліся за людзей, якіх ведалі. Разумееш, у хлопцаў справа пайшла весялей. А ў нас з Мсціславам нешта цяжка. Адчуваю: перашкаджае нешта. Ведаю, свой чалавек, з якім гавару, а ён муляецца ды ўсё некуды нібы хаваецца.</p>
<p>— Што, мяркуеш, прычынаю?</p>
<p>— Мяркую, у Прыдняпроўі ёсць яшчэ адна арганізацыя. І вялікая. Шмат людзей яднае... Нехта рыхтуе вялікі закалат... Нехта бунт рыхтуе.</p>
<p>Памаўчаў.</p>
<p>— Доўга думаў, хто мае дачыненне. Вырашыў глядзець, хто з сумленных людзей, з тых, хто бачыць падлейшую нашу сучаснасць, а ходзіць вясёлы і бадзёры. Бачу: Раткевіч Юллян, Біскуповіч Януш, іншыя. А гэта ўсё людзі Раўбічавага кола. Успомніў адну падзею, на якую ў той час не звярнуў увагі. І  займеў вялікае падазрэнне, што не абыходзіцца там і без пана Яраша.</p>
<p>— Пагаварыў бы.</p>
<p>— Нельга, Кастусь... Смяртэльныя мы ворагі з Раўбічамі.</p>
<p>— Ты што? З панам Ярашам, з Франсам?</p>
<p>— Але...</p>
<p>— Ды ты што? ды ты як? А Майка?</p>
<p>— Цяпер памірыліся цішком. Ніхто нічога не ведае.</p>
<p>Кастусь схапіў яго за плечы і патрос:</p>
<p>— І ты думаў, што вы нарабілі?! Ах, шкада якая! Ах, які жаль! — Кастусь, як заўсёды ў хваляванні, гаварыў цяжка, з запінкай, блытаў словы.</p>
<p>— До аб гэтым,— сказаў Алесь.— Паспрабуем самі потым разабрацца. Дык вось, гаварылі мы з хлопцамі многа. Між іншым, і з тымі, што за нас тады заступіліся. Выбіралі вельмі асцярожна. Рафал Ржэшэўскі згадзіўся. Яшчэ хлопцы...  Сашка Волгін згадзіўся. Доўга думаў. А потым кажа: «Мне, хлопцы, акрамя вас, дарогі няма».</p>
<p>Хлопцы ішлі праз светлую, празрыстую ноч.</p>
<p>— Колькі ў вас людзей? — спытаў Каліноўскі.</p>
<p>Алесь дастаў з кішэні сшытак без вокладкі.</p>
<p>— На... Мы пакуль што з’ядналі  ў гурт сто шэсцьдзесят чатыры чалавекі.</p>
<p>— Надзейныя?</p>
<p>— Да канца,— вельмі ціха сказаў Алесь.— На жыццё дык на жыцце, а калі на смерць, то і на смерць.</p>
<p>— Я веру, што ты — да канца,— пасля доўгага маўчання сказаў Каліноўскі.— Ты павінен ведаць усё, дружа. Толькі ўлічы: пасля таго, што я табе зараз раскажу, дарогі назад не будзе... У нас ёсць свая арганізацыя, «накшталт зямляцтва». Гэта — для іншых. Назва «Агул». Гэта палякі з усяго захаду, нашы беларусы, літоўцы. Трохі менш людзей з Інфлянтаў. Скажам шчыра, зусім мала ўкраінцаў. Колькасць членаў-студэнтаў нешта каля пяцісот чалавек. Людзі розныя. Адны проста за паўстанне заняволеных, другія — за нацыянальны рух, трэція — за аўтаномію... Вонкава дзейнасць зямляцтва заключаецца  ў самаасвеце і дапамозе бедным студэнтам. Таму ёсць свая каса, узносы, свая бібліятэка. Грошы сапраўды ідуць незаможным. З  бібліятэкай больш складана. Там забароненыя творы Міцкевіча, Лелявеля, нашы ананімы, руская патайная літаратура. Герцэн, напрыклад, амаль увесь. І «Дылетантызм», і «Лісты», і амаль усе зборнікі «Полярной звезды», а з гэтага лета і «Колокола». Ну, а потым — Фур’е, немцы, іншыя... Шмат чаго ёсць. Тыя людзі, якія карыстаюцца гэтай часткай бібліятэкі,— ёсць ядро. Не думай, што трапіць так лёгка. Наогул, у нас тры ступені. Пяць членаў «Агула», якія добра ведаюць адзін аднаго, рэкамендуюць у «Агул» чалавека, за якога могуць паручыцца... Пяць чытачоў падспуднай бібліятэкі могуць рэкамендаваць у яе чытачы таго з членаў «Агула»,  якому яны вераць і якога ведаюць. Я гаварыў пра цябе. Сябры з верхняй рады пад маю асабістую паруку дазволілі мне, мінаючы ступень «Агула», увесці цябе непасрэдна ў склад асабліва давераных. Я расказаў пра цябе як на духу. У нас не хапае людзей. Асабліва з Прыдняпроўя... Мы ставім цябе на асобае становішча чалавека, аб удзеле якога ў верхняй радзе амаль ніхто не будзе ведаць.</p>
<p>— Дазвольце спытаць, чым абавязаны?</p>
<p>— Цалкам <i>наш</i>. Не крыўдуй, я таксама быў у такім становішчы. Яшчэ і цяпер мяне ведаюць менш, чым іншых. Такому лягчэй звязваць людскія ніці ў адну сець. Ты і яшчэ некалькі чалавек будуць як рэзерв на выпадак правалу асноўнага ядра. Улічы, што табе вельмі вераць. Я сказаў, што ты думаў аб перавароце і пачаў рабіць першыя крокі да яго на некалькі год раней за мяне.</p>
<p>— Ну, што ты...</p>
<p>— Маўчы. Дык вось. Трэцяя ступень. Гэта скарбнік, бібліятэкар агульнай бібліятэкі, яшчэ два члены і бібліятэкар падспуднай  бібліятэкі...</p>
<p>— Гэта хто?</p>
<p>— Я... А ўсяго, значыць, пяць. Гэтыя пяць складаюць верх «Агула», ніхто не ведае, што ён ёсць. Наверсе толькі агульны бібліятэкар і скарбнік. Як усюды. Скарбнік і бібліятэкар маюць права рашаючага голасу. Але гэта ва ўсіх зямляцтвах так. На самай справе  наша пяцёрка рэкамендуе людзей, да якіх прыгледзеліся, сувязному. Той займаецца з рэкамендаваным  асабіста. Дае яму кнігі, спрачаецца па розных пытаннях і, падрыхтаваўшы, рэкамендуе далей.</p>
<p>— Гэта Віктар,— сказаў Алесь.</p>
<p>— Чаму так думаеш?</p>
<p>— Хто ж яшчэ можа лепей кіраваць чытаннем, раіць, якую кнігу чытаць?</p>
<p>— Маеш рацыю. Тут не толькі я, тут большасць абавязана яму... Выбраныя ім людзі трапляюць у гурток, назва якому, для дурных, «Літаратурныя вечары».</p>
<p>— І ў  гэтым гуртку ты, Віктар і яшчэ з тых, каго я ведаю, бадай, Валеры.</p>
<p>— Тфу ты, чорт,— сказаў Кастусь.— Ішоў бы ты на месца Пуціліна<sup><a href="#footnote-106">106</a></sup>,  кучу грошай зарабіў бы.</p>
<p>— Кінь, Кастусь, я проста цябе ведаю. Я проста сем год пражыў са старым Вежам. А гэта, брат, школа. Ну, што «Вечары»?</p>
<p>— Ты трапіш туды. Спадзяюся, хутка. Людзі там выключныя. Па-першае, галава: Зыгмунт Серакоўскі. Пра гэтага я табе пісаў. Сем год ссылкі, сем пядзяў у лбе, сем дабрачыннасцяў. Пра астатніх пакуль не трэба. Сам убачыш. Дый кола іхняе ўвесь час пашыраецца.</p>
<p>— Палякі?</p>
<p>— Розныя.</p>
<p>— Што думаюць пра нас?</p>
<p>— Частка думае вось так. Паўставаць — разам. Лёс Беларусі і Літвы — плебісцытам яе жыхароў. Значыць, або самастойная федэрацыя, або аўтаномія ў межах Польшчы, палітычная і культурная. Як скажа народ. Урублеўскі, напрыклад, лічыць, што плебісцыту нельга дапусціць ні ў якім разе пры цяперашняй слабой народнай самасвядомасці. Ён  так і кажа, што проста Польшчы трэба адмовіцца ад правоў на Беларусь і Літву, паколькі ў свой час дваранства страшэнна скампраметавала самую ідэю такога саюза. Добрыя суседзі, браты — вось і ўсё.</p>
<p>— Чаму ты кажаш «частка»? — спытаў Алесь.— Хіба ёсць такія, што іначай думаюць?</p>
<p>Каліноўскі спахмурнеў.</p>
<p>— У тым і справа, што з самага пачатку існуе пагроза расколу. Я кажу: лепей з самага пачатку  ад згоднікаў, шавіністаў, патрыётаў ад касцёла і розгі — вызваліцца. Распусціцца для выгляду, а потым — верным і чыстым — ткаць сцяг нанава. Прынамсі, еднасць.</p>
<p>— Па-мойму, верна.</p>
<p>— Зыгмунт пратэстуе,— са скрухай сказаў Кастусь.— Залішняя вера ў суседа, залішняя даверлівасць.</p>
<p>— Хто б вінаваціў,— сказаў Алесь.— І ты не лепшы.</p>
<p>— Што? Праўда хіба? — спалохаўся Кастусь.</p>
<p>— На жаль, праўда.</p>
<p>— Разумееш, са свайго боку Зыгмунт мае рацыю. Занадта нас мала. Калі выкінуць іх — астанецца нас купка. І потым, да пэўнай мяжы нам з імі ісці адной дарогай. Мы за волю, яны за незалежнасць.</p>
<p>— А потым што — здрада?</p>
<p>— Я і кажу. Эдвард Дэмбоўскі<sup><a href="#footnote-107">107</a></sup>  разумеў паўстанне як трэба. Перш за ўсё воля і роўнасць усіх людзей. Але мы пакуль што вымушаны ісці на саюз з імі. Мала нас. Ах, чорт, мала!</p>
<p>— Хто яны?</p>
<p>— Белыя. Так мы іх называем. «Ах, радзіма! Ах, веліч! Ах, слава!» Знаеш, нашто ім бунт? Каб прывілеяў сваіх не згубіць, каб да ўлады дарвацца.</p>
<p>— Досыць паскудна.</p>
<p>— Спяць і ў сне бачаць свайго караля, сваіх айцоў царквы, свае прыёмы, балі, сваю паліцыю, сваіх катаў на айчынных эшафотах. Хоць паршывае, ды сваё.</p>
<p>— Песня знаёмая,— сказаў Алесь.— Лізагубава песня. Дый сёння я яе чуў.</p>
<p>— Дзе?</p>
<p>— Ад Яманта. Не падабаецца мне Ямант, Кастусь.</p>
<p>— Ну, Яманта да іх не мяшай. Ямант ідэаліст.</p>
<p>— Табе лепей ведаць. Але белых я, на вашым месцы, гнаў бы.</p>
<p>— Будзеш разам са мною біцца?</p>
<p>— А што я — сюды маліцца прыехаў?</p>
<p>— Добра,— сказаў Кастусь.— Руку.</p>
<p>— А яшчэ хто ёсць?</p>
<p>— Яшчэ, як усюды, балота. І  палітыкі ім хочацца, і дыпломаў, і каб царства божае само прыйшло. Надта ж ужо ім не хочацца бойкі да зубоў. Крычаць, што гэта толькі ўжо калі нічога зрабіць будзе нельга.</p>
<p>— Гэтых трэба пераконваць.</p>
<p>— Але... Ну і, урэшце, мы. Чырвоныя.</p>
<p>— Гэта ясна. Паўстанне.  Сацыяльны пераварот. Гэта па мне.</p>
<p>Кастусь глядзеў на яго трохі здзіўлена.</p>
<p>— Вырадак ты, Алесь. Табе па паходжанню, сувязям самы рэзон да белых. Яны багатыя, а мы — галота. Яны лібералы, мы — якабінцы і сацыялісты. Яны збіраюцца цэрквы ды заводы будаваць, мы...</p>
<p>— До,— сказаў Алесь.— Распеўся. Сам кажаш, што яны пераважна з царства польскага. А я беларус. І калі ўжо яны аб уладзе над маёй зямлёю крычаць, то ім не сябра. Мне свая каліта не дарагая. Мне мая зямля дарагая. Яна мне патрэбна. Вы за яе — значыць, я з вамі. А тое, што я князь,— справа дзесятая. Нікога гэта не цікавіць. А мяне менш за ўсіх... Давай спынімся ды пачакаем хлопцаў. Вось мы і дома.</p>
<p>... Усе сядзелі за сталом і елі, аж за вушамі пішчала, калі Аглая паклікала Алеся за дзверы.</p>
<p>Стаяла перад ім, прыгожая, уся як літая, гаварыла ціха:</p>
<p>— Хлопцы якія! Ну, Кастусёк — гэтага ведаю. Але ж і астатнія! І паляк гэты! А ўжо Эдмунд гэты... Трымайцеся за іх, паніч!</p>
<p>— Збіраюся.</p>
<p>— Вой, хлопцы!</p>
<p>— Што, пацалавала б?</p>
<p>— А што, грэх?</p>
<p>Аглая раптам пасур’ёзнела.</p>
<p>— Я не тое, паніч. А пра другое. На гэта я дазволу пытацца не буду. Будуць яны да нас хадзіць?</p>
<p>— Абавязкова.</p>
<p>— Паніч... Вы Віктара запрашайце. Часцей за ўсіх. Як убачыце, то і запрашайце. Нават самі шукайце і запрашайце.</p>
<p>— Што, спадабаўся?</p>
<p>Жанчына адмоўна паківала галавою:</p>
<p>— Сухоты ў яго. І  подаўна ўжо...</p>
<p>— Ты што? Ды ён мне сам казаў, што здаровы як конь. А ён жа медык.</p>
<p>— Значыцца, сам не ведае... Карміць трэба, карміць. Мёд, масла, сала, мядзведжы тлушч. Салам заліць.</p>
<p>— Не вярзі. У яго, у такога хлопца?..</p>
<p>— Смерць што, выбірае? Паніч, слухайцеся мяне. Ён не бачыць, усе не бачаць. А я добра бачу... Думаю я, ці не позна ўжо.</p>
<p>Алесь урэшце паверыў і схаладнеў.</p>
<p>Са сталовай даляцеў залівіста-вясёлы смех Віктара.</p>
<p> </p>
<p>Снег. Снег. Тое надвор’е, у якое шляхціц Завальня ставіў на акно свечку. Дуйка. Белыя вужакі, стаўшы на хвост і ўзняўшы ў паветра цела, дзесяткамі трапечуць і згінаюцца над кожнай вострай гурбай.</p>
<p>Праз слюдзяныя акенцы кібіткі відаць, як не хоча ляжаць на месцы снег, як ён імкнецца ў чорныя лясныя нетры, як заінелі крыжы коней.</p>
<p>Да Вежы яшчэ далёка. Хіліць спаць.</p>
<p>Каб не заснуць, Алесь думае. Аб хлопцах з «Агула» аб сустрэчах у яго на кватэры (дабіўся-такі гэтага!), аб тым, што за гэтыя пяць месяцаў арганізацыя павялічылася на семдзесят два чалавекі. І  дзесяць хлопцаў з «Агула» аддалі Віктару.</p>
<p>І яшчэ аб тым, што гурток Серакоўскага пачынае рабіцца сапраўднай нелегальнай арганізацыяй і ўвосень можна будзе ўжо думаць аб справах, аб планах на будучае.</p>
<p>З  усмешкай успаміналася адна з апошніх спрэчак. На тэму — што рабіць, акрамя падрыхтоўкі паўстання, тым, хто з памешчыкаў. Ямант вёрз нешта аб тым, што трэба пераконваць сваіх сялян, што дваране дужа харошыя, а цар дрэнны. Загорскі зірнуў на Кастуся, але той падміргнуў яму, паціснуў плячыма. Нічога не зробіш — ідэаліст. І тады Алесь устаў і сказаў, што гэта тыповае белае трызненне. Нікога не пераканаеш словамі. Калі нехта хоча, каб яго лічылі добрым,— хай робіць добрыя справы. Расказаў аб праекце бацькі, барацьбе вакол яго і дадаў, што тым, хто гарлае аб добрым стаўленні да мужыка, варта было б падарыць яму волю раней, чым цар, і на больш ільготных умовах. Тады нікога не трэба будзе агітаваць. За відочна добрае, за даброты жыцця нікога агітаваць не даводзіцца. А калі ўжо агітуюць паны і ўдзень і ўночы — так і ведай, што нешта няладна, і добра яшчэ, калі толькі падмануць збіраюцца. «Я думаю, трэба, пакуль тое, рабіць хоць гэтых, хоць сваіх людзей вольнымі. І  гэта будзе найлепшая агітацыя для паўстання і лепшы сродак для яго перамогі».</p>
<p>Падняўся гвалт. Белыя напалі. Але нечакана напала і частка чырвоных: «Ружовыя акуляры! Дадуць табе рабіць дабро. Трымай кішэнь».</p>
<p>Серакоўскі ўсміхаўся ў вусы, відочна, згаджаўся з Алесем.</p>
<p>— Кажаце, не дадуць,— сказаў Алесь.— А вам што, дадуць так вось проста паўстаць і перамагчы?</p>
<p>Нехта крэкнуў.</p>
<p>— Значыць, гэта з’явы аднаго парадку. Ну, будуць не даваць. Што ж, так і сядзець склаўшы рукі? Баішся супраціўлення — не ўставай. А не баішся — кожную хвіліну змагайся, каб наблізіць час.</p>
<p>Серакоўскі схіліў галаву.</p>
<p> </p>
<p>...У ляманце завірухі глух і часам знікаў ірваны голас званочкаў. Фурман спяваў песню, далёкую і даўнюю, як сама бяздольная прыдняпроўская зямля, што зараз так страшна дранцвела ў снягах:</p>
<p> </p>
<div class="POETRY">
<p>Ой, косю мой, косю,</p>
<p>Чаму ж ты нявесел,</p>
<p>Чаму ж ты, мой косю,</p>
<p>Галовачку звесіў?</p>
</div>
<div class="CLEAR"></div>
<p> </p>
<p> </p>
<p>Голас верыў у сваё сэрца, у сваю прыгажосць і таленавітасць і таму радаваўся нават плачучы, ганарыўся нават у тузе:</p>
<p> </p>
<div class="POETRY">
<p>Ці я табе цяжак,</p>
<p>Ці тугі папругі?</p>
<p>«Ой, ты мне не цяжак,</p>
<p>Не тугі папругі».</p>
</div>
<div class="CLEAR"></div>
<p> </p>
<p> </p>
<p>Алесь слухаў і шчыльней хутаўся ў мядзведжае футра.</p>
<p>Вучыцца ва універсітэце было лёгка. Куды лягчэй, чым у гімназіі. Там было шмат лухты, шмат нямілых дысцыплін. Там не было, урэшце, нават адноснай свабоды.</p>
<p>Тут было ўсё цікава, важна, міла. Тут чалавек мог займацца тым, чым хацеў. І хоць таксама былі цемрашалы і дурні — на іхнія лекцыі можна было проста не хадзіць. Можна было шмат чытаць і пісаць, займацца справамі «Агула», збіраць матэрыялы на слоўнік, вывучаць пад кіраўніцтвам Віктара старыя граматы, ды яшчэ заставалася трохі часу на карціны, музыку, тэатр і ўласныя, не вельмі ўдалыя, спробы корпаць вершы.</p>
<p>Алесь падумаў, што стаў на правільны шлях. Лічыў сябе дагэтуль бяздарнасцю і дылетантам — і раптам, усяго за пяць месяцаў, прыдбаў прыхільнасць Сразнеўскага.</p>
<p>Загорскі ўспомніў, як пацяплелі вочы Ізмаіла Іванавіча, калі разбіраў першы Алесеў рэферат: «Моўныя асаблівасці, што датычацца паўночна-заходняй мовы, у «Слове аб палку Ігаравым».</p>
<p>— Малайчына... Што думаеце рабіць?</p>
<p>— Мяркую за паўтара гады падрыхтавацца і здаць іспыты за славесны і гістарычны факультэты.</p>
<p>— Ну, а потым?</p>
<p>— Потым, мяркую, філасофія, натуральныя навукі.</p>
<p>— Не баіцёся раскідацца?</p>
<p>— Наадварот. Хачу ўсё патрэбнае паспрабаваць прывесці ў сістэму.</p>
<p>— Памагай бог,— сказаў Сразнеўскі.</p>
<p>Алесь працаваў утрапёна.</p>
<p>Наступныя дзве  невялікія работы высунулі Алеся ў лік тых нямногіх, з якімі Ізмаіл Іванавіч гаварыў як з роўнымі, бо сапраўды паважаў у іх роўны інтэлект і роўна правільны і якасны, хоць і адметны, погляд на рэчы і з’явы.</p>
<p>Гэта былі «Мова панцырных баяр<sup><a href="#footnote-108">108</a></sup> з-пад Зверына. Матэрыялы на слоўнік прыдняпроўскай гаворкі» і «Асаблівасці дрыгавічанска-крывіцкай гаворкі ў «Слове на першым тыдні па вялікадні» Кірылы Тураўскага як першыя сляды ўзнікнення беларускай мовы».</p>
<p>Пасля гэтых работ Сразнеўскі глядзеў на Алеся толькі з пяшчотай.</p>
<p>— Мой Веніямін, — казаў настаўнік калегам.— Самы малады і самы таленавіты. Божа мой, як падумаеш, колькі ён паспее зрабіць!</p>
<p>— Ён можа нічога не паспець,— змрочна сказаў Благавешчанскі, знаўца рымскай літаратуры і гісторыі.— Глядзіце за сваім Веніямінам, Ізмаіл Іванавіч. Каб гэты Веніямін  палітыкай не зацікавіўся. А гэта ў нас ведаеце чым канчаецца?</p>
<p>— Адкуль такія весткі, Мікалай Міхайлавіч?</p>
<p>— Выпадкова чуў, як ваш Веніямін  расказваў такую гісторыю... Будачнік пачуў, як на вуліцы чалавек сказаў: «Дурак». Падбег, схапіў яго за каршэнь і пацягнуў ва ўчастак. Той супраціўляецца, крычыць: «За что?!» А будачнік яму: «Знаем мы, кто у нас дурак».</p>
<p>— Ну, што вы. Ён жа малады. У таленавітых ды маладых — гэта ўжо заўсёды! — язык. Супраць гэтага і вальтэр’янцы нічога не гавораць.</p>
<p>— Вальтэр’янцы, можа, і не гавораць, а вось з... абавязкова скажуць.</p>
<p>Сразнеўскі здзівіўся грубаму слову. Мікалая Міхайлавіча за далікатнасць і вытанчаныя манеры ўсе называлі маркізам дэ Благавешчанскім.</p>
<p>Мабыць, дапякло і яму.</p>
<p>Сразнеўскі адмахнуўся ад гэтых думак. Чалавек ліберальны і, ад дабрыні, памяркоўна набожны, схільны верыць у маральны кодэкс усіх «добрых рэлігій», чалавек, улюбёны ў сваю святую справу, ён не дапускаў, што такі бязмерна таленавіты, цікавы і ўчэпісты даследчык так вось возьме і схопіцца за тую палітыку.</p>
<p>І  ён па-ранейшаму вылучаў Алеся. А калі той даў яму наступную, ужо даволі вялікую работу: «Прыдняпроўскія песні, паданні і легенды аб вайне, мяцяжу, рэлігійнай і грамадскай справядлівасці.  Вопыт даследавання мэты<sup><a href="#footnote-109">109</a></sup>,  сродкаў і мовы», гэты саракашасцігадовы чалавек запрасіў Алеся да сябе і доўга глядзеў на яго разумнымі стомленымі вачыма. Вочы былі трохі вільготныя.</p>
<p>— Вы, спадзяюся, дазволіце мне пазбегнуць у адносінах да вас звароту «милостивый государь»,— са старамоднай галантнасцю сказаў прафесар.</p>
<p>— Я спадзяваўся на гэта даўно.</p>
<p>Сразнеўскі гартаў лісты работы.</p>
<p>— Хлопчык мой,— сказаў ён.— Я не люблю празмерных пахвал. Але вы зрабілі незвычайнае. Вы адкрылі «вялікае Чыпанга», як Марка Пола. Адкрылі новы, нязнаны свет. Адкрылі, магчыма, цэлы народ. Няўжо яны былі такія?</p>
<p>— Якія, пан прафесар?</p>
<p>— Усе ж кажуць аб крайняй забітасці, затурканасці, выраджэнні нашага краю.</p>
<p>— Гэта ёсць. Але ў гэтых выказваннях больш палітыкі, чым праўды.</p>
<p>— Як?</p>
<p>— Трэба было давесці, што народ вынішчалі, што толькі пад эгідай Мікалая Раманава, Уварава  і Аракчэева ён атрымаў магчымасць дыхаць.</p>
<p>Прафесар трохі спалохаўся. Благавешчанскі ў чымсьці меў рацыю.</p>
<p>— Лінгвістыка не ведае палітыкі, мой друг.</p>
<p>— Лінгвістыка — гэта значна больш палітыка, чым усё натуразнаўства. Не, народ не забілі. Ён жыве і чакае шчасця. І  будзе жыць, як бы цяжка яму ні было... А наконт забітасці мяркуйце самі. Ладымер<sup><a href="#footnote-110">110</a></sup> едзе ламаць хрыбты крымчакам, вясковая дзеўка розумам пабівае князя Ганю, мужык Ваўкалака піша на лубе лісты да каханай, таксама мужычкі, Любка з Копанага Рова, што пад Крычавам, звычайная дзяўчына з месца, грае ў шахматы з «царом чорных і рагатых» Рабедзяй і выйграе ў яго палонных. Або легенда аб лебядзінай келлі, ці аб явары і белай бярозе. Памятаеце, на магілах юнака і дзяўчыны, раздзеленых царквой:</p>
<p> </p>
<div class="POETRY">
<p>Дзесьці мае дзеці ў любові жылі.</p>
<p>Раслі, раслі, пахіліліся,</p>
<p>Цераз цэркву сушчапіліся.</p>
</div>
<div class="CLEAR"></div>
<p> </p>
<p> </p>
<p>Чаму «Трыстан і Ізольда» — адзнака вялікіх сіл, а гэта — прыкмета забітасці?</p>
<p>Памаўчаў:</p>
<p>— Так, быў і прыгнёт. Але прыгнёт нараджае не толькі рабоў. Са слабых — магчыма. Але з моцных ён нараджае волатаў.</p>
<p>Сразнеўскі задумаўся. Відаць, хацеў быў паўшчуваць за небяспечныя думкі, але раздумаў. Схаваў твар у далонях. Потым апусціў далоні.</p>
<p>— Якія гордыя, моцныя і страшныя людзі! Якая страсная прага справядлівасці! Як гэта там, у вас?</p>
<p> </p>
<div class="POETRY">
<p>А вайна была, вайна была,</p>
<p>А ніўка зялезнай карой парасла,</p>
<p>Зялезнаю, крываваю,</p>
<p>Сталёваю, іржаваю.</p>
</div>
<div class="CLEAR"></div>
<p> </p>
<p> </p>
<p>І гэта — як дуды раўлі! І як тройчы стрэліў і на трэцім стрэле «сэрца стрэльбы разарвалася»! Што ж гэта, хлопчык?! Ці во гэта... Не, гэта:</p>
<p> </p>
<div class="POETRY">
<p>А ўжо ж бяроза завіваецца,</p>
<p>Кароль на вайну збіраецца.</p>
<p>А ў каго сыны ёсць, дык высылайця,</p>
<p>А ў каго няма, дык хоць наймайця.</p>
</div>
<div class="CLEAR"></div>
<p> </p>
<p> </p>
<p>І  як за волю сцяг трымалі. А Ляўшун граў у рог. А Грышко Пакубяціна падскакаў і ўдарыў па медным горле, што спявала, кулаком. І воля</p>
<p> </p>
<div class="POETRY">
<p>...Зубамі падавілася,</p>
<p>Крывёю захлынулася.</p>
</div>
<div class="CLEAR"></div>
<p> </p>
<p> </p>
<p>А потым рог павезлі ў перакідных хустах, а ён сам граў. А? Як гэта?</p>
<p>Памаўчаў.</p>
<p>— Гэта — схавай. Маеш рацыю: надрукаваць гэта нідзе не надрукуюць, а людзей насцярожыш.</p>
<p>— Я гэтага і хачу.</p>
<p>— А я хачу, каб наступнай зімою, калі датэрмінова здасі экзамены за універсітэцкі курс — гэта стала тваёй дысертацыяй на кандыдата. З  налёту іх возьмем. Каб не апамяталіся.</p>
<p>І Алесь убачыў малады, свавольны агеньчык у вачах прафесара. Не, проста ў вачах ціхмянага і добрага, але сумленнага чалавека.</p>
<p>Сразнеўскі раптам сказаў:</p>
<p>— Я не хачу, каб табе было цяжка.</p>
<p>— Чаму мне павінна быць цяжка?</p>
<p>— Ну вось гэтыя погляды. Непазбежнасць вайны за іх.</p>
<p>— Для мяне гэта не цяжар.</p>
<p>— І крайняя незалежнасць думкі, і рэзкасць, і тое, што ты адзін.</p>
<p>Паўза была доўгая і цяжкая. Потым прафесар ціха спытаў:</p>
<p>— Ты не верыш у бога, хлопчык?</p>
<p>— Чаму вы так думаеце?</p>
<p>— Ну вось гэтыя твае думкі. Спачатку вайна за волю, мяцеж за яе, страшны бунт Ваўкалакі, Вашчылы, Машэкі, Ляўшуна, Дубіны, Сымона-аршанца<sup><a href="#footnote-111">111</a></sup>. Дзіды, стрэльбы, бунчукі, страшныя, страсныя, жывыя людзі. І толькі потым рэлігійны рух, рэлігійныя паўстанні. Мяцеж віцяблян, Юр’ева ноч і «мост на крыві»<sup><a href="#footnote-112">112</a></sup> ў Воршы. Дый тое ты даводзіш, што біліся не за бога і рэлігійную справядлівасць, а за чалавека і справядлівасць грамадскую... І потым, гэтыя твае словы, што «рэлігія — справа дзесятая».</p>
<p>Алесь некаторы час маўчаў, пакусваючы суглоб указальнага пальца.</p>
<p>— Вы маеце рацыю,— урэшце сказаў ён.— Я не веру. Як сказаў нехта, не адчуваў дагэтуль патрэбы ў такой гіпотэзе. То бок, не кажу, што зусім пакідаю замест усяго гэтага пустое месца. Я хутчэй уяўляю яго сабе як нешта, з чым трэба весці спрэчку.</p>
<p>— Гэта і ёсць бог. Іначай ты не быў бы чалавекам. Памятаеш, як Іакаў усю ноч змагаўся з кімсьці, у каго не было аблічча?</p>
<p>— Калі я думаю, хто я, нашто, адкуль мы прыйшлі, куды мы ідзём, што такое наш свет, ці не атам ён нейкага арганізма, якому зараз дрэнна і які таксама частка чагосьці большага, і што ёсць там, за  апошняй мяжой, пра якую мы не ведаем,— я адчуваю патрэбу ў кімсьці большым, хто растлумачыў бы, і веру ў тое, што ён ёсць. Гэта ад слабасці і няведання. Але нават у той час, калі я веру, я ведаю, што гэта не Хрыстос, не Ягова, не Магамет і не Буда. Гэта проста нешта вышэйшае, чаго я не магу дасягнуць. Даводзіў жа хтосьці з новых, што сусвет, разам з Млечным Шляхам і іншымі зорнымі астравамі, мае форму вялікага сэрца, якое ўвесь час пульсуе. Магчыма, гэта сэрца таго, нязнанага. Мы так мала ведаем! Але, ва ўсякім разе, гэты вялікі ўладар сэрца не «всеблагий», калі дазваляе тое, што адбываецца вакол... А можа, гэта ад яго і не залежыць. «Сусвет-сэрца...» Калі я гляджу на курчы і пакуты гэтага свету, на тое, як трапеча і задыхаецца кожная жывая плоць,— мне здаецца, што ў гэтага «сэрца» вось-вось будзе разрыў.</p>
<p>Усміхнуўся.</p>
<p>— Ну, гэта ўсё трызненне на крайняй мяжы пазнання... Я не веру.</p>
<p>Сразнеўскі задумаўся:</p>
<p>— Вось бачыце. Я гэта заўважыў яшчэ па вашай рабоце аб Кірыле Тураўскім. Там, у яго «слове», кожны сказ аб прыродзе мае працяг. Сонца, якое сагравае зямлю, параўноўваецца з Хрыстом, што сышоў на зямлю. Зіма адышла — вечна жывы бог папіхнуў  нагою смерць і бязвер’е. Гэта ж дванаццатае стагоддзе, самы пачатак вашай літаратуры. А вы адсеклі канцы сказаў, і атрымаўся паганскі гімн зямлі і сонцу.</p>
<p>Алесь маўчаў.</p>
<p>— Нашто? Ці добра гэта? І  нашто ўскладняць і без таго складанае жыццё?</p>
<p>Малады, відаць, дадумаўся да чагосьці. Упарта сказаў:</p>
<p>— Каб ён існаваў — ён не дазволіў бы такога здзеку з нас.</p>
<p>— ...І,  можа, таму, што ён ёсць, вы і вытрымалі дзевяцісотгадовую вайну супраць у тысячу разоў мацнейшых ворагаў?.. І склалі гэтыя дзівосныя балады. Магчыма, усё ад яго. Нават ваш богам дадзены талент, які можа натхняць і ратаваць.</p>
<p>— Не трэба так.</p>
<p>— І,  магчыма, ён назнарок робіць такое з людзьмі, каб спадзяваліся толькі на свае сілы. Таму што бог, лёс — як хочаце яго называйце — любіць моцных і трывалых людзей.</p>
<p>— То значыць, яны самі робяць сябе трывалымі? Самі?</p>
<p>— Хлопча, без бога, няхай нават безнадзейнага, чалавек не мае падтрымкі ў сабе. Гэта падобна на ерась, ведаю: бог, на якога нельга спадзявацца, якога трэба бараніць. Але людзі трымаюць бога ў сабе, каб быць моцнымі... І найлепшы доказ — гэта тое, што вы выжылі, што гэта — дзіва, што не можа быць такой велічы без бога ў душы,— паклаў руку на плячук Алеся.— Найлепшы доказ — бог у вашым сэрцы.</p>
<p>...Алесь страпянуўся. Што гэта, задрамаў? Ірваны гук званочкаў. Нетры і снег. І ў гэтай безнадзейнасці чалавек ганарыцца сабою, маленькая мушка ў снягах. І вось конь, мудры конь песні, адказвае седаку:</p>
<p> </p>
<div class="POETRY">
<p>Ой, цяжкі мне, цяжкі</p>
<p>Частыя дарожкі,</p>
<p>Частыя дорожкі,</p>
<p>Густыя карчомкі.</p>
</div>
<div class="CLEAR"></div>
<p> </p>
<p> </p>
<p>Жывая песня ў мёртвых снягах. Маленькае сэрца не звяртае ўвагі, што вялікае вось-вось разарвецца. Не звяртаючы ўвагі на сусвет, на тое, што будзе заўтра, на мяжу пазнання, на зорныя астравы, мудра і мужна льецца песня...</p>
<p> </p>
<div class="POETRY">
<p>Ты ж мяне паставіш</p>
<p>Сыру зямлю біці,</p>
<p>А сам, молад, пойдзеш</p>
<p>Гарэлачку піці.</p>
</div>
<div class="CLEAR"></div>
<p> </p>
<p> </p>
<p>І  ў гэтым вышэйшая мудрасць, але таксама і штосьці прынізлівае.</p>
<p>Ён думаў аб гэтым вялікім уніжэнні. І  ў душы нарастала пагарда да сваёй слабасці, злосць на сваю слепату і тамленне.</p>
<p>А ў снягах бязлітаснай зімы мужна змагалася з марозам малюсенькая жывая крынічка песні:</p>
<p> </p>
<div class="POETRY">
<p>Ты ж мяне паставіш</p>
<p>У снезе па вушкі,</p>
<p>А сам, молад, пойдзеш</p>
<p>К шынкарцы ў падушкі.</p>
</div>
<div class="CLEAR"></div>
<p> </p>
<p> </p>
<p>І пад гэтую песню ён непрыкметна задрамаў... Пагойдваючыся, ляцеў пад гукі ўрывістай дзіўнай музыкі некуды ў бездані вялікага сэрца. Насустрач таму, што чакала.</p>
<p>...Ён сніў сон, у якім бачыў бога. Ён быў дзівосны, таму што яго нельга было бачыць, і ніхто ў свеце не бачыў яго, і толькі пачуццё таго, што ён побач, давала ўпэўненасць у тым, што ты бачыш яго... Не было пустаты ў душы, было разуменне ўсяго на зямлі на адно кароткае імгненне, і жах, што аддалішся і зноў страціш усё.</p>
<p>Бог быў не чалавек, і не жывёла, і не пульсуючае сэрца зорных астравоў, і не трава, і не каласы на нівах, і не слуп святла, а ўсё святло, і белы мокры конь, і чырвоная квецень дзічкі, і адначасова — нішто.</p>
<p>...З  глыбінь, куды ляцела, падаючы, душа, нарастаў нізкі, на мяжы слыху, гук, які запаланяў усё. Сусвет крычаў.</p>
<p>Калі Алесь прачнуўся, кібітка стаяла ля сходаў вежынскага  палаца. Ён адкінуў вільчуру, выскачыў на снег і цераз тры прыступкі пабег да ўвахода, поўны трывогі і чакання.</p>
<p>...Дзед сядзеў ля каміна. На століку, як заўсёды, бутэлька віна і келіх. На каленях папка з гравюрамі.</p>
<p>Узняў на ўнука вочы. Сінія, трохі пабляклыя. І...  не здзівіўся, убачыўшы румяныя шчокі, усмешку, кропелькі вады ў валасах. Толькі трохі здрыгануліся чорныя бровы.</p>
<p>— Ты?— сказаў Вежа.— Чаго гэта ўзімку? Такая завіруха. Суму не хапае?</p>
<p>І падставіў для пацалунка пергаментна-смуглую голеную шчаку.</p>
<p>Нібы нічога не было. Нібы з Загоршчыны прыехаў.</p>
<p>— А казаў... некалькі год.</p>
<p>— Абставіны змяніліся. Буду ездзіць часта.</p>
<p>— Я ж і казаў. Леціцё з гнязда, як навекі. А ў свеце — вецер.</p>
<p>— Загадайце дастаць з кібіткі. Я там падарункі прывёз.</p>
<p>— Глупства,— разгублена сказаў дзед.— І  не трэба было зусім. Вялікі горад. А маладосць гэта тое самае, што мантацтва. Лепей бы ўзяў Кастуся ды дзяўчат... гэтых вашых... Ну, як іх?.. Новае слова.</p>
<p>Вусны дзеда іранічна крывіліся.</p>
<p>— Ага... нігілістак. Стрыжаных ды ў акулярах, крый нас ад такой бяды, божа.</p>
<p>— І  што?</p>
<p>— І  паехаў бы з імі да Барэля<sup><a href="#footnote-113">113</a></sup>.</p>
<p>— Дзядунь, вы адкуль ведаеце?</p>
<p>— Ты што — лічыш, мы тут сякерай голімся?— І забурчаў: — У наш час жанчыны — гэта ж царыцы былі, каралевы. Ідзе — сляпыя за ёй галовы паварочваюць, так ззяе. Са смяротнага ложа чалавек устае, каб хоць крок за такой зрабіць... А цяпер!.. Нігілісткі, трыбушысткі, матэрыялісткі. Жывёльны магнетызм, рэфлексы, палавое пытанне.</p>
<p>Алесь сумеўся.</p>
<p>— То што хоць прывёз?</p>
<p>— Вам пару карцін. Вось паглядзіцё. Я там добрае знаёмства з букіністамі ды антыкварамі завёў. Дапамаглі яны мне дастаць для вас першае выданне Бакачча. Ведаеце, гэтае ў белай скуры, вялікае...</p>
<p>— Дзякуй. Асабліва за «белага Бакачча». Рэдкая штука. У мяне не было. Гэта кніга чыстая, чалавечая. Пляваць яна хацела на ўсе абмежаванні, на ўсякую скутасць... Дзякуй, сынок... Ну, давай абдымемся.</p>
<p>Алесь не ведаў, як спытаць пра тое, што яго цікавіла. Моўчкі сядзеў ля агню.</p>
<p>— Як тут у вас? Як бацькі?— нарэшце спытаў ён.</p>
<p>— Б’ёмся памалу. Бацька павінен зараз прыехаць.</p>
<p>— А Глебавічна?</p>
<p>— Бегае ўсё.</p>
<p>— Што з Раўбічамі?</p>
<p>— Яраш у гордай самоце. Не вітаемся.</p>
<p>— А што Гелена?</p>
<p>— Тут, сыне, справы больш складаныя. Раджае яна. Першыя схваткі былі ўчора. Мы яе перавялі былі праз арку, непасрэдна ў будынак. Адмовілася. «Там жыла, там і раджаць буду».</p>
<p>Дзед глядзеў у агонь і не бачыў вачэй унука.</p>
<p>— Доктар некалькі месяцаў прыязджаў з «губернскага града». А цяпер тут сядзіць.</p>
<p>Вочы дзеда былі журботныя.</p>
<p>— Глебавічна паспрабавала пагаварыць, хто такі. Не кажа. «Кахаю,— кажа,— ні аб чым не шкадую. Але з ім ніколі не буду». А роды цяжкія. Еўфрасіння людзей пагнала, каб у Мілым ды ў Загоршчыне па царквах царскія брамы расчынілі. І я... змоўчаў. Так з учарашняга дня расчыненыя і стаяць... Шкада страшэнна... Як нябожчыцу маю святую... Ксені.</p>
<p>Упершыню за ўвесь час, што Алесь помніў дзеда, той вымавіў імя бабкі. Праз сорак сем год маўчання з’явілася ў пакой, да гэтага агню і гэтых кніг, ціха паварушыла полымем і застыла ў цішыні здань, якой адзін быў абавязаны жыццём, а другі — усім болем жыцця.</p>
<p>— Дзеду,— ціха сказаў Алесь.— Я гэта толькі вам. Нават не бацьку... Гэта маё дзіця, дзеду.</p>
<p>Твар дзеда стаў смугла-аліўкавы. Нешта нібы варухнулася і ссунулася ў вачах... Дзед схіліўся да агню і качаргою пачаў варушыць жар. І, можа, ад жару шчокі пана Данілы трохі паружавелі.</p>
<p>— Т-так. Віншую. Жаніцца трэба.</p>
<p>І,  нібы абдумваючы нешта, спытаў:</p>
<p>— Калі?</p>
<p>— Дзеду,— сказаў Алесь.— Вам яшчэ трэба пагаварыць аб гэтым з ёю. Яна не хоча.</p>
<p>— Як гэта — «не хоча»?— раззлаваўся дзед.</p>
<p>Ён  сказаў гэта такім рэзкім голасам, што брынкнула, адгукнулася рэхам струна ў гітары на сцяне.</p>
<p>— Не гневайцеся, дзеду. Гэта, на жаль, так. Яна проста помніла аб тым вечары, калі я прынёс ёй волю.</p>
<p>— Расказвай,— кінуў дзед.</p>
<p>...Калі ўнук скончыў, пан Даніла глядзеў у агонь бліскучымі вачыма.</p>
<p>— І Майку назнарок памірыла?</p>
<p>Алесь нахіліў галаву.</p>
<p>— Мне няма чаго гаварыць з ёю,— урэшце сказаў дзед.— Гэта трэба зрабіць табе...</p>
<p>Дзед з сілай кінуў канцом у агонь качаргу. Абодва маўчалі, гледзячы, як у пырсках жоўтага полымя наліваецца чырванню, нібы крывёй набракае, метал. Жалеза стала вішнёвым.</p>
<p>Потым пляснуў рукамі па каленях:</p>
<p>— Але ты пагавары, унуча. Згодзіцца — добра. Не згодзіцца — праз шлюб кагосьці з нашчадкаў — звязаць яе з Ракутовічамі ці з патомнымі Юлляна і Тумаша са Зверына. Будуць толькі на прыступку ніжэй, чым мы... Нічога я для яе, бабы гэткай кепскай,  не пашкадую.</p>
<p>І, відаць, вырашыўшы, што непрыстойна выявіў пачуцці, раптам сказаў:</p>
<p>— Вось так. Нашкодзяць, а потым ламай галаву...</p>
<p>— Дзеду,— пачырванеў Алесь.— Няма нічыёй віны... Віна жыцця.</p>
<p>— Віна? — вочы старога Вежы ззялі.— Дурань! Гэта слава жыцця!.. Бяжы туды!.. Стой пад дзвярыма. Баб не пушчаюць у алтар, мужыкоў — да парадзіхі. Квіты!..</p>
<p>Як сем год назад, ён ішоў пакоямі, а потым галерэяй, над аркай. Як сем год назад, падыходзіў да дзвярэй... І — мяжа. Нельга далей.</p>
<p>Ён то сядзеў на падвоканні і глядзеў на яе дзверы, то хадзіў узад і ўперад.</p>
<p>Глебавічна выйшла з пакоя, спляснула рукамі.</p>
<p>— Як жа гэта вы надумаліся?</p>
<p>— Так,— сказаў ён.— Што там?</p>
<p>— Цяжка, князюхна,— сказала яна.— Баюся. І дохтур баіцца. Ды яна яшчэ і не крычыць. Я яе ўгаворваю, лягчэй будзе. «Дурніца... Радасць у свет нясеш». Маўчыць. Толькі калі зусім нясцерпна, то стогне. Мо сказаць, што вы наведаць прыйшлі? Ёй лягчэй будзе.</p>
<p>— Не ведаю.</p>
<p>Жанчына знікла.</p>
<p>Алесь стаяў у пераходзе над аркай і, прыціснуўшы лоб да сцюдзёнага шкла, глядзеў на безуважныя паркавыя шаты ўнізе.</p>
<p>Трэба пайсці адсюль. Хоць на хвіліну.</p>
<p>Прайшоў пераходам, спусціўся сходамі ў яшмавы пакой і ўбачыў, што насустрач ідуць Вежа і пан Юры.</p>
<p>— Сыне, мілы,— сказаў бацька.— Сядай вось. Што, прыехаў аб праекце гаварыць? Давай.</p>
<p>Вежа непрыкметна паціснуў плячыма. Мужчыны селі ў крэслы. Цёмны твар пана Юрыя быў стомлены.</p>
<p>Алесь зразумеў, што памылкай было ісці сюды. Усё нутро, уся істота яго цягнулася туды, наверх.</p>
<p>— То як?— спытаў бацька.— Згода на дзве трэці надзелу без выкупу, а трэць — на выкуп?</p>
<p>Алесь нешта адказваў, сам не чуючы сваіх слоў.</p>
<p>— Што  гэта ты, нібы з таго свету прыйшоў? — спытаў бацька.</p>
<p>— Здарожыўся,— сказаў Вежа.— Ану, патрымайся  трохі, Алесь.</p>
<p>Але ён мог бы не казаць гэтага.</p>
<p>«Калі толькі ўсё будзе добра — трэба ўсё аддаць»,— успомніў Алесь і стаў гаварыць. Ён абдумваў гэта сто разоў, і толькі дзякуючы гэтаму ягоныя словы мелі сэнс, хоць ён кідаў іх амаль машынальна.</p>
<p>— Па-мойму, вы на паўдарозе. І  дзед, і ты, бацька.</p>
<p>— Пойдзем, сыне,— сказаў дзед.— Потым.</p>
<p>— Не. Хай скажа,— вочы пана Юрыя шукалі вачэй сына.— Як?</p>
<p>— Не трэба землеўласніцтва,— сказаў Алесь.— Трэба пакінуць сабе маёнткавую зямлю, сады, паркі ды запаветныя ўрочышчы... Ну яшчэ, можа, тую зямлю, якая забяспечвае конныя заводы ды слуг. Усё астатняе аддаць ім.</p>
<p>Пан Юры ліхаманкава падлічваў.</p>
<p>— Па столькі валок!— сказаў ён.— Па... У Вітахмо, скажам, па семдзесят дзесяцін на сям’ю. А дзе і болей. Запусцяць!</p>
<p>— Не адразу аддаваць. Як узбагачвацца будуць. З  умовай вечнай, каб на трэці зямлі цукровы бурак і іншае, якое не прадаюць нікому, акрамя нас.</p>
<p>— У старцы нашчадкаў?— ускінуўся пан Юры.— З розуму выжыў, сту-дэнт.</p>
<p>— Чакай,— насцярожана сказаў дзед.— Хай даводзіць...</p>
<p>— Хай фермерствуюць,— сказаў Алесь.— Вы не разумееце таго, што ў іх капіталы не тыя. Пакуль яны самі здолеюць завесці цукраварні, буды, гуты, плавільні, палатняныя заводы і іншае — мы паспеем на прыдбанні іхніх прадуктаў зрабіцца заводчыкамі, якім сялянская канкурэнцыя нястрашная.</p>
<p>— У старцы нашчадкаў пусціць? — зноў гнеўна спытаў пан Юры.</p>
<p>— У старцы, бацька, пойдзем, калі так не зробім. Хіба табе найміт будзе так працаваць, як мужык для сябе на сваёй зямлі? Маёнткам усё адно галеча з такой сістэмай, і пытанне толькі, колькі часу на гэта спатрэбіцца.</p>
<p>— Буды... гуты... У купцоў ператварыцца?</p>
<p>— У купцоў — не ў старцоў. Толькі надзел не падушны, а пасямейны. Тады вялікія сем’і вымушаны будуць частку людзей пасылаць на цукроўні...  па вольным найме. Можа, так. А можа, і гэтага не трэба. Расце патрэба ў грашах. Узрасце цесната на надзелах. Ды яшчэ — машыны. Тады трэба ўвесці заахвочвальныя цэны на бурак, лён, каноплі, бульбу... Фабрыкі будуць расці, а багацце будзе ва ўсіх.</p>
<p>А сам думаў: «Лухта! Якая лухта! Перад гэтым, што насоўваецца, такая лухта. Бурак, каноплі, торба мукі».</p>
<p>— Я б на тваім месцы падумаў,— сказаў сыну Вежа.— Нешта ва ўсім гэтым ёсць.— І, паглядзеўшы на ўнука, злітаваўся, сказаў пану Юрыю:— Ідзі адпачывай. Я вось яму пару слоў скажу і таксама паганю спаць. А галовы ў нас дзеці, га, Юрась?</p>
<p>— Галовы,— наіўныя і хітрыя вочы пана Юрыя смяяліся. Ён  торгаў хвалісты вус, прыкрываючы усмешку.</p>
<p>Пайшоў. Дзед і ўнук сядзелі моўчкі.</p>
<p>— Пачакай ты тут. Не пакутуй — не паможаш... Сам прыдумаў?</p>
<p>— Сам. Я пайду.</p>
<p>Дзед зразумеў: трэба супакоіць. Хоць на хвіліну адцягнуць думкі.</p>
<p>— Як думаеш Гелену забяспечыць?</p>
<p>— Хіба ўсё будзе добра?</p>
<p>Стала цішыня.</p>
<p>— Мнямля,— сказаў дзед.— Першынцу!.. Зямлю тых двух маёнткаў, што за Сухадолам. Дом у Ведрычах.</p>
<p>Алесь ускінуў вочы:</p>
<p>— Дзядуля.</p>
<p>— Што «дзядуля»? Дам, нічога не зробіш.</p>
<p>Схіліўся да Алеся:</p>
<p>— Хадзем, вып’ем з табою.</p>
<p> </p>
<p>Гадзінай пазней Алесь зноў хадзіў туды і сюды па калідоры. Вакол была тая самая нясцерпная цішыня.</p>
<p>Здалося? Не, не здалося. У цішыні раптам прагучаў балесны стогн. Яшчэ стогн... Яшчэ... Стогны былі ціхія, стрыманыя, але кожны працінаў сэрца.</p>
<p>Не ведаючы, куды схавацца, Алесь адчыніў дзверы. Нявялікая, амаль пустая камора. Акенца ў дзве далоні.</p>
<p>Ён стаў між пустых бляшанак і торб з мукою і гарохам і чакаў. Стогны... стогны... Ці гэта ў вушах?</p>
<p>Вітахмоўцы, кажуць, калісьці былі чарадзеі. Перад родамі муж доўга глядзеў жонцы ў вочы, а потым знікаў з хаты, ішоў у пушчу і там крычаў і біўся аб дрэвы. І  жонкі раджалі лягчэй, а мужчыны, кажуць, нават адчувалі боль, яны нібыта бралі частку пакут на сябе.</p>
<p>Потым, як заўсёды, ад гэтага засталася адна абалонка. Ніхто амаль не ўмеў «браць на сябе», але ў пушчу ўсё адно ішлі... Гэта звалася кувада... Няўяўнай старадаўнасці звычай...</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Ён не ведаў, як пакінуў камору, як апынуўся зноў ля дзвярэй. Была цішыня, і ён зразумеў, што стогны яму толькі здаваліся і, магчыма, даўно ўжо адбылося горшае.</p>
<p>Адчыніліся дзверы. Не заўважыўшы яго, выскачыла і пабегла некуды сядзелка. Праз шчыліну ён на імгненне ўбачыў лекара. Лекар стаяў і трымаў у руках нешта чырвонае.</p>
<p>І  раптам пралунаў калідорам крык. Слабенькі, але на ўвесь палац, на ўвесь свет — крык.</p>
<p>З дзвярэй выйшла павітуха, прыкрываючы ручніком балейку.</p>
<p>Голас у пакоі нібы дзіўна перабіваўся, распадаўся і зноў злучаўся:</p>
<p>— А-а! А-а-а! А! Э-э-э! Гэ! Гэ! А-а-а!</p>
<p>Еўфрасіння выкацілася з дзвярэй. У яе трэсліся вусны.</p>
<p>— Двайняты! Князюхна, мілы! Хлопчык і дзяўчынка.</p>
<p>Спляснула рукамі, пабегла некуды. Дзве сядзелкі пабеглі назад у пакой. Пачалася мітусня. Ніхто не звяртаў на яго ўвагі, і ён сеў на нізкае падвоканне.</p>
<p>Густа сцямнела за акном, як заўсёды перад золкам.</p>
<p>...Зноў Глебавічна. Аж захлынаецца:</p>
<p>— А божа ж мой! Вырастуць дзеткі! Прывядзе яна іх пад грушку. Будзе для іх сапяжаначкі рваць. А тыя будуць есці ды смяяцца на сонейка.</p>
<p>З усмешкай праз  слёзы зірнула на Алеся і раптам шырока расплюшчыла  вочы:</p>
<p>— Паніч!— і пацалавала ў лоб...</p>
<p>Зноў заплакала:</p>
<p>— Такая ўжо мне радасць! Не было ж у мяне дзетачак. Ні ад мужа-нябожчыка, ні потым...</p>
<p>Выцірала кулакамі вочы. Так, як ніколі не рабіла пры пану Данілу.</p>
<p> </p>
<p>Два скруткі ў руках Глебавічны. У верхняіі частцы кожнага скрутка было нібы акенца.</p>
<p>У кожным акенцы было нешта чырвонае і непрыгожае. Кожнае непрыгожае муляла нечым, зусім непадобным на рот.</p>
<p>— Патрымайце, гэта трэба.</p>
<p>Ён трымаў гэтае, цёплае, праз тканіну, а жанчына падтрымлівала. І ён баяўся, што зламае гэта ці возьме неяк не так.</p>
<p>І раптам гэтыя, як па камандзе, расплюшчылі вочы. Вочы былі шэрыя і ўжо доўгія. Ці, можа, гэта так здавалася? Шэрыя і доўгія. Ягоныя.</p>
<p>— Глебавічна, мне здаецца, я іх люблю.</p>
<p>Жанчына недаверліва глянула на яго:</p>
<p>— Ідзі-ідзі. Не хлусі.</p>
<p>...Перад сабою, на высокіх падушках, ён бачыў пацямнелае маленькае аблічча з пакусанымі вуснамі.</p>
<p>— Прыехаў? — хутчэй здагадаўся, чым пачуў, ён.</p>
<p>Ён проста стаў на калені і асцярожна прынік галавою  да яе рукі:</p>
<p>— Даруй мне.</p>
<p>Ён не чуў яе слоў. Толькі бачыў няўлоўныя рухі вуснаў:</p>
<p>— Я цярпела... Суткі... А потым не вытрымала і застагнала. Не магла ўжо,— вочы яе заззялі.— І раптам мне стала лягчэй. Я зразумела: з’явіўся ты. І чамусьці мне стала зусім лёгка.</p>
<p>Ён  глядзеў на яе з нямым пытаннем.</p>
<p>І атрымаў нямы адказ: нічога не змянілася. І  не зменіцца.</p>
<p>У бібліятэцы гарэла святло. Дзед не спаў. Яму забылі паведаміць. І ён чакаў.</p>
<p>Ускінуў падбароддзе насустрач унуку. І той  зразумеў, на што дзед перш за ўсё чакае адказу.</p>
<p>— Адмовілася.</p>
<p>— Я ведаў,— сказаў дзед.— Хто?</p>
<p>— Двайняты.</p>
<p>— Што-о? — Вежа выпрастаўся.</p>
<p>— Хлопчык і дзяўчынка,— Алесь сеў да каміна і наліў сабе віна.</p>
<p>Было маўчанне.</p>
<p>Ад віна, ці, можа, яшчэ ад чагосьці, нібы матляла.</p>
<p>— Бацька будзе кумам,— сказаў дзед.— Клейна — кумою. Каб не было падазрэння на імёны.</p>
<p>— Якія імёны?</p>
<p>— Юры і Антаніда. Якія ж яшчэ?</p>
<p>— Дзядуля,— сказаў Алесь.— Я думаю, ёсць бог на свеце.</p>
<p>Алесь расказаў пра дарогу, пра размову з прафесарам, пра тое, як гучала песня ў снягах, пра пагрозлівы сон.</p>
<p>— Так часам у нас бывае. Разумееш, як ад нечага забытага кліч. Калі-небудзь я пастараюся расказаць табе пра другія патаемныя нашы веды, выпадкі, дзівы. Гэтага ніхто не разумее, але гэта ёсць. Пры чым жа тут бог? Гэта твая трывога, жаданне, еднасць душ на адну хвіліну. Часам, у бойцы, шалёныя прыступы ярасці ў нашых людзей. Калі сілы нібы ў дзесяць разоў узрастаюць. У нарвегаў —«берсеркерства», у нашых — «пáна». Бачыш, нават словы асобныя ёсць. Рознасць нерваў ці яшчэ нешта? Або, кажуць, індусы могуць часам болю не адчуваць. Або наш інстынкт да дрыгвы. Восем з дзесяці дзяцей, нават упершыню трапіўшы,  не праваляцца. Як, ты скажы, вядзе іх нешта. І што ўжо там бог? Мы самі багі. Сёння вось — багі. Бываем свінні, а сёння — багі.</p>
<p>— Але сон...</p>
<p>— У матулю ты пайшоў,— няўхвальна сказаў Вежа і наліў келіхі.— Пі. Хто п’яны — з тым бог... Не як свіння, вядома, п’яны.</p>
<p>І нечакана трохі ўскіпеў:</p>
<p>— Сон! Забабоны гэта. Не чакаў ад цябе. Ракавіна забабонаў: схавайся і сядзі. А ўсе людзі торкаюцца туды-ы-сюды-ы, не разумеючы, што прыкутыя да жыцця, у якім усё сказана. Баяцца — таму і бог. Помніш словы з радавой клятвы... «няма нічога, акрамя магіл». ...Адны вераць у магілу Хрыста і дзеля яе здзекуюцца з жывых. Бо мярцвяк кажа, і яны не могуць адмовіцца, паляць на агні... Другія вераць у доктара Гільятэна і над яго магілай ляскаюць ягоным вынаходніцтвам. Ці не дурасць, калі трэба верыць у жывых, у тое, што сёння здарылася?</p>
<p>— Але усё гэта...</p>
<p>— Першае, што сведчыць супраць рэлігіі, гэта тое, што ў людзей розныя багі.</p>
<p>— Не тое, дзед, не тое. Не аб верах. Аб тым, што ўва мне, аб маёй мэце, аб тым, што ўратавала нас усіх.</p>
<p>— Самі мы сябе ўратавалі,— сказаў стары.— А калі загінем — дык таксама самі. Ніхто ў гэтым не будзе вінаваты, акрамя нас саміх... Зямлёй і людзьмі рухае дух змагання. Я не ведаю, ці ёсць у гэтага змагання нейкая надзея. Але з веку ў век людзі змагаюцца. І  таму яны — людзі, а не быдла.</p>
<p>Чырвонае полымя трапятала на твары дзеда.</p>
<p>— Сёння — праўда, заўтра — хлусня. Сёння — Брут, заўтра — ён жа, Нерон. Сёння бог — заўтра плесня, а потым другі бог. Вучэнні, усе вучэнні — лухта. Ёсць адно вучэнне, пакуль над чалавекам праўда думак, пачуццяў, любві.</p>
<p> </p>
<p>Наступнай восенню студэнт імператарскага Санкт-Пецярбургскага універсітэта Аляксандр, Георгіеў сын, Загорскі, не даслухаўшы курса навук па пісьменству і гісторыі, здаў, аднак, пры добрых паводзінах, усе належныя іспыты па гэтых дысцыплінах і, падаўшы ўстаноўленыя дысертацыі на ступень кандыдата, быў заслужана зацверджаны ў гэтай ступені панамі прафесарамі і папячыцелем Санкт-Пецярбургскай вучэбнай акругі.</p>
<p>Студэнт, аднак, не пакарыстаўся ніводным з правоў і прывілеяў, дадзеных імператарам ступені кандыдата, а застаўся пры прафесары Сразнеўскім для ўдасканалення ў навуках, адначасова запісаўшыся на слуханне лекцый па медыцыне і філасофіі з правам наведваць, як раней, лекцыі славеснасці, гісторыі і прыгожых мастацтваў.</p>
<p>Абарона гістарычнай дысертацыі («Сялянская вайна XVII стагоддзя на тэрыторыі беларускага Прыдняпроўя. Па матэрыялах радавых архіваў тамтэйшых дваран і прыдняпроўскіх «Кронік»),  дзеля якой ён усё лета прасядзеў у архівах Вежы, Сухадольскага замка, Раткевічаўшчыны, Кісцянёў і фондаў былога Збароўскага кастальянства, прайшла без перашкод.</p>
<p>Затое на абароне «Прыдняпроўскіх песень, паданняў і легенд» ледзь не было скандалу. Сабралася зашшмат народу, з «Агула» і проста так землякоў. Усе, найбольш, дрэнна апранутыя, у чаравіках, што прасілі кашы, у сурдутах, ледзь толькі не перашытых з хатніх чугаў  і світак. Некаторыя ў акулярах з «аконнымі» шкельцамі. Большасць, праз адсутнасць паліто, у зацяганых пледах, зробленых з самай таннай шатландкі ці нават з даматканых, у шашачкі, посцілак. Усё з тых людзей, што апладзіравалі Чарнышэўскаму і аб якіх хадзіў жарт:</p>
<p>— Што гэта ты, хлопча, з хадніка сабе плед зрабіў?</p>
<p>— З рызаў пакуль што не дазваляюць.</p>
<p>— Чаго гэта ў цябе ручнік замест гальштука?</p>
<p>— Добра, што пакуль не вяроўка.</p>
<p>Гумар быў змрочны. Сапраўды, гумар шыбеніка. Але самі хлопцы былі вясёлыя, хоць і вечна галодныя. Адкуль прасачыліся да іх чуткі аб дысертацыі — невядома. Магчыма, праз Кастуся, бо Алесь, слухаючыся парады Сразнеўскага, пра змест яе, пакуль тое, памоўчваў.</p>
<p>Гэтая аўдыторыя сустракала кожнае «небяспечнае» месца ўхвальным гулам. Апаненты, магчыма, пабойваючыся непрыемнасцей, спрабавалі былі аспрэчваць занадта «левыя» палажэнні працы. Асабліва стараўся прафесар Платон Рунін,  найбольш заядлы са славянафілаў універсітэта. Крычаў нешта аб «славянскай душы», якой чужы мяцеж і ўласцівая, з самых першых часоў, рахманасць і пошукі бога ў сваёй душы і душы таго, хто кіруе. Дагаварыўся, урэшце, да таго, што толькі пад эгідай моцнага славянін адчувае раскошу і замілаванне, што духу славянскіх народаў не ўласцівыя ўсе формы парламентарызму і дэмакратыі, прыдуманай бязбожнымі французамі, што заўсёды яны будуць адчуваць духоўную патрэбу ў манархіі.</p>
<p>Алесь, успамінаючы свае нядаўнія разважанні, чырванеў ад слоў Руніна,  нібы яго білі па шчоках. А студэнцтва гуло:</p>
<p>— Веча! Разін!  Копныя суды! Вашчыла!</p>
<p>Сразнеўскі ўрэшце быў вымушаны спыніць іх.</p>
<p>А Рунін бубніў далей. Усё нешта аб тым, што абаронца, тэндэнцыйна падбіраючы песні, выстаўляе самы баганосны і рахманы са славянскіх народаў бандай мяцежнікаў, рабаўнікоў і гуляк, неўтаймаванай вольніцай, бязбожнікамі, якія прагнуць вечнага бунту.</p>
<p>Параўноўваў работу Алеся з «Песнямі шатландскай мяжы» Вальтэра Скота і нагадваў усім аб шматлікіх непрыемнасцях і абвастрэннях, якія нарадзіў гэты безадказны эксперымент, гэтая гальванізацыя трупа неўтаймаванай і д’ябальскай ідэі свабоды, што даўно скампраметавала сябе.</p>
<p>Студэнты распачалі абструкцыю. Ізмаіл Іванавіч заклікаў да парадку і Руніна  і студэнтаў і пачаў навальвацца на ўсе доказы апанентаў, крышыць і ламаць іх, аж пакуль не раскідаў усяго, не пакінуўшы каменя на камені.</p>
<p>А потым, калі дысертацыю прынялі, расцалаваў «падвойнага кандыдата» і згадзіўся пайсці разам з сябрамі, якіх набралася чалавек пяцьдзесят, адсвяткаваць у Барэля нараджэнне новага «мужа навукі».</p>
<p>За вокнамі курыльні хвастаў чорны лістападаўскі дождж. У доме Сашальскіх на Ліцейным праспекце, чакаючы, пакуль сыдуцца госці, сядзелі людзі, што сабраліся раней, каб паспець пагутарыць. У кутку, ля чэзлага — адна назва, што агонь!— пецярбургскага каміна сядзелі Зыгмунт Серакоўскі, Ямант, Валеры Урублеўскі і Хвэлька Зянковіч, усе курцы. Іх усеагульным плебісцытам пагналі да агню, каб адцягвала дым. Кастусь дамогся. Па-першае, «спявак» Эдмунд Вярыга цярпець не мог шкоднага дыму. Па-другое, Віктара нядаўна прымусілі кінуць курыць. Ён ужо ведаў аб сваёй хваробе. Алесь увесь час клікаў яго да сябе, знайшоў братам кватэру ў Пецярбургскай часці, у доме нумар шаснаццаць па Вялікай Пасадскай (два цёплыя і сухія пакоі), і маліў, каб браў грошы, бо тут, пры сур’ёзнасці справы, зусім ужо не да гонару.</p>
<p>Віктар згадзіўся і часам браў дапамогу. Затое Кастусь з самай гэтай хвіліны не згаджаўся браць ані капейкі. Аднойчы праз гэта сябры пасварыліся і нават месяц не размаўлялі ні аб чым, акрамя справы.</p>
<p>Алесь з тым самым велічэзным сорамам за сваё багацце прапанаваў  Віктару грошы, каб той паехаў куды-небудзь лячыцца. Той адмовіўся, спаслаўшыся на тэрміновую работу для віленскай археаграфічнай камісіі (ён сапраўды працаваў для Кіркора і Маліноўскага і не лічыў магчымым кінуць без дапамогі, і нібы без вачэй, сляпога гісторыка). Алесь сказаў, што Віктар  падарве-такі свае сілы. Віктар адказаў, што гэтая работа дасць яму грошы, каб паехаць, а не, дык проста каб жыць. Браць жа ў сябра, не спадзеючыся аддаць, ён не можа сабе дазволіць. Алесь крычаў на яго, што ён ёлуп, што ніхто яму не прапануе дарагой Італіі, што паездка звычайным парусным суднам у Егіпет або на Мадэйру каштуе, як усякі водны шлях, не дорага і гэта можна сабе дазволіць.</p>
<p>Ад злосці на легкаважнасць Віктара ледзь не паліліся з вачэй слёзы. Віктар паглядзеў на Алеся, раптам пасур’ёзнеў і сказаў, што калі бліжэйшыя некалькі месяцаў не прынясуць палёгкі — ён паспрабуе скарыстаць Алесеву прапанову.</p>
<p>Але лягчэй відавочна не рабілася, і Алесь злаваўся на Віктара і на сябе, што не здолеў адразу зламаць супраціўленне гісторыка.</p>
<p>Віктар з Эдмундам Вярыгам і Кастусём сядзелі ля дзвярэй пры цёплай грубцы. Гаварылі вельмі ціха аб неафітах, нядаўна прынятых у «Агул». Колькасць людзей узрастала, і нават на месцах, у Літве і Беларусі, не кажучы пра Польшчу, узнікла сетка залежных арганізацый. Нядаўна на пасяджэнні  вырашылі, што пасля універсітэта і інстытутаў большая частка моладзі, у мэтах агітацыі, раз’едзецца на пасады настаўнікаў, пасрэднікаў, пісараў, выхавацеляў у дваранскіх дамах. Нельга ўжо было абмяжоўвацца работай сярод інтэлігенцыі.</p>
<p>— Што ў цябе? — пытаў Кастусь.</p>
<p>— Дваццаць пяць новых,— казаў Вярыга.— Свежаспечаных. Дзіва, кумок, а не хлопцы. Усе чырвоныя.</p>
<p>— Бяда пафарбавала,— кашлянуў Віктар.— Як, ты скажы, ракаў. Дык я запісваю, Эдмунд... А ў цябе, Кастусь?</p>
<p>— Малавата. Дзесяць чалавек.</p>
<p>— Хто? — пісаў Віктар.— Запісваць іх як распарадчыкаў  сталоўкі для бедных?</p>
<p>— Давай так. Пішы: Сапоцька Пятро — студэнт, Янус Ахілес — студэнт, Дыміна Ціхон — семінарыст, Дашкевіч Кандрат і Зэмбоўскі Стэфан — студэнты. Здановіч Ігнацы — студэнт...</p>
<p>— Вільнянін?</p>
<p>— Ага.</p>
<p>— Сям’я неблагая... але спалоханая. А сын нішто хлопец... Дрэнна, што бацька супраць. І яшчэ, што ў Вільні сёе-тое пра нас ведаюць. Нават асабіста пра нас з табою, Віктар. Папярэджваюць дзяцей: вар’яты, Рабесп’еры, карбанарыі...</p>
<p>— Нічога,— сказаў Віктар.— Ведаюць і ведаюць. Нашы людзі не даносчыкі.</p>
<p>— І ўсё ж трэба больш сцерагчыся.</p>
<p>— Згода. Будзем.</p>
<p>За спіною Серакоўскага сядзелі яшчэ два чалавекі. Ніжэйшы, даволі невыразны з твару, але разумны, калі меркаваць па вачах, чалавек адганяў дым цыгары рукой. Другі, з жарсткаватым абліччам, нервова шаптаў на вуха Зыгмунту: ці абураўся нечым, ці спрачаўся. Гэта былі члены верхняй рады арганізацыі, удзельнікі «літаратурных вечароў» — Аскар Авейдэ і Стэфан Баброўскі<sup><a href="#footnote-114">114</a></sup>.</p>
<p>Алесь знаў іх значна горш за астатніх і Авейдэ недалюбліваў. Сам не ведаючы, з якой прычыны.</p>
<p>А Баброўскі чамусьці вылучаў яго, Алеся. Усміхаўся пры сустрэчы, моцна паціскаў руку, затрымліваў паразмаўляць, і адразу відаць было, што размова яму прыемная. Вось цяпер ён раз-пораз паказваў Зыгмунту вачыма на Алеся. І Зыгмунт, сустракаючыся з вачыма Загорскага, смяяўся беласнежнымі зубамі.</p>
<p>— Ідэя паўстання і ўскраіны,— часам далятала да Алеся.— Варшава, па-мойму, вельмі памыляецца тут... Трэба спытаць у хлопцаў... Хоць бы ў яго ці ў Віктара.</p>
<p>З Серакоўскім,  вакол шахматнага століка, сядзела пяць  чалавек. Два нібыта гулялі, хоць партыя даўно была забыта, астатнія нібы глядзелі, хоць глядзець не было на што, хіба толькі на тое, як адзін з ігракоў нахіляў фігуркі і адпускаў і кожны раз нібы здзіўляўся, што яны ўстаюць на «ногі», бо ў донца кожнай заліты свінец. На тым, што гуляў фігуркамі,  быў сціплы чыноўніцкі сурдут: ён служыў на чыгунцы і нават з аблічча быў тыповы служачы — ціхі, сціплы, светлавалосы, з трохі вінаватай усмешкаю. Ніхто не мог бы падумаць, што погляды гэтага чалавека схіляюцца часам ледзь не да анархізму.</p>
<p>— Кінь, Ільдэфонс, раздражняе гэты стук,— сказаў яму партнёр, чалавек з рэзкім уладным абліччам.— Будзем гуляць ці не?</p>
<p>— Відаць, не,— змяшаў фігуркі служачы.— Зараз зноў пачнецца размова. І  зноў ты будзеш бараніць ідэю шляхецтва, велічы Польшчы. І зноў мы з табою будзем лаяцца, Людвік. І Загорскі унь пакліча на дапамогу філалогію, а Віктар — гісторыю, а Кастусь — сацыялізм. І накладзе табе гэтая беларуская тройца па самае дзесятае, а я памагу.</p>
<p>Алесь усміхнуўся. Ільдэфонс Мілевіч і Людвік Звяждоўскі сябравалі, але заўсёды лаяліся між сабою. Звяждоўскі шмат у чым, нават у беларускім і ўкраінскім пытанні, кідаўся да белых, і Алесь толькі таму верыў гэтаму афіцэру ў бліскучым мундзіры, што бачыў яго чысціню і поўную адданасць справе. Была ў Людвіку шчырасць памылковай думкі. Была прага ў кожную хвіліну аддаць жыццё.</p>
<p>— Уладзю,— сказаў Людвік.— Барані.</p>
<p>Адзін з гледачоў быў бадай страшны абліччам. Як Марат. Жоўты, як у хворых на печань, колер скуры, чорныя і жорсткія, як конская грыва, валасы. Шырокі і вельмі грубы плоскі твар, вузенькія шчыліны калючых вачэй.</p>
<p>Чалавек гэты быў інжынер-пуцявік Уладзіслаў Малахоўскі.</p>
<p>— Не буду,— сказаў ён Людвіку.— Вас трэба хутчэй выхоўваць. Бо каб не давялося вас вешаць.</p>
<p>Другі афіцэр, побач з ім, быў цёзка Серакоўскага, Зыгмунт Падлеўскі. Ніхто тады яшчэ не мог прадбачыць ягонага лёсу. Проста ведалі, што чалавек ён цвёрды.</p>
<p>Затое нельга было не звярнуць увагі на апошняга з гледачоў. Сухі і прыгожы польскі твар, цвёрдыя мускулы на худых шчоках, вострыя невялікія вусы, стрыманасць у падабраным цвёрдым роце. І вочы як вугалі. Тлеюць суровым і добрым агнём.</p>
<p>Зацягнуты, як і Серакоўскі, у мундзір афіцэра Генеральнага штаба, увесь наліты спакойнай, але  ў кожную хвіліну здольнай на імпэт сілай, ён сядзеў, нібыта нічога яго не датычылася, але чуў усё.</p>
<p>Звалі афіцэра Яраслаў Дамброўскі. Ён хутка быў прыкмечаны ў арганізацыі і стаў адным з яе кіраўнікоў.</p>
<p>У невялікім пакойчыку сядзела амаль у поўным складзе кіраўніцтва нелегальнай арганізацыі.</p>
<p>— Што ж,— сказаў Дамброўскі.— Адпачылі ад крыку — бадай, час пачынаць... У гаспадара вось-вось госці збяруцца. Пачынай, грамадзянін Зыгмунт.</p>
<p>— Падсумуем,— сказаў Серакоўскі.— Сённяшняе пасяджэнне «левіцы» і «цэнтра» нашай арганізацыі аднагалосна згадзілася з тым, што дасягнуць нашай мэты, гэта значыць волі і дэмакратыі, нельга іначай, чым праз паўстанне.</p>
<p>Загорскі ўбачыў, як Кастусь схіліў галаву.</p>
<p>— ...Таму што дабіцца чаго-небудзь лаяльнымі шляхамі ў паліцэйскай дзяржаве немагчыма. І, акрамя таго, нездавальненне народаў Польшчы, Літвы і Беларусі гнюснай палітыкай імператара і ягонай камарыллі пераходзіць у ярасць. Цярпець далей ярмо мы не можам. Кожная лішняя гадзіна рабства разбэшчвае слабых і ганьбіць моцных... Таму з сённяшняга дня мы павінны запэўняць усіх, што без паўстання...</p>
<p>— Без рэвалюцыі,— сказаў Віктар.</p>
<p>— ...справа не абыдзецца... Акрамя таго, «левіца», якую падтрымлівае частка «цэнтра», прапануе, каб сацыяльная перабудова грамадства ішла побач з вызваленчым паўстаннем. Асноўныя іх тэзы: поўная раўнапраўнасць усіх грамадзян, уся зямля — сялянам, мова — народам. Прапанову ўнесла беларуская група рады ў складзе грамадзян братоў Каліноўскіх, грамадзян Вярыгі, Зянковіча, Малахоўскага, ад імя якіх абвясціў прапанову складальнік яе, сакратар групы, грамадзянін Загорскі... Прапанову падтрымалі большасцю галасоў, хоць, улічваючы думку «правіцы»  ў Пецярбургу, Вільні і Варшаве, трэба думаць, што яе праваляць.</p>
<p>Добрае, трохі разгубленае аблічча Віктара перасмыкнулася. Алесь перавёў вочы на змрачнаваты цёмны твар Кастуся. Кастусь знізаў плячыма, нібы сказаў: «Ну і што? А трымацца гэтага ўсё адно трэба».</p>
<p>— Пачынаем апошнюю сённяшнюю праблему. Праблему аб нацыях так званых ускраін. Пытанне гэтае можна сфармуляваць так: «Воля ўскраінам. Самавызначэнне іхнім народам». Яно абмяркоўваецца строга сакрэтна, і таму члены рады не павінны дыскутаваць яго сярод іншых, каб заўчасна не заводзіць звад. Уласна кажучы, увод нашага рашэння ў дзеянне адбудзецца толькі ў час паўстання і пасля яго перамогі.</p>
<p>— То нашто абмяркоўваць? — спытаў Звяждоўскі.</p>
<p>— Пытанне ставяць таварышы з ускраін,— растлумачыў Зыгмунт.— Каб ведаць загадзя, на якіх умовах яны будуць змагацца поплеч з намі.</p>
<p>— На фарпосце паўстання,— удакладніў Вярыга.— Бо калі хто першы і атрымае свінцу, то гэта мы.</p>
<p>— Якія ўмовы? — спытаў Ямант.</p>
<p>— Поўная воля беларусам і літоўцам самім вырашаць свой лёс,— сказаў Алесь.</p>
<p>— Федэрацыя? — спытаў Дамброўскі.</p>
<p>— Магчыма.</p>
<p>— Незалежнасць? — спытаў Падлеўскі.</p>
<p>— Народы вырашаць гэта самі.</p>
<p>— Якія народы? — быццам непаразумела спытаў Авейдэ.</p>
<p>— Грамадзянін глухі? — спытаў Хвэлька.— Беларусы і літоўцы. Дзве нацыі, якія жывуць на землях...</p>
<p>— Якая беларуская нацыя? — спытаў Ямант, удаючы недасведчанасць.</p>
<p>— Ніколі не чуў? — спытаў Алесь.</p>
<p>— Чаму. Я чуў і аб беларусах і аб літоўцах, але заўсёды лічыў іх галінамі польскага племені. Мова — дыялект польскай.</p>
<p>— Ты б паспрачаўся аб гэтым з шаноўным панам нябожчыкам Уваравым, — іранічна сказаў Віктар.— А мы тым часам займаліся б сваёй справай. Нам вашу лухту слухаць няма часу.</p>
<p>Зграбныя, доўгія Віктаравы пальцы трымалі невялічкую няяркую кніжку ў папяровай вокладцы.</p>
<p>— Я заўсёды лічыў, што гэта дыялект непісьменных,— сказаў Ямант.</p>
<p>У той жа момант кніжка пляснулася яму на калені.</p>
<p>— Дыялект непісьменных.— сказаў Віктар.— На, панюхай, гэта «Дудар беларускі» Дуніна-Марцінкевіча.</p>
<p>— Не бачу ў гэтым асаблівай небяспекі.</p>
<p>— А Кукальнік<sup><a href="#footnote-115">115</a></sup> бачыць. Вясной забараніў яго паэму «Халімон на каранацыі».</p>
<p>— Гэта яшчэ не доказ,— Ямант адкінуў кнігу на сафу.— Адзін паэт — гэта не нацыя.</p>
<p>— Ва ўсякім разе, рана яшчэ гаварыць аб нейкай асобнасці,— сказаў Звяждоўскі.— Нічога не зроблена вамі, хлопцы. І,  я мяркую, паколькі пачатак вашага племені вядзецца здаўна — ёсць у вашым характары нейкая хіба. Нічога не зрабіць за семсот год — гэта трэба ўмець. А калі няздатныя — падпарадкоўваецеся.</p>
<p>Алесь спалохаўся, убачыўшы твар Віктара. На запалых шчоках, плямамі, нездаровая чырвань, дрыжаць вусны, гараць з-пад чорных броваў сінія, з залатымі іскрамі вочы.</p>
<p>...У наступную хвіліну старэйшы Каліноўскі накінуўся на апанентаў. Ён сек, хвастаў, не пакідаў каменя на камені, не даваў дыхнуць.</p>
<p>Трэсліся вусны, падступаў аднекуль да горла кашаль, мяккія вочы ўтрапёна палалі. Нельга было не загледзецца на яго ў гэтую хвіліну.</p>
<p>— А Кірыла Тураўскі, а паданні? А тое, што наша друкаваная «Біблія» з’явілася раней, чым у многіх у Еўропе? А тое, што законы Статута літоўскага склалі мы? А тое, што Польшча  сто год судзілася законамі, напісанымі на нашай мове, а калі пераклала іх, то пакінула ўсе нашы тэрміны і адсылала тых, хто не зразумее іх, да арыгінала? А тое, што рукапіс меж паміж Польшчай і Літвой, які даследчыкі лічаць польскім, напісаны беларускай гаворкай? А тое, што трыста год мовай княства была беларуская мова?..</p>
<p>— У Статуце сказана не так...</p>
<p>— Ведаю. Чацвёрты раздзел, першы артыкул Статута. А якія, вы лічыце, гэта словы: «пісар маець», «літарамі», «позвы», «не іншым языком і словы»?</p>
<p>— Рускія словы,— рэкнуў Ямант.</p>
<p>— Віншую,— з’іранізаваў  Валеры.</p>
<p>— З чым?</p>
<p>— З  добранабытай дурасцю,— сказаў Дамброўскі.</p>
<p>— А гэта што? — усміхнуўся Віктар.— «Заказала яму пад горлам, абы таго не казаць», «беглі есмо да двара на конех», «на ўрадзе кгродскім пінскім жалаваў,  апавядаў і пратэставаў се земляны павету Пінскага...». Тры сказы — тры стагоддзі. Тры сказы — тры мясцовасці. А мова адна. Чаго яшчэ трэба? А Будны? А старажытны іканапіс?! Алесь, Юзаф тваёй дысертацыі не слухаў. Торкні яго носам... Продкі думалі не так.</p>
<p>— Адкуль вы ведаеце, як яны думалі? — спытаў Людвік.</p>
<p>— Вам ніколі не даводзілася перамалёўваць факсіміле? — спытаў Віктар.— Але што я, вы афіцэр, ваша рамяство — вайна. А шкада... Часам у старым рукапісе трапляецца неразборлівае месца. Для выдання яго трэба дакладна скапіраваць. І  вось водзіш рукою, паўтараючы лініі, і раптам ловіш сябе на думцы, што ўсё, усё разумееш. Таму што твая рука паўтарае рухі рукі чалавека, які жыў за трыста год да цябе. Так і з падспуднай думкай продка, за якой сочыш, чытаючы стары рукапіс.</p>
<p>— Цікава,— з нечаканай сур’ёзнасцю сказаў Баброўскі.</p>
<p>— І  нават каб нічога такога не было — адно адчуванне намі сваёй радзімы дае нам права на адпор афіцыйным патрыётам,— румянец плямамі ўспыхваў і згасаў на шчоках Віктара.— Што ж гэта за думка ў іх?! Хто яны?! Шляхта ў самым горшым сэнсе гэтага слова!.. Але вось яны,— Віктар абвёў вачыма сяброў,— і сотні іншых пацвердзяць, што мы супраць Польшчы  магнатаў і за Польшчу простых людзей. Чые думкі выказваеш, Ямант? Думкі Веляпольскага?.. Выказвай, змыкайся  з «правіцай»  белых! Але ведай: мы для Веляпольскага  і К° — не вотчына і не хлопы.  Досыць з нас рабства... Братэрства, так, але не падначаленне! Роўнасць, і ні на волас ніжэй!</p>
<p>— Гэта сепаратызм,— успыхнуў Ямант.— Гэта заўчасны гандаль, гэта нож у спіну.</p>
<p>Віктар трымаў руку на грудзях:</p>
<p>— Наш Савіч дзейнічаў поплеч з Канарскім, і ніхто не кінуў яму папроку ў нявернасці і здрадзе. Мы — верныя людзі.</p>
<p>Сухі пакутлівы кашаль раздзёр ягоныя грудзі. Ён кашляў у хустку так, што Алесь з жахам чакаў: вось-вось з’явяцца чырвоныя плямы.</p>
<p>— Ямант, кінь,— сказаў Стэфан Баброўскі.— Ты што, не бачыш?</p>
<p>— Толькі не шкадаваць,— праз кашаль гнеўна пракрычаў Віктар.— Толькі не шкадаваць!</p>
<p>— Хто за адмаўленне ад правоў на ўскраіны? — спытаў Зыгмунт.</p>
<p>Акрамя крайняй «левіцы» беларускіх чырвоных узнялі рукі Урублеўскі, Дамброўскі, Стэфан Баброўскі і потым, зірнуўшы на Віктара, Зыгмунт Падлеўскі. Устрымаліся Авейдэ, Звяждоўскі і Серакоўскі. Рашуча супраць быў Ямант.</p>
<p>— Супраць — адзін.</p>
<p>— Два,— з клёкатам сказаў Віктар.</p>
<p>— Хто яшчэ?</p>
<p>— Падлеўскі! Пішыце і яго супраць. Мы тут не літасць вымольваем. Мы патрабуем тое, што нам належыць.</p>
<p>Кастусь, увесь пацямнелы з твару, глядзеў на Серакоўскага і чакаў:</p>
<p>— За што ж стаіш ты, Зыгмунт?</p>
<p>Серакоўскі глядзеў яму ў вочы спакойна і шчыра.</p>
<p>— Не за калонію.</p>
<p>— А аб’ектыўна?</p>
<p>Віктара ўсё яшчэ біў кашаль.</p>
<p>— За канфедэратыўную дзяржаву. За непадзельную Польшчу, у якую на роўных правах з палякамі ўвайшлі б беларусы, літоўцы і ўкраінцы... Мы не маем права паслабляць паўстанне, Кастусь.</p>
<p>— А ўсё ж робіце гэта.</p>
<p>— Чым?</p>
<p>— Словам «непадзельная»,— цяжка варухнуў сківіцамі Кастусь.— Чым ты тады адрозніваешся ад белых?</p>
<p>— Ну, ведаеш...</p>
<p>— Што «ведаеш»? — Твар Кастусёў скамянеў, асіметрычныя вочы гарэлі халодным агнём.— Ваяводствы Мазавецкае, Кракаўскае, Літоўскае, Люблінскае, Беларускае, Украінскае.— І, нібы страшэнную поўху, кінуў: — Можа,  яшчэ Крымскае? Цікава, што сказаў бы на гэта твой друг Шаўчэнка?</p>
<p>Зыгмунт сцепануўся.</p>
<p>— Чым ты адрозніваешся ад белых з гнюснай ідэяй «адзінай і непадзельнай»? Чым ты адрозніваешся ад...</p>
<p>— Кастусь...</p>
<p>— Я даўно Кастусь. І я ведаю, што пры словах «непарушны», «непадзельны», «адзіны», калі іх гаворыць мацнейшы, сапраўдных людзей цягне разбіць непадзельнасць, разбурыць непарушнасць. Бо гэта замаскаваны ланцуг рабства.</p>
<p>Вочы ў Кастуся былі ўтрапёныя. Аблічча палала.</p>
<p>— Гэта не нож у спіну. Проста лепей загадзя дамовіцца аб усім, каб цвёрда ведаць, на што спадзявацца. Бо калі вам другараднае становішча — гэта большая ці меншая непрыемнасць, то ў нас пытанне стаіць іначай. Або воля, або не жыць.</p>
<p>— Я не пратэставаў,— сказаў Серакоўскі,— я ўстрымаўся. На маю думку, павінна быць так, але я нікому не навязваю гэтага. Я нават нікому не буду гаварыць пра яе.— Голас Зыгмунта гучаў суха: — Згода. Значыць, мы павінны пашырыць гэты погляд, прыняты цяпер большасцю рады, сярод памяркоўных і весці за яго спрэчку з белымі.</p>
<p>— Сорам! — выгукнуў Ямант.— Гэта падрыў агульнай моцы, грамадзянін Серакоўскі.</p>
<p>— Узаемадапамога! — сказаў Мілевіч.</p>
<p>— Сепаратызм! — сказаў Звяждоўскі.</p>
<p>Алесь зразумеў: нервовасць Кастуся можа сапсаваць справу. Прыйшоў час умяшацца:</p>
<p>— Большасць людзей не разумее, што прымусовасць, другараднае становішча, ланцуг — гэта вечная міна пад еднасцю, што ў такім стане нават між братамі расце пачуццё варожасці, а часам і нянавісці. Самастойнасць і магчымасць распараджацца сабою як хочаш — вось найлепшы грунт для братэрства.</p>
<p>— Чую, чым тут пахне,— сказаў Ямант пасля паўзы.— Рабесп’ераўшчынай, Дэмбоўскім, галіцыйскімі хлопамі, што пілавалі паноў піламі, Чарнышэўскім... Вось адкуль яны і ідуць, вашы крайнія, пачварныя погляды. З дому на Ліцейным.</p>
<p>— Якога? — спытаў Баброўскі.</p>
<p>— Што насупраць міністра дзяржаўных маёмасцяў. З  дому гэтага карцёжніка, што піша вершыкі аб народзе, а сам нажыў маёнткі, і нават міністр унутраных спраў кажа, што ён не рэвалюцыянер, бо мае грошы.</p>
<p>Кастусь устаў. У яго пасмыкваліся вусны і шчака, дрыжала левае павека:</p>
<p>— Юзаф, маўчы, Юзаф, не даводзь. Чалавек, які... усё жыццё... Чалавек, які... напалову паляк і спачувае вам. Як табе не сорамна?!</p>
<p>І  сеў, дзіўна, як не сваімі рукамі, заграбаючы паветра. Запанавала  цяжкае маўчанне.</p>
<p>— Прашу слова,— сказаў у цішыні Алесь.</p>
<p>Серакоўскі зрабіў запрашальны жэст.</p>
<p>— Я прапаную выключыць студэнта Яманта з рады і «Агула»,— кінуў Алесь.— Я прапаную таксама папярэдзіць усе нізавыя арганізацыі, каб яны не ўздумалі выказваць Юзафу Яманту давер, калі не хочуць варожасці і, магчыма, правакацый...</p>
<p>— Ты што? — успыхнуў Кастусь.</p>
<p>— Раю не ўмешвацца.</p>
<p>— Я вас удару, Загорскі,— сказаў Юзаф.</p>
<p>— Не раю. Прапаную выключэнне.</p>
<p>— Падстава? — спытаў Звяждоўскі.</p>
<p>— Яднанне.</p>
<p>— Ясней.</p>
<p>— Наш трыумф у яднанні. Яднанні з левымі элементамі, якой бы нацыі яны ні былі: палякі, украінцы, рускія, літоўцы, курляндцы... — Ён гаварыў як адсякаючы кожнае слова.— І таму мы павінны з павагай ставіцца да кожнай нацыі, не абражаць яе старой варожасцю, недаверам, сумненнем у яе рэвалюцыйных сілах. Іначай — пагібель. Усе паўстанні грашылі гэтым і гінулі. Відаць, шляхецкіх нацыяналаў гэта нічаму не навучыла... Ты паставіш, урэшце, маю прапанову на галасаванне, грамадзянін Серакоўскі?</p>
<p>— Стаўлю...</p>
<p>Ямант абводзіў усіх вачыма і ўрэшце зразумеў: вочы большасці не абяцалі літасцівага рашэння.</p>
<p>— Хлопцы...— сказаў ён,— хлопцы, як вы можаце? — Голас яго дрыжаў.— Хлопцы, я аддам за паўстанне жыццё!</p>
<p>Усе маўчалі. І тады Юзаф усхліпнуў ад хвалявання.</p>
<p>— Хлопцы, я ніколі не думаў...</p>
<p>— Думай,— сказаў Валеры.</p>
<p>— Я абавязкова буду думаць. Не адбірайце ў мяне права загінуць за радзіму... Я хачу гэтага... Я не магу без вас... Хлопцы, што я, Юда?.. Хлопцы, даруйце мне!!!</p>
<p>Цяпер усе глядзелі на Алеся.</p>
<p>— Выключэнне,— кінуў Алесь.</p>
<p>— Алесь, ты нялітасцівы,— азваўся Віктар.</p>
<p>— Як ты можаш? — спытаў Вярыга.</p>
<p>Маўчанне.</p>
<p>— Ты што, не бачыш? — сказаў Кастусь.— Ён  малады, ён дурань.</p>
<p>У хваравітых вачах Яманта стаялі слёзы.</p>
<p>— Я не буду страляцца, хлопцы,— сказаў Ямант.— Мне нельга без гэтай справы, але я не застрэлюся. Гэта нізка для сына радзімы. Але я клянуся вам, я пайду і высачу кагосьці з сатрапаў і стрэлю, а потым дам сябе схапіць... Вазьмі сваю прапанову назад, Алесь... Даруй мне, чуеш?</p>
<p>Загорскі глядзеў у вочы Віктару. Ён ведаў: хлопцы дзеля пачуцця еднасці падтрымаюць яго, але Віктар будзе потым пакутаваць. І хаця ён не лічыў правільным папускаць Яманту, Алесь уздыхнуў.</p>
<p>— Добра,— глуха буркнуў ён.— Я не буду ставіць гэтага пытання.— Не таму, што змяніў сваю думку, а таму, што...</p>
<p>— Мы лічым, што ты маеш рацыю, грамадзянін,— сказаў Валеры.</p>
<p>— Вы лічыце. Але яны унь не лічаць,— Алесь паказаў на крайніх «левых».— Няхай будзе так.</p>
<p>— Добра,— сказаў Серакоўскі.— Значыць, так і запішам: «Аўтаномія, федэрацыя ці поўная самастойнасць — вырашаць пасля перамогі самі народы, у прыватнасці беларускі народ».— І раптам дадаў: — А гулянне ў Пецергофе было сёлета дрэнь.</p>
<p>Алесь азірнуўся і ўбачыў: у дзвярах стаяў гаспадар.</p>
<p>— Час канчаць. Праз палову гадзіны будзе повен дом людзей.</p>
<p>— Згода,— сказаў Зыгмунт.</p>
<p>Дзверы зачыніліся.</p>
<p>...Загорскі і Кастусь выйшлі з курыльні ў вялікую гасцёўню. Там было поўна, але яны не ведалі ў твар амаль нікога. Алесь глядзеў на сябра няўхвальна: усё аблічча Кастуся пайшло дробнымі чырвонымі плямамі, бы ад крапіўніцы.</p>
<p>— Нервы ў цябе, Кастусь.</p>
<p>— Ведаеш, месяц назад са мной здарылася страшнае: абвастрэнне хваробы.</p>
<p>— Якой? Ты мне нічога...</p>
<p>— Ды я думаў, усё прайшло. У мяне некалькі год назад былі прыступы.</p>
<p>— Эпілепсія?</p>
<p>— Не. Проста раптам нібы скуру дзерлі. Кожны нерв у целе аголены. Баліць.</p>
<p>Кастусь гаварыў глуха і хаваў вочы.</p>
<p>— Баліць. Разумееш, ад самай нязначнай прычыны баліць. Ад хлусні — баліць, ад двудушнасці — баліць.</p>
<p>— Што, непрыемна?</p>
<p>— Не. Фізічна баліць. Разумееш, ад самай нязначнай крыўды каму-небудзь. Ад дробязей. Некалькі дзён назад стаю ля Нявы. Бачу, бяздомны сабака выдзер у дзяўчынкі з рук піражок. Дзяўчо бедненькае, галоднае, відаць. Стаіць і плача. І так мне стала — ты толькі не кажы нікому — і дзяўчынку шкада, і сабаку шкада. Проста — ну, аж сэрца кроіцца! Галоўнае, сабака не адбегся далёка, так і глынуў у падваротні. А дзяўчо плакаць не можа голасна, як здаровыя дзеці. Разумееш, стаіць і, як у нас кажуць, квіліць... Ну, лухта ж гэта, тым больш — я купіў ёй піражок... Дык на табе — другі купіў і кінуў сабаку, а ён завішчаў і бегчы, нібы я ў яго... каменем.</p>
<p>Кастусёў твар раптам нагадаў Алесю твар дзіцяці.</p>
<p>— І  вось амаль што спаць не магу. Як успомню: божа ты мой! Ну хоць бы дзяцей у двары сірочага дому ці старых на лавачцы, на бульвары, а то малпу ў балгарына-катрыншчыка... Далонька, ведаеш, дзіцячая, зморшчаная. І клятчастая сукенка на ёй... Як успомню — нібы гэта я за вольтаў слуп ухапіўся... У мяне... з якога?..  ага, з пятага кастрычніка галюцынацыі. Нібы стаіць нехта фіялетавы і тоўсты. І нічога ў яго няма, акрамя аднаго залатога вока. Стаіць ды краямі сваёй грубой мантыі варушыць. І нібыта хоча есці людзей, не ведаю ўжо якім чынам. А паўз мяне ідуць, ідуць. Маці-нябожчыца без аблічча, ты ў рызманах, Віктар, дзяўчынка з пірагом, сабака... Усе, каго ў жыцці бачыў... І  глядзяць... Кожную ноч так.</p>
<p>Алесь спалохаўся. Узяў сябра за грудзі, моцна страсянуў. Каліноўскі здрыгануўся.</p>
<p>— Даруй, мілы,— сказаў ён. І дадаў пасля паўзы: — Памятаеш, сказаў Вежы, што на мой век нерваў хопіць. Баюся, не хопіць. Толькі б гэта здарылася пасля...  калі ўжо ў кожнага будзе па пірагу.</p>
<p>— Шкада, што ты не ў мяне,— назнарок груба сказаў Алесь.— Я б табе за твае фантазіі... Пойдзеш сёння да мяне.</p>
<p>— Нашто?</p>
<p>— Буду даглядаць. Па-першае, кожны вечар перад сном дзве гадзіны хадзіць. Па-другое, піць адвар. Аглая дасць. Па-трэцяе, «тройчы дзевяць», настой траваў на гарэлцы. Па-чацвёртае — халодныя ванны два разы на дзень.</p>
<p>Грубаваты і ўпэўнены тон зрабіў, здаецца, патрэбнае ўражанне.</p>
<p>— Медык,— сказаў Кастусь.</p>
<p>— А што? І медык. Чытаць толькі вясёлае. Есці біфштэксы. Спаць класціся з курамі... Сур’ёзна, сур’ёзна, Кастусь... І яшчэ: закахацца табе трэба... Ну, гэта, урэшце, як хочаш. Але які месяц я цябе не адпушчу.</p>
<p>Да іх падышоў Віктар, і Алесь змоўк, Алесева сэрца аблівалася крывёй за братоў.</p>
<p>— Слухай, Алесь,— сказаў Віктар.— Кастусь казаў, што ты замест поўнага вызвалення прапанаваў свайму бацьку нейкія ліберальныя ваніты. Нейкую канкурэнцыю з мужыком, цукроўні,  гуты, трасцу... Ты што, ад нас адмяжоўваешся? — вочы ў Віктара былі бліскучыя, відаць, ад лёгкай гарачкі.</p>
<p>— Кінь,— сказаў Алесь.— Трэба мне даць бацьку нешта, за што можна было б змагацца афіцыйным шляхам? Ці ён павінен быў нашу праграму высунуць: зямлю — сялянам, цара з чыноўнікамі ды злоснымі прыгоннікамі — на асіну, мову — у школы, папоў — са школ. Ты гэтага хацеў?</p>
<p>— Ну... як... Н-не тое, вядома...</p>
<p>— А потым, нічога не зрабіўшы, юкнуць, як у палонку? За меншае людзей у Сібір заганялі... Я, Віктар, не думаў так, як прапаноўваў. Але пакуль народ на паўстанне не пайшоў — трэба рабіць хоць што.</p>
<p>— Адкасніся ад яго,— раптам рэзка сказаў брату Кастусь.— Чаго вы ўсе да яго з пытаннем  гэтым ідыёцкім. «Како веруеш?» Ён не горшы за цябе патрыёт.</p>
<p>Віктар разгубіўся ад нападу.</p>
<p>— Гэта хто? — рэзка паказаў Кастусь у бок аднаго з гасцей.</p>
<p>— Сляпцоў. Венгерскі герой.</p>
<p>— Ну і дурань,— рэзка сказаў Кастусь.— А той?</p>
<p>— Эверс, дарадца міністэрства замежных спраў.</p>
<p>— Гэты нашто?</p>
<p>— Ён  і яшчэ унь той, Чарткоў, шталмайстар, ды яшчэ тая порхаўка, сенатар Княжэвіч, міністр фінансаў — шырма. Каб не было блакітных «сяброў» з адпаведнага дома.</p>
<p>— Нядрэнна прыдумана. А той?</p>
<p>— Іваноў трыццаты.</p>
<p>— Ты што, жартуеш? — абурыўся Алесь.</p>
<p>— На самай справе. Ад’ютант для асобых даручэнняў пры пецярбургскім ваенным генерал-губернатары.</p>
<p>— Што, таксама маска?</p>
<p>— Ды не. Чамусьці прасякся павагаю  да Людвіка. Цягаецца ўсюды разумныя размовы слухаць... А там унь Шчарбіна, паэт. Бачыце, якое аблічча... А той, у акулярах, з бакенбардамі, стары,— былы сябра Пушкіна. А цяпер таварыш, здаецца, міністра народнай асветы. Вяземскі Пётр Андрэевіч. Паэт. Шкада, хлопцы, старасці.</p>
<p>— А той хто, на вераб’я падобны? На вялізнага вераб’я.</p>
<p>— Талстой. Феафіл. Музычны крытык... А той — раганосец Феактыстаў, пёс ланцужны, намеснік Фадзея Булгарына. З маладых, ды ранні. І, скажы ты, не паспее стары падлец здохнуць, як ужо на ягонае месца новага рыхтуюць.</p>
<p>Адзін з гасцей асабліва прыцягнуў увагу Алеся. Не вонкавым выглядам — урэшце, бадай звычайным,— а нейкай падкрэсленай незалежнасцю рухаў.</p>
<p>Колькі яму магло быць год? Пэўна, далёка за пяцьдзесят. Ва ўсякім разе, аб гэтым неабвержна сведчылі вельмі сівыя вусы, склератычны румянец на шчоках і скронях, нос, што калісьці, відаць, быў вастраваты і трошкі задзёрты, а цяпер, з гадамі, абвіс і зрабіўся ўжо нават трохі чырвоны. Дый бровы былі як у старога: кусцістыя, суровыя бровы.</p>
<p>Незнаёмы сустрэўся з Алесем вачыма і, відаць, зразумеў, што той разглядае яго як цікавы і загадкавы экземпляр роду чалавечага. Вусы варухнуліся, але нават калі б  гэтага не было, аб усмешцы можна было б здагадацца па вачах.</p>
<p>Вось што маладзіла чалавека: вочы! Залаціста-карыя і, дальбог, пякуча-сінія, як паўдзённае неба.</p>
<p>У вачах нейкая пакутлівая вечная думка, якая катавала і нават у хвіліну весялосці не давала палёгкі. Цяжкі, знясілены нейкай неадчэпнай думай, змардаваны і грозны твар.</p>
<p>— А таго ты не ведаеш? — спытаў Алесь, збіраючыся ўжо ісці назад у курыльню.</p>
<p>— Ведаю.</p>
<p>— Хто?</p>
<p>— Шаўчэнка.</p>
<p>Алесь міжвольна зрабіў два крокі назад. Раней чым мозг паспеў дадумаць, што гэта непрыстойна. Але ўсё адно было позна: густа-сіняга сурдута нідзе не было відаць.</p>
<p>...З курыльні большасць народу ўжо разышлася. Сядзелі ля агню толькі хлопцы, з якімі ў першы вечар пазнаёміўся Алесь, ды Малахоўскі, Мілевіч і Зыгмунт. Але затое набралася іншай моладзі. Некаторых Алесь ведаў. Унь тыя таксама землякі, з акадэміі мастацтваў. А той — сябра Урублеўскага па лясным інстытуце, цельпукаваты Яневіч, беларус з-пад Мядзеля. А той таксама свой, Антось Іваноўскі, сябра Віктара па працы і ідэях... Некаторых Алесь бачыў на пасяджэннях «Агула».</p>
<p>— Што ты мне, чалавеча, звягаеш аб музыцы,— злаваўся Эдмунд Вярыга.</p>
<p>Яго апанент, па ўсім відаць, студэнт-белападшэўнік, сядзеў, незалежна закінуўшы нагу за нагу.</p>
<p>Пыхаты твар, пагардлівыя вусны, залатыя брэлокі на ланцужку гадзінніка.</p>
<p>Цадзіў словы, нібы з судзейскага крэсла, цвёрда ведаючы: добра ўсё, аб чым бы ён ні сказаў. Што ён «левы», сведчыў хіба што адзін з брэлокаў: залатое сэрца з рубінавай кропляй крыві. «Сэрца Айчыны».</p>
<p>— Кажу, што аднастайная музыка, сумная. Як мова,— адказаў той.</p>
<p>І  тут Алесь зразумеў, што брэлок з «Сэрцам Айчыны» — хлусня.</p>
<p>— А ты ведаеш аб дыяпазоне мужчынскіх галасоў у беларускіх хорах? — спытаў Вярыга.— Напэўна чуў, што так званы «падводка» ёсць толькі ў беларускіх хорах? З  усіх славян толькі ў беларусаў ды яшчэ ў данскіх казакаў.</p>
<p>— Гэта яшчэ што?</p>
<p>— Прыемна спрачацца са знаўцам музыкі. Гэта самы найвышэйшы, які толькі магчымы, саліруючы мужчынскі голас. Спявае, а табе здаецца, што на небе б’юць срэбныя званы. Ад іх і да самай нізкай актавы — вось табе і аднастайнасць... Што, сумна?.. А вось гэта што?</p>
<p>Эдмунд праспяваў музычны сказ, мяккі голас пяшчотна закалаціўся ў сцены пакоя і сціх.</p>
<p>— Ну, гэта адзін дурань не ведае. Пачатак славутай арыі «Галькі».</p>
<p>— Гэта, хлопча, песня: «Стала б ты калінай, абняў бы цябе я...» А гэта?</p>
<p>— Арыя Антаніды.</p>
<p>— Гэта «Выйду я на бо... на болані гуляць». Спяваюць яе на Полаччыне, Віцебшчыне... А гэта?</p>
<p>Гукі загулі бадай што страшна. Голас Эдмунда ўдаваў бас.</p>
<p>— Н-не ведаю... Арганам гучыць. Што, нехта са старых немцаў?</p>
<p>— Ды не,— сказаў Вярыга.— Гэта «пан бог, цвярдыня мая». Стары харал. Маеш рацыю, аднастайнасць. Манюшка, Глінка і... каго ты яшчэ там выбраў?.. Баха?</p>
<p>Людзі пырскалі па кутох.</p>
<p>— Ну што, яшчэ будзеш ці, можа, ужо досыць, зробім перадых? — Вярыга так і сказаў.— Думаю, досыць. Нецікава мне нешта з табою спрачацца.</p>
<p>— Я нядаўна сустрэўся з адным «італьянцам»,— як заўсёды, хаваючы ў шчыліны павек вочы, загаварыў страшны Малахоўскі.— То ён казаў, што на польскія і беларускія словы нельга пісаць музыку. Маўляў, толькі паўнагалосныя мовы даюць добры тэкст для песні. Ён  кампазітар. Свіння,— успыхнуў раптам Малахоўскі.— Я ніколі яму гэтага не дарую. Жарэ наш хлеб ды нас жа і лае. Прапанаваў яму верш Дуніна, верш Славацкага ды беларускі верш Сыракомлі  «Толькі папрасіце каго-небудзь перакласці. Да гэтых моў музыку пісаць нельга. Адна занадта шыпіць, другая занадта звініць». Прапанаваў мне падшукаць яму паэта,  каб той напісаў яму словы для харала падзякі  гасудару імператару...</p>
<p>— А ты што? — спытаў Кастусь.</p>
<p>— Я спачатку хацеў быў... А потым падумаў, што яшчэ да суддзі трапіш... Не стаў звязвацца. Але праз месяц прынёс яму вершы... Гляджу, вылазяць вочы, вылазяць... «Ты што ж гэта прынёс? Мужыцкія вершы?»</p>
<p>— Чые вершы? — спытаў змрочны Валеры.</p>
<p>— Нашага «грамадзяніна князюхны»,— пырснуў Малахоўскі.</p>
<p>Алесь збялеў.</p>
<p>— Ты што... Ты якое меў права? Ды я і вершаў не пішу.</p>
<p>— А хто ў Кастуся аднойчы сшытак забыў і толькі на другую раніцу прыбег?</p>
<p>— Ды не пішу я, хлопцы,— Алесь вачыма маліў сяброў, каб падтрымалі.— Маніць ён.</p>
<p>— Увага! — сказаў Малахоўскі.— Князь Загорскі пры ўсіх кажа, што я — манюка. А я заяўляю, што ён — нізкі эгаіст і сябелюбца. Бо трымаць патрэбныя ўсім вершы ў сшытку і не чытаць іх...</p>
<p>— Змоўкні! — крыкнуў Алесь.</p>
<p>— То што, мне прачытаць ці папросім яго?</p>
<p>Валеры і Каліноўскія запратэставалі былі, але іх галасы заглушыў агульны крык:</p>
<p>— Просім! Просім!</p>
<p>— Я не паэт!</p>
<p>І  тут ціхі голас з мяккім акцэнтам сказаў у раптоўнай цішыні:</p>
<p>— Што ж гэта ты саромеешся вершаў, хлопча?</p>
<p>Алесь крутнуў галавою ў той бок.</p>
<p>На парозе стаяў чалавек у сінім сурдуце і спадылба, з пахмурым, няўлоўным смяшком глядзеў на Алеся.</p>
<p>— Так нельга,— сказаў Шаўчэнка.— Спачатку гэта, праўда, як каханне. Страшна, што нехта даведаецца. Але нашто ж саромецца кахання? Дадзена яно — значыць, шчаслівы чалавек на зямлі</p>
<p>Зыгмунт памкнуўся быў устаць яму насустрач, але пасівелы чалавек зрабіў яму няўлоўны жэст далонню, і той астаўся сядзець, толькі вочы засмяяліся.</p>
<p>— Калі ласка. І мне цікава,— з вельмі хатняй інтанацыяй сказаў паэт.— Паляк?</p>
<p>— Беларус.</p>
<p>— Тады тым больш... Вы адкуль?</p>
<p>І гэтая амаль вясковая інтанацыя ў словах мучанага-перамучанага чалавека раптам прыгадала Алесю белага-белага дзеда Кагута пад дзічкай у цвеце, захад і Дняпро.</p>
<p>— З  Дняпра,— сказаў Алесь.</p>
<p>У зморшчынках ля вачэй паэта раптам заззяла невыказная пяшчота.</p>
<p>— Тым больш, — сказаў Шаўчэнка.— Чытай,  хлопча. Я цябе прашу.</p>
<p>— Не,— у Алеся перасохла ў глотцы.— Я чытаў сёе-тое з вашага, і...</p>
<p>Паэт зразумеў. Заварушыліся вусы.</p>
<p>Гарачыя, сінія цяпер, глядзелі на Алеся вочы. І Алесь раптам адчуў, што яму будзе не сорамна чытаць гэтаму чалавеку нават слабыя радкі, што ён нават хоча чытаць, што падсвядома, яшчэ палову гадзіны назад, марыў аб гэтым.</p>
<p>Ён стаў у нязграбнай паставе, нібы перад апаратам дагератыпіста.</p>
<p>— «Мова»,— сказаў ён.</p>
<p>У курыльні стаяла цішыня. Алесь адчуў, як б’ецца сэрца.</p>
<p>Вочы глядзелі на яго.</p>
<p> </p>
<div class="POETRY">
<p>Ёсць паданне вякоў, што разбурыць калісь</p>
<p>Вавілонскую вежу Адам...</p>
<p>І няўмольна сальюцца мовы зямлі</p>
<p>У адну, няродную нам.</p>
</div>
<div class="CLEAR"></div>
<p> </p>
<p> </p>
<p>Ён пачаў глуха: сэрца перашкаджала. Але плынь радкоў, як заўсёды, супакоіла яго, а тое, аб чым ён хацеў гаварыць, споўніла душу нязнанай пяшчотай, болем і любоўю.</p>
<p>А праз нейкую хвіліну голас ягоны ўзмацнеў, і ён пачаў адчуваць сэрцам кожнае слова. Чырвань кінулася ў шчокі.</p>
<p> </p>
<div class="POETRY">
<p>І мая безвыходна пойдзе у змрок,</p>
<p>У атрутны, як вечнасць, цень,</p>
<p>Трапяткая і сіняя, як васілёк,</p>
<p>Гарачая, як прамень.</p>
<p>Я ні шчасця, ні доўгіх год не жадзён.</p>
<p>Хай пятля, хай памерці ў журбе,</p>
<p>Хай не будзе ні шчасця, ні будучых дзён,</p>
<p>Калі ў іх не будзе цябе.</p>
<p>Сірата па з’едлівай волі багоў,</p>
<p>Гінучы мой карабель,</p>
<p>Хай не будзе світання ў народа майго,</p>
<p>Калі досвіткам здрадзіць табе!</p>
<p>І няхай да мяне не прыйдзе вясна,</p>
<p>Шчасце, песня, каханне, спакой,—</p>
<p>Ўсё адно не змяняю твой чорны праснак</p>
<p>На атруту пшаніцы чужой.</p>
<p>Ад палеткаў райскіх лёгкай ступой</p>
<p>Збочу я да пякельных катлоў,</p>
<p>Калі першы ж анёл на мове маёй</p>
<p>Мне не скажа: «Братка,  здароў!»</p>
<p>Той, хто схоча хоць слова тваё разбурыць,</p>
<p>Хай раней у апошнім баю</p>
<p>Возьме смерцю і полымем тры муры:</p>
<p>Цела, сэрца, песню маю.</p>
<p>Ты мой жытні хлеб і каханы май,</p>
<p>Песня продкаў, нашчадкаў палі.</p>
<p>Без цябе, не з табой — не патрэбен мне рай</p>
<p>На душы,</p>
<p>Ў небясі,</p>
<p>На зямлі.</p>
</div>
<div class="CLEAR"></div>
<p> </p>
<p> </p>
<p>Хлопцы маўчалі. А ён глядзеў і нічога не бачыў. Потым, ускінуўшы вейкі, ён заўважыў, што паэт стаіць перад ім і сурова глядзіць яму проста ў вочы.</p>
<p>Разумеючы, што ў яго вось-вось падагнуцца калені, Алесь апусціў веі, каб не глядзець. Дзве рукі сціснулі Алесевы плечы. Ён  адчуў, як лёг на ягоны лоб, над левым вокам, пацалунак, што пахнуў цыгарай, здаецца, нейкімі сухімі травамі і трохі віном.</p>
<p> </p>
<p>Пецярбург спаў. Пад дугою мосціка драмалі гулкае цемрыва і чорная вада. Яны ішлі ўтрох і маўчалі. Гарэлі далёка-далёка адзін ад аднаго ліхтары.</p>
<p>Падымаўся вецер: відаць, зноў на дождж.</p>
<p>Паэт крочыў між сябрамі маўклівы і трохі змрочны:</p>
<p>— У вас на Дняпры сады?</p>
<p>— У нас сады,— адказаў Алесь.</p>
<p>— І ў нас сады.</p>
<p>— Я ведаю. Мой дзед расказваў...</p>
<p>— Адкуль ведаў?</p>
<p>— Некалькі год назад мне трапіў у рукі рукапіс вашага «Великого льоха». Ты, Кастусь, можа, не чытаў, там адна душа вымушана вечна лётаць.</p>
<p>— Якую маеш на ўвазе?— спытаў паэт.</p>
<p>— Душу дзяўчынкі. Што ўбачыла на Дняпры залатую галеру царыцы і ўсміхнулася ёй. І вось мучыцца, пакуль не раскапаюць вялікі склеп.</p>
<p>Шаўчэнка глядзеў на яго насцярожана.</p>
<p>— На гэтай галеры ехаў мой дзед.</p>
<p>— Чаму?</p>
<p>— Царыцу звязваюць з імем майго прадзеда. Калі першы раз ехала ў Магілёў... І  потым у Крым.</p>
<p>— Досыць непрыемна.</p>
<p>— Я не апраўдваюся,— ускінуў галаву Алесь.— Прадзед адмовіўся кінуць Дняпро, хоць яна яго і клікала.</p>
<p>— Ты не звяртай на гэта ўвагі, хлопча,— нібы нават прысаромлена сказаў Шаўчэнка.— І на «льох» не звяртай. Я тады быў малады. Жорсткі.</p>
<p>— Вы і цяпер такі,— упарта сказаў Кастусь.— Іншаму вас не навучылі, бацька. І  добра.</p>
<p>— Ты князь? — спытаў паэт у Алеся.</p>
<p>— Так.</p>
<p>— Ну вось. А я былы прыгонны. І што з таго, калі мы побач ідзём тут, і ты сябра Зыгмунта і пішаш такія вершы. Мяркую, нашы разлікі за залатую галеру скончаны. Га?</p>
<p>— Яны даўно скончаны. Мой дзед варагаваў з усім гэтым яшчэ да майго нараджэння. Мяркую, і да вашага. Ён, дарэчы, ведае вашы вершы.</p>
<p>— І што ён кажа? — усміхнуўся Шаўчэнка.</p>
<p>— Сказаў: «Я б гэтага хахла не ў салдаты, а міністрам асветы замест дурня Уварава».</p>
<p>Усе засмяяліся.</p>
<p>— Ну, мы б прасвяцілі,— усміхаўся паэт у сівыя вусы.— Ты, праўда, не пакутуй, хлопча,  за тую галеру. Ідзеш той жа дарогай, што і людзі праўды, любіш няшчасны свой край, служыш яму, а астатняе — справа дзесятая.</p>
<p>Пачаўся дождж. Тарас ішоў, скоса паглядаючы на хлопцаў. Выйшлі да Нявы.</p>
<p>— Хлопцы,— сказаў раптам паэт.— Вы бачыце, што там?</p>
<p>На тым беразе, пад аркай самага страшнага будынка ў імперыі, нібы вочы, ззялі два чырвоныя ліхтары. Глядзелі, адбіваючыся ў вадзе.</p>
<p>— Вось,— сказаў Шаўчэнка.— Вочы пад архангельскай  аркай... Я вас да баязлівасці не заклікаю. Але вы ўсё ж як мага сцеражыцеся. Каб больш паспець. У вас жа нават горш, чым у нас. І таму рабіце, каб даўжэй не трапляць у іхнія рукі. Я вось трапіў і загубіў жыццё. Мне сорак чатыры, а жыць асталося мала. Лічаныя гады быў на волі. Дый то — хіба гэта воля? Жыццю канец, а не зрабіў нічога.</p>
<p>— Бацька,— сказаў Кастусь з дакорам.</p>
<p>— Гэта праўда, сынок. На жаль, праўда.</p>
<p>— Мы не збіраемся вас суцяшаць,— панізіў голас Кастусь.— А толькі... гіне народ, калі на пачатку ягонай дарогі не з’явіцца такі, як вы, без кампрамісаў. Словам, вы ведаеце, нам няма прычыны казаць вам няпраўду. Вы зрабілі шмат, хоць, магчыма, менш, чым маглі б... Але ж тая клятая салдатчына, яна ж вартая лішніх вершаў! Яна ж кожнага, хто не пайшоў дзеля радзімы на ўсё, прымусіць захлынуцца ад сораму.</p>
<p>— Вы думаеце, вы канец?— спытаў Алесь.— Вы — пачатак. З часам мірыяды людзей сальюцца ў любові да вас, таму што вы нідзе не саступалі, таму што справа ваша — высакародная, таму што такой любові, як ваша, яшчэ пашукаць на зямлі. Такой любові, калі адзін чалавек ратуе цэлы народ.</p>
<p>Дождж ішоў вуліцамі і плошчамі вялікага горада.</p>
<p>— Вам шкада нас,— сказаў Алесь.— Вы паказваеце нам на тую браму. А самі вы думаеце пра тое, што і раней... Ды як вам магло здацца, што мы хочам другой дарогі?! Ды мы толькі і марым усё жыццё, каб пражыць, як вы, каб нават не толькі адмучыцца за сваю любоў, а пайсці яшчэ далей... загінуць за яе. Вы думаеце, яны нас палохаюць сваімі ланцугамі? Лухта! Мы глядзім на вас. Бо што зробіш, калі воля і радзіма жывуць толькі крывёю, талентам, мозгам, барацьбою, смерцю сыноў?</p>
<p>Паэт глядзеў на іх, схіліўшы галаву, вялікімі, цёмнымі ад паўзмроку вачыма.</p>
<p> </p>
<h4><a id="chapter42"></a>VIII</h4>
<p>Вялікая аўдыторыя універсітэта выбухнула смехам. Трохі падслепаваты, яшчэ ў вельмі сярэднім веку, Платон Рунін  палічыў, што гэта вынік яго чарговага жарту, і з асалодай паўтарыў яго:</p>
<p>— Так яны і сказалі, келар Арсен, скарбнік Снетагорскага манастыра Іона і ігумен Марцірый.  Ворагі адольваюць, лезуць, а яны: «Не бойсь, праваслаўныя. Маці божая ідзе на дапамогу!» Хіба вы не бачыце ў гэтым кранальнай прастадушнасці, нязломнай  веры і баганоснасці, якой вызначаюцца славяне? Адзіная душа ў свеце асталася неразбэшчанай ідэямі гнілой дэмакратыі і пачварнымі поглядамі на аднолькавасць людзей — не перад богам, не, а тут, на зямлі! Гэта душа славяніна! Скажыце, хіба ёсць на свеце яшчэ нешта, акрамя гэтай душы, хіба ёсць яшчэ нешта, здатнае супрацьстаяць брудным патопам, што разліваюцца па зямлі?.. Каламутным хвалям мусульманскага, гальскага, аўстрыяцкага, польскага, жыдоўскага  мора?! Няма!.. «Не бойсь, праваслаўныя. Маці божая ідзе на дапамогу!»</p>
<p>Аўдыторыя зноў ухвальна зашумела і выбухнула смехам. Рунін  зразумеў гэта так, што знайшоў ключ да душы большасці студэнтаў. Звычайна напаўпустая аўдыторыя сёння не мела ніводнага вольнага месца. Прафесар глядзеў на бясконцы амфітэатр і бачыў, як праз вэлюм, ружовыя плямы абліччаў.</p>
<p>...Рогат каціўся пакуль што яшчэ нясмелымі хвалямі. Студэнты ўрэшце пачыналі разумець, чаму сёння па бясконцых калідорах універсітэта хадзілі тры хлопцы з падазрона спакойнымі тварамі і шапталі: «На лекцыю Руніна...  на лекцыю Руніна...» Ля дзвярэй у маленькі пакой, што вышэй лавак, на антрэсолях стаяў студэнт, прыкрываючы дзверы спіной. Чацвёрка нешта задумала і здолела, відаць, захаваць таямніцу, бо наглядчыкі нават не заходзілі ў нязвыкла набітую аўдыторыю.</p>
<p>З цікаўнасці прыйшлі людзі і з другіх факультэтаў. Чакалі — і не памыліліся ў сваім чаканні.</p>
<p>Нядаўна праз Руніна  з воўчым білетам выгналі з універсітэта трох студэнтаў: рускага і двух палякаў. Выгналі за глупства, за звычайнае і нават не вельмі разумнае свавольства. Павярнулі справу так, нібы хлопцы блюзнерылі.</p>
<p>Студэнты — хто з лаянкай, а хто і смеючыся — прапаноўвалі самыя розныя планы помсты: пачаставаць англійскай соллю перад лекцыямі; прымусова на працягу трох тыдняў карміць абедамі са студэнцкай кухмісцерскай; наставіць яму рогі з маладзенькай і дурной жонкай...</p>
<p>Пасмяяліся і забылі. Выключаных не вернеш. І каму ахвота звязвацца на сваю галаву?</p>
<p>— Традыцыйнасць і высакародны кансерватызм вераванняў, звычаяў, вопраткі, псіхікі, спосабаў весці гаспадарку... нават такіх, здавалася, дробязей, як кухня і побыт,— вось па чым пазнаюць славяніна. І таму славяне ад Лабы да Чарнагорыі, ад Баўцэна да Камчаткі павінны зліцца ў адзін народ пад уладай сіяцельнага дому Раманавых.</p>
<p>Аўдыторыя ашаломлена сціхла. Рунін вырашыў, што яе ўразіла навіна гэтай даўно спарахнелай ідэі.</p>
<p>— Дык вось... Славянскі кансерватызм ёсць самая высакародная, замілавальная і прыемная з’ява на зямлі...</p>
<p>Такога маўчання, якое запанавала пасля гэтых слоў, напэўна не бывала ў будынку «дванаццаці калегій»<sup><a href="#footnote-116">116</a></sup> з самага дня яго пабудовы. Усе рады амфітэатра глядзелі ў бок дзвярэй.</p>
<p>Уражана разяўленыя раты, круглыя вочы.</p>
<p>З дзвярэй з’явіліся «кансерватыўныя славяне». Іх было два, і кансерватыўныя яны былі да замілавання і глыбокай прыемнасці.</p>
<p>У вышываных зрэбных кашулях, падпяразаных паясамі, у шарачковых портачках і новых бялюткіх анучках, светлыя тварам і валасамі, яны спускаліся сходамі на сярэдзіну амфітэатра да пяці вольных месцаў, якія чамусьці ніхто не заняў, і на іхніх нагах пераможна рыпелі пахучыя і навенечкія лубяныя лапці.</p>
<p>На лакцявых сугібах віселі зялёныя вярбовыя кашы з накрыўкамі, на паясах — грабянцы, крэсівы і дошчачкі, якія ўжываюць у глухіх мазурскіх вёсках, калі чэшуць галаву.</p>
<p>Шэравокія, светлавалосыя, іканапісныя, з вішнёвымі вуснамі і ненатуральна ружовымі шчокамі, яны вельмі нагадвалі аперэтачных пастушкоў.</p>
<p>— ...Нараджэнне панславісцкай ідэі наспела, — кідаў палымяныя словы падслепаваты Рунін.— Дальнабачнасць гэтай ідэі і пашырэнне яе сведчаць аб тым, што славянам даўно час заняць першае  сярод усіх месца, належнае месца...</p>
<p>«Славяне» ўрэшце занялі «належнае месца», шырока рассеўшыся на вольнай  лаве.</p>
<p>Усе вакол сядзелі, як аглушаныя, не ведаючы, што рабіць.</p>
<p>Алесь і Грыма, як па камандзе, адчынілі вечкі кашоў, збіраючыся, відаць, «усмоктваць мудрасць».</p>
<p>— ...разальецца, замест усяго гэтага, паток нашай традыцыйнасці, стойкага манархізму і праваслаўнай веры. Аб’яднаныя славяне возьмуць у свае рукі спадчыну дзядоў, Малую Азію, Цараград і пралівы.  На святой Сафіі зноў пастануць крыжы, на браме заззяе Алегаў шчыт. Патрыярхі Антыёхіі і... іншых гарадоў павядуць далей справу хрысціянства ў сваіх землях, Палестына ўрэшце атрымае законнага гаспадара. Хіба не дурасць, сапраўды, што труна бога знаходзіцца ў руках язычнікаў?! Манастыры, з мудрымі Нестарамі і Піменамі, замест капішчаў...</p>
<p>— Глядзі,— шапнуў нехта.</p>
<p>«Славяне» дасталі з кашоў «скруткі пергаменту», склееныя, відаць, з папяровых аркушаў, скураныя чарніліцы і птушыныя пер’і,  узвялі вочы ўгору і, памармытаўшы, пачалі пакрываць паперу вычварнай вяззю, не забываючы чырвонай  фарбы для загалоўных літар. У Алеся было ў руцэ лебядзінае пяро, выкрадзенае ў заалагічным музеі універсітэта. Грыма пісаў даўжэзным павіным пяром, здабытым, відаць, у нейкага фурмана.</p>
<p>Хартыі з ціхім шолахам спаўзалі на падлогу.</p>
<p>Людзі, нарэшце, пачалі разумець, што тут адбываецца. Помста такі прыйшла. Нечаканая, парадыйная, злая. Дык вось што яны задумалі! Малайцы! Не вытрымала, значыць, у людзей сэрца. Ёсць сапраўдныя хлопцы, што не дадуць нават малой подласці сысці без пакарання.</p>
<p>Сям-там у радах пачалі пырскаць.</p>
<p>Меўся адбыцца грандыёзны скандал, і толькі адчуванне гэтага стрымлівала пакуль што аўдыторыю ад гамерычнага рогату.</p>
<p>— І  што ж? — тэатральна ўзняў рукі прафесар.— На шляху высакароднай ідэі, адчуваючы яе небяспечнасць, сталі ворагі. Туркі, сардынцы, французы, англічане... Але не толькі яны. Супраць ідэй перш за ўсё паўстала  здрада! Здрада, якую патаемна неслі ў сэрцы найбольш утрапёныя элементы грамадства. Усіх іх яднала забыццё прынцыпаў народнай маралі і забыццё народных традыцый, гнілое заходніцтва, якое завялі ў нас Бялінскі, Герцэн і К°, пагоня за няпэўнымі і падазронымі  навінкамі...</p>
<p>Два кансерватыўныя славяніны дасталі надмерана вялікія маноклі і спрытна паднеслі іх да вачэй.</p>
<p>Нехта ў апошніх радах зарагатаў, і гэта прагучала ў поўнай цішыні, дзе толькі душыліся ад прытоенага  смеху людзі, дзіка, як смех фальклорнага героя на хаўтурах. Рагатуну, відаць, заціснулі рот...</p>
<p>— ...пагоня за моднымі плынямі чужой філасофіі, пагоня за сацыялістычнымі трызненнямі... Здраднікі выступілі супраць неабарачальнага і заканамернага вышэйшай заканамернасцю гістарычнага працэсу: працэсу ўтварэння аднаго панславянскага народа...</p>
<p>Відаць, кансерватыўныя славяне вырашылі падсілкавацца. З кашоў з’явіліся патрэсканыя і тугія, як гума, калёныя яйкі, скрылёчкі сала, дзве бутэлькі з журавінавым квасам і, нарэшце, гаршчочак з кашай.</p>
<p>«Славяне» лупілі яйкі і запівалі іх квасам, які пакідаў пад носам чырвоныя вусы. Елі сала, выціраючы рукі аб падстрыжаныя «страхою», на купецкі манер, валасы.</p>
<p>Цяпер смяяліся, заціскаючы раты, дзесяткі людзей.</p>
<p>— Украінафільства, якое падаграваюць аўстрыйскія агенты... Гэтая справа з Шаўчэнкам і нейкай Наталкай-Палтаўкай на чале... Абмежаваная колькасць фантазёраў, якія лічаць, што Маларосія, маларосы з’яўляюцца чымсьці асаблівым са сваёй  нераспрацаванай гаворкай і сваімі чумакамі і могуць існаваць, не адчуваючы патрэбы ў агульнай славянскай айчыне, імператары і ўсходнім праваслаўі...</p>
<p>Грыма  глядзеў на гаршчочак кашы з непамерным здзіўленнем. Выгляд у яго быў такі, што бліжэйшыя рады грымнулі смехам. Грыма неўразумела паглядзеў на іх. Рогат выбухнуў мацней.</p>
<p>Палічыўшы гэта рэакцыяй на свой неадольны гумар, прафесар перайшоў на пафас.</p>
<p>— Як у немцаў Германія вышэй за ўсё, так у нас наш гасудар вышэй за ўсё. І  мы маем поўнае права крыкнуць: рукі прэч, і няхай будзе наш народ з яго гасударам вырашальнікам  лёсу народаў!</p>
<p>Усяслаў урэшце здагадаўся, як быць з кашай. Выняў з вачніцы манокль і пачаў чэрпаць ім кашу.</p>
<p>І тут рады не стрымаліся: пакаціўся па лавах вышэй і ніжэй, захапляючы ўсё новыя сектары, неадольны, магутны, гамерычны рогат.</p>
<p>Калі Рунін  зразумеў, што смяюцца зусім не з ягоных жартаў, было позна: смех апанаваў усіх да апошняга. Ён паспешна кінуў на пераноссе пенснэ і ўбачыў усё.</p>
<p>Ад рогату, ад магутных, як прыбой, перакатаў ходырна трэсліся рады.</p>
<p>Рунін  пачаў падымацца па прыступках. І тады Алесь стаў, каб закрыць Грыму спіной. Адсунуў яго плечуком.</p>
<p>Чацвёрка памагатых разам з суседзямі схапіла Грыму і пацягнула далей ад прахода. Ён супраціўляўся і крычаў, але рогат заглушыў яго крыкі... Хлопцы зацягнулі Усяслава далёка за спіны.</p>
<p>— Вы?— спытаў Рунін.— Вы, князь?</p>
<p>Некаторыя ўжо не маглі смяяцца і толькі пазяхалі, як рыба на пяску.</p>
<p>— Я з самага пачатку бачыў гэта,— сказаў бледны Рунін. — Чаму вы зрабілі...</p>
<p>— Патрыёт стайні! — крыкнуў з-за спін Грыма і здушана замыкаў.</p>
<p>— Хто яшчэ там?— спытаў Рунін.</p>
<p>— Хіба вам мала мяне аднаго? — спытаў Алесь.</p>
<p>— Я хачу ведаць, хто яшчэ?</p>
<p>— Як бачыце, усе.</p>
<p>Рогат рабіўся нясцерпны.</p>
<p>— Прычыны?</p>
<p>— Нежаданне бачыць вас тут. Нежаданне, каб нас вучыў розуму,— а праўдзівей — розуму-маразму,— такі, як вы... даносчык... цемрашал... згубіцель юных і чыстых...</p>
<p>— Без асабістых абраз!</p>
<p>І тады Алесь узняў руку.</p>
<p>— Жарты прэч... Нам абрыдзеў ваш панславісцкі смярдзёж... Абрыдла гэтая маска драпежнасці... Нам абрыдлі вы. Вы пэцкаеце самае імя нашай радзімы, наша імя, наш незаплямлены гонар.</p>
<p>— Вы не патрыёты!</p>
<p>— Мы патрыёты больш  за вас. Але мы не хочам велічы за кошт іншых народаў. Бо ўсе людзі зямлі — браты. І ўсе яны падобныя адзін на аднаго і на нас. На свеце няма горшых народаў... А калі ёсць, то іх робяць такія, як вы.</p>
<p>— Відаць, я яшчэ не скончыў ачысткі універсітэта.</p>
<p>— І не скончыце,— спакойна сказаў Алесь.— Я пайду адсюль, але пойдзеце і вы разам з вашымі ванітамі. Іначай вам на кожнай лекцыі будуць чыніць абструкцыю.</p>
<p>— Пасмешышча! — крычалі з радоў.— Квасны Платон!</p>
<p>Зноў успыхнуў рогат. Хлопцы з мясцовага зямляцтва зацягнулі па-руску забаронены пасля паўстання «Марш Кошута». Амаль без слоў, якія ведалі нямногія, але грозна ляцела мелодыя. У адказ ёй плесканулася недзе пад столлю марсельеза.</p>
<p>Амфітэатр віраваў. Кожны цяпер не разумеў, як маглі яны цярпець гэтую брыду і гніль хоць яшчэ адну хвіліну, як маглі забыць аб выключаных, як маглі мірыцца з прынізлівымі разважаннямі гэтай макрыцы.</p>
<p>Аўдыторыя выбухнула крыкамі.</p>
<p>— Ганьба! Мазгі лыкавыя! Вон! Вон!</p>
<p>Свіст, здаецца, ірваў муры і прымушаў дрыжаць шыбы.</p>
<p> </p>
<p>Яны стаялі на пероне і, як заўсёды ў апошнія хвіліны, не ведалі, аб чым гаварыць.</p>
<p>— І  ўсё ж гэта блазнаванне,— сказаў Кастусь.— Мужыкі з голаду ядуць траву, а ты дзеля няпэўнай асалоды звесці рахункі з гэтай старой малпай вылецеў.</p>
<p>— Хай яны мне з двума дыпломамі солі на хвост насыплюць,— сказаў Алесь.— Што ж, па-твойму, дазволіць яму атручваць мазгі і даносіць далей? А так яго прыбралі. Ды і з хлопцаў цяпер ніхто такому трызненню не паверыць.</p>
<p>— Добра, што Грыму не выдалі. Вось гэта была легкаважнасць, памятаючы нашу размову.</p>
<p>— Папусціцца Руніну  было нельга. Стрывалі б гэта — сцярпелі б і большае.</p>
<p>Кастусь па чарзе пакусваў губы. Спачатку верхнюю — ніжнімі зубамі, потым ніжнюю — верхнімі. І раптам зарагатаў.</p>
<p>— Дурні вы... Дурні вы, але малайцы...  Кашу — маноклем.</p>
<p>Другі ўдар звона разрэзаў халоднае паветра.</p>
<p>— І  сапраўды, нічога не адбылося,— гаварыў далей Кастусь.— Выперлі гэтую сволач, пасмяяліся. Дыпломы — у цябе... Я гэта, уласна, таму, што сумна мне будзе. Але нічога. Можа, гэта і на лепшае. Патрэбна работа на месцах. Многія хлопцы нават кінулі універсітэт, у валасныя пісары ідуць... Працуй і ты, браце. Спадзяёмся.</p>
<p>— Буду,— проста адказаў Алесь.</p>
<p>З вагона вылез змрочны Кірдун.</p>
<p>— Час развітвацца, паніч.</p>
<p>— Як, Халімон, едзеш, значыцца?</p>
<p>— Еду,— буркнуў Кірдун.— Хто вас цяпер карміць будзе? Мне-то нічога, а ён вось трэцяга ніверсітэту не скончыў. Казаў яму, не звязвайся. З арэх таго дабра — на тры дні паху. А ўсё вы. Вы паніча збіваеце.</p>
<p>— Кінь,— сказаў Кастусь.— Абдымемся, ці што?</p>
<p>Кірдун выцер вочы.</p>
<p>— Ды што мне, самому вас не шкада? Маладыя такія, а без жыцця жывяце... Трэці звон.</p>
<p>— Убачымся,— сказаў Алесь.</p>
<p>— Убачымся. На справе.</p>
<p>Цягнік дыхаў парай на нізкае сонца, і яно, трапляючы ў сівыя клубы, мяняла колер. Рабілася атрутна-зялёнае.</p>
<p> </p>
<p>Стары Вежа сустрэў унука, як заўсёды, знешне халаднавата:</p>
<p>— Адвучыўся? Ясна. Як кажуць, з прэндкім поврутэм.</p>
<p>— Выгналі,— сказаў унук.— Ну і сволачы!</p>
<p>Дзед прыкінуўся здзіўленым. Нават галавою пакруціў,  шкадуючы наіўнасць і неабазнанасць унука. Пачаў цярпліва тлумачыць:</p>
<p>— Мы — нацыя вялікая, і дробныя сволачы нам у дзяржаве зусім без патрэбы.</p>
<p>Кірдун, які разам з Алесем атрымліваў маральную лазню — «нашто дапусціў»,— раптам пачаў бурчаць. Пасмялеў у Пецярбургу, слухаючы размовы Алесевай кампаніі.</p>
<p>— До ўжо яму вучыцца. І так разумнейшы за ўсіх.</p>
<p>— І  за мяне?</p>
<p>— Анягож,— сказаў Кірдун і асекся.— Не так мовіў, прабачце.</p>
<p>— Не, ты кажы. Кажы, калі пачаў.</p>
<p>Кірдун, як большасць простых людзей, не мог трываць натацый і катавання словамі.</p>
<p>— Вучыў многа... Многа пісаў... Шмат чытаў...</p>
<p>— Цік-кава,— сказаў дзед.— І што, хацелася б ведаць, вычытаў? Га, Халімон?</p>
<p>Раней Кірдун, напэўна, пачаў бы прасіцца, каб адпусцілі душу на пакаянне. А тут не вытрымаў:</p>
<p>— Вычытаў пра народы і пра роўнасць людзей.</p>
<p>— Ну-у? Не мож-жа гэтага быць!</p>
<p>— «Кішкай апошняга папа — апошняга цара... задушым»,— раптам успомніў Кірдун.— Я яму, княжа, казаў: «Не варта, паніч, так уголас. Думайце сабе паціху, пакуль да кішак не дайшло».</p>
<p>— Яшчэ?</p>
<p>— «Айчыну, веру вярні нам, просім»,— спадзеючыся толькі на заступніцтва Алеся, бубніў Халява.</p>
<p>— Бачыце вы. Яшчэ?</p>
<p>Цяпер Кірдун лупіў урывак з Ганкавага Краледворскага рукапісу. Лупіў на скажонай да апошняга чэшскай мове. У дзеда палезлі на лоб вочы.</p>
<p>— Ясна,— сказаў.— Ясна, чаму вы там вучыліся.</p>
<p>Алесь паспрабаваў быў заступіцца.</p>
<p>— Я не з табой гавару,— сказаў дзед.— Ну, Халімон, а мэта... мэта вашага з панічом навучання якая?</p>
<p>— Народ,— сказаў Кірдун.— «Спявайце гімн народу...», «Гэй, не сумуй, плынь шчасця цячэ. Народ твой ніць залатую тчэ...», «Звівайце вяроўку, гора-бяда. Для ворагаў пятлі нам не шкада».</p>
<p>— Ого,— сказаў з іранічнай павагаю дзед.— Ты, Кірдун, чэшскае, чэшскае нешта яшчэ нам такое. Надта ўжо добра ў цябе атрымліваецца. Паліглот!</p>
<p>Кірдун дзёрзка і смела глядзеў у вочы пану Данілу:</p>
<p>— Не глытаў я ніякіх палёў. Я чалавек бедны.</p>
<p>— Пачытай, Кірдун,— з раптоўнай злосцю сказаў Алесь.— Па-чэшску. Давай «Прароцтва».</p>
<p>Кірдун выпрастаўся:</p>
<p>— «Бачу я зарыва, цені сражэнняў, востры клінок скрывавіць твой рот. Спазнаеш ты беды і змрок запусценняў,  але не тужы, мой вялікі народ».</p>
<p>— До,— сказаў Алесь.— Дзеду, вы ніколі не пакрыўдзілі простага чалавека. Але тое, што вы робіце, гэта панства.</p>
<p>І тут Халімон нечакана напаў на Алеся.</p>
<p>— Маўчалі б, паніч. Лаянку не ў торбе насіць... Дый якое тут панства? Каб гэта пан-дзед на мяне аднаго. А ён што, з вамі іначай размаўляе? З губернатарам? Дзеду восем дзесяткаў ды сем гадкоў, вам — дваццаць...</p>
<p>Алесь развёў рукамі.</p>
<p>Вежа схаваў рот у далонь.</p>
<p>— Кінь спяваць,— усё яшчэ іранічна сказаў ён.— Ведаем мы, што гэта такое.</p>
<p>Адступіць ён не мог. Але і Халімон і Алесь разумелі, што гэтае бурчанне ёсць адступленне.</p>
<p>— На-род,— сказаў Вежа.— Восенню ля разарыя заворваў зямлю дзед Тхор. Паварочваў рала, ды і ўваліўся з разоры проста ў ружы. Глебавічна на яго: «Што ж ты робіш, перачніца старая, гэта ж кветкі». А ён: «Кветкі развялі. Кве-еткі! Г... гэта, а не кветкі. Усю с... пакалоў!» Вось табе і твой народ. Вось табе і тэма для чарговага дыфірамба: «Ружы і Тхор».</p>
<p>Ніхто не ведаў, што Вежа патаемна выпісваў усе тыя кнігі, якія чытаў унук у Пецярбургу. Маладых дражнілі фалангістамі — дзед чытаў Фур’е. Маладых дражнілі гегельянцамі — дзед чытаў Гегеля, хоць яго і нудзіла ад падступнай папоўшчыны. Шмат чаго ён па распанеласці не падбаў зразумець, але адно яму спадабалася. Немец адказвае на тое, што было натуральным перакананнем дзеда, нормай ягонай думкі ледзь не з таго часу, як Вежа сябе памятаў, а асабліва з дня смерці жонкі.</p>
<p>Прыродна здаровым, зямным сваім розумам пан Даніла быў цвёрда перакананы, што свет не стаіць на месцы, што ёсць у ім і стаячая вада і плынь. Першая гніе і робіцца балотам, другая — з крыніцы робіцца ручаінай, ракою, морам, аблокамі.</p>
<p>І ён ведаў, што свет ідзе наперад, пакутліва спасцігаючы нешта вялікае. Назіраючы за людзьмі, ён разумеў, што тое, да чаго яны ідуць,— лепшае.</p>
<p>Новае пакаленне аніяк не магло быць горшае за папярэдняе. Дзеці зберагалі вопыт бацькоў, аналізавалі іх памылкі, і трэба было быць самаўлюбёнай свіннёй, каб не заўважаць гэтага.</p>
<p>Два радкі паэта балюча ўдарылі па нервах Вежы поўным супадзеннем думак з ягонымі.</p>
<p> </p>
<div class="POETRY">
<p>И наши  внуки, в добрый час,</p>
<p>Из жизни  вытеснят и нас.</p>
</div>
<div class="CLEAR"></div>
<p> </p>
<p> </p>
<p>Трэба было не ганарыцца. Трэба было проста растлумачыць ім, што не мінуць гэтай апошняй чашы і яны, што такі закон жыцця — «дыялектыка». І трэба было зразумець, што адзіны спосаб не стаць непатрэбным — змяняцца да смерці і да смерці разумець новае, а калі не разумееш, няздольны зразумець — ставіцца да яго з любоўнай верай.</p>
<p>І ўсё ж дзеду было сумна. Нелітасцівы і жорсткі быў — у вышэйшай сваёй справядлівасці — закон жыцця.</p>
<p>— Валіся дрэва на дрэва,— кінуў дзед вечную шкалярскую прыказку.</p>
<p>Кірдун сеў: спрачацца са старым панам не выпадала.</p>
<p>— Запісваю на тваё імя чатыры валокі зямлі з усім, што да таго належыць. Адмаўляцца — не смей. Не твая справа. Прадаваць яе — забараняю: зямля — незалежнасць, карэнні. Атрымаеш з жонкай вольную. З такімі думкамі — у прыгоне не ходзяць.</p>
<p>Халімон паспрабаваў паваліцца ў ногі.</p>
<p>— Вось яно. Думкі — думкамі, а з халопства не вырас.— Наліў чарку.— Паніча не кідаць... І як памру — не кідаць... Ён цябе шанаваць будзе.</p>
<p>— Нашто ж крыўдзіць, пане. Я ж ля яго амаль дзесяць год. Я яго во гэтанькага памятаю.</p>
<p>— Ну, кінь, кінь!</p>
<p>...Алесь нібы наноў знаёміўся з наваколлем, але асаблівых змен не адчуваў.</p>
<p>Гелена жыла ў новым доме, у Ведрычах, чакала, пакуль малыя Юрась і Тонька падрастуць, і лічыла за неабходнае ўдзельнічаць у кожнай п’есе, што ставіў тэатр у Вежы. Акруга хваліла яе і Вежу. Лічыла, што ён правільна зрабіў, аддаўшы ёй зямлю. Трэба было любой цаною ўтрымаць актрысу, якая рабілася гонарам Прыдняпроўя, калі ўжо яна была вольна. Чуткі аб ёй пайшлі  далёка. Зімой у Вежу прыйшоў ліст ад славутага Шчэпкіна: прасіў прыехаць на агледзіны, загадзя дамовіўшыся аб суме кантракту. Прыязджала таксама m-me Lagrange ад імя французскай трупы, што выступала ў Міхайлаўскім тэатры, тая самая Lagrange, што пазней здабыла лаўры аднолькава трагічнай і камічнай актрысы ў «Дурнях» і драме «Le fils  de Giboyer»<sup><a href="#footnote-117">117</a></sup>. Слухала і глядзела «Антыгону»  і, па-французску, ролю ў «Федры». Маўчала, нібы нават прыгнечаная, не знайшла хібаў у мове, акрамя лёгкага паўднёвага акцэнту (дзіцячае вымаўленне роднай вёскі лягло тонкай афарбоўкай на чужую мову), і скончыла тым, што запрасіла з сабою. Калі Гелена адмовілася, сказала, што разумее яе становішча, але як толькі, гм... прычыны стануць больш-менш самастойныя, яна можа смела ехаць: выпадак небывалы, але яе чакацьмуць.</p>
<p>Наваколле ўхваляла: малайчына, Вежа, нацягнуў нос французам!</p>
<p>Дзецям споўнілася па году, і дзеці былі чароўныя: усё аблічча матчына, а вочы — ягоныя, Алесевы вочы.</p>
<p>Найлепшым доказам таго, што яны ўсе адно — ад яго і да апошняга мужыка, было тое, што на гэтай зямлі не існавала іншых калыханак, акрамя мужычых. Хоць адны гулялі ў серсо, другія — у цыркі, а калыханкі былі аднолькавыя, і ён не ведаў іншых, хоць у дачыненні да панскіх дзяцей тое, што спявалі над іхняй зыбуляй, было, можа, і смешнае.</p>
<p>Калыханкі былі адны. Тыя, што мармытаў зараз ён:</p>
<p> </p>
<div class="POETRY">
<p>Люлі, люлі, люлі,</p>
<p>Пойдзем да бабулі,</p>
<p>Дасць бабулька млечка</p>
<p>І ў руку яечка.</p>
<p>А як будзе мала,</p>
<p>Дасць кусочак сала.</p>
</div>
<div class="CLEAR"></div>
<p> </p>
<p> </p>
<p>Дзеці вырастуць, і тыя самыя песні прагучаць над калыскамі іхніх дзяцей.</p>
<p>У параўнанні з гэтым усё астатняе здавалася лухтой. А Гелена глядзела на Алеся з усмешкаю і гаварыла, што вось, вядома, з Раўбічамі ранейшая варожасць, але гэта нічога, прымірацца. Таму што Міхаліна пазбягае  Іллю, і бацька Яраш нездаволены гэтым, і Хаданскія ледзь не кіпяць. А Франсу няма да гэтага аніякай справы, бо ён па-ранейшаму прыхавана кахае Ядвіньку Клейну, а тая ўсё нібы пераконвае сябе, што малодшы Раўбіч харошы, і трымаецца ад яго на адлегласці.</p>
<p>Гэта было не тое. І ён, помнячы яе «ніколі», сказаў ёй пра гэта.</p>
<p>— Мы, здаецца, дамовіліся аб гэтым, Алесь? — ціха спытала яна.— І не трэба далей. Бо шчасце павінна быць і ў мяне, і ў вас.</p>
<p>...З Раўбічамі, сапраўды, было па-ранейшаму. Не віталіся нават у зборні. Калі на баль прыязджала адна сям’я, другой амаль ніколі не было. Пан Яраш рашуча забараніў дачцэ сустрэчы. Алесь бачыў Міхаліну вельмі рэдка, дый то з дапамогай Мсціслава.</p>
<p>Мсціслаў за год змяніўся. Самастойнае жыццё наклала адбітак. Узмужнеў, вочы сталі суровыя і светлыя. Перавёў мужыкоў на аброк і падрыхтоўваў вызваленне. Патроху гаварыў з вернымі хлопцамі. А сам бавіў час амаль толькі за паляваннем. Гойсаў на кані з сабакам і стрэльбай па навакольных пушчах і паплавах, часта чамусьці заязджаючы ў Азярышча.</p>
<p>Нічога, здаецца, не змянілася ў загорскім наваколлі. Толькі змяніўся — і ў трывожны бок — пан Юры. Невядома, што здарылася, але хутчэй за ўсё — глыбокае нездавальненне жыццём і сабою. І яно так мяняла яго, што, каб гэта было са старым Вежам, людзі маглі б падумаць пра дрэннае.</p>
<p>Але бацьку споўнілася толькі сорак восем, і яшчэ два гады назад яму давалі дзесяткам менш. У ім заўсёды было шмат хлапечага. Бацька любіў жартаваць, быў здатны на самыя нечаканыя выбрыкі. Гэта ён, у маладыя гады, ледзь толькі зляцеў з магілёўскага губернатарства Міхаіл Мураўёў, прыехаў да яго наступніка, маладога Ягора Бажанава, у накладных вусах, барадзе і кучме валасоў — пад выглядам віцебскага архірэя і, не даўшы нікому падставы ўсумніцца ў сваёй прыналежнасці да царквы, спрачаўся па багаслоўскіх пытаннях. Потым яны з Бажанавым сталі сябрамі.</p>
<p>І  гэта пан Юры зрабіў аднойчы так, што адзіны заяц, забіты на паляванні вядомым хвальком  і хлусам Вірскім, трымаў у лапках запіску з надпісам: «За што?!»</p>
<p>У наваколлі Копыся вадзіліся надзвычай рэдкія чорныя зайцы. І гэта бацька ў змове з кушняром Вежы, славутым майстрам, запэўніў аднаго з Вітахмовічаў, Сымона, што бываюць і зайцы паласатыя, і ў доказ гэтага паказаў шкурку і сказаў, што за другі экземпляр не пашкадуе і тысячы рублёў. Сымон цэлы год днямі і начамі цягаўся па вапняковых пустках ля Рамінавічаў, спаў у халупах пастухоў або проста пад чыстым небам, піў казінае малако і, вядома ж, нічога не забіў. Затое вылечыўся ад сухотаў.</p>
<p>Цяпер на пана Юрыя балюча было глядзець.</p>
<p>У вачах часта з’яўлялася абыякавасць і пустата.</p>
<p>Ажываў ён толькі на паляванні. Але і там аднойчы, калі начавалі ля вогнішча, каб раніцай ісці «сцяжыць» ваўкоў, не вытрымаў. Слухаў-слухаў сына, а потым ціха сказаў:</p>
<p>— Скончана, брат, жыццё. Не так пражылі. Яшчэ год дваццаць сумоты, а там і да пані Пясэцкай у ложак.</p>
<p>— Бацька, ты што?</p>
<p>— Непатрэбна ўсё гэта нікому. Ні гэтыя рэформы, калі ўся гэтая механіка патрабуе молата, ні мая гэтая мітусяніна. Ніч-чога!</p>
<p>...Настрой гэты пачаў мінацца ў пана Юрыя з першымі адзнакамі «вясны вады», з прадчуваннем клічу паплавоў і балот, з першым жывым уяўленнем таго, як хутка ўжо стане «капаць» і «скрогаць» у пушчы глушэц.</p>
<p>Нібы кожная сіняя кропля з ледзюка падбаўляла сіні ў бацькавы вочы. Затое цяпер, прадчуваючы страляніну, пачала загадзя пакутаваць маці.</p>
<p>Паўтаралася звыклая гісторыя кожнай вясны.</p>
<p>Бацька ўжо крадком рыхтаваўся. Лілі шрот, выбівалі прабойнікамі з лямцу клакі, выпрабоўвалі порах. Як ціскі для катавання, ляскаў у руках Карпа барклай.</p>
<p>— Што, брат, зробіш? Страсць! Прашліхтуе нам з табою маці вантробы.</p>
<p> </p>
<div class="POETRY">
<p>Як чорт, блішчаў сінімі вачыма:</p>
<p>Уцымбаліў дождж па вяршыначках,</p>
<p>Па ядлоўнічку, па бярэзнічку...</p>
<p>Шэрым конікам сухенька стаяць,</p>
<p>Нам, стралкам-малайцам, мокранька сядзець.</p>
<p>Шэры конікі пад світкамі ўграваюцца,</p>
<p>Мы ўкрываемся, стралочкі,  босаю спіной...</p>
</div>
<div class="CLEAR"></div>
<p> </p>
<p> </p>
<p>Спяваў патаемна і так, што аж страшнавата рабілася.</p>
<p>І раптам пляваў:</p>
<p>— Чорт ведае што... Разбойніцкая!.. Во паслухалі б людзі. Ды яшчэ каб раптам кісцень на руку: ведаеш, такі шар з шыпамі ды рамень вакол запясця. Ды ў людскую, ды ў тры пальцы — свісь! « А-дзі,  каму шкура дарагая!» Або лепей да Фельдбаўха.</p>
<p>Пан Юры ўдаў разгублены нямецкі твар пана Людвіка. Потым на гэтым твары з’явілася недаверлівая ўсмешка:</p>
<p>— Ша-лун-ка! Das ist mir nicht  Wurst!  Да панімутэрхен Антаніда я зараз прабяжалься!  Разам гэтых разбойнік ганяць! Nüch?!</p>
<p>Алесь быў здаволены, што да пана Юрыя вярнуўся ранейшы настрой. Бог з ім, няхай нават паляванне — грэшны і сорамны занятак, няхай панервуецца пару дзён маці — усё адно добра, што яно ёсць, паляванне, бо праз яго стомленыя людзі пачынаюць любіць жыццё.</p>
<p>...Бацька з маці пасварыліся ў гэты год нязвыкла рана, задоўга да пачатку вясенняга палявання, і Алесь амаль узрадаваўся гэтаму: хутчэй пройдзе матчына туга, і ён, Алесь, на качак паедзе разам з бацькам, а дома будзе ўжо цішыня і мір. Не мог ён бачыць дакору ў вачах маці. І не мог, як і пан Юры, адмовіцца ад стрэльбы, вогнішча і ветру.</p>
<p>У сярэдзіне сакавіка здарылася непрыемная гісторыя ў Татарскай Грэблі.</p>
<p>Вёска ляжала ў той самай пушчы, куды дзеці калісьці хадзілі глядзець выйсце крыніц, на паўночны ўсход ад Паківачовага млына і таму трохі бліжэй да Вежы. Гэта была самая глухая з вёсак пана Юрыя: на поўнач, паўночны захад і захад ад яе пушча цягнулася на некалькі дзён дарогі.</p>
<p>Пушча спала яшчэ. Не было нават праталін. Вялікія гарады мурашынага народу драмалі пад снегам. Толькі крумкач, каб не плаціць мурашкам за прайграны калісьці заклад уласнымі дзецьмі<sup><a href="#footnote-118">118</a></sup>,  спяшаўся паставіць крумкачанят на крыло, пакуль гарады ворага былі проста мёртвай ігліцай.</p>
<p>У гэтыя дні з’явіўся ў Татарскую Грэблю нежаданы госць: вялізны і схуднелы самец-мядзведзь.</p>
<p>Без пары ўстаўшы з мярла, зусім яшчэ нават не вылінялы, галодны, за адну ноч разваляў  вуллі ў імшаніку мужыка Шпіркі Брыжуна і тыдзень не з’яўляўся, а потым, уначы, залез у стайню Нічыпара Шчэрбы, паваліў там кабылу з жарабяткам, адзіным набыткам сям’і, і напіўся цёплай конскай крыві.</p>
<p>Яго гнаў голад. Наступнай ноччу ён з’явіўся на загуменнях вёскі, раскідаў аўчарню і задзёр яшчэ аднаго каня, а раніцай адабраў кошык з яйкамі ў Веркі Падапры-Комін. Баба несла кошык у Сухадол, на рынак.</p>
<p>Адзіны паляўнічы вёскі Шчупак Лабудовіч (у Грэблі акрамя хрышчоных імён былі і свае) зрабіў быў засаду, але мядзведзь нечакана зайшоў амаль яму ў спіну і раўнуў так, што Шчупак кінуў фузію і бег аж да вёскі. Мядзведзь разбіў стрэльбу ў трэскі і той жа ноччу зрабіў спробу ўдзерціся ў хлеў Шчупака, па ягонага каня. Нібы помсціў.</p>
<p>Тэрарызаваная вёска забіралася з захадам сонца ў хаты і сядзела так да раніцы. Мядзведзь ніколі не чапае людзей — да першай крыві, усё адно — мядзведжай або чалавечай. Мядзведзь не чапае і вялікай жывёлы. Гэтага прымусіла да разбою мёртвая пушча. І ў разбоі ён быў неўтаймаваны і разумны. Міжвольна ўспаміналіся словы падання, якое казала, што мядзведзі — гэта людзі, толькі што аброслыя. Ды больш разумныя, бо ўцяклі ў лес, каб іх не прымусілі працаваць.</p>
<p>Мужыкі скардзіліся. Пан Юры пачаў рыхтавацца. Матуля пакутліва моршчыла бровы.</p>
<p>— Ну нашто?</p>
<p>— Коней вáліць, любая. Людзей абяздольвае.</p>
<p>— Спалохайце ды праганіце. Снег, а ў яго, адзінага са звяроў, голыя пяткі.</p>
<p>— Нехта яму вінаваты,— пасмейваўся пан Юры.— Ты ведаеш, чаму мядзведзь устае? Ён улетку загуляецца з мядзведзіхамі даўжэй за астатніх ды не паспее тлушчу назапасіць... Мядзведзь — донжуан, як сказала адна дурная гарадская паненка.</p>
<p>— Юрась! — кідала маці апошні козыр.</p>
<p>— Ну што ты? Ну, пяткі голыя? То сам вінаваты... «Мядзведзі ў пушчы чарніцы збіралі, мядзведзі чарніцы на ток рассыпалі. Мядзведзі ўвесь дзень па чарніцах хадзілі, ляпёшкі з чарніцаў на пятках сушылі. Чатыры нагі аж пад сонца ўздымалі, усю зімку чарнічныя лапы смакталі... Сма-аш-ненька!..»</p>
<p>З Грэблі данеслі, што мядзведзь пасля кожнага разбою вяртаецца ў сваё мярло і робіць спробу заснуць зноў. Відаць, таму, што прачнуўся так рана. І засынае часам. На дзень ці на два.</p>
<p>...У дзень палявання Алесь вырашыў быў не ўставаць, каб лішне не псаваць настрою чужымі зборамі, але ў чатыры гадзіны, у цемры, пан Юры заспяваў, ідучы ў збройную, і толькі ля дзвярэй сына змоўк: успомніў, што той не едзе і гэты радасны спеў можа на цэлы дзень засмуціць сына.</p>
<p>Алесь са злосцю захутаўся ў коўдру, збіраючыся заснуць, але не мог. Усё адно трэба было ўставаць і ісці на цукроўню. Дый не мог ён прапусціць збораў: відовішча, магчыма, яшчэ больш хвалюючае, чым само паляванне.</p>
<p>...На двары, у падмёрзлым снезе, пераступалі капытамі коні. Рыпелі палазы. Асветленыя ліхтарамі і паходнямі, сноўдалі сюды-туды людзі. Біскуповіч і Юллян Раткевіч распараджаліся. У плямах святла вымалёўваліся сухарлявыя сілуэты сабак.</p>
<p>Псяры трымалі іх на шворках. Сабак сёння чакала цяжкая работа: хапаць звера ззаду «за нагавіцы», адцягваць яго ад паляўнічых.</p>
<p>Шляхта з малодшых радоў — сем чалавек — раз-пораз ставіла стрэльбы і рацішчы ля ганка і ішла ў пакой паляўнічых, куды яшчэ звечара паставілі сталы: закусваць. Вярталіся адтуль чырвоныя, тугія на раннім марозіку, як памідоры. Пахла ад іх віном, свежым марозам, скурай і конскім потам.</p>
<p>Пераступалі з нагі на нагу, рыпелі белымі высокімі вайлакамі, ходнямі і ботамі.</p>
<p>Ліхтары згасілі і снег стаў ліловы, калі ўрэшце з’явіўся бацька. Сінявокі, смуглявы, белазубы. Убачыў Алеся і вінавата пшыкнуў румянымі вуснамі:</p>
<p>— Такі ўжо наш лёс,— смяяўся васільковымі вачыма пан Юры.— Салаўя не кормяць байкамі, а жанчын — мудрасцю.</p>
<p>Ён быў вельмі засмучаны за сына.</p>
<p>— Ну нічога, ну кінь. Слова табе даю, заўсёды цяпер будзеш са мною.</p>
<p>Бацька ляпнуў сына па плячы і, пружынячы, страсянуўся, як звер: не, нічога не брынчэла, усё было падагнана як след.</p>
<p>Пан Юры быў ва ўсім белым. Белыя кабці, белыя скураныя нагавіцы, белая футра, падбітая гарнастаем, белая, таксама гарнастаевая, шапка з заломленым вастраватым верхам.</p>
<p>— А бадай з вас дух,— сказаў ён раптам.— Так вось сам не прасачы... П’яўкі дацкія дзе?</p>
<p>— Унь зграя,— сказаў Карп.</p>
<p>— Яшчэ адну,— сказаў пан Юры.</p>
<p>Зняў шапку. Рассыпаліся бліскучыя белакурыя валасы.</p>
<p>— Горача.</p>
<p>— Выпіў, ці што? — спытаў Раткевіч.</p>
<p>— Што я, такі дурны, як твайго бацькі дзеці? Проста горача. Вось-вось вясна.</p>
<p>— Угледзеў,— сказаў Януш.</p>
<p>Хлапечая постаць пана Юрыя зноў скаланулася. І не трэба было, бо правяраў ужо, але ён проста не мог стаяць спакойна.</p>
<p>— Хлопцы, досыць жэрці! — сказаў пан Юры.— А то як бы потым Андрэева стаянія не было. Давайце збірацца.</p>
<p>Павялі на налыгачах сабак. Звонка загігатаў у свежым паветры конь.</p>
<p>— Хутчэй, хлопцы, не церпіцца. Ану, як да дзевак, як да іхняга казінага племя... Зміцёр! О, хітрая бестыя, Зміцёр! Но-но, Змей. Давай сапраўднага каня.</p>
<p>— Ды я... яно... думаў... каб гэта Змей... Хай бы ён.</p>
<p>Сінія хітрыя вочы бацькі смяяліся. Ён удаў Змітра:</p>
<p>— Хай бо ж бо ён... гэна...</p>
<p>Вакол зарагаталі.</p>
<p>— О то ж бо яно табе й е,— паважна скончыў бацька.</p>
<p>Ад яго так і патыхала здароўем, сілай і радасцю. Раўнюткія зубы смяяліся. Рухі зрабіліся дакладныя і спрытныя, як раней.</p>
<p>Падвялі белага жарабца. Пан Юры лёгка ўскінуўся ў высокае сядло. Пашукаў нагою пятлю і ўставіў у яе дзяржальна рацішча. Цяпер, са стрэльбаю за плячыма, з рацішчам, падобным на старадаўнюю дзіду, загоршчынскі пан вельмі нагадваў сярэдневяковага воіна. Падабраны, спрытны, лёгкі ў сядле — залюбавацца можна было.</p>
<p>— А хто гэта там тэльбухамі трасе? Вядома хто, Раткевіч. Сваячок малодшанькага роду, каб ужо гізунты з цябе, каб...</p>
<p>Падскакаў да санак, у якіх сямёра з малодшых сядзелі спінамі адзін да аднаго.</p>
<p>— Што вы, на суд едзеце?</p>
<p>І паляцеў да брамы, вытаргнуў на скаку  з рога марозную серабрыстую трэль.</p>
<p>...Паўз яго праязджалі коннікі, і конь гарачыўся пад ім. І халоднае паветра было такое салодкае, што ледзь не да разрыву шырыла магутныя грудзі бацькі.</p>
<p>Убачыўшы Алеся на ганку, пан Юры усміхнуўся:</p>
<p>— Заставайся шчасліва! Наступны — твой!</p>
<p>Пошчак капытоў. Ясныя гукі рога. Снежны пыл.</p>
<p>Галявіна ляжала на спадзістым схіле, уся ўкрытая веснім ужо, але ўсё яшчэ глыбокім, па грудзі, снегам. Вакол стаялі заснежаныя дрэвы пушчы, марылі, узносячы галовы ў няяркае неба. Уначы яшчэ падваліў снег, засыпаў усе сляды і мурашнікі, але сокі<sup><a href="#footnote-119">119</a></sup> казалі, што мядзведзь не пакідаў пратаптанага іхнімі лыжамі кола. Кола было нешта сажняў трыста ў  радыусе.</p>
<p>Звер, зваліўшы чарговага каня, спаў ужо другія суткі.</p>
<p>Проста перад сабою ў далёкім канцы галявіны пан Юры бачыў выварацень вялізнай яліны.</p>
<p>Яліну зваліла даўно: пад ёю паспеў вырасці кусцік крушыны. І якраз пад  гэтым кусцікам быў лаз у мярло і, збоку, невялікая адтуліна для дыхання: на вяршыньцы кусціка махрова цвіла намаразь.</p>
<p>Паляна не была роўная і чыстая. Раслі на ёй тры ці чатыры сяменнікі, а пад імі былі ці то гурбы, ці заснежаныя мурашнікі. Здзіўляцца, што мярло на такім амаль чыстым месцы, не даводзілася: глушыня і нетры тут былі страшэнныя — вока выкалеш, дый балаты  летам не давалі змогі прайсці.</p>
<p>Загонныя з бубнамі і ляскоткамі, абмінаючы лесам паляну, даўно прайшлі ў пушчу, па той бок ад берлагу. Сок на верхавіне магутнага дуба павінен быў свістам даць ім сігнал, калі звер пабяжыць на іх. Аб гэтым можна было меркаваць напэўна: логвішча было ў парасці ля самага таго краю паляны. Але стаць там было нельга: не было належнай адлегласці ад нетраў да мярла. Паляўнічыя не паспелі б стрэліць, маглі ў гушчары параніць адзін аднаго.</p>
<p>Трэба было пакінуць між мядзведзем і стралкамі прыблізна тую адлегласць, на якой знаходзіўся цяпер ад берлагу пан Юры: сажняў трыццаць.</p>
<p>План быў такі: звер пабяжыць на загоншчыкаў, і тады, па сігналу сока на дубе, ланцуг загонных падыме згэлк і грукат, будзе біць у бубны, крычаць, ляскаць ляскоткамі і страляць у паветра. І тады зверу нічога не астанецца, як бегчы проста на пасты.</p>
<p>Паляўнічыя кінулі жэрабя і разышліся па нумарах.</p>
<p>Пан Юры, як гаспадар палявання, мог выбраць тое месца, якое хацеў. І ён узяў гэтае. Трохі схітраваў.</p>
<p>Ён быў амаль упэўнены, што звер пабяжыць на яго, таму што якраз за ягоным нумарам да галявіны падыходзіў вялікі яр, так густа зарослы дрэвамі і хмызамі, што і зараз цяжка было нешта ўгледзець у ім. Звер ратавацца пабяжыць, вядома, толькі сюды.</p>
<p>Справа, сажнях у дваццаці, стаяў на пятым нумары Януш Біскуповіч, злева, на такой жа адлегласці, сёмы нумар займаў Юллян Раткевіч. Праз рэдкія хмызы відаць было яго даўжэзную, як калядная свяча,  постаць.</p>
<p>Юллян нібы «рос у зямлю»: прытоптваў снег вакол сябе і заглыбляўся ў яго. Урэшце на паверхні асталіся толькі тулава ды галава. Юллян зірнуў на Загорскага, і той падумаў, што Раткевіч нервуецца.</p>
<p>Пану Юрыю чамусьці стала шкада Юлляна. Усё да сэрца бярэ, дзівак.</p>
<p>Сок «пугакнуў» з дуба: відаць, падалі сігнал, што першы і дзесяты, крайнія нумары, убачылі краі загоннага ланцуга, і той вось-вось самкнецца, і тады ў коле астанецца амаль уся лыжня.</p>
<p>Карп, сівавусы і пахмуры, ішоў да пана Юрыя на шырокіх лыжах: правяраў усіх. Слізгаў лёгка, калматы, як лясны дух.</p>
<p>— Троль,— ціха сказаў пан Юры і засмяяўся дню, Карпу, заснежаным дрэвам і лёгкасці ў сабе.</p>
<p>— Пане,— сіплым і адначасова звонкім голасам сказаў Карп,— я стану між вамі і Юллянам. І туды і сюды здолею падскочыць.</p>
<p>Ён ведаў, што пан Юры не любіць памагатых, і маскаваў магчымую дапамогу. А што яна спатрэбіцца, ведаў па месцы, на якім стаялі шосты і сёмы нумары.</p>
<p>— Як хочаш. Толькі трымайся бліжэй да Юлляна.</p>
<p>Карп адышоў трохі бліжэй да Раткевіча і прысеў на кукішкі.</p>
<p>Пан Юры паспеў падумаць: «Квактуха», — і зноў ціха засмяяўся. Снягі, родная пушча, цені людзей, махровы квецень намаразі на крушыне, свежы халадок.</p>
<p>Кроў ад усяго гэтага была, як шампанскае. Здавалася, што ў ёй віруюць, кіпяць і з ціхім звонам знікаюць серабрыстыя, маленькія бурбалкі радасці.</p>
<p>...Пачалося. Два аўчары на лыжах сталі паводдаль ад вываратня. Прашчы ў руках, каменні ў сумках. Круцяць... Раз... Два... Дакладна, чэрці... Ну вядома, з дваццацёх сажняў могуць трапіць у скронь. Б’юць па вываратню, каб каменні падалі ў мярло.</p>
<p>Махрова цвіце намаразь на галінках крушыны.</p>
<p>Так і ёсць. Выскачыў. Не дужа вялікі. Хоць адсюль дрэнна відаць. Пакідаючы ў снезе разору, імчыць на людзей. Чорта з два дагоніш на лыжах. Так сыпанулі ад яго — відаць, толькі вецер свішча.</p>
<p>Мядзведзь пабег у пушчу, на загоншчыкаў. І амаль адразу пасля свісту сока між дрэў узняўся вэрхал і згэлк. Цакаталі ляскоткі, дробна і гулка выбухалі бубны. Пачулася некалькі стрэлаў. Ішлі хвіліны, і людзям на нумарах здавалася ўжо, што звер прарваўся. Але гамарня набліжалася — значыць, гналі.</p>
<p>Мядзведзь выскачыў з пушчы лявей, чым знік, таптануў разы тры на месцы снег...</p>
<p>Гэх, каб сюды. Стрэліць. Звер, убачыўшы, абавязкова стане на заднія лапы і пойдзе так. І тады лязо рацішча пад левую верхнюю, дзе жаўцейшая поўсць.</p>
<p>...Мядзведзь, урэшце, кінуўся, але значна лявей, на сёмы нумар, на Юлляна Раткевіча.</p>
<p>Чорт... Чорт... От шанцуе!</p>
<p>Трухаючы задам і перавальваючыся, звер бег усё хутчэй проста на Юлляна. Вось ён пакінуў убаку даязджачага, і Карп, выпрастаўшыся, кінуўся на лыжах у бок сёмага нумара, на дапамогу... Ах, чорт-чорт!</p>
<p>Пан Юры адставіў стрэльбу. І тут не пашанцавала.</p>
<p>Такі звер! Бадзяга. Праўда, меншы, чым можна было меркаваць па расказах, але ў страха вялікія вочы. Калі так лёгка валіў коней — значыць, спрытнюга.</p>
<p>Буры, ён здаваўся на снезе амаль чорным. І таму, што ён бег на суседа, расчараванне ахапіла пана Юрыя. Сапраўды, той, відаць, меў рацыю, калі казаў:</p>
<p>— Вось бы двухногага Мішку гэтак.</p>
<p>Злева прагучаў стрэл. Другі. Звер устаў на заднія лапы, зрабіў некалькі крокаў і зноў, відаць, без змогі ўжо, зваліўся на ўсе чатыры. Чорт, як жа яны яго? Ага, яшчэ стрэл. Відаць, Карп.</p>
<p>Гэты стрэл нібы зноў ускінуў мядзведзя старчма. Дзве фігуркі кінуліся ледзь не пад яго. Тонкая рысачка рацішча стала наўскос і нібы злучыла чорную тушу з зямлёй. Цяпер стрэлы з восьмага і з дзевятага нумароў. Страляюць з радасці, угору. Сыплецца снег з галін.</p>
<p>На ўсіх нумарах людзі ўзнялі крык: з радасці. Крычаў нават сок на вяршыні дуба. Ну, вось і канец. Крычаць, чэрці, як рэзаныя. Чаго іх разабрала?</p>
<p>Нешта мільганула ў баку ад яго. Пан Юры зірнуў у той бок. За нейкіх дзесяць сажняў ад яго...</p>
<p>І  толькі тады ён зразумеў, што людзі крычалі яму. Забіты быў не той. Два берлагі былі на адной галявіне. Адзін пад вываратнем, і ў ім, відаць, спала мядзведзіца, і нездарма так доўга не маглі абудзіць яе аўчары. А другі быў тут, побач, яны заўважылі б яго, каб не начны снег. І ў ім, менавіта ў ім, ляжаў, пакутуючы ад бяссонніцы і голаду, той, каго шукалі яны.</p>
<p>Мядзведзь вылез з-пад высокай, сажня на паўтара, занесенай снегам гурбы, якую ўсе яны, і пан Юры ў тым ліку, палічылі за мурашнік. І гэта быў, безумоўна, той: тут памыліцца не мог ніхто. Вялізны, ледзь не з дробнага кіргізскага коніка, буры і лямцаваты, з трохкутнай, цяжкай, як валун, галавою, ён бясшумна з’явіўся з мярла і глядзеў на пана Юрыя.</p>
<p>У вузкіх дрымучых вачах звера было нешта пячорнае. Стары, але яшчэ ў поўнай сіле волат. Дзесяць сажняў... Не паспееш перазарадзіць.</p>
<p>Нож... Рацішча... Няма на свеце мядзведзя, які перад нападам не стаў бы на заднія лапы. Добра... Але як блізка і які вялікі! Які пачварна вялікі!.. Пан Юры на імгненне адчуў, як ледзянымі іголкамі асыпалася ўсё ў целе... А потым гэта знікла, і ён узняў стрэльбу. І твар стаў драпежны і строгі, ён сам адчуваў гэта. І ў сэрцы спакойна ўзнікла вялікае, спакойнае захапленне барацьбы.</p>
<p>Усё гэта адбылося за якую долю секунды. Яшчэ раней, чым пан Юры ўзняў стрэльбу, звер кінуўся на яго. Узараная бурым целам снежная баразна плыла за ім.</p>
<p>Мядзведзь бег з нечаканай хуткасцю, нібы каціўся. Калыхаўся ў паветры горб, куцапыя лапы выкідаліся наперад — спачатку абедзве левыя, потым абедзве правыя — і мякка пляскалі ў снег. Лабастая галава, як трохкутны шчыт, была пагрозліва апушчана.</p>
<p>Вочы глядзелі ў вочы.</p>
<p>Галодны, у роспачы, не разумеючы, што гэта такое робіцца, пакутуючы ад болю ў застуджаных, падмарожаных босых пятках, злосны ад усяго гэтага, ён імчаўся, як страшны крапасны таран, без усякай надзеі на паратунак — бо ён хацеў жыць.</p>
<p>І сіні агонь у вачах звера звязаў яго з вачыма чалавека разуменнем еднасці ўсяго жывога. Каб мядзведзь збочыў у гэты момант — пан Юры не стрэліў бы... Жывое, жывое сапло і задыхалася ў снезе, жывое, адным болем звязанае з усім жывым.</p>
<p>Але звер імчаўся, плылі долі імгнення, і прагучаў стрэл.</p>
<p>Звер  скалануўся, але не збавіў хуткасці.</p>
<p>Другі стрэл. Снежная разора ўзмятнулася зусім блізка.</p>
<p>Пан Юры адкінуў стрэльбу і ўпёр у снег рацішча. Звер вось-вось павінен быў устаць, і тады... у жоўтую поўсць пад левай лапай.</p>
<p>...Мядзведзь не ўстаў.</p>
<p>— Гэй-гэй-гэй! Гэй-гэй-гэй! — крычалі адусюль страшнымі галасамі людзі.</p>
<p>Яны беглі сюды разам з сабакамі і крычалі, каб адцягнуць увагу мядзведзя. Але снег быў глыбокі, сабакі, яшчэ раней спушчаныя на першага звера, танулі ў глыбокіх гурбах і не маглі так хутка дабегчы.</p>
<p>І са страшным гарлавым крыкам, кленучы сябе, што пабег да Раткевіча і кінуў князя, кленучы мядзведзя, пушчы, душу і бога, ляцеў ад сёмага нумара на шырокіх лыжах даязджачы Карп...</p>
<p>Мядзведзь не звяртаў увагі на крыкі. Яму трэба было дабрацца толькі да аднаго, што так балюча кусаўся на адлегласці. Боль, непаразуменне і ярасць былі ў дрымучых вочках. Ён адчуваў, што сэрца ў яго разрываецца, што ідзе нешта непапраўнае, чаго ўжо ніяк, ніколі на свеце не выправіш.</p>
<p>Пан Юры сунуў  рацішча ў звера, проста так, як дзіду, і паставіў, ускінуў-такі яго старчма, але ад страшнага цяжару дрэўка зламалася. Як камяк жывога болю, рыку, крыві, ярасці насунулася цёмнае.</p>
<p>Чалавек схаваў галаву і з кордам кінуўся проста пад звера. Уцэліў сталь туды, куды і хацеў, у жаўтаватую, мякчэйшую навобмацак поўсць пад левай лапай. Націснуў.</p>
<p>І тут нага яго паслізнулася. Падаючы пад страшным цяжарам на спіну, ён убачыў, зусім блізка, Карпа з сякераю ў руках, пачварную, як уцёс, махіну, што знізу насунулася на яго, адчуў ля самага аблічча гарачае смуроднае дыханне.</p>
<p>І гэта было апошняе, што ён бачыў і чуў...</p>
<p>Юры Загорскі сканаў, так і не прыйшоўшы да прытомнасці, па дарозе ў Загоршчыну, ля яра, дзе выйсце крыніц.</p>
<p>Сані з целам павольна прасоўваліся па снежнай дарозе да радавога маёнтка. А за імі цягнуліся другія сані, з тушай мядзведзя-пярэваратня.</p>
<p>Сябры бачылі ярасць сутычкі і тое, як дакладна і мужна змагаўся князь. Каб не снег, каб не другое мярло, каб не загледзеўся, каб лежня бадзягі была трохі далей, каб не паслізнулася нага — ехаў бы жывы-здаровы.</p>
<p>Але сябры не ведалі князевай думкі аб «двухногім Мішку», не адчувалі, як павольна — ад грудзей і да ног — асыпаліся ў целе ледзяныя іголкі, які пачварна-вялікі быў мядзведзь і як у сэрцы чалавека не было боязі.</p>
<p>І  яны не бачылі ў вачах звера смяротнага жаху і гневу і жадання жыць, яны не ведалі, як пан Юры раптам адчуў повязь усяго жывога з усім жывым, повязь болю, адзінага для ўсіх істот на зямлі.</p>
<p>Яны не ведалі, што пан Юры праз позірк гэтых дрымучых вачэй зразумеў страшнае пачуццё непапраўнасці, якое валодала зверам.</p>
<p>Ніхто ўжо ніколі не мог даведацца аб гэтым.</p>
<p>Павольна поўз да Загоршчыны санны паязд. Уладар сямі тысяч сем’яў, што так і не стаў уладаром кожнай трэцяй душы губерні, ехаў у апошнюю дарогу. Вочы, пакуль іх не прыкрыў Юллян Раткевіч, глядзелі ў неба, якога пан Юры сёння не ўсцярог.</p>
<p>Скакалі па мокрым снезе ганцы. Раптоўная адліга, першая вясенняя адліга, насоўвалася на зямлю, таму што аднекуль нацягнула нізкімі цёплымі хмарамі.</p>
<p>— Морд! Морд! Морд! — надтрэснута крычалі ў вёсках званы.</p>
<p>...Калі паязд пад’ехаў да ганка загоршчынскага палаца, на сходах ужо стаялі Алесь, пані Антаніда і яшчэ некалькі чалавек.</p>
<p>Маці спусцілася да санак і стаяла моўчкі. Алесь баяўся глядзець у яе вочы, бо калі яна ўпершыню зірнула на труп, у гэтых вачах не было гора, а было нейкае прасветлена-здзіўленае неўразуменне.</p>
<p>Кірдун за спіною паніча ледзь чутна сказаў:</p>
<p>— Каб мяне ўзялі — не даў бы.</p>
<p>І Алесь падумаў, што Кірдун гэта сказаў замест яго.</p>
<p>Мядзведзь ляжаў на ўсе вялікія сані і даўжэй за іх, страшэнна пляскаты, ляжаў, раскінуўшы лапы.</p>
<p>— Як здарылася? — шэптам спытаў Алесь у Раткевіча.</p>
<p>Нервовае аблічча Юлляна перакрывілася.</p>
<p>— Што казаць. Няма ўжо нашага пана Юрыя. Паслізнуўся.</p>
<p>Аблічча пана Юрыя было чыстае. Вусны, як ні дзіўна, усміхаліся, нібы хацеў сказаць нешта вясёлае.</p>
<p>Камяк стаяў у глотцы ў Алеся.</p>
<p>Маці стаяла на прыступках, над санямі, і непаразумела глядзела на іх.</p>
<p>— Пакрыўдзіўся, любы,— сказала яна.— Я не буду больш. Ездзі сабе...</p>
<p>Потым нешта нібы плесканулася па яе абліччы. Яна пашукала вачыма і ўрэшце ўбачыла Юлляна Раткевіча, што стаяў ля санак з мядзведзем.</p>
<p>Павольна пайшла да яго.</p>
<p>— Гэты?</p>
<p>Юллян моўчкі схіліў галаву.</p>
<p>Пляскаты, як калматая чарапаха, мядзведзь знізу глядзеў на жанчыну, нібы падпаўзаў.</p>
<p>— У крыўдзе на мяне адышоў,— сказала пані Антаніда.</p>
<p>Вусны маці задрыжалі былі і раптам, упершыню для ўсіх людзей, сталі жорсткія.</p>
<p> </p>
<h4><a id="chapter43"></a>ІХ</h4>
<p> </p>
<p>Пасля пахавання пана Юрыя Алесь хадзіў, як у тумане. Дні і ночы, вечары і раніцы нібы слізгаліся па прытомнасці, не пакідаючы на ёй аніякіх слядоў.</p>
<p>Ён не ведаў чаму, але не плакаў. Проста часам успамінаў, як бацька сядзеў ля каменя з сярпом і каласамі, як казаў разам з Алесем клятву, як у той сіні дзень, калі запалявалі ваўка, срабрыста трубіў бацькаў рог.</p>
<p> </p>
<div class="POETRY">
<p>Досыць неба і досыць травы,</p>
<p>Сёння — цябе.</p>
<p>Заўтра — мяне.</p>
</div>
<div class="CLEAR"></div>
<p> </p>
<p> </p>
<p>І  тады раптам сціскала сэрца, і Алесь хутчэй сядаў, каб не ўпасці на поўны рост. Так гэта моцна было.</p>
<p>Пан Юры не любіў камянёў, цемры, сцен, і таму яго пахавалі проста над Дняпром, у дубовым гаі.</p>
<p>Маці так і не выходзіла са сваіх пакояў, у якіх замкнулася за некалькі дзён перад паляваннем. Вацлаў зноў паехаў у Вільню, а астатніх яна не хацела бачыць.</p>
<p>Ні з кім не размаўляла. Алеся ўвесь час ганяла па гаспадарскіх справах: відаць, не хацела, каб думаў і ўспамінаў. Калі яго не было дома, часам прыходзіла на глеістую магілу, моўчкі сядзела там некалькі хвілін і зноў зачынялася ў пакоях. Два-тры словы часам казала толькі Алесю ды пакаёўцы, і на твары яе, у тыя рэдкія імгненні, калі сын бачыў, была ўсё тая самая нязвыклая жарсткаватая непаразумеласць. Вечарам слухала даклад сына аб справах, але на другім жа сказе губляла цікавасць.</p>
<p>— Ідзі. Усё добра.</p>
<p>Гэта, аднак, цягнулася нядоўга, тыдні два. Пералом да лепшага Алесь заўважыў у тым, што матуля раптам загадала змяніць фіранкі ў сваіх пакоях, купіць у Магілёве хваёвай вады, перанесці з гардэробнай некаторыя, найбольш улюбёныя, туалеты. Сказала Алесю, каб пачаў хутчэй ставіць на цукроўні  англійскае новае абсталяванне, прывезенае яшчэ панам Юрыем.</p>
<p>— Мне трэба быць з табою. З гэтай цукроўняй і дома начаваць не будзеш.</p>
<p>— Дурнік, ты ж заўсёды са мною. Мне цяпер лягчэй. Я ўжо амаль спакойная. Буду скора зусім спакойная.</p>
<p>Алесь узяўся за справы на цукроўні  і за падрыхтоўку да вясенніх работ. Ён працаваў да знясілення. За гэтыя тыдні, пакуль маці не стала лягчэй, ён афіцыйна засведчыў у Магілёве і пачаў праводзіць у жыццё адмену паншчыны па ўсіх сваіх маёнтках. Маці загадзя згадзілася на ўсё, што ён знойдзе патрэбным зрабіць.</p>
<p>З гэтага часу сем тысяч сем’яў, якія належалі асабіста яму і маці (Вацлаву, як малодшаму, належала толькі некаторая нерухомасць, частка лясоў, дом у Сцюдзёным Яры, дом у Магілёве і адпаведны капітал, роўны прыблізна палове кошту зямлі без вышэйпамянёных дамоў і іншага), замест паншчыны павінны былі плаціць аброк.</p>
<p>На Хаданскіх і іншых гэта зрабіла ўражанне выбуху. Частка магнатаў і дробная шляхта ўхваляла адмену. Але — гэта адбылося пазней — адмяніў за Алесем паншчыну толькі Яраш Раўбіч, дый то, відаць, каб давесці нешта новаму загоршчынскаму гаспадару. Астатнія так касіліся, што пан Адам Выбіцкі і найбольш давераныя з упраўляючых малілі Алеся імем Хрыста не спяшацца.</p>
<p>— Спрачацца з вамі будуць, сварку завядуць. Баючыся бунтаў у сваіх вёсках. А тыя паўставаць будуць, бо вашым пазайздросцяць.</p>
<p>— І  правільна. Яны не горшыя.</p>
<p>Наіўны і ўсё яшчэ маладжавы твар пана Адама чырванеў:</p>
<p>— Дык гаспадары ж аб’яднаюцца супраць вас. Ці мала ў іх спосабаў?! Прычэпяцца да нейкай лухты, дуэль — і ўсё... Глотку перарвуць.</p>
<p>— Хай паспрабуюць,— суха сказаў Алесь.— І вось што я вам скажу. Прашу вас не лічыць гэтую маю меру канчатковай. Не забывайце аб гэтым ніколі. Я пайшоў на гэтую паступовасць са зразумелай чалавечай боязі: каб перадчасна не адсеклі магчымасці весці справу далей.</p>
<p>— Як? — спытаў нехта.</p>
<p>— А вось як. Цалуйце евангелле і стаўце подпіс пад дакументам. У ім умова між мной і вамі, што вы ручаецеся сваёй маёмасцю і гонарам за маўчанне аб тым, што вы тут пачуеце.</p>
<p>— Княжа...— сказаў з дакорам нехта.</p>
<p>— Я ведаю. І ведаю, што нашы мужчыны ўмеюць маўчаць. Але, магчыма, нехта... маладой жонцы... І тады будзе перадчасны бунт мужыкоў у іншых вёсках, прыйдуць салдаты, будуць страляць і нічога не дадуць давесці да канца. Так што прашу разглядаць евангелле не як крыўду, а як знак вышэйшага майго даверу да вас. Бо ў вашы рукі я аддаю сваё жыццё і гонар...</p>
<p>Людзі паставілі подпісы.</p>
<p>— За гэтай чарговай мерай мы адменім прыгон. Магчыма, праз год. І не так, як у праектах, а з зямлёй. Паступова надзелім усіх, не толькі сялян, а і беззямельную шляхту, раздаўшы большасць маёнткавай зямлі. Большага мы пакуль зрабіць не можам, але і на гэта прыйдзе час.</p>
<p>У Выбіцкага былі ў вачах слёзы.</p>
<p>— Княжа,— сказаў ён,— гэтага мы вам ніколі не забудзем. Не трэба было евангелля, княжа.</p>
<p>— Ну, а маладой жонцы? — усміхнуўся Алесь.</p>
<p>Усе зарагаталі, зразумеўшы, што малады князь мае рацыю.</p>
<p>— Праўда,— сказаў Адам.— Калі нешта прасочыцца — мы ўсе адмаўляемся. І  я кажу вам усім: таго, хто звякне, я заб’ю самачынна. Хто пойдзе са мной?</p>
<p>Людзі схілілі галовы на знак згоды.</p>
<p> </p>
<p>Алесь працаваў, як ніхто і ніколі не працаваў з усіх людзей яго круга.</p>
<p>Алесь вырашыў перабудаваць пры першай магчымасці цукроўні, каб былі каменныя. Ён, урэшце, зрабіў тое, на што ніяк не мог адважыцца пан Юры: застрахаваць усе будынкі. І няхай навакольныя святошы лямантуюць, што гэта нібы змаганне з воляю пана бога.</p>
<p>Ля Азярышча заклалі на стапелях восем барлін: на кіеўскім кантрактовым кірмашы заўсёды вялікім попытам карысталася паўночная бульба для бровараў.</p>
<p>«Паклалі рад» з аршанскімі вапеннымі капальнямі і залажылі вышэй Оршы яшчэ шэсць лайбаў: паўднёвым заводам трэба была вапна.</p>
<p>Асіплы, асівералы, малады загоршчынскі пан гойсаў між Сухадолам, Магілёвам і Оршай; па мокрым снезе, пад дажджом, начаваў у корчмах. Прапах псінай ад мокрай ваўчынай запоны; па цэлым тыдні не бываў у лазні, спаў дарогаю, у вазку.</p>
<p>Усё адразу. Усё на гэтым тыдні, сёння, зараз. Здохнем, калі не зробім. Рызыка? Без рызыкі жыццё не жыцце. Гэты сонны спакой, гэтая абуральная, як лямант у пустыні, беднасць ад безгаспадарлівасці, яны забіваюць, гнуць у дугу жыцці людскія.</p>
<p>У вёсцы Бель, самай закінутай з яго вёсак, за Копысем, адсутнасць промыслаў і неўраджаі давялі людзей ледзь не да роспачы. Карчма давяршыла справу гарэлкай, пазыкамі, распустай. Даведаўшыся аб гэтым, Загорскі наляцеў туды, сунуў у зубы прайдзісвету-карчмару мужыцкі доўг і выгнаў яго з сяла. Жонкам былі дадзены грошы, і пад гэтыя грошы да самага ворыва мужчыны пацягнуліся на аршанскія стапелі: валіць лес і ламаць вапну.</p>
<p>Губернатар Аляксандр Беклемішаў выклікаў быў яго да сябе і паспрабаваў крычаць, што яго дзеянні пахнуць разбоем: пагнаў людзей, збіў карчмара і сядзельцаў.</p>
<p>Не на таго напаў.</p>
<p>— Пане Аляксандр... Вось вам вартасць карчмы, а вось падманныя распіскі карчмара на ўпяцёра большую суму. Я не патрабую яе ад казны. І дазвольце мне самому ведаць, што я магу і чаго не магу рабіць у сваіх уладаннях. Спойваць народ я не дам. Раю таксама ўспомніць, што губернская казна дагэтуль вінна нашаму роду за пабудову школ і шлюзаванне Друці. Я не думаю, што мне было б прыемна спагнаць гэтыя грошы сёлета, усяго праз год пасля сканчэння тэрміну...</p>
<p>— Супакойцеся,— сумеўся губернатар.— Чорт з ім, з карчмаром.</p>
<p>— Гэта прайдзісвет. Капейку ў скарб і рубель сабе. Ціхенька прапоўз па наваколлю, а там — як Мамай прайшоў! Вы далі яму месца ў Доўску?</p>
<p>— Скарбу патрэбны грошы,— сказаў губернатар.— Скарб — справа святая.</p>
<p>— І вы казалі мне пра разбой,— з дакорам сказаў Алесь.— Я не раіў бы вам трымаць такіх людзей...</p>
<p>— Я падумаю,— губернатар сапраўды вырашыў не сварыцца, бо помніў, чым усё гэта скончылася для Жэгуліна, фон Берга і яшчэ некаторых, што заеліся з Вежам і таму не праседзелі на пасадзе і года. І губернатар сказаў: — У беднасці вінавата пасіўнасць тутэйшых людзей, а не мы. Аддалі гандаль у рукі стараверам ды жыдам.</p>
<p>Алесь засмяяўся, але так, што губернатару стала ніякава.</p>
<p>— Пры чым тут яны? — сказаў Загорскі.— У гэтым вінаваты мы з вамі, пан губернатар, наша нецярпімасць, наша гнілая прадажнасць... І тых і другіх гоняць за веру... У нас яны калісьці знайшлі прытулак. І мы жылі з імі добра. Нам было дзікавата, што моляцца не так, што адны трымаюць для нас асобныя кубкі, а другія чамусьці раз на год будуюць буданы і ядуць там... Ну і чорт з імі, кожны вар’яцее па-свойму... Але іх знайшлі. За тое, што ксцяцца двума пальцамі, тройчы рабілі з Веткі пустыню, забівалі, палілі жыўцом. За адзін палец здымалі галаву, а яна ў чалавека — адна. А раскольнікі — харошы, цвярозы, працавіты народ. Памяць аб мачысе сваёй — мову, звычаі — збераглі, не растрэслі... То іх у падзяку, забываючы словы Пятра, што абы падаткі плаціў, а маліся, як хочаш, мёртвых кастрамі складалі ды дзяўчат гвалціла салдатня... І іншых дасталі... Полацкіх усіх жыўцом у Дзвіне патапілі, з дзецьмі маленькімі... Апрычнік у расе, пёс шалёны — Грозны, кацюга. Зрабілі ім зямлю гэтую — чужой. То чаго здзіўляцца?! З  чужога — грабі!</p>
<p>— Князь... князь... Супакойцеся.</p>
<p>— Вось так,— саромеючыся прыпадку гневу, сказаў Алесь.— Гэта маё вам, пан губернатар, слова. І не вінавацьце нашых людзей у пасіўнасці. Яны проста грэбуюць гандлем, таму што гандаль таксама зрабілі разбоем. І яшчэ імя гэтай пасіўнасці — няўпэўненасць у заўтрашнім дні.</p>
<p>Губернатар вырашыў ніколі больш не звязвацца з гэтымі людзьмі. З дваццаці сямі тысяч дваран губерні сем тысяч былі з малодшых іхніх радоў, на розных ступенях сваяўства, ды яшчэ столькі ж залежалі ад іх і глядзелі таму з іхніх рук. Ну іх да д’ябла.</p>
<p>Калі малады Загорскі пайшоў — губернатара доўга яшчэ нібы вадзіла. Чорт! Манеры ледзь не версальскія, мова мужыцкая, вопратка разбойніцкая, думкі — якабінскія...</p>
<p>Але не якабінскімі былі думкі Алеся. Балела душа, бо ўсюды было адно банкруцтва. Палі, зарослыя пырнікам, бо не было капеек на жалезную барану, варварская падсочка дрэў, знішчаная адкідамі ватнай фабрыкі рыба ў Пуцейне, бярозавыя прысады і абсады якраз на вапенніках і пясчаных землях, дзе так патрэбна вада, бязглузда асушаныя балоты — ад рэзкага зніжэння вадзянога слою насохлі навакольныя лясы.</p>
<p>Страты, страты, страты... Грошы, пушчаныя на вецер.</p>
<p>— Лепей бы вы імі печы палілі, галовы яловыя!</p>
<p>Вёска галадуе, жыве ў цемры, зямля знясілена. Прамысловасць — саматужная, гандлю няма. І спяць, спяць усе, як учадзелыя, не ведаючы, што сон учадзеламу — смерць. І злуюцца, калі будзяць.</p>
<p>То цягні, цягні іх гвалтам з чаднай хаты. Няхай кусаюцца — цягні!</p>
<p>Вясна пазнілася. На пачатку красавіка яшчэ ляжаў снег, і было золка і дрыготка, а ноччу марозіла. У адзін з вечароў Алесь абыходзіў конскі завод. Коней трэба было перавесці ў запасныя стайні, каб зрабіць генеральную прыборку, пабелку, чыстку. Гэта збіраліся рабіць сёння ж.</p>
<p>Пераводзіць было даволі лёгка. Звыклыя да вольнага выпасу ўлетку, коні і за зіму не адвыклі слухацца табуннага важака і верхавода, вогненнага жарабца Дуба. Куды ён — туды і табун. Дуб раптам здурэе і пагоніць напрасткі — і астатнія за ім.</p>
<p>Алесь адпусціў людзей вячэраць, а сам апошні раз аглядаў новыя стайні, а потым пайшоў па старых, каб пасля Зміцёр, Логвін і іншыя ўпраўляліся ўжо без яго. Ён хацеў памыцца, пагаварыць з маці і потым ехаць у сухадольскую зборню. Майка паведаміла, што браты і Наталя сёння гасцююць у Клейнаў, бацька астаўся дома, і яна будзе ў зборні толькі з маці, а магчыма — і адна.</p>
<p>Алесь сумаваў без яе. І таму спяшаўся, хацеў сёння рашуча пагаварыць з Міхалінай і неяк рассекчы нерат, у якім яны так даўно блыталіся.</p>
<p>Дуб быў ацяжэлы ўжо, але ўсё яшчэ магутны і грузлаваты дзікун. Касіў крывавым вокам і палохаў, задзіраў верхнюю губу, паказваючы зубы.</p>
<p>Алесь якраз частаваў Дуба падсоленым жытнім сухаром, калі за сцяной, на праварыне, прагучаў і рэзка абарваўся шалёны пошчак капытоў.</p>
<p>Дуб сваволіў і не хацеў браць. Устрывожаны Алесь кінуў яго і пайшоў быў да выхада, але ў гэты момант у стайню ўварваўся чырвоны ад ветру і хвалявання Паўлюк Кагут.</p>
<p>Сэрца Алеся ўпала.</p>
<p>— Што? — спытаў ён.</p>
<p>Паўлюк хапаў ротам паветра, нібы бег ён, а не конь. Нарэшце вымавіў:</p>
<p>— Раўбіча пайшлі граміць!..</p>
<p>— Хто?!</p>
<p>— Людзі Корчака.</p>
<p>— Ты што, здурэў?</p>
<p>— Але... Але... Забіваць будуць.</p>
<p>— Ды няма яго за што!</p>
<p>Паўлюк не мог ведаць аб размове ў чаўнах, калі Кандрат, пакутуючы за дзядзькаванага брата, навёў людзей Корчака на Раўбічаў маёнтак. Ён ні аб чым не здагадваўся. Нават аб вялікім плане нападу, што песціў у душы былы півошчынскі мужык. Але ён, пястун Янькі і адзіны, з якім яна была да канца шчырая, дазнаўся ад яе, што ў «нашага Алеські з Раўбічавай паненкай зноў, здаецца, ладзіцца справа...».</p>
<p>Ні Кандрат, ні Андрэй нічога аб патаемным міры між Алесем і Міхалінай не ведалі.</p>
<p>А здарылася так. Корчаку вельмі была патрэбна зброя. І яму, як і прадбачыў бялявы Іван Лапата, ніяк не ўдавалася ўзняць вялікую колькасць людзей. Чуткі аб блізкай волі прымушалі кожнага чакаць як мыш пад венікам. Не варта было ламаць шыю, калі ўсё адно вось-вось зваліцца прыгон.</p>
<p>Корчак здавольваўся ўсе гэтыя два гады рабункам паштовых карэт, пагрозлівымі знакамі (чалавек у масцы, стрэльба і труна) на бяросце, якія клалі на ганак арандатарам-пасрэднікам, ды зрэдку стрэлам у падатковага чыноўніка (аднаго падранілі, астатнія абышліся лёгкім перапудам).</p>
<p>Большасць мужыкоў ад яго пайшла ў двары, былі дома, хоць і памагалі — «на ўсякі выпадак, а можа, спатрэбіцца». З чатырма дзесяткамі верных людзей ён адседжваўся ў пушчах.</p>
<p>Пра яго пачалі казаць: нястрашны. Яму конча была патрэбна зброя.</p>
<p>Бо Чорны Багдан Война, сустрэўшы аднойчы на лясной сцежцы ўсю гурму, здзекліва паехаў проста на яе, толькі паклаўшы руку на пісталет і свідруючы людзей падазронымі вачыма. Багдана баяліся: «Як сам чорт яму памагае. Няйначай, пярэварацень»,— і саступілі з дарогі.</p>
<p>А Багдан з’едліва ўсміхнуўся, выцягнуў пісталет і кінуў:</p>
<p>— На, атаман. Вазьмі. На беднасць.</p>
<p>Такога Корчак стрываць не мог. Гэты адзін ходзіць столькі год. І месяца не пройдзе, каб погаласка не пайшла: «Напаў адзін на паліцэйскі пост... Застрэліў... Коней адбіў і раздаў...»</p>
<p>І Корчак, памятаючы словы Кандрата, вырашыў: «Раўбіч — будучы сваяк Хаданскіх... Не сцеражэцца...  Будзе зброя... Ухвала і падтрымка з боку Кагутоў,  а значыць — і азярышчанцаў».</p>
<p>На Кроера ісці — было не па зубах: у таго ўсё яшчэ сядзелі чаркесы, ці што... Вялікага паходу распачаць таксама нельга: войска паўсюль. А Раўбіч не сцярогся.</p>
<p>Корчак сяк і так картаваў карты. Выпадала адно: ісці на Раўбіча.</p>
<p>...Нічога гэтага не ведалі Алесь і Паўлюк. Адзінае пачуццё ўладала Загорскім: неўразуменне.</p>
<p>— Адкуль ведаеш?</p>
<p>Паўлюк, відаць не падумаўшы, ляпнуў:</p>
<p>— Стаю з Кахновай Галінкай ля плота... Подаўна ўжо...</p>
<p>— Што? З  Кахновай?</p>
<p>Паўлюк заліўся чырванню.</p>
<p>— Як жа гэта ты так?.. Ва ўласных братоў?.. Ты як ім цяпер у вочы глядзець будзеш?</p>
<p>І тут Паўлюк раззлаваўся:</p>
<p>— А што?! Самі вінаваты. Адзін аднаму дарогу саступаюць. Яна мне сказала: «Абрыдлі мне яны, Павёлка...» І потым, любая яна мне...</p>
<p>І  тут гумар сітуацыі дайшоў да Алеся. Загорскі зарагатаў.</p>
<p>— «І  ўста брат на братоў, а племя на племя...» Нічога, горшага б не было.</p>
<p>Сурова кінуў:</p>
<p>— Далей. Стаіш ты, значыць, з Кахновай Галінкай...</p>
<p>— Кінь... Дык вось, стаю я, значыцца... Тфу!.. І чую, ідуць людзі. А насустрач ім чалавек стаў на грэблі...</p>
<p>Паўлюк змоўчаў, што стаў насустрач людзям Пятрок, улюбёны Галінчын брат.</p>
<p>— «Прасачылі,— кажа.— Раўбіч большасць людзей на фэст адпусціў. З ім у маёнтку чалавек восем».— «Добра,— кажа адзін з тых.— Рушым».— «Хлопцы,— кажа гэты, што ўстаў,— вы хаця душ жывых не губіце. Самі душы маеце».— «Змоўч, не зацінайся». Дый рушылі.</p>
<p>— Даўно пайшлі? — бледны, спытаў Алесь.</p>
<p>— Подаўна. Больш за гадзіну.</p>
<p>Майка магла яшчэ быць там. Майка магла не паспець ад’ехаць... І яшчэ ён успомніў вочы Яраша, цёмныя вочы без райка, якія выпрабоўвалі... Гэта бацька Майкі. Гэта проста — Чалавек, жывы, і слабы, і моцны. Адно неўтаймаванае жаданне расло зараз у душы. Хутчэй, хутчэй ратаваць.</p>
<p>— Што ж рабіць? — мармытаў ён.— Што ж рабіць?</p>
<p>І раптам зразумеў, што рабіць. Зняў са сцяны вартаўнікову дубальтоўку, патранташ.</p>
<p>— Зараз ты дапаможаш мне, а потым... клікнеш людзей тут і паскачаш на Чакан. Раткевіч цяпер на хутары. Падымай усіх. Скажы — Раўбічы гінуць.</p>
<p>Стаў выводзіць, брытаючы на хаду, вогненнага Дуба.</p>
<p>— Адвальвай дзверы. Усе адвальвай.</p>
<p>— Ты што задумаў?</p>
<p>— Потым будзеш пытаць. Адвальвай.</p>
<p>Дзверы рыпелі, адлятаючы ад вушакоў, ляскалі ў сцены. Са стайні ляцела гігатанне.</p>
<p>Алесь кінуўся да рыжага інаходца.</p>
<p>— Як толькі крыкну — гані коней.</p>
<p>— На глум? Паб’юцца ж!</p>
<p>— Мой клопат.</p>
<p>Праз некалькі хвілін у загарожу пачала, як павольны паток лавы, выцякаць цёмная конская маса.</p>
<p>Здзіўленыя раптоўнай, у цемры, воляй, узбуджаныя коні пачалі ціха, а потым мацней і мацней іржаць, пакуль іржанне не ператварылася ў хаос гукаў. Гарачыя двухгодкі лёталі вакол табуна, узбрыквалі і хапалі храпамі адзін аднаго.</p>
<p>І Дуб, нібы зразумеўшы, што чыніцца непарадак, загігатаў таксама, гнеўна.</p>
<p>Алесь бачыў, як коні ўзнялі галовы на тонкіх шыях і замерлі. Слабае святло нованароджанага месяца мігцела ў насцярожаных дзікаватых вачах.</p>
<p>Час! Загорскі павольна зрушыў Дуба, а за ім, таксама павольна, стаў плысці з двара табун — сто восемдзесят галоў.</p>
<p>Нельга было гнаць, як ні хацелася. Коні маглі кінуцца і разбіцца аб бярвенні агарожы вакол праварыны.</p>
<p>Азірнуўся: апошнія з табуна міналі браму. І толькі тут падумаў, што паспяшаўся і зрабіў дрэнна, не асядлаўшы Дуба. Давядзецца ехаць ахлюпкай, як у начлег.</p>
<p>— Гані па людзей! — крыкнуў ён Паўлюку. І,  паддаўшы пятамі ў бакі Дубу, з месца пусціў яго галопам.</p>
<p>За спіною нібы абурылася зямля. Рознагалосы грукат разарваў ноч.</p>
<p>Крычаць. Увесь час крычаць, каб хто не трапіў пад капыты.</p>
<p>— Гэй! Гэ-эй!..</p>
<p>Чорта з два пачуюць. Страляць зрэдку трэба, вось што.</p>
<p>Слуп агню. Грукат. Дуб збіўся з нагі, але зноў кінуўся наперад яшчэ з большым імпэтам.</p>
<p>— Гэй! Гэй! — язык агню.— Гэй! Табун!</p>
<p>Табун імчаўся за ім шалёна. Нарастаючы грукат капытоў быў неўтаймавана грозны.</p>
<p>Прыціснуўшыся да спіны каня, Алесь гнаў і гнаў яго. Праз ноч. Прысады. Пад шкляны звон у замерзлых лужынах.</p>
<p>Кінуўся нехта ўбок, за дрэва, пачуўшы тупат. Чалавек? Звер? А, усё адно! Стрэл. Крык. Пошчак капытоў.</p>
<p>Та-та-та, та-та-та,— рытмічна расколваў зямлю тупат.</p>
<p>Коні ляцелі ў ноч...</p>
<p>...Яраш Раўбіч стаяў, звязаны, перад чорным ганкам дома, трохі ў баку ад вялікай галерэі. Адбіткі чырвонага агню скакалі па ягоным твары. Чуга была раздзёртая на грудзях, валасы зліпліся ад поту, на шчацэ наліваўся сіняк.</p>
<p>Перад ім стаяла некалькі Корчакавых людзей. Яны мала чаго знайшлі са зброі, хоць абшукалі ўжо ўвесь дом. Дзве ці тры стрэльбы, шабля. Адзін з мужыкоў ледзь варочаў абедзвюма рукамі радавую святыню — двухручны меч.</p>
<p>— Што напісана? — спытаў, разглядаючы вязь.</p>
<p>Раўбіч усміхнуўся.</p>
<p>— «Помні: цяжка вымаецца. Выняў — напой».</p>
<p>— Дзякуй,— сказаў Корчак.— Мы вынялі... Напоім, дзякуй.</p>
<p>Чорныя дрымучыя вочы Корчака глядзелі з-пад белай кучмы проста ў вочы Раўбічу. Але ён не ведаў, што такое позірк  Раўбіча, які вытрымлівалі адзінкі, і, прынізліва адчуваючы, што вось-вось, зараз, апусціць вочы, сказаў:</p>
<p>— Павярніце яго, хай пакажа, дзе...</p>
<p>— Баішся мяне, бандыт,— са спакойным здзекам сказаў Раўбіч.</p>
<p>Нехта штурхнуў яго.</p>
<p>— Труну сваю штурхаеш, сабачая косць.</p>
<p>Людзі адкаснуліся. Раўбіч стаяў і глядзеў на свой дом, на шыбах якога скакала вінна-чырвонае зарыва. Здавалася, што дом гарыць усярэдзіне. Дом, у якім ён пражыў жыццё і для якога зараз загіне.</p>
<p>Страху ён не адчуваў. Канец дык канец. З таго дня, як пачаў самастойна думаць, знясільвала і прыгнечвала думка аб лёсе роднай зямлі, аб тым, што шчаслівыя на ёй толькі мёртвыя. То няхай ужо. Добра, што нікога няма дома.</p>
<p>На хвіліну ён успомніў Алеся. Дрэнна абышліся з хлопцам. Зганьбілі, аплявалі. А хлопец быў нішто. Любіў яго калісь. І вельмі, вельмі любіў Міхаліну. Дрэнна зрабілі, дрэнна.</p>
<p>Лютасць душыла яго. Так трапіць! Так па-дурному трапіць! Заспелі знянацку, знялі, як соннага пеўня з куросадні. Людзі ўцяклі ад неспадзеўкі. Як па-дурному канчаецца жыццё. Усе гады пакутаваць ад рабства радзімы, рыхтаваць закалат, амаль падрыхтаваць, пусціць сваіх на аброк, чакаць паўстання. І раптам нічога не ўбачыць, загінуць. Ад рук нейкай наброднай банды, якая рушыла сюды, бо ён не сцярогся. Сюды, а не на сапраўдных цмокаў.</p>
<p>Запясце Корчака абвіваў рамень кісцяня. Кісцень пагойдваўся. Калючы сталёвы шар, падобны на шышку дурнап’яну.</p>
<p>— Зброя? — спытаў Корчак.</p>
<p>— Не для вас назапасіў. Знайшлі тры стрэльбы — хопіць ад зайцоў адстрэльвацца.</p>
<p>— У цябе колькі галоў? — спытаў адзін з лесавікоў, нізкалобы хлопец.</p>
<p>— На адну больш, чым у цябе,— усміхнуўся Раўбіч.</p>
<p>— Зраўняем,— сказаў Корчак.— Дзе зброя?</p>
<p>Раўбіч маўчаў.</p>
<p>— Ану, трасяні яго. Падцягні да вогнішча,— сказаў Корчак. І,  нібы апраўдваючыся, дадаў: — Будзе ведаць, як у крыжы страляць. Здзярыце з яго чугу.</p>
<p>Чуга лягла на скручаныя рукі, як крылы.</p>
<p>— Дзе?</p>
<p>Яраш маўчаў. Безвалосая гладкая скура паступова чырванела ад блізкага агню.</p>
<p>Нізкалобы раптам засычэў.  Ён трымаў Раўбіча за плячо, і валасы на суглобах ягоных пальцаў пачалі скручвацца і спякацца:</p>
<p>— Ч-чорт!</p>
<p>Мужык, які толькі што адкінуў убок непатрэбны стары меч, раптам крыкнуў:</p>
<p>— Корчак! Пабойся бога. Што ж ты робіш, кацюга? Чаго Юстына падбіваеш? Ты ж ведаеш, ён галавою  скрушны...</p>
<p>Нізкалобы Юстын непаразумела глядзеў на іх, трасучы рукою ў паветры.</p>
<p>— Змоўч! — сказаў Корчак.— Змоўч, Брона.</p>
<p>— Я пайду ад цябе,— спакойна сказаў Брона.— Я не кат. І ўсе мы, з Кроераўшчыны, не каты. Адна ў нас душа. А ты — як вурдалак прагны. Дачакаешся срэбнай кулі ды асінавага кала.</p>
<p>Белыя вейкі мужыка дрыжалі, але казаў ён з запалам, смела.</p>
<p>— Не будзе табе за такое поспеху. Таксама і ў яго — гонар.</p>
<p>Корчак трохі засмуціўся:</p>
<p>— То што, можа, ужо васпан прапануе што?</p>
<p>— Забі, а не здзекуйся... Ды ён сам скажа... Скажы, пане, не губі душы.</p>
<p>Раўбіч глядзеў у яго светлыя вочы:</p>
<p>— Ідзі, хлопча Брона, у мой пакой, трэці ад залы. Яны не знайшлі...</p>
<p>— Ну во,— узрадаваўся Брона.— А вы, сыраядцы...</p>
<p>— ...а там, за шторай, вісіць мой штуцэр. Для цябе ўжо адну стрэльбу знайду. Трымай на памяць...</p>
<p>— А ім не скажаш? — спытаў Брона.</p>
<p>— Ім не скажу,— проста кінуў Раўбіч.— Яны расамахі. Падлай харчуюцца. Кроў не па іх.— І, памаўчаўшы, сказаў: — Дабівайце, ці што.</p>
<p>Брона глядзеў на Яраша са спакойнай варожасцю і павагай.</p>
<p>— Т-так,— сказаў Корчак.— І сапраўды... Паміраць стоячы будзеш?</p>
<p>— Але.</p>
<p>— Нажыліся мы тут, хлопцы. Дзякуй трэба сказаць аднаму дабрадзею за параду.</p>
<p>— Не трэба яму тваёй падзякі,— спакойна сказаў Брона.— Ён сказаў праўду. Ёсць у гэтага чалавека зброя. Ды толькі ўсё вы ўлічылі, акрамя яго.</p>
<p>Корчак глядзеў на Яраша. Потым выняў з похваў корд і старчма кінуў яго ў зямлю.</p>
<p>— Ты не бойся, раўбіцкі пан. Удараць дакладна.</p>
<p>— Я не баюся.</p>
<p>Брона пабег па штуцэр і прынёс яго.</p>
<p>— Ух-х, які,— усміхаўся ён.— Аж рукі прыкіпелі. Вось гэта дык зброя. Ну, трымайцеся цяпер...</p>
<p>Раўбіч усміхнуўся. Выгляд у хлопца быў як у дзіцяці, што атрымала цацку.</p>
<p>— Ну, дзякуй... Ты — нічога!.. Ты нават падумаць не паспееш, я пастараюся ўжо,— спяшаўся Брона і нібы растлумачыў: — Жонку маю з дзецьмі Кроер некуды ў Расейшчыну прадаў за непаслухмянасць... А што яна там?</p>
<p>— Я разумею,— проста сказаў Раўбіч.</p>
<p>— Вядзіце коней, хлопцы,— сказаў Корчак.— Дом паліць не будзем. Хай удаве будзе дзе жыць.— І ўсміхнуўся: — Мо і для мяне нешта знойдзеш?</p>
<p>Раўбіч з жарсткаватай усмешкай пакруціў галавой.</p>
<p>— Ды я жартую,— сказаў Корчак.</p>
<p>Людзі з коньмі сталі трохі ўбаку і не глядзелі на іх. Нікому не хацелася глядзець на забойства.</p>
<p>Брона выцягнуў з зямлі корд і стаў з левага боку і трошкі спераду ад Раўбіча. Глядзеў яму ў вочы спакойнымі і чужымі вачыма.</p>
<p>— Маліся,— сказаў Корчак.</p>
<p>Пан Яраш узняў галаву і, гледзячы на языкі высокага полымя, пачаў чытаць апакрыфічную малітву паноў-латнікаў, супраць якой чатырыста год дарэмна змагалася царква. Беспаспяхова, бо чыталі яе адзін раз і потым не было каго караць.</p>
<p>Брона слухаў, як падалі словы. Маўчаў і глядзеў чужымі вачыма. І ляцелі, ляцелі ў неба языкі агню.</p>
<p>— «Воіны бога прыйшлі па мяне»,— спакойна чытаў Раўбіч.</p>
<p>Корчак адышоў да коней.</p>
<p>— «Воіны бога прыйшлі па мяне... Яны прыйшлі — і не самусцілася сэрца маё. Яны прыйшлі — і не здрыгануліся калені мае... Цямноцце было вакол. І ў цемрыве гарэлі твары архангелаў...</p>
<p>...Як повень блізіліся яны... Як лава раслі яны... Як ураган раслі яны... Як сонца ў час смерці раслі яны».</p>
<p>Дзіўны гук нарадзіўся недзе. Нібы пачынаўся абвал. Далёка-далёка. Брона не здзівіўся. Так яно і павінна было быць. Што ж, калі па чалавека ішлі воіны бога...</p>
<p>— «Як чорны агонь былі вочы іх... Як сухая трава ў агні былі валасы іх... Як вежы ў пажар былі крылы іх... Як расплаўленая сталь былі мячы іх.</p>
<p>...І разверзлася неба — і пажар быў за спінамі іх.</p>
<p>Але не трапятала душа мая».</p>
<p>Пошчак нарастаў і нарастаў, блізіўся. Неадольны, магутны. Зямля стагнала. Потым даляцелі два стрэлы, а праз хвіліну яшчэ два.</p>
<p>— Што такое? — спытаў Корчак.</p>
<p>— Вялікі атрад,— сказаў нехта.</p>
<p>— Войска,— мармытнуў Юстын.— Наўцёкі, хлопцы!</p>
<p>— Ці-ха! — сказаў Корчак.</p>
<p>Зямля грымела ўжо, нібы з жалеза была.</p>
<p>— І праўда до,— сказаў Корчак і ўскінуўся ў сядло.— Заседзеліся... Брона, канчай ды даганяй.</p>
<p>Людзі кранулі коней. Абвал ужо грымеў на ўсю сілу.</p>
<p>Брона зрабіў крок і сустрэў вочы Раўбіча.</p>
<p>— «Бо не баяўся я смерці дзяцей — ніжэ сваёй канчыны без канца і прычасці, без слёз і памяці...»</p>
<p>Брона зайшоў за спіну Ярашу, падняў з зямлі штуцэр і рэзкім ударам корда перарэзаў вяроўкі. А потым з усёй сілы штурхнуў далонню. Раўбіч не ўтрымаўся на замлелых нагах і паваліўся на зямлю.</p>
<p>Корчак, азірнуўшыся, убачыў ляжачага і тое, што Брона ўзлятае ў сядло. Коннікі зніклі за домам.</p>
<p>...Алесь вырваўся паперадзе табуна на паплавец і ўбачыў разбітыя вокны, пашчапаныя дзверы дома — у іх білі сякерамі,— зыркі агонь, а ля яго нерухомага чалавека.</p>
<p>Палалі флігель для гасцей, дом аконама і карэтная, падпаленыя, каб было святлей. Рудое, як ільвіная грыва, полымя з гарачым гулам ляцела ў ноч. Курчыліся дахі, тысячамі рубінаў ззялі праз вэлюм агню бярвенні. Раўло, сыпала іскры, несла.</p>
<p>І грозна круціўся ва ўсе бакі, пагражаючы мячом, флюгер — коннік на даху флігеля: гарачая труба паветра круціла яго. Варты жалю, маленькі і грозны коннік над морам агню.</p>
<p>Алесь скочыў з каня і схіліўся над нерухомым целам.</p>
<p>— Пан Яраш! Пан Яраш!</p>
<p>...Яраш здзіўлена глядзеў на яго. Потым сеў, паціраючы запясці.</p>
<p>— Нічога,— рэзка сказаў ён.— Дзе салдаты?</p>
<p>— Якія салдаты? Я адзін.</p>
<p> </p>
<p>У гэты момант людзі Корчака скакалі ўжо на тым баку возера. Спяшаліся хутчэй пакінуць між сабою і карным атрадам як найбольш вёрстаў.</p>
<p>— Няўдача,— сказаў Корчак.— Ані зброі, анічога. Атрад нехта навёў.</p>
<p>Гналі коней як апантаныя. І толькі пасля доўгага маўчання Корчак сказаў:</p>
<p>— Нічога. Аднаго такі каюкнулі.</p>
<p>Брона паціснуў плячыма.</p>
<p>— Баюся, што не. Баюся, што ён застанецца жывы.</p>
<p>— Ты што?</p>
<p>— Часу не было. Калі я ўдарыў яго — мне здалося... корд напаткаў жалеза.</p>
<p>— Бран-за-лет,— пахаладзеў Корчак.</p>
<p>Брона моўчкі скакаў побач з Корчакам. Ён не шкадаваў ні аб чым.</p>
<p>«Воіны бога прыйшлі па мяне».</p>
<p>Ён усміхнуўся змрочна і пагладзіў у цемры варанёны ствол штуцэра.</p>
<p> </p>
<p>Яраш непаразумела глядзеў на Алеся, запэцканага, з чорнымі пісягамі пад носам, відаць, пакінутымі бруднай рукой. Пад зблытанай чупрынай дзёрзка гарэлі доўгія шэрыя вочы.</p>
<p>— А салдаты?</p>
<p>— Ды адзін я, адзін. Уставайце. Яны паўцякалі.</p>
<p>Раўбіч убачыў успенены табун, што ціснуўся далей  ад агню. Перад табуном стаяў, прыціснуўшы вушы, вялізны жарабец і глядзеў на полымя.</p>
<p>«Конь нябожчыка Юрыя. На ім ён быў, калі папярэдзіў... Тады, ля кургана. Не, ніколі не пайшоў бы пан Юры ў закалат».</p>
<p>І гэты... Сапраўды, адзін. Прыскакаў і садзьмуў іх, як віхурай. І ўбачыў яго на зямлі, ачмурэлага. Яшчэ, можа, падумаў,  што самлеў, як баба.</p>
<p>Яраш адчуў страшнае прыніжэнне. Ён, мужчына з васьмю слугамі, са зброяй у доме, трапіў у рукі гэтым свінням і цэлую гадзіну цярпеў здзек, нібы чакаючы, што гэты шчанюк з’явіцца на дапамогу. Адзін, з бескарысным, як лёсачка, драбавіком у руках. Прыскакаў на дапамогу таму, каму «помсціў пагардай». Вядома, такім трэба скакаць на дапамогу, хіба яны самі абароняцца?</p>
<p>— Уставайце. Яны не паранілі вас?</p>
<p>Яраш нечакана лёгка ўзняўся, пачаў быў абабіваць бруд з жывата і каленяў і ледзь не застагнаў. Прыніжэнне шматавала яго. «Адзін... Адзін... Божа мой, ратуй мяне ад ганьбы... Ратуй мяне ад гэтага ўратавання».</p>
<p>Каб Алесь сказаў тое, што хацеў сказаць: «Хутчэй, пан Яраш, могуць вярнуцца, а нас двое»,— усё, магчыма, абышлося б. Раўбіч убачыў бы ў ягоным учынку простую смеласць, жаданне памагчы бацьку дзяўчыны, якую кахаў.</p>
<p>Але ён не сказаў гэтага. Проста ўбачыў Ярашавы вочы і страшэнна здзівіўся. У вачах было нешта бязмернае і страшнае.</p>
<p>— Маеш маё жыццё,— глуха сказаў Раўбіч.— Трэба будзе — аддам.</p>
<p>— Нашто так?</p>
<p>— Я яго не хацеў. То хіба не ўсё адно, каму аддаць?</p>
<p>— Пане Раўбіч...</p>
<p>— Я дорага даў бы, каб гэтай дапамогі не было.</p>
<p>— Грэбуеце браць з рук? — абражаны, спытаў Загорскі.</p>
<p>— Не бяру падачак.</p>
<p>— Бацька...— зрабіў апошні крок Алесь.</p>
<p>Можа, Раўбіч і зразумеў бы, каб глядзеў у вочы. Але ён глядзеў убок.</p>
<p>— Я ні аб чым не прасіў. Ні наогул людзей, ні асабіста вас.</p>
<p>Коннік круціўся ў моры агню. І, адчуваючы, што і сам ён такі, Алесь сказаў:</p>
<p>— Прабачце... Каб я ведаў, што гэта так,— я прыслаў бы замест сябе слугу... Я меў нахабства падумаць, што я зраблю гэта лепей за яго... Відаць, дарэмна.</p>
<p>Голас быў сумны і строгі.</p>
<p>— Вы <i>сёння</i> маеце права казаць мне ўсё. Але таму я і не хацеў жыцця з вашых рук... І таму я ўзяў жыццё з рук хлопа, што разрэзаў мае вяроўкі...— Раўбіч хацеў хоць чым-небудзь уразіць гэтага чалавека, пасеяць у ім хоць цень сумнення ў тым, што ўратаваў ён.— Хлопы лепшыя за вас,— скончыў ён.</p>
<p>— Вы ўжо лічыце гэтыя вяроўкі сваімі? — сумна спытаў Алесь.— Хутка прывыклі. А хлопы сапраўды лепшыя... Лепшыя за нас... Больш высакародныя і ўдзячныя... Бывайце, Раўбіч.— І пайшоў да свайго жарабца.</p>
<p>Пару разоў ён спрабаваў сесці і зноў ставіў нагу на зямлю. І толькі потым, сабраўшыся з сіламі, ускінуў цела на спіну Дуба. Моўчкі крануў з двара.</p>
<p>Табун павольна пацягнуўся за ім, пакідаючы дом, у вокнах якога скакалі зарыва, полымя і постаць пасярэдзіне паплаўца.</p>
<p>Самотны коннік круціўся ў моры агню...</p>
<p> </p>
<p>Жыццё сабе ішло і ішло, нібы нічога не здарылася, і дзед па-ранейшаму, але ўжо за сябе і за нябожчыка сына змагаўся за як найбольшую справядлівасць у вызваленні людзей.</p>
<p>Яшчэ раней імператар даручыў генерал-ад’ютанту Якаву Растоўцаву, што падаў калісьці сваю прапанову<sup><a href="#footnote-120">120</a></sup>  адмены, кіраваць падрыхтоўкай рэформы, тым самым ухваліўшы яго думку і даўшы зразумець, што праекты губернскіх камітэтаў састарэлі. Для рэдагавання іх у сакавіку былі арганізаваны дапаможныя ўстановы пры галоўным камітэце — рэдакцыйныя камісіі, што тады ж селі за працу пад  кіраўніцтвам Мікалая Мілюціна<sup><a href="#footnote-121">121</a></sup>.</p>
<p>Людзі Мілюціна і ён сам былі ўсё ж лепшыя за многіх. Не лібералізмам, а тым, што гэта былі звычайныя людзі. Цікава, што магло б здарыцца, каб вызваленне, няхай намінальна, даручылі былому шэфу жандараў, а ў той час старшыні Дзяржаўнага савета і камітэта міністраў, Аляксею Арлову? Ад мінулага ў яго асталіся пэўныя схільнасці. У сучасным было поўнае фізічнае і маральнае падзенне, аж да таго, што ён маўчаў, поўзаў па падлозе і еў з пастаўленай на ёй  місы, як сабака<sup><a href="#footnote-122">122</a></sup>. Невядома, што магло апраўдаць знаходжанне такога чалавека на высокай дзяржаўнай  пасадзе. Тут не магло быць нават пытання аб дэкоруме, але гэта факт. Поўны вар’ят, жывёла з замашкамі жандара, больш за год займаў гэты пост. Не першы і не апошні выпадак. І пасля гэтага нехта мог казаць, што «Гісторыя горада Глупава» — пасквіль.</p>
<p>Так званыя «вяршкі грамадства», разбэшчаныя наскрозь, звар’яцелыя ад выраджэння, тупыя, кіравалі людзьмі, якія ва ўсіх адносінах былі вышэйшыя і лепшыя за іх. Унутранымі справамі Расіі тры гады кіраваў Бібікаў, адзін з найбольшых  містыкаў таго часу; ён рэгулярна па начах выклікаў дух нябожчыка сына, які памёр у Дрэздэне, і нібы гутарыў з ім. І такія людзі маглі казаць бязвольнаму цару словы падзякі за тое, што ён вызваліў «20 millions de pauvres petites shevilles<sup><a href="#footnote-123">123</a></sup>». Нават дэмагогу Валуеву гэта не спадабалася.</p>
<p>«Бедныя болцікі» рабілі найвышэйшую справу на зямлі, прымушалі зямлю раджаць. А тыя, хто сядзеў над імі — арганчыкі, спірыты, вернападданыя балваны, эратаманы і педэрасты, жывёлы, што елі з падлогі,— якую справу рабілі на зямлі яны?! Ніякай, акрамя арганізаванага рабунку, марнатраўлення жыцця і смактання апошніх сокаў з гэтай няшчаснай зямлі. Нездарма самыя цынічныя і разумныя — а магчыма, і легкаважныя — з іх казалі пра puces qui  vont chercher leur pâture jusque  dans des régdions interdites<sup><a href="#footnote-124">124</a></sup>.</p>
<p>Растоўцаў таксама быў спірыт і містык. Аднак гэта не перашкаджала яму змагацца за зямныя даброты. Я не ведаю, ці лічыў ён, што цень чалавека на тым свеце атрымлівае ў аднаасобнае карыстанне цені тых рэчаў, якімі валодаў на зямлі. Але было падобна на тое. А можа, ён проста лічыў, што іншыя людзі як сабе хочуць, а ён, Якаў Растоўцаў, ніколі не памрэ. І  сапраўды, яму было ў той час толькі пяцьдзесят шэсць год, і мінула ўсяго трыццаць тры гады, як у казцы, з таго часу, калі ён здрадзіў дзекабрыстам. Ён паспеў стаць мярзотнікам у дваццаць два гады, калі большасць не паспявае  яшчэ зрабіцца нават проста людзьмі, а не тое што страціць гонар і прыстойнасць. І ён ведаў, што здраджаныя ім загінулі, як і тысячы іншых (сумленныя, часцей за ўсё, мала жывуць), а ён існуе.</p>
<p>Ва ўсякім разе, ён трымаў сябе так, быццам быў бессмяротны, і імкнуўся як мага хутчэй здзерці сабе і тысячам такіх, як сам, усё, што магчыма — і больш за гэта — з народа, які «высочайше доверили» яму.</p>
<p>Вежа бурчаў:</p>
<p>— Старая шлюха! Як ён у вочы здраджаным глядзіць? Яны ж, некаторыя, вярнуліся з астрогаў, часам даводзіцца глядзець у вочы. Баіцца. Каб тыя, на Сенацкай, не стаялі, а ўзялі іх усіх у рукі — Яшку б першаму на слупе вісець.</p>
<p>Але «старой шлюсе» не было аніякай справы да таго, што аб ім думаюць. Ён спяшаўся хапаць. Хапаць як мага, колькі стане сілы. Хапаць, нават пакідаючы пасля сябе голую зямлю. Яму аставалася жыць, калі пачаліся пасяджэнні рэдакцыйных камісій, дзесяць месяцаў і дваццаць сем дзён, але ён гроб і дзёр, вельмі нагадваючы таго чалавека, з якога смяяўся пераапрануты анёл казкі, бо той выбіраў сабе на рынку як наймацнейшыя, прынамсі на год, пантофлі, не ведаючы, што заўтра раніцай яго абуюць у іх, кладучы ў труну. Памёр ён 6  лютага 1860 года, нарабіўшы перад гэтым колькі мог злога.</p>
<p>На гэтым, уласна кажучы, ён мог бы і скончыць, як усе людзі на гэтай зямлі, але ваяўнічы «старец» не ўгаманіўся і пасля смерці, спрабуючы, насуперак усім законам натуры, і з таго боку магільнай пліты ўплываць на справы асірацелай без яго зямлі.</p>
<p>Гэтая не зусім звычайная і пад корань падсякаючая злашкодны матэрыялізм гісторыя адбылася нешта на пачатку  студзеня 1861 года. Маніфеста аб вызваленні яшчэ не было, і, зразумела, нябожчык яшчэ блукаў па сваёй кватэры, занепакоены, як жа гэта ўсё абыдзецца без яго.</p>
<p>У пакоях былой кватэры Растоўцава жыў генерал-ад’ютант Пуцята, таксама спірыт, чалавек, які выклікаў д’ябла і пагражаў яму, што ў выпадку ідэйных рознагалоссяў ён паскардзіцца на яго обер-пракурору сінода і камітэту міністраў.</p>
<p>Па сумяшчальніцтву з містыкай гэты чалавек займаўся яшчэ выхаваннем юнацтва ў духу адданасці радзіме і прастолу, таму што займаў пасаду начальніка штаба ваенна-навучальных устаноў, і такім чынам, ваенная моц імперыі часткова залежала ад прывідаў, а здані, што насялялі пакоі генерала,— ад яго служэння ваеннай магутнасці дзяржавы, а за гэта служэнне Пуцята атрымліваў цалкам матэрыяльную пенсію і сімвалічныя чыны і ордэны. Такім чынам Пуцята на практыцы вырашыў адзінства матэрыяльнага і ідэальнага ў прыродзе.</p>
<p>На пачатку студзеня ў пакоях Пуцяты чутны былі дзівосныя гукі. На пытанне: «Ці не Якаў Іванавіч?» — пачуўся трохкратны стук у дзверы, і па пакоях павеяла магільным холадам.</p>
<p>Потым магічны аловак даў на зададзеныя пытанні наступныя адказы:</p>
<p>— Што табе патрэбна тут?</p>
<p>— Агонь,— адказаў аптымістычна настроены мярцвяк.</p>
<p>— Для чаго?</p>
<p>Схільны да рашучых дзеянняў, ваяўнічы нябожчык адказаў:</p>
<p>— Ваяваць!!!</p>
<p>— Каму ваяваць?</p>
<p>— Міністрам.</p>
<p>Пэўна, здань даведалася ў нематэрыяльным свеце аб нечым ганебным для яе гонару, чаго яна не ведала на зямлі.</p>
<p>— З кім?</p>
<p>— З  падступным князем Канстанцінам.</p>
<p>— Які канец? х</p>
<p>— Уседзяржыцель! Магіла!</p>
<p>Устрывожаны і ўражаны да глыбіні душы, Пуцята зрабіў даклад аб гэтым Мураўёву-вешальніку, у той час міністру дзяржаўных маёмасцяў, а той — графу Адлербергу, міністру імператарскага двара і ўдзелаў, пасля чаго яны утрох падзяліліся гэтай астральнай  размовай, вядома ж, з шэфам жандараў і начальнікам трэцяга аддзялення Далгарукавым, тым больш што ён быў не абы-якім знаўцам тагасветнага яшчэ з часоў справы Сялецкага<sup><a href="#footnote-125">125</a></sup>.  Спачатку думалі даць ход справе, але Растоўцаў быў мёртвы, а флюіды — рэч ірэальная, і пасадзіць іх нікуды нельга. Таму раздумалі.</p>
<p>А паколькі сігналы былі трывожныя — усе чацвёра ўпалі ў паніку і доўгі час знаходзіліся ў разгубленасці, што ж цяпер рабіць?</p>
<p>...Але да скону Растоўцава яшчэ аставаўся час, а рэдакцыйныя камісіі не згаджаліся з ім да канца. Без зямлі вызваляць было нельга, бо «мужык» — гэта не толькі яго ўласнае, нікому не патрэбнае жыццё, не толькі яго «побыт», але яшчэ і плацёж дзяржаўных павіннасцяў. Акрамя таго, улічвалі, што вольнаму бездамоўніку не трэба шукаць сякеры ў сенцах, а касы — на другім канцы сваёй сенажаці, дзе ўчора забыўся на яе. І тое і другое было заўсёды пры ім.</p>
<p>Вырашана было зямлі даць больш, а павіннасці зменшыць, хоць і не настолькі, як аб тым лямантавалі Магілёўская, Цвярская і яшчэ адна-дзве губерні. Нельга было дапусціць, каб беззямельны замнога аддаў былому пану,— скарбніца дзяржавы была спустошана. Замест вотчыннай улады было дэмакратычна прапанавана сялянскае ўпраўленне... пад наглядам паліцэйскіх органаў.</p>
<p>Камісіі працавалі пяць месяцаў і скончылі чарнавы праект, але адразу пасля гэтага пачалася валтузня і віск «пакрыўджаных». У Пецярбург ляцелі заўвагі ад тамбоўскіх, тульскіх, маскоўскіх паноў. Цара заклікалі не даваць веры «лібералішкам». Дэпутаты ад губернскіх камітэтаў паехалі ў сталіцу рабіць змены ў праекце.</p>
<p>— Я туды не паеду,— сказаў дзед.— Загадзя скажу, што будзе. Мяккацелыя пачнуць дабівацца неадкладнага выкупу, няцяжкага для іх, суда і публічнасці, а гасудар, у невымоўнай сваёй літасці і ўвазе да тых, хто любіць прастол, пакажа ім хвігу.</p>
<p>Як у ваду глядзеў. Сапраўды, на ліберальным цвярскім «адрасе пяцёх», «ни  с чем не сообразном и дерзком до крайности», было накрэслена гасударам «замечание авторам» за «неправильные и неуместные свои домогательства».</p>
<p>Лібералы Масквы прасілі аб маленечкім прадстаўніцтве і атрымалі ў адказ толькі тры словы:</p>
<p>— Ишь,  чего захотели.</p>
<p>Заўвагі камісій — нават гэтыя заўвагі! — палічылі занадта левымі і выправілі.</p>
<p>Але на практыцы не было дадзена і гэтага. Адразу пасля таго, як Растоўцаў накіраваўся ў сваё, такое неспакойнае для ўсіх, замагільнае падарожжа, на яго месца сеў міністр юстыцыі граф Панін, таксама спірыт, і падтрымаў крайніх «правых». Нормы зямельных надзелаў былі зменшаны, павіннасці — узраслі.</p>
<p>Алесь лазіў па сходах, мастках і кацельных памяшканнях цукроўні.  У гэты час — пачатак красавіка яна амаль не працавала. Толькі ў адным з цэхаў ішла апрацоўка яшчэ з восені нарыхтаванага паўфабрыкату. Зрабілі запас, каб не было вялікіх прастояў.</p>
<p>Ішла крышталізацыя і прабелка цукру. Алесь ішоў уздоўж рада, аглядаючы бляшаныя і гліняныя прабелачныя формы.</p>
<p>— Колькі людзей працуе падчас таркавання буракоў?</p>
<p>— У дзвюх зменах мужчын-чорнарабочых — дваццаць пяць, жанчын — каля двухсот,— адказаў чырвоны, як памідор, сівавусы цукравар — механік з Гамбурга.</p>
<p>— Ну вось, а цяпер пяцьдзесят,— сказаў Алесь.— Амаль на чвэрць знішчана сезоннасць, пан Ліхтман. А вы пратэставалі супроць паўфабрыкатаў.</p>
<p>— Я і цяпер пратэстую. Цукар горшай якасці.</p>
<p>— А колькі бурака гіне падчас завальнай  працы? Нагамі па ім ходзяць, гніе ён, у малясе павышаны працэнт цукру. І потым... няхай горшая якасць. Вы маеце пенсію круглы год, і вам трэба хоць раз падумаць, што адчувае сезоннік. Пяцьдзесят чалавек атрымліваюць свае грошы на пачатку красавіка, як быццам гэта дзесятае кастрычніка, пачатак поўнай загрузкі цукроўні.</p>
<p>Ён амаль бегаў пыльнымі пераходамі, шмыгаў у люкі, спускаўся ў кацельную, дзе чырвоныя, як гномы, качагары махалі шуфлямі. У кацельных свістала пара, дробна дрыжалі льсняныя ад масла цыліндры. Працавала паравая машына высокага ціску на дзесяць конскіх сіл, што прыводзіла ў рух цэнтрыфугі.</p>
<p>...Усё, здаецца, ладзілася. Скончаць адбелку — трэба пачынаць рамонт гэтай цукроўні. Вялікі рамонт: мураваны будынак на тры паверхі, два будынкі драўляныя. Пашырэнне другой цукроўні,  устаноўка на ёй машын і посуду, купленых у Англіі і Берліне. Пабудова асобнага будынка яшчэ на два паравыя катлы.</p>
<p>Выбіцкі, немец і майстры ледзь паспявалі за ім. Майстроў на гэтай цукроўні было пяць, усе беларусы: майстра — механік, каваль, слесар, меднік і сталяр.</p>
<p>— Тры гідраўлічныя прэсы,— казаў Алесь.— Тры, што патрабавалі рамонту. Механік!</p>
<p>Механік быў падобны на корч: тупы з выгляду, страшны мужык. Так усе і лічылі. Але Загорскі аднойчы бачыў, як ён, правяраючы каласнікі, адзін у кацельнай, стаяў, абапершыся  на шуфель, і, заліты чырвоным ззяннем, заплюшчыўшы вочы і пяшчотна пагойдваючыся, спяваў: «Не для мяне яна, вясна, не для мяне Дняпрова повень». Спяваў прыгожым душэўным тэнарам.</p>
<p>— Маленькі, з шасцідзюймовым пістонам, адрамантавалі,— сказаў механік.— Два вялікія, дванаццацідзюймовыя, — вось-вось...</p>
<p>Алесь здзіўляўся, чаму гэта большасць людзей нібы саромеецца гаварыць пра грошы і свае да іх адносіны. Гаспадарка — калі ласка, палітыка, мастацтва, трасца, халера, хоць зараз. А як грошы — стоп!</p>
<p>Вядома, грошы былі «агідным металам», «нікчэмным металам», але пакуль што ўсім даводзілася жыць у свеце, дзе без іх не абыдзешся. І не маглі ў гэтым свеце існаваць ні гаспадарка, ні палітыка, ні мастацтва — не пацершыся  аб той метал, без яго. А між тым усе маўчалі аб ім, робячы выгляд, як бы яго і не было.</p>
<p>Героі кніг жылі, нібы ў іх быў неабмежаваны крэдыт. Героі не ведалі, колькі каштуюць боты, цялячая нага або фунт вось гэтага цукру. А гэта ж было цікава, бадай як паэзія, хоць і далёка не высакародна.</p>
<p>Грошы часам знішчалі існае. Але што ні кажы, гэта яны ж рухалі шматлікімі сіламі на зямлі, гэта яны прымушалі многіх выдзірацца з балота адсталасці, напружваць розум і мускулы, змагацца.</p>
<p>Галоўнае, самае першае ў кожным народзе, было тое, як ён урабляе палі, будуе дарогі, наводзіць масты, якія машыны стаяць на яго фабрыках і, урэшце, як ён зарабляе і як выдаткоўвае гэты самы «агідны метал».</p>
<p>Алеся здзіўляла, чаму, напрыклад, любімы Пушкін зусім нідзе не казаў аб тэхніцы, а аб эканоміцы абмовіўся ў двух-трох нязначных урыўках, у той час як маёнтак Ганчаровых зваўся «Палатняны завод», а самому паэту даводзілася часта і пакутліва думаць пра грошы.</p>
<p>Гэта было, вядома, таму, што паэты, калі яны сапраўды паэты, хочуць аддаваць сябе ўсім часам і не старэць ніколі. Вернасць была і астанецца вернасцю, каханне каханнем і смерць смерцю, а вось гэтыя два чыгунныя беспаветраныя апараты (адзін для выпарвання, другі для канчатковага згушчэння сіропу) давядзецца сёння ж выкінуць на сметнік, а замест іх паставіць другія, новыя, якія таксама з часам састарэюць.</p>
<p>І Алесь думаў аб тым, што калі-небудзь, калі нейкі боўдур зацікавіцца ім, Алесем Загорскім, і яго суседзямі, ён проста не здолее прайсці паўз гэтыя апараты, якія Алесь сёння выкіне, паўз паравую машыну — у дваццаць конскіх сіл, магчыма, вартую жалю для яго! — для прыводу ў дзеянне таркі і насосаў, паўз другую, у пятнаццаць конскіх сіл, што выцягвае паветра з апаратаў і пампуе ваду для ўсяго завода.</p>
<p>Галоўнае, вядома, будзе для гэтага чалавека не тое. Галоўнае будуць яны, жывыя, іх каханне, ярасць, свары, пакуты, змаганне са зброяю ў руках, прывычкі, карціны на сценах. Але ён не здолее абысціся без гэтай, смешнай яму, цукроўні, бо гэта аніяк не другараднае, бо на гэтым узрасло ўсё ў ягоным жыцці, бо без гэтых катлоў і тарак не было б і Мантэньі ў загоршчынскай галерэі.</p>
<p>Нельга было прайсці і паўз гэтую апаратуру для варкі соку. Нельга было не адзначыць, што ў кожны дыфікацыйны кацёл уваходзіць гэтага соку сто дваццаць вёдраў...  Гэта ўсё быў «божа-цукар», без якога не можа жыць і мысліць ніводны мозг: ні ягоны, ні таго, хто зацікавіцца ім, ні мозг тых, каму ён будзе расказваць.</p>
<p>Можна спытаць, а што ім да з’едзенага сто год назад цукру? Лухта!</p>
<p>Цукар і хлеб былі адзінымі вечнымі багамі, якія сапраўды кожны год уваскрасалі не так містычна, як Азірыс і Хрыстос, Адоніс і Тамуз усевялікі; яны ніколі не знікалі, ператвараючыся ў нервы, плоць і кроў. І каб чалавецтва аднойчы перарвала гэтую вечную эстафету, нават каб адзін ён, Алесь, перарваў яе, не было б каму цікавіцца і расказваць і не было б каму слухаць.</p>
<p>Калі б у яго быў талент і ён, Алесь, пісаў кнігу аб сярэднявеччы, ён не мог бы пакінуць без увагі ні варштатаў, на якіх ткаліся слуцкія паясы, ні тагачасных маслабойняў, ні таго, як і па якіх рэцэптах варылі тады піва. Бо гэтага не бачыў ніхто, бо, як бы і што ні казалі, галоўным у эстафеце пакаленняў былі не турніры, не аксамітныя плашчы герольдаў, не мудрыя каралеўскія загады, а чалавек, які адліваў сталь для дзіды, ткаў аксаміт, вырабляў паперу, на якой пісаліся загады.</p>
<p>Улады рабілі з чалавекам, што хацелі. Працаўніка яны прыдушвалі працай і рабілі рабом праз яе. Інтэлігента яны разбэшчвалі ідыёцкімі кнігамі, атрутай навязанага гультайства, лянотай і зноў-такі ператваралі ў раба.</p>
<p>А справа ў тым, што кожны чалавек больш за ўсё, нават не адчуваючы гэтага, прагне справы, дзейнасці, віруючага функцыяніравання сярод падобных сабе.</p>
<p>Капаць, біцца, пісаць шчырыя кнігі, перакідваць масты, бубнець пад нос нованароджаныя вершы, секчы дровы, вучыць дзяцей, змагацца за справядлівасць, біць студні і тунелі, дзьмуць шкло, лічыць і лекаваць,— іначай не варта і жыць.</p>
<p>А замест гэтага Гедымін бубніць аб словах « вучыся паміраць» і «простым салдацкім плашчы», замест гэтага боўдур Рунін  змагаецца за маральную чысціню студэнцтва (даносамі) і вякае аб «кансерватыўных славянах», замест гэтага чысцейшы Раўбіч кажа аб «кодэксе гонару».</p>
<p>«Чорта табе, а не кодэкс гонару! Я вось зараз палезу пад кацёл і пагляджу, што там з папельніком... Хлусня! Рабства ў ілжы!.. Хочаце забіць мяне, а я не дамся! Ды я здох бы даўно, каб не працаваў! Стаў бы трупам, амёбай, смаўжом.</p>
<p>Я шукаю жывога, а вы торкаеце мне і ўсім крыж на Сафіі і сусветнае панаванне. Але вы забылі адно, панове, што вы пакінулі мне працу і менавіта таму ў вас нічога не атрымаецца са мною і з тысячамі іншых.</p>
<p>Менавіта таму вы і пралічыліся. Менавіта таму, што вы не можаце забараніць працу — мозг чалавека ніколі не ўспрыме велічы ў курэнні ладану.</p>
<p>Бо калі вы спыніце кола — вы спыніце жыццё. Наогул жыццё. І перш за ўсё сваё.</p>
<p>І  пасля кожнага свайго падзення я, Чалавек, устаю, бо мяне ўздымае праца. Адзіная з усімі на зямлі...»</p>
<p> </p>
<p>Нехта бег, грукочучы, па жалезных сходах.</p>
<p>— Паніч! Паніч! Княжа Алесю!</p>
<p>Кірдун. Распатланы, бледны, без шапкі і чугі.</p>
<p>Выціраючы рукі прамасленай анучай, Алесь нездаволена адарваўся ад разабранага гідраўлічнага прэса і ад сваіх думак:</p>
<p>— Што здарылася?</p>
<p>— Пані Антаніда!</p>
<p>— Што?!</p>
<p>— У непрытомнасці!</p>
<p> </p>
<p>У пакоі маці цьмяна мігцела адзіная свечка. Цёмныя шторы былі апушчаныя. Ледзь вымалёўваліся срэбныя і хрустальныя грані флаконаў на начным століку, маціцай блішчала італьянская маёліка пад шклом.</p>
<p>Вельмі не гарманіраваў гаркаваты пах парфумы з візантыйскай яшчэ, на кіпарысавай тоўстай дошцы, «Траеручыцай». Трэцяя рука вырасла, каб утрымаць сына, што падаў у студню, бо дзве другія былі занятыя. Ікона была па сутнасці ерэтычная, але добрая чалавечай дабрынёй, не ў прыклад другім візантыйскім іконам.</p>
<p>Такую дабрыню ў вачах Алесь бачыў яшчэ толькі на адной — таксама візантыйскай — іконе, на іконе «Уладзімірскай маці божай».</p>
<p>Пані Антаніда ляжала на канапе чамусьці пераапранутая ў самы свой улюбёны святочны строй: белую з золатам, аблямаваную валанс’енскімі карункамі сукню і белыя з золатам, да смешнага маленькія туфлікі.</p>
<p>Твар у святле свечкі быў слаба-ружовы, гаротныя вейкі апушчаны.</p>
<p>Алесь нахіліўся над ёю:</p>
<p>— Што з табой, мамцю?</p>
<p>— Не ведаю. Пераапранулася... Раптам закруцілася ў галаве.</p>
<p>— Відаць, рэзка ўстала. Ты клікала мяне? То я пасяджу.</p>
<p>— Так, цяпер пасядзі.</p>
<p>Цёмна-шэрыя і шырокія вочы глядзелі на Алеся пільна.</p>
<p>— Які ты! Працаўнік. Гаспадар.</p>
<p>Алесь убачыў сябе ў туалетным люстры. Пыльны, з сяк-так выцертымі рукамі, непрычасаны.</p>
<p>— Пайду памыюся і пераапрануся.</p>
<p>— Не. Не трэба. Ты харошы вось такі. Табе ніколі не казалі дзяўчаты, што ты прыгожы?</p>
<p>Алесь сумеўся.</p>
<p>— Прыгажэйшы, чым прадзед Акім. Усё лепшае, што было ва ўсіх нашых, ты ўзяў сабе.</p>
<p>— Ма-аці,— з ціхім дакорам сказаў Алесь.</p>
<p>— Не буду,— сказала яна.— Гэта я адзін раз у жыцці.</p>
<p>Усмешка яе была сумная і слабая. І чамусьці ў Алеся ад гэтага нешта як павярнулася ў сэрцы.</p>
<p>На хвіліну ён заплюшчыў вочы, а калі ўзняў векі — убачыў, што маці глядзіць на яго, нібы шукае суцяшэння.</p>
<p>— Загінуў бацька, Алесь. Што ж рабіць?</p>
<p>Што ён мог адказаць на гэта...</p>
<p>— Вясна? — спытала.</p>
<p>— Вясна.</p>
<p>— Лебедзі лятуць?</p>
<p>— Але. Хоць яшчэ сям-там снягі.</p>
<p>Апусціліся веі. Алесь бачыў, што шчокі ў матулі трохі ружавеюць, нібы яна збіраецца з сіламі.</p>
<p>Прадчуванне нейкай няяснай трывогі закралася ў Алесева сэрца.</p>
<p>А шчокі маці ўсё ружавелі. І ўсё больш напружваліся плечы пад карункамі.</p>
<p>— Я казала яму: не ідзі, не забівай мядзведзя. У яго босыя ногі. Ён  быў галодны і ратаваў сваё жыццё. Як мы... Усё ратуе сваё жыццё... Усё было балюча. Жыць — балюча, жывіцца — балюча, дыхаць — балюча.</p>
<p>Голас у яе быў жаласны і танюткі.</p>
<p>— Ма-аці!</p>
<p>— Слухай. Слухай мяне. А рыбы як дыхаюць, бязмоўна крычаць на дне чаўна. У адчаі. Многа рыб.</p>
<p>— Яны халодныя,— недарэчна сказаў Алесь.</p>
<p>Яна працягнула да яго руку. Нейкую незвычайную сёння, чамусьці зусім кволую і малую, як і ўся яе постаць, руку.</p>
<p>— Мама, мы разумныя істоты.</p>
<p>— Можа, ёсць і больш  разумныя...</p>
<p>Твар маці гарэў бы ў ліхаманцы; цёплыя звычайна, вочы блішчэлі, неспакойны рот крывіўся. І напружана, высока ляжалі на падушцы плечы.</p>
<p>— Лічым усіх ніжэйшымі за сябе. Гардыня, подлая самаўпэўненасць! Яны, маўляў, нямыя, гэтыя звяры. А мы можам сказаць, хто мы і нашто? То хто мы перад жыццём — не нямыя?</p>
<p>Нібы адганяючы нешта, яна пакруціла галавой.</p>
<p>— Яны не гавораць.</p>
<p>— А можа, мы не чуем? Можа, калі красуе жыта, яно адчувае тое, што і мы, кахаючы, і ў радасці хістаецца з канца ў канец і мяняе колер на лілаваты, бо ўбіраецца, і шуміць-шуміць само сабе. Ты  ведаеш, што адчуваюць каласы пад сярпом? Толькі яны не могуць ні ўцячы, ні крычаць. Не дадзена ім. Ну і што? Нам паляцець таксама не дадзена. А мы, глушцы, кажам: мо-ожна, бо яны нямыя. І каласы нямыя, і звяры. А адсюль не так ужо далёка і да дзікіх людзей. Яны таксама нямыя, мармычуць невядома што. І мы іх, моцныя, бяром, як трусяня, ды — далонню за вушамі.</p>
<p>Жаль раздзіраў глотку Алеся.</p>
<p>— Прыгон,— сказала маці.— Адмяні яго, Алесь, адпусці, калі ласка, людзей. Забі яго, Алесь, бо гэта таксама людаедства...</p>
<p>— Я зразумеў, маці. Я ведаю...</p>
<p>Маці, відаць, не хацела, каб Алесь заўважыў яе слабасць. Алесь сабраўся з думкамі:</p>
<p>— Я ведаю галоўнае. Тое, што чалавек павінен жыць толькі для разнявольвання людзей. Ён нікога не павінен хваліць, нікому не павінен спяваць оды. Бо оды — гэта толькі сцвярджэнне таго, што існуе, замацаванне яго на мёртвай кропцы, здрада руху чалавецтва. Ніякай пахвалы, толькі вечнае разнявольванне людзей. І няхай на гэтым шляху нават шыбеніца. Іншага выйсця няма.</p>
<p>Радзімка-мушка над верхняй губой матулі варухнулася ад слабой усмешкі. Зноў напружыліся плечы.</p>
<p>— Так... Так... А потым вайна, турмы, шыбеніцы, забойствы. Слабы малодшы народ. Нямы слабейшы сусед. Вінаваты таму, што слабы. І  таму — забівай! Нічога, бог даруе.</p>
<p>Маўчанне.</p>
<p>— А не даруе бог! Ох, як ён не даруе калісь! Забіваць сябе будзеце, толькі каб не глядзець у вочы Апошняму.</p>
<p>Зноў паўза.</p>
<p>— Свет, у якім нікому не было б  страшна жыць.</p>
<p>Яна сказала гэтыя словы, нібы ўзважваючы. І раптам  зноў пачала адганяць нешта.</p>
<p>— Ох, які жорсткі, жорсткі чалавек... Крывёю, плоццю, дыханнем іншых... Забіваць, каб жыць, якая лухта! Якое кола безвыходнае. Клічам да дабрыні. Як можам вырасці да сонца, калі прыкутыя забойствам да зямлі?</p>
<p>Шырокія шэрыя вочы ліхаманкава гарэлі:</p>
<p>— Нават не дзеля тых, каго забіваем. Дзеля сябе. Бо не можа быць чалавекам той, хто забіў... Таму, каго забілі, лёгка. А вось той, хто забіў... У-у.</p>
<p>Заплюшчыла вочы:</p>
<p>— А потым прыходзіць расплата і для нас. Прыходзіць і вяжа па руках, кідае на спіну,— голас стаў раптам цвёрды.— Не, я пайду адсюль не так... Перамагчы...</p>
<p>Нешта такое мяцежнае было ў голасе маці, што ён раптам кінуўся да шторы і са звонам рассунуў яе.</p>
<p>Аблічча было жывое толькі пры ружовым святле свечкі. Акрамя вачэй ды дзвюх ліхаманкавых плям на шчоках — жывога ў ім не было нічога.</p>
<p>— Што?!— амаль крыкнуў ён.</p>
<p>— Нічога. Проста я пятнаццаць дзён нічога не ела.</p>
<p>Халадзеючы, ён раптам зразумеў, чаму шторы... чаму свечка... чаму яна тады павесялела і стала роўная да ўсіх і ўсяго.</p>
<p>— М-ма-а!..— кінуўся ён да дзвярэй.</p>
<p>— Стой,— ціха сказала яна.— Дзеля мяне пачакай, ну! — Вочы былі такія пагрозлівыя, што ён спыніўся.— Я павінна сказаць... Праз пяць хвілін пойдзеш... Ну... Хадзі сюды... Дзеля памяці бацькі.</p>
<p>Ён сеў ля яе. Яна ўзяла яго за руку.</p>
<p>— Слухай, няхай нават позна... Ведаеш, як я пакінула есці — мне стала лёгка... Упершыню ў жыцці... Я нікому не вінная.</p>
<p>— Але гэта смерць! Мама!</p>
<p>— Так. Гэта зачараванае кола. Дарогі, каб вырвацца, чалавеку не дадзена. Або знікай, або забівай. Вар’яцкая прыдумка. І таму мы асуджаныя. Няма выйсця.</p>
<p>— Мама...</p>
<p>Яна трымала яго руку, але нагою ён непрыкметна націскаў на пласцінку начной санеткі ля яе ложка. Націскаў... Націскаў... Націскаў...</p>
<p>— Сэрца амаль не білася. Я ляжала без рухаў, каб даўжэй думаць. Доўга думала. І  вось...</p>
<p>Ён ціснуў пласцінку санеткі... Ціснуў... Ціснуў... Ніхто не ішоў. І ў адчаі ад гэтага ён спытаў:</p>
<p>— Нашто, нашто ты гэта зрабіла?</p>
<p>— Ты даруеш мне. Ты астанешся моцны, бо ў цябе вялікая, высакародная мэта. А я заўсёды была непрыдатная. Цень — і ўсё.</p>
<p>Алесь фізічна адчуваў, як павінен калаціцца званок у пакоі Анежкі... Божа, толькі б хутчэй прыйшлі!</p>
<p>— Нашто? Нашто?</p>
<p>— Я была прыдатная толькі на гэта. Узбунтавацца. Пакараць сябе за ўсіх,— вочы яе лавілі ягоныя вочы.— Можа, хоць па кроплі маёй крыві бог пакладзе на астатніх і даруе ім, не ведаюць бо, што робяць.</p>
<p>Голас раптам стаў амаль пагрозлівы:</p>
<p>— І ён... таксама. Прыкуць такі дух да быдлячай абалонкі! Як ён мог! Жэрці, як жывёлы, адкідаць, як жывёлы, раджаць дзяцей, як жывёлы... І  любіць іх за тое, што забіваюць... У, дрэнь!.. Хіба вінаваты людзі? Калі ў помыслах сваіх ім бы жывіцца святлом!.. І ўсё ж я выпрасіла...  дараванне.</p>
<p>Ён  націскаў і націскаў пласцінку... Ды што яны, аглухлі там усе, ці што!</p>
<p>— Нашто ты так? На-што!</p>
<p>— Не маем права... І мне страшэнна шкада вас: бацькі, Вацака і асабліва цябе. Ты ўразлівы, тонкі. Ведаю, не маем права — шкада. Можа, гэтымі днямі я выкуплю права на вас, і вы атрымаеце за агульную неяк жыць на зямлі. Не несці адказнасць за агульную віну.</p>
<p>Варухнулася:</p>
<p>— Трэба было давесці. І за тое, што я — сваячка Кроера. І за ўсіх чыста людзей. І  за яго, беднага, і за сябе. Трэба было давесці, што мы не забойцы, што мы <i>ад</i> <i>адчаю жывём жыццём другіх... </i>Хоць некаму ўзбунтавацца... Каб ведалі, што гэта нам крайняя пакута, што людзі думаюць... думаюць... над гэтым.</p>
<p>Здаецца, пачыналася трызненне. Вочы глядзелі вышэй яго.</p>
<p>— Я яго страшэнна кахала. Дай бог, каб цябе... так...</p>
<p>Дрыжучы, ён схіліўся да яе. Яна дакранулася вуснамі да яго вачэй:</p>
<p>— Ты панясеш мае вочы далей.</p>
<p>З  вялікім, з апошнім высілкам дакранулася да яго рукі:</p>
<p>— Абяцай мне. Абяцай, што ніколі без крайняй, без смяротнай патрэбы не адбярэш жыцця ў жывога.</p>
<p>Ён кіўнуў галавой.</p>
<p>І  тады яна, нібы вычарпаўшы ўсе сілы, апусціла плечы. Толькі тады. Апусціліся і веі, цяпер спакойныя. На павеках ляжаў блакітны цень.</p>
<p>...Не памятаючы сябе, ён кінуўся ўніз:</p>
<p>— Людзі! Лекара! Людзі! Людзі!</p>
<p>Але яшчэ раней, чым прыбеглі людзі і лекар, у пані Антаніды пачалася агонія. Дзіўная, спакойная агонія, падобная на згасанне лампады, у якой усё выгарала датла...</p>
<p>Яны  сядзелі ўдвух у пакоі дзеда. Ён заўсёды спыняўся ў ім, калі прыязджаў у Загоршчыну. Алесь трохі адышоў, так і не выплакаўшыся; дзед, ва ўсякім разе, больш не баяўся за яго.</p>
<p>Так яны і сядзелі пад адным агульным горам, вельмі стары ды малады. А паміж імі стаяла пляшка кмяноўкі ды запыленая, бы ў фуфайцы, бутэлька віна.</p>
<p>— Ведаю, і для цябе занадта. Так вось, за некалькі тыдняў. Але ты — чалавек. Стой. Зачапіся і стой... Дый мяне, старога эгаціста, пашкадуй... Я, Алесь, сапраўды стары. Перад табой будучыня, свае дзеці. А перада мной — магіла. І дзяцей маіх няма...</p>
<p>Адны, самотныя, у вялікім доме.</p>
<p>— Ты яшчэ пусціш карэнні. А я, як старая таполя, што выпусціла парасткі, а іх пасціналі. А на новыя — сілы няма. Адзін астаўся, дый той... Адзін ты ў мяне... Сохну я, як дрэва, абсечанае ды абгарэлае... Ты мяне пашкадуй.</p>
<p>— Я не буду, дзеду... Але не дарую я сабе... Як мог так паглыбіцца ў сваё, не заўважыць!.. Кожную вясну і восень, заўсёды гэта так было, што яна зачынялася, ніхто не мог бачыць... Але ўсё адно — як я мог дапусціць?</p>
<p>— Не памагло б,— наліваў дзед яму віна, а сабе кмяноўкі.— Яна ўсё адно зрабіла б гэта... Параненае сумленне, сыне...</p>
<p>Дзед маўчаў. Што ён мог сказаць? Ён картаваў думкі.</p>
<p>Нейкае зусім цёмнае, нібы асенняе, было неба над паркам. За акном месяц шалёна імчаўся над нерухомымі гмахамі аблокаў.</p>
<p>— Лягчэй за ўсё скончыць так. Але людзям трэба ісці. Каб жыць. Жыццё — даброта. Найвялікшая даброта, якая дадзена кожнаму, нягледзячы на ўвесь боль.</p>
<p>Дзед не заўважыў, што супярэчыць сам сабе. Ён проста казаў простыя думкі, як усе людзі. Можа, якая і суцешыць.</p>
<p>— Каб жыць... Асабліва тым, што самі і кідаюць зерне, што даюць яму расці, што змагаюцца за каласы — іначай нівы заглушыла б пустазелле... Што зробіш, трава лепей адрастае, калі яе косяць...</p>
<p>Дзед зноў наліў і задумаўся.</p>
<p>— Выпі, сыне. Я доўга жыў. Мяне назвалі б вар’ятам, калі б я сказаў, ну хоць бы пра катлы на цукроўні... Прэс круцілі рукамі... А, лухта!..</p>
<p>Думка дзеда кідалася ў прыцемках:</p>
<p>— Вось парастак бульбы ў склепе. Жоўты, бледны... Ці цыбуля, таксама жоўты, без смаку. А пакладзі цыбуліну без зямлі, без вады на акно. Парасткі стануць зялёныя, з’явіцца аднекуль горыч... Значыць, ёсць жа нешта ў святле. То няўжо мы дурней за цыбуліну? І  сапраўды навучымся з часам рабіць хлеб з сонца. І людзі стануць жывіцца святлом.</p>
<p>— З часам,— горка сказаў Алесь.</p>
<p>— Затое <i>назаўсёды</i>. І стане добра. Спачатку людзям... Потым жывёлам... Потым раслінам... Хадзіце сабе, смейцеся... Бегайце сабе, скачыце, лётайце, слаўце жыццё... Каласіцеся сабе, зелянейце...</p>
<p>Вочы Вежы мякка свяціліся з-пад суровых павек.</p>
<p>— А ты, чалавек, стой. Стой, не падай. За ўсіх стой. Спачатку за людзей, потым за ўсіх, хто дыхае і шуміць. Доўга яшчэ стаяць. Крывава. А ты стой. Нават пры сваёй прынізлівай  жывёльнасці — стой. Жывёла, а стаіш. За гэта з цябе — усе грахі ды на святасць вялікую.</p>
<p>Месяц імчаўся між непарушных хмар.</p>
<p>— Сосны на Доўгай Кручы бачыў? — спытаў дзед.</p>
<p>Алесь успомніў.</p>
<p>...Імклівы, дрыготкі, як страла ў палёце, Дняпро... Доўгае, з вярсту, і высокае, сажняў у пяцьдзесят, урвішча... Крывава-чырвоная гліна... І на строме, карэннямі  ўгору і свежымі шатамі ўніз — сосны... Вісяць... Бітыя, страшна скарлючаныя... Перавітыя, непрыступныя, самотныя... Няскораныя ў сваім жаданні жыць там, дзе не здолеў і не захацеў жыць ніхто.</p>
<p>— Але.</p>
<p>— Дык гэта мы. Слабая абарвецца. Усякая іншая абарвалася б... акрамя нас... І ўсё. Да апошняга каменя запомні...</p>
<p> </p>
<p>Праз некалькі дзён побач з магілай пана Юрыя паявіўся другі курган, які месяцам пазней аброс зялёнай травой.</p>
<p>Басак-Яроцкі адразу з пахавання ўзяў Алеся да сябе, не даўшы нават вярнуцца ў апусцелы дом:</p>
<p>— Няма чаго табе там рабіць.</p>
<p>— Я, можа, да дзеда, дзядзька Пятро?</p>
<p>Пастрыжны яшчэ больш пачырванеў:</p>
<p>— Вы там мудрагеліць будзеце. А табе зараз тая мудрасць... кгм,— і дзядзька выразна кашлянуў, адным выглядам лепш за ўсякія словы паказаўшы, як менавіта зараз патрэбна Алесю тая мудрасць.</p>
<p>Ехалі конна па раскіслай зямлі. Вясна пазнілася, і толькі зрэдку між хмар праглядаў гарачы, малады, сіні шматок неба.</p>
<p>— Сорам,— кароткія вусы дзядзькі варушыліся.— З самага пастрыжэння запрашаў да сябе... Хай сабе гэтых, розных там... «поутру проснувшись» няма. Я табе не імператрыца Анна. Я — салдат.</p>
<p>«Поутру проснувшись» была ўлюбёная страва імператрыцы Анны. Рабілася яна з бычыных вачэй, і дзядзька заўсёды ўжываў гэтую назву, калі казаў аб разнасолах і прысмаках сапсаванага густу.</p>
<p>Дзядзькава бурка, на якую на ўсе вочы глядзелі хлапчукі наваколля, пахнула тытунём, як і парадны мундзір. Гэта была вопратка толькі на самыя важныя выпадкі жыцця.</p>
<p>Ладны і сівы, ён ехаў на сваім коніку проста, як ездзіў, напэўна, і пад кулямі. Алесь быў удзячны пастрыжному, які не дазволіў яму зайсці ў апусцелы палац. Усё разумеў стары. Сказаць часам не мог, але разумеў усё.</p>
<p>Дзіцячыя сінія вочы без прыжмуру проста глядзяць на неба.</p>
<p>— Бачыш, жаўрук... Як на нітцы. Ты не ведаеш, Алесь, дзе яны начамі хаваюцца? Марозіць жа начамі. Я ляжанку кожны вечар палю на старыя косці. Люблю агонь... Здаецца, чым утапіцца, то лепей бы ў агні... То не ведаеш дзе?</p>
<p>Дастаў куртатую трубачку, капшук — і запіпчыў.</p>
<p>Тромб адварочваў храпу ад тытунёвага дыму і касіўся на Басак-Яроцкага разумным вокам: гаспадар не курыў.</p>
<p>— Што за тытунь такі прыемны, дзядзька?</p>
<p>— Ты што, лічыш, толькі багатыру прыемны тытунь курыць? — усміхнуўся дзядзька.— Выкручваемся і мы, ды яшчэ як. Дарагое жыццё, яно — у дурняў бывае.</p>
<p>— Не, сапраўды.</p>
<p>— Кгм... Тытунь харошы, гэта праўда, турэцкі... Але нават самы танны тытунь, які мы, бывала, курылі там, калі армянін не прыедзе, можна зрабіць — ого! — на твары ў Пятра была раскоша.— Да мяне, бывала, усе бягуць: «У Яроцкага запасы старога. Яроцкі зберажэ, хоць не скнара». І не ведаюць, што я нават з карэньчыкаў магу табе такую «Кабу-Гавану» (ён так і сказаў) звярнуць, што тамтэйшыя індусы сем вёрст будуць за канём бегчы ды нюхаць.</p>
<p>— Індзейцы, дзядзька.</p>
<p>— Ну, індзейцы... А ўжо з сапраўдным тытунцом, то, я табе скажу, і Вежа такога не нюхаў, што я магу зрабіць.</p>
<p>— Як?</p>
<p>— А звычайна. Хатні тытунь, вядома, даглядзі як след. Гэта... кгм... грунт! А потым рыхтуйся «Кабу-Гавану» рабіць.</p>
<p>Яроцкі піпчыў, быццам ладан і смірну курыў невядомаму богу:</p>
<p>— Чакай, пакуль зацвіце белы баркун. Не тая жоўтая падла, што ў засуш палі катуе, а ягоны белы брат. Сачы, каб пчолы палёталі сама больш дзень. Каб лішне не выпілі мёду... Збяры кветкі асцярожненька, ачысці і сушы не на сонцы — пад ветрыкам, але хутка. А высушаныя мяшай з тытунём... Спачатку нямнога, бо звыкнуць трэба, бо гэта курыць — як у кветках заснуць: і сон, і лёгкасць, і думкі прыходзяць адчайныя, нібы кожную хвіліну ты з персідскай царэўнай можаш ажаніцца ды пляваць на ўвесь свет.</p>
<p>— Дурман?</p>
<p>— Не. Проста бясшкодны мёд.</p>
<p>— Так проста?</p>
<p>— Хе-хе,— сказаў Яроцкі.— Бачыш, што ў капшуку на дне?</p>
<p>— Ну, камяк нейкі.</p>
<p>— Гэта вераснёвы жоўты антон, парэзаны ды ў сітаватую тканіну загорнуты. Панюхай.</p>
<p>З капшука павеяла харошым тытунём, мядовым летнім полем, асеннімі садамі і яшчэ чымсьці.</p>
<p>— А гэта? — спытаў Алесь.— Якое прыемнае! Як запушчаны сад у чэрвені!</p>
<p>— А гэта другое, аб чым хацеў сказаць. Ружы не ў кожнага ёсць, то шыпшыны ў поўнай квецені набяры, падсушы ды мяшэчак у скрынку з тытунцом і пакладзі.</p>
<p>— Вы маг, дзядзька.</p>
<p>— Я шмат такога ведаю... Дарэмна ты не прыязджаў. Простасць табе патрэбна чалавечая, хлопец... Звычайнае, шэрае, сваё... Хай неразумнае, парэпанае, але сваё... Як продкі жылі. Былі багатыя, а на мулкім спалі... Дый не чужы ты мне. Дзяцей у мяне няма... Усё вайнішча гэта. А нажніцы твае, пастрыжныя, срэбныя, і дагэтуль на сценцы вісяць. Побач з лістом, з асабістай мне падзякай Ярмолава Аляксея Пятровіча. Мы тады, каптэнармус выпадковы, чатыры салдаты ды я, пяць дзён перавал супраць лезгінцаў трымалі. І назву ўжо таго перавалу забыў, а дагэтуль, як успомню — вішчаць ды галёкаюць, ну — сэрца падае, няма куды дзецца.</p>
<p>— Вам колькі ж год, дзядзька!</p>
<p>— Не так ужо і многа. Нарадзіўся я цераз тры гады пасля смерці імператара Паўла. Значыцца-а... Вось, пяцьдзесят пяць мне... А туды я трапіў маладзён шаснаццаці год. Афіцэры, бывала, піць ды ў карты. А мне матуля многа прыслаць не магла, дый прагуляўся б я, а з салдацкай казны пазычаць — гэта бога забыць трэба. Дый нецікава гэта мне. То я ў перса куплю... па-нашаму не ведаю, як табе і растлумачыць, але вязкая такая, дрыжыць, як наша студзіна, але не з мяса, а з дыннага, здаецца, соку ды цукрам абсыпаная... словам, «рахат-лукум»... ды сяджу, ды зубы ў мяне, бы ў смале, вязнуць, а сам гляджу на горы... І  здаецца мне, нібы зусім яны не з каменя, а з блакітнага вэлюму і лёгкія, аж пустыя знутры, як шатры... Вось-вось палятуць.</p>
<p>Пасуровеў злёгку.</p>
<p>— Толькі спачатку яны такія і былі.</p>
<p>— Ну і як вы там?</p>
<p>— Сем год быў у асобным каўказскім корпусе пры Аляксею Пятровічу, доўгія яму гады. Жывы яшчэ. Пакрыўдзілі яго, а мужык які быў! Леў! Баяліся яго вярхі. Чуткі сярод салдат хадзілі — «абы закалат, а мы ўжо яго на штыках данясем да трона».</p>
<p>— Як на штыках?</p>
<p>— А так. Штыкі ў парусіну ды на плечы. А на парусіне генерал, каб вышэй. А вакол салдаты ды сцяганосец... Мяне ён помніў, хоць і не дужа адзначаў. Не цярпеў ён гэтых дрындушак ні на сабе, ні на іншых. І  правільна. Ганарыцца тут няма чым. Прысяга, вядома, іначай кожнаму салдату праз дваццаць пяць год не чыстую, а галаву сячы б трэба... То Аляксей Пятровіч гэта разумеў. Не тое што Паскевіч. Той за Эрывань ды Арзурум мне таксама ліст ды зброю, кінжал ды асабістую шаблю, ды крыж. А я гэта ўсё ў скрыні трымаю.</p>
<p>Выбіў люльку, крэкнуў,  нібы глынуўшы чарку.</p>
<p>— Пасля праваяваў я год з лішнім з Паскевічам Іванам Фёдаравічам. Восем год было ўжо маёй службы. Адзначыў ён мяне, пасля таго як мы крэпасць бралі... Як бо яна?.. І  гэта забыў! Але пакрыўдзіў ён мяне там моцна. «Шпуры,— кажа,— трэба весці ды ўзрываць». А я яму: «Дазвольце сказаць, не трэба гэтага. Прыдатная крэпасць. Нам спатрэбіцца. Войска многа, пакіньце яе ў абцугах ды — зморам яе. Шкада крыві». А ён: «Вы баіцёся, здаецца?» Графства дурное! За такія словы дурніла салдат, дзе і не трэба, на смерць ідзе.</p>
<p>Яроцкі казаў глуха і спакойна, нібы аб тым, як яны ўчора паабедалі.</p>
<p>— Я пайшоў ды, пакуль яны там валтузіліся з падкопам, самавольна тую крэпасць узяў. Давялося яму на свечку папляваць, а порах здаць у цэйхгауз, на рабунок... Зразумеў, што пакрыўдзіў мяне. Як наведвае наш полк, то не абміне, каб не спытаць:«Як жывеш, зямляк?» Ды і па імю, па бацьку.</p>
<p>Усміхнуўся:</p>
<p>— І вось хоць што кажы, хоць і наш, беларус, а не любіў я яго, нябожчыка. І  тады, і цяпер. І не за палякаў, што ён з імі ўчыніў. Гэта — прысяга, і хто богу не вінаваты? А так проста. Слізкі быў чалавек. Царадворац. Душа, здаецца, наросхрыст, а сам хітры, як лін.</p>
<p>Коні ступалі па падсыхаючай зямлі. Жаўрук, як на гумцы, торгаўся між небам і зямлёй.</p>
<p>— Тут матуля памерла. З’ездзіў сюды, абсадзіў магілку. Пуста, тужліва. І паловы водпуску не адбыў — назад... Тут трапіў я на лінію, па крэпасцях. Чачня. Дзевяць год на лініі. Быў я ўжо капітан... Трыццаць год мне было, і чатырнаццаць год я служыў, калі стаў над Дагестанам і Чачнёю Шаміль. Па-нашаму ці то цар, ці то мітрапаліт, па-іхняму — імам. «Імаць» нашых, значыцца, пастаўлены... Ну і тут пачалося... Бож-жа  мой! Б’юцца людзі, паляць, рэжуць.</p>
<p>Сінія вочы Яроцкага пацямнелі. Хрыплаваты бас прыглухнуў.</p>
<p>— З генералам Галафеевым у Чачню хадзіў. Лік сутычкам згубіў. Крывішча  лілася... У сорак дзевятым годзе было мне сорак пяць, а праслужыў я дваццаць дзевяць год; зранены ўвесь, як стары воўк — пайшоў я ўчыстую, з пенсіяй ды з чынам маёра. Хутка жылі людзі, хутка зношваліся. Дый я вырашыў: хопіць, трэба і пажыць... Выслужыць многа я больш не мог. Служылі з нашых адзінкі, сувязяў няма. Ведаў асаблівых таксама няма. Далей служыць не было сэнсу. А такіх армейцаў было там трыста беркаўцаў ды яшчэ напарстак.</p>
<p>— А смеласць?</p>
<p>— Не быў я смелы. Ніколі не быў. А нават каб і быў, то сярод нас, кіслай шэрсці, смялейшых за мяне было б — як да Тыфліса з Эрывані ракам ставіць... Ды я і ўзрадаваўся чыстай. Шчыра кажучы, непамысна мне на душы стала.</p>
<p>Дзядзька зноў закурыў.</p>
<p>— Залілі мы гэтыя сінія горы чалавечай крывёй... Горш за іх дзікуны ды свалота беспардонная. Воінаў што, джыгітаў што паклалі за гэтыя дваццаць дзевяць год! Дык яшчэ ж пасля мяне дзесяць год мінула, а ўсё ваюем, маленькіх не можам адолець. А шкада людзей. Дзікія яны і галаварэзы, але справядлівыя. І сябры верныя. Гляджу, лепей мне з імі ляпёшкі есці, чым... А, ды што там!</p>
<p>Піпчыў.</p>
<p>— Сорамна-с.  «Азарство адно», як мой дзяншчык казаў. Мала таго што спаляць гэтыя іхнія саклі, дык яшчэ неадменна знойдзецца задніца ды ў вадаём іхні... А яны людзі грэблівыя, чыстыя людзі. Яны нават там абыходзяцца са збанам вады. Рукі і твар мыюць пяць разоў на дзень, не раўнуючы як мы. А я табе скажу, такіх чыстаплотных, як мы,— гэта яшчэ пашукаць. Немец не такі. Ангелец не такі... Ну вось і гэтыя такія. Я з імі мірыўся, яны мяне нават паважалі, мірныя. Кажу ім: «Баранаў адганіце, войска пойдзе». Ведаю, з імі па-добраму, каб не галелі, то і яны нямірным не скажуць. А ў мяне і сярод іх былі сябры. Ды якія! Сам граза Мехмет-хаджа. Чэчэнец быў. Мамакай — абрэк... Муса — інгуш. Ахмед-бек.</p>
<p>Дзядзька ціхутка зацягнуў гартанную песню.</p>
<p>— Гэта па-іхняму... Азначае: «Мы нарадзіліся ў ноч, калі ваўчыха прывяла шчанюкоў. Мы атрымалі імя, калі рыкаў на ўсходзе сонца барс. А смелыя мы сталі ў гарах, дзе лавіны вісяць над галавою, як смерць... Праклён гэтым князям, яны калматыя і бурыя сабакі... Як дажывем да вясны — крывёю іх прымусім...»</p>
<p>Развёў рукамі:</p>
<p>— Ну вось... І скажы ты, нашто?! Скалы гэтыя бедныя спатрэбіліся. Сваёй зямлі мала?</p>
<p> </p>
<p>У гэтых чысценькіх белых пакоях разам з Алесем жылі спакой і мір. Жылі ўжо восьмы дзень.</p>
<p>Абкружаныя садам дзесяць пакояў пад зялёнай ад моху гонтавай страхой. Нізенькія  вокны, абведзеныя сінім, вясёлкавыя ад старасці кафлі напаленых грубак, печка на кухні, размаляваная паяском: дзяўчаты з каромысламі і коннікі. Дзверы не толькі прамавугольныя, але сям-там, для прыгажосці і разнастайнасці, з паўкруглым верхнім вушаком: не паленаваліся парыць і гнуць тоўстую дубровую плаху.</p>
<p>Дваровыя будыніны трохі наводдаль. Сад шуміць уначы. Кніг амаль няма, акрамя ўсюдыіснага «Завальні», пары паляўнічых кніг, «Дудара беларускага» ды яшчэ календароў з восемсот сорак дзевятага года.</p>
<p>На падлозе, вылізанай да жаўцізны, дзе — густа — ваўчыныя шкуры, а дзе і самаробныя хаднікі. На сценках — прывезеныя дываны. Адзінае багацце вісела на іх — зброя. Дзіўнай прыгажосці каўказскія шашкі, пісталеты, фіцільныя і крамянёвыя, аздобленыя срэбрам стрэльбы.</p>
<p>Дзядзька пасяліў яго ва ўласнай вялікай «халасцяцкай». Тыя ж дываны, тая ж зброя. Ніякіх ложкаў, толькі дзве ляжанкі ля сцен, а на іх кілімы. Накрывацца футрам, каб было цяплей.</p>
<p>Вялізны медны рукамыйнік, арап на гадзінніку варочае маціцовымі вачыма. Ды яшчэ столік, ды на ім віно і закуска, калі ўначы зойдзецца жывот з голаду.</p>
<p>І дзіўна, нягледзячы на тое што ў Загоршчыне і Вежы такога не было, што елі ў дзядзькі — пад завязку, ён і сапраўды цяпер адчуваў кожную ноч голад.</p>
<p>— Кожны вечар лазня, брат. А лазня ў мяне адмысловая.</p>
<p>Лазня была сапраўды адмысловая. Адзіны новы будынак фальварка — наводдаль, за плотам. Старая згарэла тры гады назад. Не тое каб агнём, а проста — так ужо напалілі, такі быў у ёй мятны ды густы дух з парай, што яна ціха сабе сатлела за ноч, не вытрывала. Прыйшлі раніцай, а лазні няма.</p>
<p>— І  я па суседству з табою. Ты, калі хочаш, дзвярэй на ноч не зачыняй. Унь табе з ляжанкі печка з калідора відаць. На світанні яе запаляць. Не ведаю, як ты, а я люблю раніцай, яшчэ ў цемры, прачнуцца ды пакачацца пад футрам. Гледзячы на агонь ды слухаючы, як гудзе.</p>
<p>Алесь прачынаўся ў цемры пад гул і ззянне полымя. Ляжаў. Думаў.</p>
<p>Снедалі. Дзядзька ішоў па справах, Алесь — у пушчу, дзе ўжо сінелі пралескі, або да Дняпра, што спачатку з гарматным гулам крышыў лёд, потым імчаў яго, грувасцячы і зноў бурачы замкі з крыг, а потым шырока разліваўся, нібы хацеў захапіць у сваё ўлонне як найбольш неба.</p>
<p>У пушчы, па котлішчах, асцярожна, каб, крый божа, не набраць пяску, зразаў у кошык смарчкі. Гэта было ціхмянае, добрае паляванне.</p>
<p>Вяртаўся позна, у прыцемак. Прытомлены сабака бег наперадзе, і, калі азіраўся, вочы яго, за пятнаццаць сажняў, свяціліся чырванаватым святлом.</p>
<p>Дзядзька ўжо чакаў. Даставаў з гарлачоў яблыкі, не салёныя і не мочаныя, а — сакрэт кухаркі — як быццам свежыя і толькі залітыя адной халоднай вадой і таму асабліва сакавітыя ад яе. Аднак гэта была не проста вада і не расол, а нешта зусім іншае. Нібы ў ваду налілі яблычнага соку: кіславата-саладкаватая, з пахам свежага яблыка. На пахмелле — за вушы не адцягнеш.</p>
<p>Перад сном, калі Алесь ужо ляжаў, людзі прыносілі тры-чатыры велізарныя ахапкі саломы і клалі на падлогу пры ляжанцы. Прыходзіў дзядзька пагаманіць з гадзіну перад сном. Набіваў ляжанку саломай, пакідаючы доўгую павесму, што злучала салому ў печцы з саломай на падлозе.</p>
<p>Закурваў куртатую люлечку, падпальваў салому ў ляжанцы і, седзячы на зэдліку перад агнём, здаецца, павольна, але спрытна, нідзе не абрываючы, цягнуў і цягнуў салому са стажка ў агонь. Нібы нітку з кужалю на ручной прасніцы. Толькі замест верацяна круціўся ля ягонай правай рукі неўтаймаваны жоўты агонь.</p>
<p>— Не па-нашаму, вядома,— казаў дзядзька.— Людзі аж дзівяцца. Але прывык на поўдні. Ды і праца рукам.</p>
<p>Водсветы рабілі яго твар медным, а вусы — рыжаватымі. Цягнулася і цягнулася ў агонь, дрымотна шалахцела, не абрываючыся, залацістая саламяная пасма.</p>
<p>— Ваявалі,— казаў дзядзька.— І вайна ж тады падлючая была. Выходзім палком, адрэжам кавалак лесу, расставім пасты, каб не стралялі па воінах, дый выпляжым увесь лес. Усё чыста, акрамя ажыны. А потым, у суш, прыйдзем ды спалім. Дзікі ўцякаюць. Фазаны, бедныя, лятуць, ды, глядзіш, нейкі гарыць на ляту... Так, спалім на гэты раз і з ажынай. Прасекі вядзём, заложнікаў бяром.</p>
<p>Цягнулася салома ў агонь. Сухое цела колішніх каласоў.</p>
<p>— Агульго яшчэ раней узялі,— каторы раз успамінаў дзядзька каўказскія прыгоды.— Шаміль тады ў Даргу ўцёк. І пачалася вось такая вайна. Цяпер ёй толькі канец надыходзіць. Кажуць, акружылі нібыта імама ў Гунібе... А тады і канца гэтаму не прадбачылася. Пайшлі мы з галафееўскай экспедыцыяй на Чачню... Жыхары ўцякаюць, быдла крычыць. Словам, калі прыходзіць набег у аул — пуста там. Адны старыя ды куры. А то і старых няма, адны куры. Тут ужо казакаў  за рукі трымай. А калі аул блізка і там у кагосьці з казакаў  кунак ёсць — казакі салдат трымаюць. Вайна, вядома! Назавем для прыкладу тры аулы: Вялікі, Малы, Сярэдні Хунзах. Гэта я назвы зараз прыдумаў, для прыкладу. То вайна прыблізна такая будзе, па данясеннях: «Узялі аул Малы Хунзах. Жыхароў перабілі, курэй злавілі і з’елі, саклі спалілі, мячэць загадзілі»; «Узялі аул Сярэдні Хунзах. Мячэць запаскудзілі, саклі спалілі, пералавілі і з’елі курэй»; «Узялі аул Вялікі Хунзах. Курэй пералавілі і з’елі, мячэць загадзілі, саклі спалілі». Паўсюль, як бачыш, аднолькава. Усёй розніцы, што спачатку, а што потым. Ды яшчэ Малому Хунзаху разам з жыхарамі дасталася, бо ніжэй па гары ляжаў... Старыя салдаты і афіцэры гэтым грэбавалі. Ну, а шчанюкам, вядома, прывабна.  «Начальства загадвае. Ягоны адказ. Круш-шы, хлопцы!» Дый гонар. То яго на стайні  дзерлі або, скажам, да скарбніка на абед не запрашалі, а тут перад ім зямля гарыць... З той прычыны, што вайна не вайна была — звярэлі людзі, і ўжо як дойдзе да кінжалаў і куль, то трымай іх толькі. Але рэдка сапраўдная справа была. Аднойчы пайшлі лес сячы, і раптам — напад. Дзень біліся. Рэчка там такая ёсць... Назвы не нашы, то забыў... Ва... Валерка?.. Валетка?</p>
<p>— Валерык.</p>
<p>— Глядзі, правільна. Адкуль ведаеш?</p>
<p>— Вершы такія ёсць. Лермантаў напісаў.</p>
<p>Дзядзька на хвіліну адарваўся ад сваёй «пражы», каб паскрэбці падбароддзе. Агеньчык, нібы толькі таго чакаючы, папоўз  з печы да стажка.</p>
<p>— Куд-ды? — дзядзька, спаймаўшы яго, запхнуў назад.— Ану, хадзі да сваіх!.. Ведаў аднаго. І якраз у гэты час. На Валерцы і пры экспедыцыі.</p>
<p>— То гэта ж вялікі чалавек, дзядзька... Паэт?</p>
<p>— Ці паэт — не ведаю. А што паручнік — добра помню. Афіцэр быў неблагі. Толькі свавольны і непаслухмяны. Не хацеў у экспедыцыі ваяваць. Сэрца, значыцца, яму не дазваляла, каб загадвалі.</p>
<p>— Можа, гэта не той... Міхал?</p>
<p>— Міхал Юр’евіч, правільна.</p>
<p>— Ах, чорт,— дзядзька нібы адразу вырас у вачах Загорскага: трэба ж думаць, каго бачыў!— І гаварылі вы з ім?</p>
<p>— Чаму ж не гаварыць, калі трапіцца. Што ён, турак? Мы з ім і паляваць хадзілі. І  чаёк з ім ганялі. Я там ад кавы нашай адвык. Усё чаёк ды чаёк. Выключна мы з ім чай умелі рабіць... Сакрэты былі розныя... Ён свой у аднаго сябра выпытаў — забілі яго потым пад грознай крэпасцю. Па-дурному зусім. А мне мой сакрэт дарам дастаўся: хочаш, каб кава або чай добрыя былі — кладзі як мага больш і таго і другога.</p>
<p>— Раскажыце, дзядзька, які ён быў?</p>
<p>— Які... Звычайны... Вочы ды нос, ды дзве рукі. Несамавіты такі... Ногі крываватыя, нібы дзіцём на рахіт хварэў. Звычайны армейскі афіцэр... Толькі што багаты.</p>
<p>— Аб чым гаварылі хаця?</p>
<p>— Помню я, думаеш, пра што з кожным афіцэрам гаварыў?</p>
<p>«Гэх, дзядзька-дзядзька,— падумаў сам сабе Алесь.— Пашанцавала табе, а ты...»</p>
<p>Ледзь не плюнуў з прыкрасці, але потым падумаў, што віны Басак-Яроцкага тут няма. Звёў лёс са звычайным армейскім афіцэрам, якіх Пятро, сапраўды, бачыў сотні. Хто адрозніць пад шэрым сукном адно сэрца ад другога. Гэх, людзі! І сапраўды, «сорамна-с».</p>
<p>— Помню толькі, што незвычайнай храбрасці быў чалавек. На што ўжо тыя басурманы, а ён і іх перабасурманіў. Набраў сабе добраахвотнікаў — такія ж адарві-галовы, як ён,— дый пайшоў гуляць. Сам у чырвонай сарочцы, у бешмеце, конь пад ім белы... Што ты думаеш, на такое паглядзеўшы, ды жыццём не рызыкаваць — гэта нельга. Вельмі проста і з розуму з’ехаць або запіць да апошняга салдацкага крыжа ды забыцца, хто ты ёсць, чалавек.</p>
<p>Засмяяўся:</p>
<p>— Мы з ім і ў крэпасцях на лініі стаялі. Гэта толькі кажуць, што «вайна, у, вайна!», а на самай справе вайна — гэта нудота. Асабліва ў крэпасці. Рэдка вясёлае здарыцца. Быў я некаторы час камендантам крэпасці Шатой. Адна назва, што крэпасць. Вал ды заплот, ды сям-там глінабітны мур. Ну, аднак, у мяне салдаты ды некалькі гармат. Вось аднойчы стаю на муры, аж бачу — пыл на дарозе. Ляціць коннік. Абадраны такі джыгіт. Буркаю нешта прыкрыў. Падлятае пад браму: «Іван! Адчыняй!» — «Чаго табе трэба?» — «Адчыняй! Прапаў зусім, калі не адчыніш!»</p>
<p>Зноў засмяяўся.</p>
<p>— «Ды што табе тут конча трэба?» — пытаю. Той як узаўецца. Вочы бандыцкія, жаласныя, у горле аж клякоча: «Адчыні, шайтан. Марушка карапчыў». А гэта ў яго, значыць, грошай не было, то ён сабе дзеўку, жонку, узяў ды ўкраў. Добра. Пусціў я яго. Ён  дзякаваў. І дзеўка кланяецца. А зброю я ў яго ўсё ж забраў. Ведаю, чым гэта канчаецца. Даў яму з дзеўкай пустую халупу. Думаю: «Паспрабуйце знайсці. А калі і знойдзеце — позна будзе». Сам пайшоў чай піць. І двух кубкаў не выпіў — кліча салдат: «Ідзіце на муры, ваша высакароддзе». Іду. Бачу, перад брамай чалавек пяцьдзесят на конях. Усе са стрэльбамі. Ну, думаю, купіў сабе клопату з-за чужога вяселля... Наперадзе коннікаў чачэн. Нос бы ў ястраба, барада рыжая, як, ты скажы, ён яе назнарок пафарбаваў. Вочы бандыцкія. І  папаха белым абкружана... Хаджа! «Іван, адчыняй, злодзей у цябе. Карапчыў маю дачку. Мы яго зараз рэзаць будзем». А я яму: «Ты ў сваім доме дасі кагосьці рэзаць? Вось. А тут — мой дом».— «Я ў сваім доме зладзеяў не прымаю».— «То што,— кажу,— ніводны з тваіх гасцей па баранту за Церак не хадзіў?» Некалькі чалавек засмяяліся. Потым рыжы кажа: «Пусці мяне аднаго». «Ну, адзін,— падумаў я,— нічога не зробіць. Дый позна». «Ідзі,— кажу.— Толькі астатнія хай ад’едуць, а ты зброю пакладзі». Рыжы кажа: «Кінжал адзін пакінь, Іван».</p>
<p>Ну вось, не стаў я Рыжага абражаць. Пусціў. Ідзе той, вачыма толькі па баках зыркае. І як яго хто вядзе, проста да той мазанкі. Ну, думаю, пачнецца зараз.</p>
<p>Вочы Яроцкага смяяліся:</p>
<p>— Узяў кінжал ды як кінуў у дзверы, зубы ашчэрыўшы,— аж той дзюймы на чатыры ўпяўся. Толькі і сказаў: «Гых-х...» Зразумеў, што позна, але злосць сарваў. Ды яшчэ нібы сказаў гэтым ударам: «Узяў ты маю дачку, то на і кінжал, падавіся...» А праз некалькі дзён памірыліся. Такая гулянка перад крэпасцю была — любата! І мяне частавалі, як пасаджонага бацьку.</p>
<p>Памаўчаў:</p>
<p>— Гэта прыемна ўспомніць. А астатняе — хлусня. Народ, галоўнае, харошы. Нельга мне было таго джыгіта не пусціць. Ну што, ну зарэзалі б. Мала зарэзалі людзей? Мала іх і так рэзалі, каб яшчэ за каханне... Ведаеш, як па-іхняму «каханая» будзе? Х’ёме... чуеш? Як пады*хаў... О!..</p>
<p>Дзядзька ішоў спаць. А Алесь ляжаў без святла і глядзеў, як у калідоры кідаецца ў печцы агонь.</p>
<p>Домік у садзе. Простыя людзі. Простыя словы і ўспаміны. Простыя спевы жанчын у людской.</p>
<p> </p>
<div class="POETRY">
<p>Часаў ён сошкі</p>
<p>З маіх белых плеч,</p>
<p>Віў ён вяроўкі</p>
<p>З маіх русых кос,</p>
<p>Пускаў ручаінкі</p>
<p>З маіх дробных слёз.</p>
</div>
<div class="CLEAR"></div>
<p> </p>
<p> </p>
<p>І ён яшчэ больш разумеў пасля гэтых дзён: усё ў прастаце, усё ў блізкасці да гэтых. Ім цяжка, трэба быць з імі.</p>
<p>Печка. Водсветы агню.</p>
<p>І  ўвогуле, каму было добра жыць на гэтай зямлі? Усё, здавалася, ёсць, а баліць душа.</p>
<p>Твары плылі перад ім... Пан Юры... Маці... Раўбіч...</p>
<p>Чаму такія няшчасныя людзі?!</p>
<p>...Дзядзька... Лермантаў... Чаркесы... Шаўчэнка... Кастусь... Малахоўскі... Віктар... Чорны Война...</p>
<p>Чаму такая няшчасная зямля?! І  вакол няшчасная, і асабліва тут няшчасная.</p>
<p>Скакаў у цемры агонь.</p>
<p>І, гледзячы на яго, Алесь думаў:</p>
<p>«Бунт ідзе... Ідзе паўстанне... Ідзе рэвалюцыя, выбух шалёнага гневу і ярасці. Няўмольны пажар ад Гродні да Дняпра. Яго не можа не быць, такое зрабілі з людзьмі... Ідзе воля да майго народа і ўсіх народаў...»</p>
<p>Агонь палаў у цемры.</p>
<p>Яна ідзе. Толькі сляпыя не бачаць, толькі глухія не чуюць. «Крывадушныя! Аблічча неба распазнаць умееце, а знаменняў часу не можаце?» Яна немінуча будзе ў тым паганым, паскудным свеце, які вы пабудавалі. Свеце найпадлейшай хлусні, бізуна, турмаў, уціску малых народаў, забароны мовы, заціскання рота... Але галоўнае — у свеце хлусні.</p>
<p>Бо вы не проста забіваеце людзей і народы — вы хлусіце, што вы іхнія дабрадзеі, і прымушаеце таго, каго забіваеце, каб ён крычаў: «Дзякуй!»</p>
<p>Набліжаецца час. Капае вада з рукамыйніка.</p>
<p>Кожная кропля — гэта на кроплю бліжэй да вашай пагібелі, як бы вы ні вішчалі і як бы ні трымаліся за жыццё.</p>
<p>Як бы ні хлусілі, якіх бы катаў і хлусаў ні куплялі і ні ставілі на сваю абарону.</p>
<p>Кроплі падаюць у цемры, і точаць, і набліжаюць...</p>
<p>Кап...</p>
<p>Кап...</p>
<p>Кап-п...</p>
<p> </p>
<h4><a id="chapter44"></a>Х</h4>
<p>Таямніца Паўлюка Кагута ўсё ж выплыла наверх. Ды яшчэ і зусім па-дурному. Даверылася Галінка Кахнова малому брату, Іларыю, паслала да Паўлюка, каб паклікаў. Малы прыбег дахаты да Кагутоў, даведаўся, што Паўлюк у гумне мяняе з братамі ніжні вянец бярвенняў, ускочыў туды ды ляпнуў:</p>
<p>— Паўлюцо-ок... Сястла пласіла, каб не затлымаўся, як учола.</p>
<p>Кандрат з Андрэем так і селі на бервяно.</p>
<p>Яшчэ праз імгненне Ілары ўжо ўцякаў, разумеючы, што зрабіў нешта не так, а Кандрат гнаўся за ім, каб распытаць падрабязна. Хлапчук быў, аднак, разумнейшы, чым можна было меркаваць, шмыгнуў ад дарослага боўдзілы ў лёх, у нару пад магазінам, ды там і астаўся.</p>
<p>Кандрат прапаноўваў яму здацца. Абяцаў розныя даброты салодкім, аж самому брыдка было — такі ўжо Цукар Мядовіч! — голасам. Малы толькі соп.</p>
<p>Кагут са злосці нарваў крапівы і туга запхнуў лаз, а сам, паціраючы далоні, пайшоў у гумно, думаючы, што  б гэта ўсё азначала.</p>
<p>А калі прыйшоў — браты біліся.</p>
<p>— Братам... на дарозе... стаў? — выдыхаў Андрэй.</p>
<p>— Не чакаць жа... пакуль вы яе... удвох... сівую... у манастыр паведзяцё,— соп Паўлюк.</p>
<p>Кандрат кінуўся разбараняць і атрымаў ад Паўлюка ў вуха, а ад Андрэя ў сківіцу. Раззлаваўся, насунуў Андрэю, бо той даў першы. І  яшчэ ад яго атрымаў. Натхнёны гэтым, Паўлюк нападдаў  і пачаў націскаць на Андрэя, пакуль той, адступаючы, не ўпаў за бервяно і не накрыўся нагамі.</p>
<p>І толькі тады Кандрат зразумеў, што пакрыўдзілі і яго. І зусім не Андрэй. Схапіў брата загрудкі, кінуў цераз нагу на салому.</p>
<p>— Ты? З  ёю?</p>
<p>Прыціснуў у кут.</p>
<p>— З  ёю,— адважна адказаў Паўлюк.</p>
<p>— Будзеш?</p>
<p>— Буду.</p>
<p>— Вочы твае дзе былі? Два гады яна нам дарагая.</p>
<p>— Я спачатку і чакаў. Да не чакала яна. Неахвотна ёй дваццаць год чакаць.</p>
<p>— Не зыгуй. Не нясі. Адступіся.</p>
<p>— Не.— Паўлюк навесіў Кандрату.</p>
<p>І ў гэты час на малодшага наваліўся Андрэй.</p>
<p>Біткі біліся моўчкі, сцяўшы зубы. Браты-блізнюкі адчувалі: насмяяліся з самага дарагога, што ў іх было. Паўлюк быў у ярасці: два на аднаго. Дык чорта ім дзеўка. Спыталі б, халеры, у яе.</p>
<p>Паўлюка прыціснулі да сцяны. Разважлівы і спакойны, ён мог часам выбухаць шалёнай ярасцю. І цяпер, ведаючы, што яго адольваюць і могуць так налупцаваць, што тыдзень да плота не пойдзеш, ён адчуў у вачах чырвоны туман.</p>
<p>Рвануўся між братоў і зняў са сцяны цэп: дубовы біч на адпаліраваным рукамі арэхавым цапільне.</p>
<p>— Гэн!  — рыкнуў так, што браты адляцелі.— Сунецеся да яе — заб’ю... Саромеўся вас, а вы з кулакамі... Заб’ю!</p>
<p>І рынуўся на іх. Кандрат быў зарагатаў, але адразу адскочыў. Цэп урэзаўся ў ток ля самых ягоных ног.</p>
<p>— Дур-рыла! Ты што?!</p>
<p>Але Андрэй з белымі вачыма схапіў ужо другі цэп і бег на Паўлюка.</p>
<p>— Гэх-х! — цапы стрэліся ў паветры, закруціліся адзін за адзін.</p>
<p>Паўлюк вырваў свой. Кандрат непаразумела глядзеў, як браты лезлі адзін на аднаго. Гэта быў ужо не жарт. І  тады ён таксама схапіў цэп.</p>
<p>Паўлюк ляцеў на Андрэя, і Кандрат падставіў цапільна, ірвануў цэп з рук у брата і адкінуў у кут... Андрэй, нібы не разумеючы, наляцеў на іх, падняў цапільна: біч звыкла круціўся ў паветры.</p>
<p>Кандрат ведаў: адзін удар — і смерць. Скокнуў, схапіў Андрэя за рукі. Тым часам Паўлюк зноў схапіў свой, а заадно і Кандратаў цэп. Кандрат пацягнуў Андрэя за сабою, разам з цэпам, і спіною прыціснуў Паўлюка ў кут. Не маючы змогі размахнуцца, яны гупалі аднымі бічамі то па сваіх руках, то па чужых спінах. Бічы боўталіся, як язык у звоне, і ляскалі мякка, але адчувальна.</p>
<p>Кандрат атрымаў ад кагосьці па галаве, вышэй падковы. Захістаўся. І ў гэты момант уварваўся ў гумно азярышчанскі пастух Данька. Гнаў каровы, хацеў папрасіць крэсіва і ўбачыў.</p>
<p>— Скачаце? — з лютым гумарком спытаў Данька.— Танцы?</p>
<p>— Аг-га,— нічога не разумеючы, сказаў Кандрат.</p>
<p>— Ну, то я вам апошні зараз сыграю,— усміхнуўся Данька.</p>
<p>І шліхтануў, са стрэлам, цыганскай пугаю. Ды па ўсіх трох. Ды яшчэ. Яшчэ.</p>
<p>— Аюц, кноразы! Ашкір вам, бараны!</p>
<p>Урэшце да ўсіх трох дайшло, дый жыгала пуга, як гарачым жалезам.</p>
<p>Браты адпусцілі адзін аднаго. Кінулі цапы.</p>
<p>Няладна было ў гумне.</p>
<p>Не глядзелі адзін аднаму ў вочы.</p>
<p>— Вы што ж гэта? — спытаў белы як смерць Данька.— Ах, ёлупы, ах вы, дрэнь навалачная.</p>
<p>Кагуты маўчалі.</p>
<p>— І, пэўна, праз бабу. Я і то бачу: на вёсцы адзін смаляны плот ды тры балваны ля яго... Ды ці ёсць такая баба, каб вартая была?!</p>
<p>Кандрат урэшце апамятаўся.</p>
<p>— До ўжо. Не чапай бабы.</p>
<p>— Я яе зачаплю,— пагрозліва сказаў Данька.— Не ўсё мне па жаўнерках ды ўдовах. Падумаю вось, падумаю, ды ў вас, казлы, і ў цябе, пісклюк, так яе смыкну з-пад носа...</p>
<p>Гожы Данькаў  твар быў рэзкі. Нешта ястрабінае было ў вачах. Задрыжалі бровы:</p>
<p>— Браты. Ды вы, як пырнік, з адной сувалкі ўсе... Ану мірыцеся!</p>
<p>Маўчанне было доўгае. Потым Паўлюк цяжка ўздыхнуў.</p>
<p>— Я вінаваты, Кандрат... Вінаваты, Андрэйка.</p>
<p>— Чорта нам з таго! — сказаў Андрэй.</p>
<p>— Я сказаць хацеў — духу не хапіла.</p>
<p>— З табою яна хоча? — глуха спытаў Андрэй.</p>
<p>— Але... Не хацеў, браце.</p>
<p>Андрэй махнуў рукою:</p>
<p>— А, ды што там... Спаў ты, як сумленне раздавалі... Хадзем, Кандрат!</p>
<p>...Гадзінай пазней, седзячы на беразе, браты, усё яшчэ моўчкі, мачалі рукі ў ваду і прыкладалі да сінякоў і гузоў. Парушыў маўчанне Андрэй:</p>
<p>— Ну?</p>
<p>— Вось табе і ну. Праспалі.</p>
<p>— Ды што ж зробіш? Другому бакі б намялі. А тут... Брат усё ж...</p>
<p>І Андрэй разгублена ўсміхнуўся:</p>
<p>— Дурні мы з табою, дурні. Адразу б спыталі. Вось і дачакаліся.</p>
<p>— Свіння брат,— сказаў «на пяць хвілін малодшы».— Пад’ехаў-такі.</p>
<p>— Кінь,— сказаў Андрэй,— ён добры хлопец.</p>
<p>— Добры хлопец.— Кандрат паліваў вадою гуз.— Як даў, то я аж сем касцёлаў убачыў... Ганьба цяпер! Бож-жа  ж мой!</p>
<p>— Праляпалі мы з табой, браце,— сумна ўсміхнуўся Андрэй.— Адно нам з табою суцяшэнне. Быць нам старымі кавалерамі ды чужых дзяцей глядзець... Добра, што хоць не міне нашай хаты тая нявестка. І дзеці будуць — Кагуты.</p>
<p>Ён усміхнуўся, але Кандрат разумеў, як брату дрэнна. І хоць Кандрату таксама было так, што аж сэрца сціскала, ён пажартаваў:</p>
<p>— Ну не. У адной хаце я з ёй не змагу. Тут, братка, нам з табою або дзяліцца з бацькам, або па бязмену ў рукі ды да Корчака.</p>
<p>Твар у Андрэя быў спакойны. Толькі хадзіў пад скурай адамаў яблык.</p>
<p>— Нездарма, брат, Адам яблыкам падавіўся,— казаў Кандрат, з усёй сілы хочучы развесяліць брата.— Урэшце, чорт яго ведае. Можа, мы яшчэ з табою радавацца будзем, скакаць кожны вечар, што яе не ўзялі. Вось пачакай, трапіць ён у гэтыя жорны ды да нас і скардзіцца прыйдзе. А мы яму, вольныя казакі, чарку, ды другую, ды ў вуха.</p>
<p>— Што ж,— сказаў Андрэй.— Да Корчака дык да Корчака.</p>
<p>Сабіна Марыч  шукала сустрэчы з Алесем.  Пецярбург, а потым Вільня не памаглі ёй. У Вільні яна кідалася-кідалася, а потым адшукала Вацлава Загорскага і наведвала яго ледзь не кожны тыдзень. Прыносіла яму цукеркі і садавіну, пытала, як жыве, як вучыцца, што піша брат.</p>
<p>Адзінаццацігадовы Вацлаў успрымаў усё як належны знак павагі і любові асабіста да яго. Яго, шчасліўца, сапраўды любілі ўсе. Так было ў Загоршчыне, так было і ў Вільні. І  таму ён і яго кампанія сустракалі маладую вясёлую цётку радасна, загадвалі дзядзьку ставіць самавар, даставаць прыпасы. А потым ішлі разам з ёю гуляць на гару ці ў парк.</p>
<p>І Сабіна дадала сваёй дабрыні ў чалавечую пяшчоту, якая ледзь не з нараджэння абмывала малодшага Загорскага.</p>
<p>І Вацлаў пакрысе прымірыўся з смерцю маці. Яго, як і Алеся, заўсёды абкружалі сябры, якія рыхтавалі ў яго ўрокі, разам з ім сваволілі і падхарчоўваліся.</p>
<p>Сабіна разумела: гэтыя хлопцы — частка Вацлава. Вацлаў — частка Алеся. І  таму яна пастаралася пасябраваць з імі і дабіцца іхняй прыхільнасці.</p>
<p>Малодшы Загорскі паехаў у Вільню па пратэкцыі, у шэсць год. Паколькі яму належала толькі палова капіталу — Вежа вырашыў хутчэй вывучыць яго, а потым паслаць вучыцца ў Германію на інжынера-дарожніка. Там чалавек канчаў вучобу не са ступенню магістра або бакалаўра, а са ступенню доктара. З гэтай ступенню ахвотна прымала для падрыхтоўкі Англія. Вацлаў павінен быў скончыць падрыхтоўчы курс у кагосьці з кембрыджскіх прафесароў, прайсці практыку на англійскіх чыгунках і вярнуцца ў імперыю адным з майстроў сваёй справы, пасля чаго ўсё жыццё ён будзе чалавекам. Дзед спяшаўся. Яму трэба было ўзняць і гэтага.</p>
<p>Цяпер Вацлаў быў у шостым класе, але не здаваўся замаладым для яго. Быў, праўда, танейшы за равеснікаў, але такі спрытны і моцны, што ў крыўду не даваўся. А чытаў так шмат і меў, галоўнае, столькі кніг, што з ім сябравалі і сямікласнікі.</p>
<p>Вясёлы, рухавы, як жывое срэбра, дзіўна дасціпны для такога ўзросту, заўсёды гатовы нацягнуць нос начальству і пры гэтым сяброў выгарадзіць і самому не папасціся — ён быў агульны ўлюбёнец. Жанчыны здзіўлена глядзелі на яго на вуліцы, думаючы, які ж ён будзе, як вырасце.</p>
<p>Вацак  сапраўды быў прыгожы. Валасы хвалямі, як у Алеся, вочы шэрыя, але ў блакіт, рот з прыемнай,  трохі хітраватай складкай, толькі і грызці яму арэхі і жарты. Бровы ганарыстыя і добрыя.</p>
<p>Увесь ён быў ад Загорскіх і адначасова ўвесь свой.</p>
<p>Калі Сабіна ішла з хлапчукамі па вуліцы з ганарыста закінутай галавой — не было, напэўна, ніводнага чалавека, які не звярнуў бы ўвагі на гэтую кампанію.</p>
<p>Грэбень залацістых валасоў, вільготныя, як зялёныя каменьчыкі ў расе, вочы, уся — няўлоўная яшчарка, струменьчык вадкага малахіту, якога не бывае на зямлі.</p>
<p>...Вакол Вацлава сабралася акрамя іншых ядро чалавек у сем. Тры сямікласнікі, тры хлопцы з шостага класа, адзін пяцікласнік.</p>
<p>Сямікласнікаў звалі Алесь Міладоўскі,  Юллян Чарноўскі і Цітус Далеўскі. Апошні быў з небяспечнай сям’і,  але ледзь не самы сціплы і добры з усіх. Глядзеў на Сабіну з адданасцю, танюткі, гарачы, як агеньчык, юнак, вельмі падобны на Вацлава.</p>
<p>Гэтыя шмат ведалі пра Алеся, чулі трохі пра Віктара з Кастусём. Але ці не найбольш звяртаў на сябе ўвагу аднакласнік Вацлава, невялічкі расточкам, трохі цельпукаваты шляхцюк. Аб ім па сакрэту Вацлаў сказаў Сабіне:</p>
<p>— Ведаеце, ён у пятым быў другі год. Ён  вельмі разумны, але хваравіты і бедны і часта думае там, дзе думаць забаронена: у касцёле, у класе. Яму ёсць аб чым думаць. А яго падловяць і злуюцца. І смяюцца часам. Я над ім апякуюся. І заўсёды яго выстаўляю з лепшага боку. І хлопцы пачалі паважаць. А я з ім яшчэ гімнастыкай займаюся — і ён стаў зграбнейшы.</p>
<p>Трохі смешны, лабасты, але худы ў шчоках і востры ў падбароддзі, гэты хлопец наіўна цікаваў на свет вузкімі, як шчылінкі, глядзелкамі, якія нібыта толькі што прарэзаліся. Смешнае, сімпатычнае барсучаня. Звалі яго Франц Багушэвіч.</p>
<p>Быў ён значна старэйшы за Вацлава, але Сабіна не сумнявалася, што словы аб «апякунстве» не хлусня.</p>
<p>Адзін не ведаў добра моваў, акрамя сваёй, ды яшчэ, як гэта часта бывала ў беларускіх фальварках, падпсутых рускай і польскай. Другі, як помніў сябе, аднолькава валодваў шасцю.</p>
<p>Адзін чуў размовы аб выгодным у гэтым годзе  ячмені (бровары павялічылі закупкі)  і аб горшых, чым у папярэдняга,  казанях новага ксяндза. Другі з дзяцінства ведаў, у чым непрыдатная для ўмоў Беларусі аграномія Лібіха і як менавіта развівалася красамоўства з часоў Цыцэрона і да нашых дзён.</p>
<p>І  яны былі аднакласнікі. Не было ніякага дзіва ў тым, што адзін, які цягнуўся да ведаў, прывязаўся да таго, хто ведаў больш, хай сабе ён і быў малодшы. Не было ніякага дзіва, што малодшы цягнуўся да старэйшага, які валодаў адным несумненным веданнем, якога не набудзеш з кнігі: як менавіта даводзіцца на кожным кроку змагацца за сям’ю, за фальварак, за зямлю, за сваю годнасць і як выкручвацца з лап мацнейшага. Веданне Франца было таксама безумоўнае і вартае: веданне жыцця і бяды знізу.</p>
<p>Акрамя таго, Сабіна бачыла яшчэ адно. Франц дазваляў апекавацца над сабою, пакуль у яго самога яшчэ няма гэтага беспамылковага інстынкту адрозніваць ману і праўду, чужое і патрэбнае, смецце і золата, тыранства, прыкрытае прыгожымі словамі, і яснае разуменне таго, што такое свет і якое месца займаеш у ім ты.</p>
<p>Гімназія рабіла з рамантычна-ўзнёслых, летуценных і справядлівых падлеткаў будучых тайных саветнікаў, пшутаў, снобаў і барычаў, і Франц разумеў, што ён павінен трымацца таго фарпосту чалавечнасці, які хаця і па-юначаму, але змагаўся з гэтым, і перш за ўсё Вацлава.</p>
<p>А душа ў яго была, і не абы-якая. Яна толькі пачынала развівацца, але ў глыбінях сваіх даўно ўсё разумела і абяцала далёка пакінуць за сабою многія і многія душы.</p>
<p>Сабіна аднойчы злавіла на сабе яго позірк. Хлапец глядзеў сваімі вузкімі вочкамі, і былі ў гэтым позірку цяжкаватая дапытлівасць, розум і адвечная — амаль не ад чалавека — прага праўды. Успамінаючы дабрадушныя вочы юнака, Сабіна кожны раз уздрыгвала. Ёй здавалася, што гэты чалавечак раптам спасціг усю яе.</p>
<p>Гэтым пакуль што не мог пахваліцца ніхто. І толькі яна сама ведала, хто яна. Ведала, што яе іранічнасць і яе розум — толькі сродак для таго, каб прыкрыць просты факт уласнай абыякавасці да жыцця.</p>
<p>Яна не жыла. Яшчэ з інстытуцкіх часоў. Пенсіённая  сістэма забівала дваяка і не магла, дзякуючы сваёй пачварнай і ветліва-халоднай бесчалавечнасці, не забіваць. Можна было зберагчы нешта адно: цела або душу. Пазбягалі гэтага адзінкі.</p>
<p>Адных яна забівала фізічна. «Божа, якія жахлівыя ледзяныя калоны, які холад у дартуарах!.. Я не магу, я хачу на Дняпро... у Ліпецк, у Кіеў, на манастырскае падвор’е, дзе заўсёды спыняецца маці і дзе грэцкія арэхі падаюць з дрэў!.. Я хачу на мелавыя данскія горы, дзе вясною жар цюльпанаў... Як холадна!.. Чаму я не магу гаварыць, як гаварыла?.. Чаму я не магу дазволіць сабе маленькі водгук «з», амаль нячутны, у слове «день»? Я не магу іначай, мой рот не так створаны, і я ж не буду актрысай, каб вымаўляць чыста...»</p>
<p>Такія плакалі па начах, пачыналі кашляць або прагна лавіць пах каменнавугальнага дыму і нафты. Наступала бязлітасная зялёная немач, хлароз.</p>
<p>Другія, мацнейшыя, сціскалі душу ў далонь, каб выжыць. «Гэтыя калоны — мармур? Дзякуй, мадам, спаць у холадзе здаравей... Імператар — душка, мы бачылі яго на акце... Я выпраўлю сваё вымаўленне, дзякуй вам... Мужчыны — гэта брутальна...  Толькі тут я зразумела сапраўдную вартасць добрых манер... Гэта не нахабства ў маіх вачах, мадам, гэта пачцівасць, не злуйцеся...»</p>
<p>Такія выходзілі з інстытута здаровыя і ўсмешлівыя і дабіваліся поспеху, таму што ненавідзелі свет, і людзей, і адна адну.</p>
<p>Выходзілі са знявечанай, зламанай душой, з разважліва-халодным сэрцам, з той абрыдлівай бабскай подласцю, якая ў сто разоў горшая за подласць мужчынскую.</p>
<p>Выходзілі, гатовыя ісці цераз трупы. Бедныя душы!</p>
<p>Свет быў варожы і халодны, але ўсё ж яна, як кожная жывая істота, не хацела ледзянець і шукала паратунку. І паратунак з’явіўся.</p>
<p>А гэта быў ягоны брат.</p>
<p>Яна вырашыла ехаць. Хлопцы раптоўна сталі ёй чужыя. Апошнія дні яна таксама сустракалася з імі, але ў душы адчувала — хутчэй адсюль.</p>
<p>А яны жартавалі пры ёй, спаборнічалі ў дасціпнасці і рыцарстве, смяяліся, кідаліся думкамі.</p>
<p>Цёмнымі вачыма глядзеў на яе Цітус Далеўскі, трымалі паядынак Юллян і Алесь. Вацлаў перадражніваў Гедыміна, ідыёта Салаўёва і ханжу Баршчэўскага, як яны гавораць вясною аб выніках іспытаў і неабходнасці трымаць гімназістаў у ёжавых рукавіцах і як кожную хвіліну адхіляюцца, пачынаючы абгаворваць паненак, што праходзяць пад вокнамі.</p>
<p>І дабрадушна глядзела на іх толькі што прарэзанымі вачыма барсучаня, што прагнула праўды: Франц Багушэвіч.</p>
<p>Падрастала другая змена паўстання...</p>
<p>Яна сама не ведала, што з ёю. Ледзь прыехаўшы, пачала пытаць у дзядзькоў аб Алесю. Іван хваліў маладога князя за гаспадарлівасць. Але Тодар раптам накінуўся на Загорскага за залішняе патуранне мужыкам і ўвогуле за мужыкалюбства.</p>
<p>— Выдумаў сабе цацку дый важдаецца з ёю. Торкае сваёй беларускасцю ўсім у вочы. Гаворыць, бы гнойнымі граблямі нешта растрасае.</p>
<p>— Не звяртай увагі,— сказаў Іван.</p>
<p>Сабіна шукала сустрэчы. Паехала да Мсціслава, мяркуючы, што, можа, сустрэне яго там. Мсціслаў ні аб чым не здагадаўся, сказаў ёй, што Алеся ў яго другі тыдзень не было, і калі яна сустрэне яго, хай кіне яму ў вочы вось гэтую пальчатку, што ён тут забыў, маўляў, калі не заедзе днямі, то дуэль.</p>
<p>— Чаму ягоную пальчатку, а не вашу?</p>
<p>— А чаго я сваімі пальчаткамі раскідацца буду?</p>
<p>Пальчатку гэтую Алесь Загорскі не атрымаў.</p>
<p>Паехала яна і да Хаданскіх, не ведаючы, што яны ў сварцы з Загоршчынай. Але і з гэтай паездкі не атрымала нічога. Хіба толькі зрабіла ўражанне на Іллю, які ўжо быў у роспачы, чакаючы канца сваёй раўбічаўскай эпапеі.</p>
<p>Жыла яна ў сваім доме пры бровары, а да дзядзькоў заязджала рэдка, ды прытым была паглыблена толькі ў свае думкі і не заўважыла і другога: частых наездаў гасцей да Івана і Тодара. Ці то яна бачыла іх, але не звяртала ўвагі. А госці былі даволі падазроныя. Прыязджалі хаваючыся. Ад’язджалі ўначы. Вялі доўгія патаемныя размовы з гаспадарамі.</p>
<p>Былі гэта найбольш тыя людзі са шляхты, якія вялі гандаль і шалёна супраціўляліся дзейнасці пана Юрыя, а потым старога Вежы. Ім надыходзіла зараз апошняе  разарэнне: выкупу не хопіць і на пашырэнне маленькіх гут і пільняў, душ у кожнага пяцьдзесят — шэсцьдзесят. Зямлю так ці іначай не зберажэш, а грошай не будзе і на тое, каб наняць былых прыгонных.</p>
<p>А тут яшчэ багатыры канкурыруюць. А тут яшчэ чырвоныя Загорскія рвуць зямлю з-пад ног, падлы, журботнікі над малодшым братам. Ім лёгка тужыць, а паспрабуй патужы ты.</p>
<p>Сярод гэтых узлаваных, даведзеных да крайнасці людзей з’явіўся раптам багаты Кроер. Гэтаму не было прычыны хвалявацца: жыў бы і без прыгону. Але ён ненавідзеў самую думку аб волі і аб тым, што ён не будзе мець фізічнай улады на людзьмі.</p>
<p>Акрамя таго, ён баяўся. Баяўся Войны і Корчака, якія гойсалі па пушчах і з якімі нічога не мог зрабіць Мусатаў, баяўся нападу, баяўся таго, што хлопы сталі «нахабныя», што яны ўсё больш і больш адчуваюць свой гонар.</p>
<p>Гэтага баяліся і іншыя. З  двух бакоў насоўвалася страшная небяспека: з боку багатых Клейнаў, Загорскіх, Раўбічаў і іхніх заможных шасцісотгадовых збраяносцаў, усіх гэтых Раткевічаў, Кальчуг, Юдэнічаў, з боку Турскіх, Івіцкіх-Лаўраў, з боку адроддзя магутнага старога дрэва — Ракутовічаў, з боку ўсяго гэтага пераплеценага сваяцтвам, традыцыямі і паданнямі клана, які зараз «чырванеў» на вачах, і яшчэ з боку мужычча, якое адчула сваю сілу і значнасць.</p>
<p>З двух бакоў чакала смерць, пагібель, галеча. І таму трэба было бараніцца аж да зубоў. І тут ужо нікому не было клопату, што Кроер і Таркайлы — беларусы, Панафідзін і Іваноў — рускія, Аўгуст Дзержак — паляк, а Сабаньскія-Юнашы і Стахоўскія-Агеньчыкі лічаць сябе палякамі. Наадварот, людзі, падобныя да апошніх пяці, галасней за беларусаў лямантавалі аб «gente albarutenus»<sup><a href="#footnote-126">126</a></sup>,  аб тым, што яны зжыліся і цяпер больш беларусы, чым «гнілыя заходнікі і сацыялісты» Загорскія; лямантавалі аб традыцыях і патрэбе «скуць мячы на абарону правоў спрадвеку чыстага шляхецтва, якое надае высакароднасці і ім». І  таму ўсе яны былі кранальна аднадушныя ў патрэбе «ўзняць меч».</p>
<p>На вачах складалася арганізацыя, якая сваёй падступнасцю за нейкія тры гады запаскудзіла ўсю гісторыю Прыдняпроўя і нават потым мела два кароткія рэцыдывы: пасля забойства Аляксандра і ў 1904 годзе. Складалася самая абрыдлівая за ўсю гісторыю Беларусі грамада, якая каштавала жыцця ледзь не дзвюм сотням чалавек.</p>
<p>Складалася «Ку-гá»,  прыдняпроўская мафія.</p>
<p>«Ку-га» існавала вельмі нядоўга і паспела забраць параўнаўча мала ахвяр толькі дзякуючы агідзе мясцовых жыхароў да забойства ў спіну.</p>
<p>Начальства заплюшчвала вочы і на дзейнасць грамады, і на яе знішчэнне. А вынішчалі грунтоўна, не падкапаешся. І  той, хто пацікавіцца гэтым пытаннем, павінен будзе толькі прагледзець статыстычныя лічбы. За два гады на тэрыторыі Магілёўшчыны загінула «ад ваўкоў» больш людзей, чым за мінулыя трыста год. Прычым чамусьці сярод тых, што загінулі, не было сялян, а ўсё больш шляхта (да сотні душ), гаспадары дзвюх-трох будаў ці гут і іншыя такія самыя людзі. Якой мераю дасі, такой і аддадуць. Супраць «Ку-гі» выступілі «воўчыя братэрствы», аб якіх даволі многа і даволі негрунтоўна пісаў ДоўнарЗапольскі.</p>
<p> </p>
<p>...Сабіна Марыч  не звяртала ўвагі на гэта. Яна шукала Алеся. А скончылася ўсё начакана проста, і тон іхняй апошняй размовы не пакідаў ніякіх надзей на тое, што для Сабіны можа нешта змяніцца ў лепшы бок.</p>
<p>Яны сустрэліся і шмат гаварылі, і яна сказала яму, што свет робіцца лепшы, калі ў ім сустракаеш такіх людзей, як ён. І тады Алесь, нібы раптам зрабіўшыся відушчым, сказаў:</p>
<p>— Не трэба гэтага, Сабіна. Для вас я сусед і друг, як Раткевіч, як іншыя добрыя людзі. Зробіцца дрэнна — паможам. Ваш вораг — наш вораг. Ваш сябра — наш сябра. Вось і ўсё.</p>
<p>Яна бласлаўляла бога, што не паспела далёка зайсці, што не дайшла да апошняга прыніжэння.</p>
<p>— Я гэта і мела на ўвазе, князь. Я стаўлюся да вас, як да пана Юлляна.</p>
<p>— Вось і добра.</p>
<p>— І  мне хацелася б ніколі зрабіцца для вас тым, што Хаданскія і Раўбічы.</p>
<p>Ён разумеў, што гэта ўдар, магчыма, нават лёгкая пагроза. Алесь ведаў — яна не паспела далёка зайсці, і радаваўся, што адсек адным ударам усе размовы. Але ён таксама ведаў, што ў думках яна зайшла далёка і цяпер нізавошта гэтага яму не даруе.</p>
<p>— Так,— сказаў ён.— Гэта сапраўды было б непрыемна. Асабліва для мяне.</p>
<p>Яна здагадвалася і раней, чаму яму непрыемна варожасць з Раўбічамі, а цяпер даведалася пра ўсё.</p>
<p>Святло пацьмянела.</p>
<p>Ёй нельга было жыць без яго. Раней — і ў марах — як без каханага. Цяпер — як без недасяжнай і адзіна патрэбнай істоты. У недалёкім будучым — як без ворага.</p>
<p> </p>
<p>Міхаліна праз няньку Тэклю паведаміла Алесю, што яна зноў, трэці раз за гэтыя месяцы, выбіраючы час найлепшага яго настрою, зрабіла спробу пагаварыць з бацькам аб варожасці да Загорскіх.</p>
<p>Яна пісала, што гэта цяпер было больш чым цяжка. Наваколле не ведала, чаму пасля нападу Корчака на маёнтак Раўбіч асабліва змяніў свае адносіны да маладога князя. Алесь нікому нічога не расказваў. Раўбіч таксама маўчаў. Ведалі, што Алесь з табуном прыскакаў яму на дапамогу, а наконт далейшага хадзілі розныя чуткі. То казалі, што Загорскі спазніўся і бандыты ўжо зніклі, падпаліўшы дворныя пабудовы і не забіўшы пана, бо не хацелі залішніх ахвяр і вялікай аблавы. То гаварылі аб тым, што Загорскі ледзь не сапсаваў справы, яшчэ здалёк распачаўшы страляніну, бо трохі баяўся, што было цалкам натуральна. Гаварылі і аб нейкай вялізнай страшнай спрэчцы (выводзілі яе лагічнымі збудаваннямі), у якой нібыта абодва бакі асыпалі адзін аднаго ўзаемнымі абразамі. А хто казаў, што Алесь наогул не даехаў. Але ніхто нічога не ведаў.</p>
<p>Майка паведаміла, што паспрабавала растлумачыць бацьку ўсё.</p>
<p>Размовы, аднак, не атрымалася. Пан Яраш, каторы ўжо раз, спыніў яе і заявіў, што, калі яна кіне яшчэ хоць слова пра Загорскіх, ён — хоць ніколі не сказаў ёй нават грубага слова — ні з чым не палічыцца і завязе яе ў манастыр, да цёткі-ігуменні, на дадатковае выхаванне. Гады на чатыры.</p>
<p>Алесь, дачуўшыся аб гэтым, паскакаў да Раўбічаў і дзень гойсаў па гаях вакол маёнтка, пакуль Тэклін  пляменнік не адшукаў яго там і не папярэдзіў, што з’яўляцца тут небяспечна, бо пан Яраш перахапіў запіску паненкі Міхаліны, падазрае, што перадавала іх Тэкля.</p>
<p>І Тэкля просіць, каб паніч не з’яўляўся, бо яго могуць падпільнаваць, бо Міхаліна амаль у турме, і Алесь можа толькі папсаваць усё і паненцы і ёй, Тэклі. І яна, Тэкля, абяцае: калі гнеў пана пройдзе — паведаміць Алесю.</p>
<p>Загорскі задыхаўся.</p>
<p>— Хлопчык, мілы, скажы ёй: калі ёй дадуць вольную — я яе да сябе вазьму. Хай перадасць адно слова — дзе можна сустрэцца.</p>
<p>Хлапчук чухаў адной босай нагой другую:</p>
<p>— Яна, дзядзька князь, казала, што есці ёй і так хопіць. Грошы, дзякуй богу, ёсць. Яна казала, што паненку кінуць не можа, бо той адной зусім дрэнна будзе. Едзьце вы, казала, калі ласка.</p>
<p>Загорскі зразумеў: пакуль што нічога не зробіш. Пакуль за Міхалінай і ўсімі, хто верны ёй, сочаць — трэба не насцярожваць Яраша і Франса. І ён паехаў да дзеда.</p>
<p>...Дзед, здаецца, ведаў усё і не ўсё з таго, што рабілася, ухваляў. Падумаеш, маўляў, рыцар бедны. Трыстан — трубадур і менестрэль, купуста  а ля правансаль. І, нібы жадаючы паказаць Алесю, што ёсць і іншы погляд на рэчы і таму няхай асабліва не ідэалізуе, літаральна дапякаў яго з’едлівымі, несправядлівымі, але з гэтай прычыны яшчэ больш дасціпнымі разважаннямі аб жанчынах, іхніх адносінах да жыцця, мастацтва, мужчын і поспеху ў жыцці. Бачыў, што ўнук нібыта перастае быць мужчынам, і таму свядома прышчапляў атруту.</p>
<p>«Рыцар бедны» і злаваўся і адчуваў, што яго лечаць, і не мог не рагатаць, з такой смешнай злосцю і так падобна на праўду гэта гаварылася...</p>
<p>Ён  не ведаў, што дзед ніколі не дазволіў бы сабе гаварыць так, каб яму не верылі. Асабліва ў такой вялікай справе, як надаванне гарту душы ўнука.</p>
<p>І Алесь сапраўды адчуваў, што яму лягчэй.</p>
<p>Яны гулялі над возерам. Дзед ішоў надзіва вальяжны і прыгожы, хіба што толькі трохі больш павольна, чым дзевяць год назад. Гумарыстычныя зморшчынкі ляжалі ля цвёрдых вуснаў старога вальтэр’янца.</p>
<p>— Ты думаў над тым, чаму яны так любяць займацца мастацтвам? Таму, што ў глыбіні душы пякуча адчуваюць сваю абдзеленасць у гэтым сэнсе. Разумеюць, што тут нічога не зробіш, але хочуць пераканаць мужчын, што гэта не так.</p>
<p>— Супярэчыце сабе, дзеду. Адкуль жа ў іх тады думкі?</p>
<p>— Вельмі проста. Ад першага мужчыны, які вучыў іх мастацтву. Ну і трохі, наколькі дазваляў мозг, развінутыя і дэфармаваныя. Так усё жыццё і таўчэ. У жыцці ёй станоўчая маральнасць чужая. Ведае яна толькі адмоўную — сорам. Ну, а ў мастацтве ў яе і адмоўнай няма.</p>
<p>Алесь успомніў Гелену.</p>
<p>— Гэта няпраўда, дзеду... Я кажу пра жыццё.</p>
<p>— Яны, браце, неэстэтычны пол. Грэкі былі не самыя вялікія дурні, калі не пускалі іх у тэатр.— Усміхнуўся: — Прынамсі, можна было хаця нешта чуць.</p>
<p>— Нават калі так — яны бласлаўляюць нас на подзвігі. Уся паэзія — ад кахання.</p>
<p>— Скажы: уся пагібель паэзіі ад кахання. Мільтан правільна сказаў сваёй жонцы: «Любая мая, табе і іншым — вам хочацца ездзіць у карэтах, а я жадаю аставацца сумленным чалавекам». На жаль, пераважная большаць людзей аддае перавагу карэтам перад перакананнямі. А жанчына — яна заўсёды скажа: «Праменні — гэта галоўнае ў сонцы»; рэдка скажа: «Сонца кідае свае праменні» (гэта толькі адна Яраслаўна дадумалася, дый то са слоў паэта), і ніколі не скажа, як Дантэ: «Змоўк сонечны прамень...» Э, браце, нават лепшыя з іх — дзяцінныя  і каротказорыя.</p>
<p>І спытаў раптам:</p>
<p>— Ты чытаў добрых паэтаў-жанчын?</p>
<p>— Сафо.</p>
<p>— То я і заўважаю, што ёй усё жыццё была ў цяжар яе жаноцкасць.</p>
<p>— Але ж паэтэса.</p>
<p>— Гэта яе такой Фет у перакладах зрабіў,— без вагання сказаў дзед.</p>
<p>— Дык, можа, яшчэ з’явяцца.</p>
<p>— За тры тысячы год не з’явіліся, а тут з’явяцца. Натура не робіць скачкоў.</p>
<p>Немагчыма было з ім спрачацца, заўсёды ён меў рацыю.</p>
<p>— Ты, дзеду, зусім як магілёўскі Чурыла-Барановіч,— не вельмі выхавана сказаў раззлаваны Алесь.— Магілёўскі Дыяген. З усяго здзекуецца, кпіць ды смяецца.</p>
<p>Дзед зрабіў выгляд, што не чуў:</p>
<p>— Хто такі?</p>
<p>— Я ж кажу: губернскі Дыяген. З дзівацтвамі. У доме вар’ятаў быў.</p>
<p>— Добрыя дзівацтвы,— сказаў дзед.— За іх і  ўзялі ?</p>
<p>— Не, сапраўды. Ідзе вуліцай і рагоча.</p>
<p>— Ну-у, каб гэта ўсіх браць, хто ў нас у краіне на вуліцах рагоча...</p>
<p>Алесь толькі рукамі развёў. А дзед ужо казаў далей:</p>
<p>— Ты не прымай усяго блізка да сэрца... Быў такі ў дванаццатым стагоддзі разумны-разумны папа Інакенці трэці. Напісаў ён трактат: «Аб пагардзе да свету». Трэба табе пачытаць ды над сім-тым задумацца... Урэшце, нашто чытаць? Вось паслухай, што ён аб жыцці кажа... Ра-азумны быў! «Чалавек створан на няшчасце, не з агню, падобна як свяцілы нябесныя, не з вады, як расліны, а з аднаго рэчыва з жывёламі, таму і церпіць роўную з імі долю. Крыніца зла — ягонае цела, што заняволіла сабою дух і стала для яго турмою. Добрыя пакутуюць не менш за злых,— «калі не больш»,— дадаў дзед.— Жыццё ёсць барацьба. Чалавек вядзе яе з падобнымі сабе, з натураю, са сваім целам і з д’яблам. Не мінае дня, каб да асалоды не прымешваліся гнеў, зайздрасць, страх або нянавісць. Жыццё не што іншае, як жывая смерць, таму што мы паміраем, пакуль жывём, і лепей памерці зажыва, чым жыць мёртвым».— Падумаў-падумаў: — Зрэшты... дурань ён быў, гэты папа. За што і абралі.</p>
<p>...Шмат займаліся справамі.</p>
<p>Прыбылі, урэшце, выпісаныя з Англіі малатарні і насенне. Многія прыязджалі глядзець на іх. Прыехаў і Іван Таркайла. Бегаў вачыма, разглядаючы:</p>
<p>— Што, толькі сваё малаціць будзеце?</p>
<p>— І сялянскае. За невялікую плату. Выпішу яшчэ — можа, больш заможныя купяць, а менш заможныя хай бяруць, скажам, удзесяцёх.</p>
<p>— А бабы што ўзімку будуць рабіць?</p>
<p>— Глупства. Хай ткуць палатніну на продаж. Хай вучацца рабіць сарпінкі, міткаль. Промысел будзе. Скора будуць свае два аграномы.</p>
<p>Таркайла не вытрымаў:</p>
<p>— А не баіцеся?</p>
<p>— Чаго?</p>
<p>— З’явіліся нейкія людзі. Нядаўна за гэтыя рэформы Арсена Стрыбаговіча спалілі... Сына ягонага падстрэлілі. Усё чыста дымам пайшло: і будынкі, і сцірты, і завод... Сын ледзь ачуняў.</p>
<p>— Гэта вы пра тую «Ку-гу»? — сказаў Алесь.— Куга — яна і ёсць куга балотная. Куды вецер, туды і яна гнецца. А паспрабуюць на мяне вякнуць — вылаўлю ўсіх.</p>
<p>— Ды я хіба што кажу,— адступіў Таркайла.— Я і сам гэтых вырадкаў ненавіджу. Сам бы ўсё гэта завёў, да пабойваюся.— Я — не вы. Спаляць. Нядаўна сустрэлі на дарозе лёкая майго Пятра ды запіску перадалі.</p>
<p>І  Таркайла падаў Алесю шматок паперы. У левым верхнім кутку было груба намаляванае вока пугача з пяром-брывом. Ніжэй ішлі літары, ірваныя ад дрэннай  паперы і вадкага атраманту.</p>
<p>«Бачым! Пойдзеш за Стрыбаговічам, возьмеш на пільню па вольным найме людзей — труна... Сёння зроблена — заўтра атрымаеш вяроўку, паслязаўтра не павесішся — праз дзень палім тваё пудзіла на Чырвонай гары ці на іншай высокай. Убачыш, не знікнеш — чакай савы. І іншым перадай, будзе ім тое ж...»</p>
<p>Ніжэй быў намаляваны крыж. Алесь усміхнуўся:</p>
<p>— Дайце мне.</p>
<p>— Што вы,— ціха сказаў Іван.— Ніколі!</p>
<p>Дрыжачымі пальцамі схаваў паперку:</p>
<p>— Заб’юць. Было ўжо так. Ніхто не скардзіцца. У іх, кажуць, у судзе рука. І вам не раю, калі часам атрымаеце...</p>
<p>— Ну глядзіце. А атрымаць-то я павінен быў першы. У мяне паўсюль па вольным найме людзі. Нават з маіх прыгонных.</p>
<p>— Я і кажу: сцеражыцеся... І маўчыце... Маўчыце... Хрыстом  прашу.</p>
<p>Падышоў Вежа. Іван нібы надумаў новае:</p>
<p>— Усё гэта добра, навіны гэтыя. А капітал абаротны скуль?</p>
<p>— Я дам,— сказаў Вежа.</p>
<p>— Яму дасцё. А ўсім іншым хто дасць? На якія такія шэлегі яны вучыцца будуць? — І  дадаў: — Алесю Юр’евічу з вамі пашанцавала. Са срэбнай лыжкай у роце нарадзіўся.</p>
<p>Паехаў. Алесь здзіўлена раздумваў. Нашто гэта яму было? Дапамогі на ўсякі выпадак шукаў? То паможам, як спатрэбіцца.</p>
<p>І Алесь махнуў рукою на здарэнне з Таркайлам. «Ку-га», «шму-га» —  лухта якая!</p>
<p>...У жніўні невядомыя людзі конна вылецелі з пушчы на вітахмоўскую бурачную плантацыю. Трыццаць чалавек са стрэльбамі. Ніжняя частка аблічча ў кожнага завешана белым муслінам, каб дыхаць.</p>
<p>На гэтай дзесяціне першы год рос гонар і крывавы пот Алеся: з вялікімі цяжкасцямі, ледзь не зладзействам і хабарам здабыты з поўдня гатунак бурака «Залаты», з колькасцю цукру да дваццаці васьмі працэнтаў супраць звычайных шаснаццаці — дваццаці. Гаспадарка, дзе рос «Залаты», належала барону Мухвіцу, генеральнаму дырэктару суполкі «Мінерва»,  і была пад Вінніцай. Насенне Герман Мухвіц дастаў недзе ў Аўстрыі (ён быў яшчэ і член адміністрацыйнай рады Варшаўска-Венскай чыгункі), таксама ледзь не ўкраў і сцярог, трымаючы зубамі. Чалавека, які здабыў Алесю насенне, выгналі са службы, і давялося ўзяць яго на сваё ўтрыманне.</p>
<p>Іншыя служачыя наадрэз адмовіліся гаварыць з Выбіцкім.</p>
<p>Вакол «Залатога» хадзілі ледзь не на пальчыках. Плацілі мужыкам і бабам удвая за апрацоўку кожнага рада. Алесь спадзяваўся, што праз год трэць плантацый будзе засеяна сваім «залатым» насеннем.</p>
<p>І тут здарылася.</p>
<p>Пад шалёнае «ку-га» невядомыя стрэламі адагналі працуючых і пачалі гайсаць па дзесяціне, выбіваючы яе капытамі, як ток. З лесу вылецелі каля дваццаці фурманак, распаўзліся па плантацыі і пачалі паліваць з бочак сакавітыя зялёныя рады густа-салёнай ропай.</p>
<p>Людзі пабеглі ў Вітахмо па дапамогу. А пакуль на плантацыю кінуўся Андрэй Пахвіст, аконам Сцюдзёнага Яра, што выпадкова апынуўся ў Вітахмо. Кінуўся адзін: ратаваць.</p>
<p>Прыбег і ўбачыў шабаш знішчэння: струмені ропы, цені коннікаў, што лёталі па полі. Выгукі, сакавітае храбусценне гічкі, стрэлы ў паветра.</p>
<p>Аконама набілі і прагналі з плантацыі.</p>
<p>— Перадай: будзе навіны заводзіць — прырэжам.</p>
<p>Праз гадзіну, убачыўшы, як з боку Вітахмо бягуць са стрэльбамі людзі, невядомыя абсеклі пастронкі і, кінуўшы новыя бочкі разам з калёсамі ў разорах, прыпусціліся ў пушчу.</p>
<p>Людзі рынулі былі за імі, але адтуль ірвануў залп, і гнацца далей збаяліся.</p>
<p>Поле было — змешанае з гразёю тулкавіска<sup><a href="#footnote-127">127</a></sup>.  Алесь ужо назаўтра ўбачыў, што ропа зрабіла сваю справу: гічаны, там, дзе яны ўцалелі, былі як зморшчаны сухі тытунь.</p>
<p>Ён загадаў выкапаць найбольш ацалелыя карані, перанесці пад аранжарэю і даглядаць, як ружы, загадаў шчодра паліваць поле вадой — а можа? — але сродку змагацца з гэтым у аграномаў не было: ніхто не сее бурак на саланчаку, з неба не ідуць салоныя дажджы. Уратаваць удалося не больш як дзесяткі тры каранёў.</p>
<p>«Залаты» загінуў.</p>
<p>Пахвіст дзёр на сабе валасы.</p>
<p>— За што?</p>
<p>— За тое, што кадлуб длугі, а ногі крутке,— змрочна казаў дзед.— Уцячы не паспеў... Ну до, до, мецьмеш за крыўду.</p>
<p>— Сволачы,— сцяўшы зубы, сказаў Алесь.</p>
<p>Дзед сумна ўсміхнуўся:</p>
<p>— А што такое мера добрага ці дрэннага? Шмат у каго — кішэнь. Дзеля яе іншы не тое што бурак — чалавека стопча.</p>
<p>— Скардзіцца будзем? — спытаў Пахвіст.</p>
<p>— Не,— сказаў Алесь.— Скінь з вітахмоўскіх мужыкоў палову нядоімкі. Прыбаў на цукроўнях вольнанаёмным шэсць грошаў на гадзіну. Вартаўнікам — стрэльбы, і, калі ўбачаць такога, завешанага,— вусны Алеся жорстка скрывіліся,— хай страляюць яго ў маю галаву. І  мужыкі, калі заўважаць, хай страляюць.</p>
<p>— Правільна,— сказаў дзед.— То, кажаш, шляхта?</p>
<p>— Канечне, шляхта,— сказаў Пахвіст.— Гаворка выдае. Дый нашто мужыкам на добрыя для іх навіны скардзіцца.</p>
<p>— Ясна,— сказаў дзед.— Вось мы ім міну і падвядзем. Паглядзяць мужыкі, як Загорскім шанцуе, дык, глядзіш, кагосьці са сваіх і цокнуць абухом у лоб.</p>
<p>А праз тыдзень здарылася яшчэ горшае.</p>
<p>Стафан Кагут, старэйшы і пакуль адзіны жанаты з братоў, Юллян Лапата ехалі на адным возе з Сухадола. Вазілі сёе-тое прадаць. Прадаўшы, купілі чвэрць гарэлкі, узялі з яе па чарцы, пад хатняе сала, ды па другой, астатняе закаркавалі і паклалі пад посцілку: у Кагутовых пачыналі капаць студню два майстры, то хоць пры пачатку і не належыць, а напаіць трэба, няхай не кажуць, што Кагут скупірака.</p>
<p>Стафан купіў яшчэ поршнікі для малой. Надта ўжо добрыя былі поршні, як крамныя: ніз суцэльны, вяршок, як андарак, клятчасты, з жоўтых і сіненькіх скураных лычак, а раменьчык, якім зашморгваюць, чырвоны, як мак-відук.</p>
<p>Стафан увесь час даставаў і разглядаў іх, усміхаючыся ў маладыя, густаватыя ўжо вусы, прыемна-залацістыя, як у бацькі. Самы бяскрыўдны з усіх Кагутоў, вады не замуціць, ён быў добры муж і добры бацька.</p>
<p>Усе прыезджыя ва ўсіх кнігах хвалілі тутэйшых людзей за тое, што добрыя бацькі і мужы. Але тыя кніг не чыталі, дый здзівіліся б, прачытаўшы: «А  як іначай? Малады — дурэй колькі хочаш, хоць у лазу з чаканам ідзі, а ажаніўся — тут ужо не-е!»</p>
<p>Ехалі дадому трохі вясёлыя. У Стафана таксама быў голас, хоць і горшы, чым Андрэеў. Ён  спяваў, а Юллян падцягваў яму густым басам:</p>
<p> </p>
<div class="POETRY">
<p>Былі ў маці тры сыны на раду,</p>
<p>Загадалі ўсім тром на вайну.</p>
<p>Ой, старэйшаму не хочацца,</p>
<p>Малодшаму не прыходзіцца,</p>
<p>А сярэдні меч бярэ, збіраецца,</p>
<p>З бацькам, з матухнай прашчаецца.</p>
<p>«Не кусай вусы, мой татка, пры мне,</p>
<p>Не плач, мая родная матка, пры мне,</p>
<p>Не плач, не плач, мая матухна, пры мне.</p>
<p>Наплачашся, мая мамка, без мяне.</p>
<p>Нагалосішся, наплачашся,</p>
<p>З сіротамі накугачашся».</p>
</div>
<div class="CLEAR"></div>
<p> </p>
<p> </p>
<p>— Чакай,— сказаў Юллян Лапата.— Гэта што?</p>
<p>З ляснога вострава, злева ад дарогі, вылецелі на апошніх конскіх жылах два чалавекі. Па белых світках ясна было: мужыкі. Не асцерагаючыся нават таго, што конь можа трапіць нагою ў хамячыну,  гналі коней, як ад смерці.</p>
<p>Юллян пазнаў у адным з коннікаў Корчака. Другі быў невядомы.</p>
<p>— Як на скрут галавы,— сказаў Стафан.— Хто б гэта?</p>
<p>Юллян прамаўчаў.</p>
<p>Коннікі перасеклі біты шлях сажняў за пяцьдзесят перад возам. Стафан глядзеў на іх з цікавасцю. Людзі марудзілі, відаць раздумваючы, куды кінуцца. Лявей ад іх было канаплянае поле, а за ім схіл, зарослы меднымі соснамі. Правей — хмызы, за якімі ляжаў нізкі, на вільготным месцы, лес. Там, на ўзлессі, як волат, стаяла магутная сухая сасна.</p>
<p>Коннікі, відаць, наважыліся: паскакалі левым шляхам, сцежкаю праз каноплі. Калі воз пад’язджаў да месца, дзе яны перабеглі дарогу, Стафан убачыў, што коні, асядаючы і часам знясілена ссоўваючыся ўніз, ужо нясуць людзей па стромым схіле, што зарос хвоямі... Зніклі...</p>
<p>На шляху ляжалі два хлапякі пены.</p>
<p>— Н-ну,— сказаў Стафан.— Загоняць коней.</p>
<p>— Змоўч,— сказаў Лапата.— Не твая справа.</p>
<p>З вострава, адкуль выскачылі коннікі, пачуўся пошчак капытоў.</p>
<p>— Вось чаму,— сказаў Стафан, убачыўшы дзесятак верхавых.</p>
<p>На свежых, амаль не змораных конях коннікі глыталі дарогу ўдвая хутчэй, чым папярэднія, і хутка вылецелі на шлях. Сталі, азіраючыся.</p>
<p>Абліччы былі завешаны белым.</p>
<p>— Гэй! — сказаў адзін.— Не бачылі людзей?</p>
<p>Стафан глядзеў на яго і думаў, казаць ці не. Бадай, не варта было хлусіць: невядома ж, што то былі за людзі, дый звязвацца з гэтымі страшна. Але завешаных было многа, а звычай казаў: бачыш, што шмат людзей гоняцца за адным — не памагай. Ён вагаўся.</p>
<p>— Бачылі,— сказаў Стафан.</p>
<p>Лапата аж сціснуўся. Коннікі пад’ехалі бліжэй. Вочы змрочна блішчалі пад павязкамі.</p>
<p>— Куды памчалі? — спытаў коннік у сінім.</p>
<p>— Два? — спытаў Стафан, марудзячы.</p>
<p>— Але.</p>
<p>— Конна?</p>
<p>— Я вось табе як жыгну,— сказаў другі, з шалёнымі вачыма, уздымаючы карбач.</p>
<p>— Чакай,— сказаў сіні.</p>
<p>— Гэна... як яно...— сказаў Стафан.— Коннікі, значыць, два?</p>
<p>— От варона,— засмяяўся сіні.</p>
<p>— Два коннікі прабягалі вярхом,— сказаў Стафан.— Унечкі  туды... Ды не, не туды, а унь туды, бачыце, дзе мокры лес.</p>
<p>— А не туды? — шалёны паказаў карбачом на схіл з мядзянымі соснамі.</p>
<p>— Кінь,— сказаў сіні.— Што ім на схіле? Правільна кажа мужык. Там мокры лес, там, відаць, яр.</p>
<p>Яны рванулі ў правы бок, але амаль адразу трапілі ў балаціну і сталі яе аб’язджаць.</p>
<p>— Ты бачыў? — спытаў Лапата.</p>
<p>— Нічога я не бачыў, не бачу і не буду бачыць,— злосна сказаў Стафан.</p>
<p>Шырокае аблічча Юлляна было бледнае. Ён махнуў рукой:</p>
<p>— Гані.</p>
<p>У гэты момант з пушчы, якраз між сухой хвояй і тым схілам, дзе зніклі Корчак з сябрам, вылецеў коннік. Намётам пагнаў да пагоні, махнуў рукою ў бок мядзянага бору.</p>
<p>І Стафан здзівіўся, такое незнаёмае аблічча стала ў Лапаты. Шчокі абцягнуліся, рот нібы праваліўся, моцныя сківіцы дрыжалі.</p>
<p>Маленькі атрад, відаць, спрачаўся. Людзі махалі карбачамі ў розныя бакі.</p>
<p>— Дарма! — тонка крычаў той, што пад’ехаў.— Кажу, часовыя кладкі цераз яр за сабою пабурылі. Скулля вам цяпер, разявакі!</p>
<p>Кагутоў воз імчаўся, хеўра коннікаў рабілася ўсё меншая і меншая. Лапата пашкадаваў, што з ім няма стрэльбы. Той самай, надзейнай, крамянёвай,  якая ляжала ў яго на каленях, калі яны раіліся ў чаўнах, а вакол была повень.</p>
<p>Таму што коннікі пачалі павялічвацца. Вельмі хутка.</p>
<p>На хвіліну Юллян адчуў на каленях знаёмы цяжар, адчуў, як левая рука ляжыць на гранчастым ствале, а правая абмацвае звыклы пудовы прыклад, абплецены ўрэзаным у драўніну і расплясканым — для прыгажосці — медным дротам. Ён сам распляскаў яго малатком калісьці на прыгуменні. Быў, помніцца, ясны травеньскі вечар.</p>
<p>Юллян скалануў галавою. Вельмі шырокі, але прыгожы рот сціснуўся. Чаго было шкадаваць, калі стрэльбы няма.</p>
<p>Коннікі дагналі воз.</p>
<p>— Ты што ж гэта, хлоп?  — люта спытаў шалёны.</p>
<p>Той, што прыскакаў пазней, спыніў Стафанавых коней, некалькі чалавек саскочылі на зямлю і выцягнулі Стафана з воза.</p>
<p>— Нашто казаў? — спытаў сіні.</p>
<p>— Закон, пане,— проста сказаў Стафан.</p>
<p>— А я вось табе пакажу закон... Законнікі... Праўды пільна захацелася.</p>
<p>Стафана пачалі збіваць. Спачатку кулакамі і карбачамі. Потым, зваліўшы, ботамі. Пыл стаяў над дарогай. Хэкалі,  таўклі, цалялі выспяткамі ў галаву, якую Стафан закрыў рукамі, у грудзі, у жывот, да якога ён падцягваў і не мог падцягнуць калені.</p>
<p>Стафан не крычаў. Рахманы твар, калі ўдарам перакідвалі з боку на спіну, глядзеў праз струмені крыві непаразумелымі, але годнымі вачыма.</p>
<p>Моцныя сківіцы Юлляна хадзілі. Ён спачатку думаў, што абыдзецца двума-трыма штурхялямі, але хвіліны ішлі, і ён раптам зразумеў, што Стафана забіваюць.</p>
<p>— Давай, хлопцы, давай,— крычаў шалёны.— Яшчэ пакуль «гуп». Канчай, калі «чвяк» будзе!</p>
<p>Юлляна трымалі два чалавекі. Ён пачаў круціцца на возе.</p>
<p>— Як б’яце?!  — крычаў шалёны.— Ану на аглабіцу  яго, ды па нырках яго... Па нырках.</p>
<p>Два завешаныя ўскінулі Стафана на аглабіцу воза.</p>
<p>Шалёныя вочы паўзверх павязкі глядзелі весела. Шалёны ўскінуў шаблю разам з похвамі і — плазам — ударыў... Юллян вырваўся. Навярнуў аднаму пад ніжнюю сківіцу, і той як юкнуў з воза. Спалоханыя коні рванулі, і задняе кола з храбусценнем пераехала скінутаму руку. Той заскавытаў, заенчыў. Шалёная радасць заліла сэрца Лапаты. Ён ударыў нагою другога. У пахвіну. Ляснуўся на дарогу і той.</p>
<p>На крык сіні ўскінуў медзведзяватыя вочы. Юллян рыўцом напалову аддзёр з лёстак аглабіцу.</p>
<p>Вочы Юлляна і сіняга сустрэліся. І ў гэты момант ветрык адхіліў з аблічча сіняга муслінавае пакрывала. Юллян на нейкае імгненне ўбачыў жорсткія вусны Тодара Таркайлы  і зразумеў: гэта канец.</p>
<p>Тодар дастаў з-за пояса пісталеты.</p>
<p>— Тарка...— сказаў Юллян.</p>
<p>Два стрэлы амаль зліліся ў адзін. Юллян Лапата, стоячы на возе, пахіснуўся і, дзіўна заграбаючы паветра рукамі, нібы ішоў купацца па няроўным дне, упаў на Стафана.</p>
<p>— ...ла,— дакончыў ён.</p>
<p>Ён быў забіты напавал.</p>
<p>Коні памчаліся дарогай. Шалёны наўздагон стрэліў у Стафана... Потым коннікі паскакалі полем у бок ляснога вострава.</p>
<p>Апошняя куля трапіла ў бутлю, прызначаную для людзей, якія заўтра павінны былі пачаць біць студню на Кагутовай сядзібе.</p>
<p>Коні ляцелі як на злом галавы. Потым, стаміўшыся, пайшлі ступою. Крыві нідзе, акрамя саломы, не было відаць, і кожнаму, хто сустракаўся з возам, здавалася, што гэта едуць з кірмаша смяротна п’яныя.</p>
<p>Пад колы капала гарэлка з прабітай пляшкі.</p>
<p>...Алесь прывёз лекара, калі Стафан быў яшчэ непрытомны (апрытомнеў ён толькі на трэці дзень), і толькі раз, на імгненне расплюшчыўшы асавелыя вочы, сказаў не сваім голасам:</p>
<p>— «Ку-га».</p>
<p>Лекар аглядаў збітага. Алесь сядзеў у двары, на бярвеннях, і слухаў галошанне Марты.</p>
<p>— Закурыць у цябе няма? — сказаў ён.</p>
<p>Марту трэба было неяк адарваць ад гэтага страшнага  ляманту, і ён, некурашчы, не знайшоў нічога лепшага. Пакуль Марта пайшла па тытунь, пакуль нацерла яго, пакуль прынесла і пачысціла забытую, на другі дзень пасля вяселля кінутую бацькам Кагутом люльку, яна сапраўды супакоілася.</p>
<p>Сплёўваючы абрыдлівую сліну, Алесь слухаў, як яна, Марта, убачыла коней, што самі спыніліся ля брамы, як падумала была, што муж і Юллян напіліся, як з месца кінулася лаяць і як толькі потым убачыла кроў.</p>
<p>— Поршнікі ж купіў,— пабівалася Марта.— А што гожанькія, што ладненькія!</p>
<p>Малая Рагнеда, на якую ніхто не звяртаў увагі, самавольна абула іх і цяпер тупала перад Алесем, чакаючы, відаць, што заўважыць і пахваліць.</p>
<p>— Кроў,— сказаў Алесь.</p>
<p>— Ав-вой, што той крывішчы было! Вой-вой!</p>
<p>— Кроў,— сказаў Алесь.— Кроў яны прынеслі сюды. Ніколі ў нас так, завешаныя, не забівалі... Ну што ж, будуць мець кроў.</p>
<p>Калі выйшаў лекар, Алесь адвёў яго ўбок.</p>
<p>— Баюся, ён не жылец, княжа. Зламалі тры рабрыны, прабілі галаву. Лёгкае зрушэнне мазгоў. Некалькі кровазліццяў унутр. Але не гэта самае галоўнае... Баюся, што яму адбілі адну нырку. Так што гэта пытанне часу.</p>
<p>— Ён мне брат, пане лекар.</p>
<p>— Я чуў. Але вы памыляецеся, калі лічыце, што я раблю розніцу між князем і мужыком. Я — лекар.</p>
<p>— Якія-небудзь добрыя лекі?</p>
<p>— Адцягнуць час... А ўрэшце — хто ведае? Можа і ачуняць. Ён здаровы. Другі памёр бы, не даехаўшы і да дому.</p>
<p>Алесь прывёз з губерні яшчэ двух лекараў. Зроблена было ўсё, але ніхто не абяцаў вылячэння.</p>
<p>Загорскі, калі Стафан апрытомнеў, пытаў у яго, ці не пазнаў ён каго-небудзь з тых, хто напалі.</p>
<p>— Што вы,— сказаў Стафан.— Я і зразумець не паспеў, што здарылася...</p>
<p>Алесь пакутліва думаў, як жа адшукаць, як адпомсціць. І раптам пачуў дзіўнае:</p>
<p>— Ты не турбуйся, браце,— сказаў Стафан.— Што ўжо табе. Кінь. Усе хрысціяне.</p>
<p>Гэта было так нечакана, што Алесь зразумеў: Стафан ні на хвіліну не сумняваецца ў тым, што яго чакае.</p>
<p>Алесь не ведаў толькі аднаго. Якраз калі ён ездзіў у Магілёў, па лекара, Стафан глядзеў на Рагнеду, якая тупала па падлозе ўсё ў тых самых поршніках. І раптам паклікаў Кандрата.</p>
<p>— Зачыні дзверы,— сказаў ён.</p>
<p>Стафан ляжаў у чыстым пакоі, на тым ложку, дзе слалі гасцям. Звычайна да госця, які пасля вячэры ўжо засынаў, прыходзіла спачатку Марта, а потым Яня і прыносілі апошнюю чарку крупніку:</p>
<p>— Выпі, госцейка, апошнюю дый спі! Пакрыўдзь сябе, каб дому не крыўдзіць.</p>
<p>Госць усміхаўся, выпіваў, цалаваў пані дому ў шчаку і засынаў з думкай, што дом трымаецца звычаю, што гэта харошы дом.</p>
<p>Цяпер нехта павінен быў паднесці чарку і яму. Стафан адчуваў набліжэнне гэтай пані. Ці стане сілы ў адказ на яе пацалунак усміхнуцца? Трэба, каб хапіла.</p>
<p>— Што ты, браце? — спытаў Кандрат.</p>
<p>— Абяцай, што ёй заўсёды будуць і поршні і чаравікі. Што іншым дзецям, тое і ёй.</p>
<p>— Крыўдзіш, Стафан,— сказаў Кандрат.— На тым стаім... Ды ты кінь. Ачуняеш.</p>
<p>— То ты, Кандратка, слухай. Пабажыся, што ўсё забудзеш, калі ачуняю.</p>
<p>— У імя бога,— неахвотна сказаў Кандрат.</p>
<p>— Калі ачуняю — я дарую ім,— сказаў Стафан.— Бацька ў яе будзе, а гэта галоўнае. Мы — хрысціяне.</p>
<p>Малая тупала па падлозе. Поршні на ножках былі як вясёлка.</p>
<p>— Але як памру — няма ім майго даравання.</p>
<p>Рахманыя вочы Стафана сталі раптам такія, што Кандрат спалохаўся.</p>
<p>— Таму што дзе ж праўда? Я нікога не зачапіў. Я ніколі не шчаміўся ў іхнія справы, трымаўся звычаю, а звычай забараняе забіваць упяцёх аднаго. І атрымалася так, што для мяне адзін звычай, а для іх — другі. І  яны забілі мяне, хоць я нікуды не лез і ведаў, што мы людзі маленькія і павінны араць зямлю, і ў нас дзеці... Дык вось, калі памру — забі.</p>
<p>— Хто? — спакойна спытаў Кандрат.</p>
<p>— Таркайла Тодар,— сказаў Стафан.</p>
<p>— Скуль ведаеш?</p>
<p>— Голас быў падобны. І  Юллян сказаў: «Тарка... ла». А потым стрэлы.</p>
<p>— Добра,— буркнуў Кандрат.— Зраблю. Яшчэ хто?</p>
<p>— Мне здалося, што я пазнаў вочы другога. Але гэта проста каб ведаў і сцярогся. Абяцай, што не будзеш забіваць, пакуль не ўпэўнішся.</p>
<p>— У імя бога... Хто?</p>
<p>— Здаецца, Кроер Канстанцін...</p>
<p>— Чаму Алесю не сказаў?</p>
<p>— Кінь, браце. І так у яго ворагаў многа.</p>
<p>— Я ўсё зраблю, браце,— сказаў Кандрат.</p>
<p>— А цяпер забудзь,— Стафан заплюшчыў вочы.</p>
<p> </p>
<p>Няшчасці пачалі сыпацца як з мяха. За некалькі месяцаў бацька, маці, сварка з Ярашам, ліст ад Кастуся, што ў Віктара рэзка пагоршылася здароўе, дзейнасць «Ку-гі», смерць Юлляна Лапаты і зверскае збіццё Стафана.</p>
<p>І, урэшце, як апошняе — новае здарэнне ў Раўбічах: папрок Іллі Хаданскага, што пан Яраш не трымае слова.</p>
<p>Разгневаны Раўбіч паклікаў дачку. Міхаліна сказала, што хоча вярнуць Хаданскаму слова.</p>
<p>— Не будзе гэтага,— сказаў пан Яраш.— Ніколі. Нізашто.</p>
<p>— Я кахаю Загорскага,— сказала Майка.</p>
<p>— Ён  вораг.</p>
<p>— Вам — магчыма. Ды і тое не вам, а дурному гонару. Ён сябра вам, каханы — мне, брат — Франсу. Ён ніколі не думаў шкодзіць вам, нягледзячы на незлічоныя абразы. Бо ён чалавек, а вы... вы... вы — дваране, і не больш. Даю слова: ніколі не буду нічыёй  жонкай, акрамя як яго. Усё аддам за яго. Ніколі не буду з ім жорсткая. Хай пакора, хай нават рабства, абы пакарацца яму. І ўсё. І на гэтым маё апошняе слова...</p>
<p>Кароткая шыя пана Яраша набрыняла крывёю.</p>
<p>— Убачым,— ціха сказаў ён.— Сілком пад вянец павяду. Гэта і маё апошняе слова...</p>
<p>— Вы можаце, вядома, зрабіць са мною ўсё. Але і я з сабою магу зрабіць усё. Я ведаю, поп згодзіцца вянчаць, нават калі вы прывядзеце мяне ў ланцугах. Ён усім абавязаны вам. Усім, і нават тым, што дваццаць год не служыць па новаму абраду, прыкрываючыся словам «хвароба». Ён ведае, каму ён павінен дзякаваць за тое, што за ім сто разоў не прыйшлі і ён не здох у Салаўках на саломе. Ён «не зрабіў граху», а вы «не паддаліся, не паступіліся гонарам». І таму ён абвянчае. А сведкі, якія будуць бажыцца, што я ішла па сваёй ахвоце, таксама знойдуцца.</p>
<p>Голас яе зазвінеў:</p>
<p>— Я не буду ганьбіць вас і крычаць у храме. І  гэта будзе апошняя падзяка за тое, што вы мяне нарадзілі і з гэтай прычыны цяпер забіваеце... Апошняя. Таму што адразу пасля вяселля я заб’ю гэтага вылюдка. Сына вылюдка і шалёнай сцервы. А потым заб’ю  сябе...</p>
<p>— Як хочаш,— сказаў пан Яраш.</p>
<p>Адразу пасля размовы ён загадаў прыставіць да пакояў Міхаліны верных людзей і сказаў Іллі Хаданскаму, што вяселле будзе праз два месяцы, у канцы кастрычніка, каб асталося тыдні тры да піліпаўкі. Да таго часу ён просіць графа Хаданскага не з’яўляцца.</p>
<p>Пан Яраш усё ж шкадаваў дачку, хоць яна сама была вінавата, даўшы слова. Ён спадзяваўся, што за два месяцы яе возьме одум, і разумеў, што прысутнасць Іллі прымусіць Міхаліну ўпарціцца. Дый новы член сям’і раздражняў Раўбіча сваёй самаўпэўненай мордай.</p>
<p>...Запіску аб усім гэтым перадаў Алесю пляменнік нянькі Тэклі. Яны часам сустракаліся ў тым самым бярозавым гаі.</p>
<p>Беды, крыўда і гнеў, несправядлівасць лёсу літаральна шматавалі яго.</p>
<p>Вечар быў цёплы. Вогнішчы гарэлі за ракою, а ў рацэ адбівалася вячэрняя заранка, куды больш яркая і барвяная, чым на небе. Ля вогнішчаў — там, відаць, начавалі жнеі — гучаў ціхі смех. Потым даляцела ціхая сумная песня.</p>
<p> </p>
<div class="POETRY">
<p>За рэчанькай за быстраю ў цымбалы б’юць,</p>
<p>А там маю каханую за ручкі вядуць,</p>
<p>Адзін вядзе за ручачку, другі за рукаў,</p>
<p>Трэці стаіць — сэрца баліць: кахаў ды не ўзяў.</p>
</div>
<div class="CLEAR"></div>
<p> </p>
<p>І  гэтая заранка, і безнадзейная глыбіня ракі, і, галоўнае, словы песні раптоўна ўразілі яго вострай адпаведнасцю з тым, што рабілася ў ягоным сэрцы.</p>
<p>Алесь ведаў цяпер, што яму рабіць. Дарэмна ён дараваў. Заўтра ж ён пойдзе да Хаданскага і дасць яму поўху. Потым у зборні трэба дачакацца, пакуль пан Яраш і Франс будуць паасобку, і зрабіць тое самае з імі. На адзін дзень прызначыць усе тры двабоі. Будзе вельмі добра, калі Ілля загіне, а Франс зваліць яго. Тады Майка атрымае вызваленне, а крыўды ў яе на Алеся не будзе. І, магчыма, Раўбіч пашкадуе.</p>
<p> </p>
<div class="POETRY">
<p>Нашто ж мы кахаліся, нашто сады цвілі,</p>
<p>Нашто ж нашы пуціначкі травой зараслі?</p>
<p>Другі з табой вянчаецца ў царкве залатой,</p>
<p>А мне адно вянчанейка — з сырою зямлёй...</p>
</div>
<div class="CLEAR"></div>
<p> </p>
<p> </p>
<p>Раніцай, аднак, здарылася незразумелае і неверагоднае. Ён толькі на золку заснуў на якую гадзіну цяжкім кашмарным сном. Потым прачнуўся, успомніў учарашнія думкі, хацеў устаць і адчуў, што не можа. Гэта не была баязлівасць. Гэта было горшае: абыякавасць.</p>
<p>Успомніў Раўбіча і падумаў: усё роўна... Франса: усё роўна... Паспрабаваў уявіць гуллівыя, нібы ў кацяняці, вочы і рудаватыя валасы Іллі і адчуў: і гэта — усё роўна.</p>
<p>Твар Майкі ўсплыў перад вачыма. Краёчак вуснаў, ясныя, як марская вада, вочы. Зноў не адчуў нічога, акрамя абыякавасці.</p>
<p>Добра ведаў, што ён у спальні. Бачыў нават калоны і завесу, што калыхалася ад ветрыку. Але здавалася, што ён зноў бачыць гэта ў сне, дрэмлючы на нагах.</p>
<p>...Ён стаяў між узброеных людзей. Хто ў латах, кранутых іржою ад шматдзённай крыві, хто ў кальчугах, ад якіх тапырылася шырокая, тканая кветкамі і лістамі чартапалоху вопратка. Шугаў агонь. Фарбы былі такія яркія, якія яны ніколі не бываюць у жыцці: чырвань плашчоў аж гарыць, жаўцізна шчытоў — як золата і сонца.</p>
<p>Алесь і ўсе, хто побач з ім, бачылі вілы, доўбні і баявыя цапы натоўпу, што абкружаў іх. Зблытаныя валасы, магутныя, нецяперашнія сківіцы, жоўтыя, як мёд, і белыя, значна святлейшыя, чым цяпер, валасы, люты агонь у сініх вачах.</p>
<p>Замак палаў перад ім зыркім шалёным агнём. Ляцелі іскры.</p>
<p>А ён, Алесь,— а можа, і не ён, а нехта іншы,— драмаў, стоячы на нагах, бо чатыры дні ён і ўсе гэтыя людзі не спалі і чатырох хвілін.</p>
<p>Яму было бадай што ўсё адно, што з ім і іншымі зробіць натоўп.</p>
<p>Ён бачыў чалавека з разбітай галавой. Чалавек ляжаў наперадзе, сажні за чатыры перад імі.</p>
<p>— Патрусіце  іхнія нівы сваім ячменем! — крычаў нехта.</p>
<p>— Смерць-смерць-смерць! — роў натоўп.</p>
<p>«Ды гэта ж Юр’ева ноч,— падумаў ён.— Як я там апынуўся? Чаму ўспамінаю нейкую невядомую мне дзяўчыну?</p>
<p>Які ён цьмяны, гэты сон, што я сасніў! Нейкая Загоршчына, якой не павінна яшчэ быць, нейкі чалавек супраць мядзведзя, нейкая дзяўчына!</p>
<p>І вось яшчэ нехта схіляецца ў сне нада мною,— страшэнна баліць галава! — высокі, стары, з хваляй карункаў  на грудзях.</p>
<p>— Унуча, любы, што з табою?</p>
<p>Які яшчэ ўнуча, калі ён мой прапраўнук?! Якое права мае на мяне гэты стары?!»</p>
<p>Зноў яркія колеры. Больш жыццёвыя, чым жыццё. Невялікі строй людзей, сярод якіх ён. Клінам стаяць перад імі людзі ў беласнежых плашчах з крыжамі. Іх многа. Трохі меней, чым людзей на ягоным баку, але на самай справе куды болей. Адзін з крыжастых варты пяці на ягоным баку. Так было і так будзе. Таму што на ягоных людзях раменныя шаломы, а на тых — сталь, за якую нельга нават учапіцца. Воіны з ягонага боку спяваюць, і ён заўважае, як святлеюць іхнія вочы і дрыжаць ноздры.</p>
<p>— Га-ай! — крычыць нехта, нібы спявае, і яго падтрымлівае хор.</p>
<p>І вось ён, невядомы сабе, але больш блізкі, чым ён сам, ляціць на кані насустрач кліну. А за ім са згэлкам, лямантам, рыканнем ляціць конная лава.</p>
<p>Чырвоны туман у вачах. Галава працуе ясна і разлічана. Удар знізу, злева, справа. Зваліць канём таго... Стралу ў бабку беламу каню — хай падае. Гаспадар не ўстане.</p>
<p>Удзерліся ў строй. Сэрца захлынаецца ад халоднай ярасці. Сячы. Нават прыемна, калі кроў свішча са шматлікіх ран на целе: робіцца прыемна і прахалодна, як у дождж. Гэтаму, і таму, і яшчэ вунь таму. Але чаму ў варожых вачах пад забралам — жах?</p>
<p>— Пáна! Пáна! — лямантуе клін.</p>
<p>Яны варочаюць коней. Яны ўцякаюць.</p>
<p>— Алесь, хлопчык! Ну што? Што?</p>
<p>— Мроя,— кажа нехта.— Ява.</p>
<p>Невядомая жанчына, якую ён ніколі не бачыў, але якую кахае, белая, з залацістымі валасамі, кажа:</p>
<p>— Пакуль яны ходзяць па гэтай зямлі — я сплю з адным каханым. У той дзень, калі разаб’еш ты — з табою. У той дзень, калі яны — з крыгай лёду.</p>
<p>І ўначы над шчапянымі стрэхамі вісіць ірваная камета. На хвіліну ён успамінае сябе, а потым наплывае змрок, млоснасць і адчай... Бацька, маці, Віктар, Стафан, людзі «Ку-гі». «Які подлы свет! Я не хачу рабіць на яго. Я не хачу нават жыць для яго. Не хачу. Не хачу».</p>
<p>— Алесь! Алесь! Хлопчык!</p>
<p>Ён  ляжаў, нічога не разумеючы, акрамя жывых сноў. Не ў змозе паварушыць рукою ці нагою, не ў змозе не аддавацца гэтым снам, дзе, як жывыя, хадзілі крыжакі і вялізныя мядзведзі з кордамі-зубамі, дзе людзі жылі ў сырых васьмігранных пакоях з вялікімі равучымі камінамі і ржавымі пожагамі, дзе на частаколах, як на лазні ў кагосьці, каго ён непрыемна сасніў, стырчалі конскія чарапы,— ён ляжаў і сніў і хацеў толькі аднаго: заснуць так, каб не бачыць гэтых акон і заслоны і старэчага аблічча, што схілялася часам над ім. Праз два месяцы ў гэтым сне павінна было здарыцца нешта нясцерпна цяжкае. Алесь хацеў заснуць да таго часу так, каб ужо ніколі не ведаць, не даведацца, што гэта будзе.</p>
<p>У дзікай зале, дзе на сценах бязгучна шалахцелі крылы і рукі ўздымаліся ў жэстах бласлаўлення і пагрозы, сядзела за вялізным дубовым сталом групка людзей. У галаве стала сядзеў, паклаўшы перад сабою шастапёр, стары Вежа. Насупраць драмаў сівы Вінцук Рамінскі, старэйшы брат таго Рамінскага, што пры Напалеоне кіраваў народнай вартай.</p>
<p>Ля яго змрочна маўчалі стогадовыя Стах Барысевіч-Кальчуга і Лук’ян Сіпайла. Пахмура піпчыў люльку Янка Камар, брат павятовага маршалка ў тым самым дванаццатым годзе і сябра Вежы па славутаму «сядзенню ў камяніцы над порахам», адзін з тых нямногіх, што асталіся. Далей крэсліў нешта на паперы, трос белай галавою прадзед маладога Яноўскага з-пад Радугі, які, на пасяджэнні ў Раўбічах, хацеў памерці, баронячы скрыжаванне шляхоў на Гуту, Чарнігаў і Рэчыцу. Думаў, ашчаперыўшы галаву пальцамі, стары Вітахмовіч, самы стары з усіх прысутных, стодваццацігадовы чалавек тысяча семсот трыццаць дзевятага года нараджэння.</p>
<p>І, урэшце, між ім і Вежам сядзеў самы малады член зборні, супраць усіх правіл і па намаганню Вежы ўзяты ў гэта кола сакратаром і архівістам Юллян Раткевіч. Вежа патрабаваў і дабіўся свайго. Патрэбен  быў адзін малодшы, бо ў большасці не хапала ўжо фізічных сіл, а Раткевіч быў бадай што адзін з найлепшых знаўцаў традыцый.</p>
<p>Ішло пасяджэнне падспуднай рады старэйшых, славутай «сівой рады» Прыдняпроўя. Тых, што хавалі патрэбныя веды, таямніцы, зберагалі ў памяці звычаі і сачылі за генеалогіяй мясцовых людзей. Вежа здаўна быў галавою «сівой рады», хоць і строіў з яе кепікі.</p>
<p>— Шчаўкунчыкі замшэлыя... Своеасаблівы «гоцкі альманах»<sup><a href="#footnote-128">128</a></sup> Дэбрэ з Дзебраў. Рыцары маннай кашы і таркаванай морквы.</p>
<p>Гэта былі яшчэ самыя мяккія з ягоных эпітэтаў.  Але сёння Вежа, страшэнна схуднелы, глядзеў на «рыцараў маннай кашы» з трывогай.</p>
<p>Маўчанне рабілася цяжкім.</p>
<p>— Мроя<sup><a href="#footnote-129">129</a></sup>,— глуха сказаў Янка Камар.</p>
<p>Маўчанне.</p>
<p>— Ява,— сказаў сівы аж да прозелені стары Вітахмовіч.— Памяць продкаў. Ён памрэ.</p>
<p>Жоўчнае аблічча Юлляна Раткевіча было непарушнае.</p>
<p>— Бадай, сапраўды, усё,— сказаў Раткевіч Юллян.—Ён не хоча жыць... Колькі часу яе ў нас не было?</p>
<p>Вінцук Рамінскі думаў:</p>
<p>— Нешта не памятаю. Ці не ў польскі раздзел, пане Вітахмовіч?</p>
<p>— Тады,— сказаў той.— Я чаму памятаю, мне тады было трыццаць чатыры, і я збіраўся другі раз ажаніцца. Розных нявест прапанавалі. Адна была сястра пана Юрася Жукоўскага. Пан Юрась захварэў у семдзесят трэцім. Пры Кацярыне. Пачаў сніць нанава жыццё. Але не кавалкамі з розных часоў, а нібы... адной... плынню. Сніў, як рабілі запасы ў пушчы, як білі аленяў і зуброў, як салілі. Як потым ішла раць на Крутыя горы біць татар. Дасніў да сярэдзіны бою — і памёр... Нічога нельга было зрабіць...</p>
<p>Падумаў.</p>
<p>— Яшчэ раней, гады за чатыры-пяць, захварэлі Аляхновіч-Спіса і Янук Корста, стрыечны брат прапрадзеда гэтага шчанюка Юлляна.</p>
<p>Вітахмовіч помніў спрэчку аб тым, ці прымаць Раткевіча, але начыста забыў,— а можа, зрабіў выгляд? — што «гэты шчанюк» сядзіць зараз між іх.</p>
<p>Юллян усміхнуўся сам сабе.</p>
<p>— Спіса памёр,— сказаў Вітахмовіч.— А Корста выжыў. Хоць, па прозвішчу мяркуючы, памерці б Корсце...<sup><a href="#footnote-130">130</a></sup> Але тут ужо як хто, так што ты, Данііл, не думай занадта.</p>
<p>Забубнеў:</p>
<p>— Хвароба... хвароба... хвароба... Такая ўжо хвароба.</p>
<p>Нешта не чуў я, каб гэтай хваробай нехта, акрамя нас, хварэў.</p>
<p>Лук’ян Сіпайла сказаў:</p>
<p>— Рада, памятаеце, меркавала, што і ў Акіма, вашага бацькі, былі зачаткі.</p>
<p>— Рада адмовілася ад гэтай думкі,— сказаў Барысевіч- Кальчуга.</p>
<p>Вежа сплёў пальцы.</p>
<p>— Чорт,— сказаў ён.— Уражлівасць дурная. Ідыёцкая дурная ўражлівасць. І такія страшныя для маладога падзеі.</p>
<p>— Сілы саслабелі,— сказаў Камар.— Абыякавасць.</p>
<p>— Несвядома спрабуе адысці ад нясцерпнага свету,— сказаў Раткевіч Юллян.</p>
<p>— Што ж рабіць? — спытаў дзед.— Я ведаю: калісьці пры першых адзнаках у манастыр ішлі. Спакой. Праца. Але тады манастыр быў крэпасцю. Манахі межы баранілі, подступы да гарадоў. А цяпер?.. Загорскі ды ў манастыр! Да божых пацукоў!.. Што ж рабіць, сівая рада?</p>
<p>— Царкву кінь,— сказаў Юллян.— Хіба яна справілася хоць з адной справаю, што ёй даручылі: з дабром, любоўю, мараллю?..</p>
<p>— Ды, можа, абыдзецца,— сказаў Вінцук Рамінскі.</p>
<p>— Не,— сказаў Сіпайла.— Стома — смерць. Ідзі вышэй сіл сваіх, і станеш жыць доўга. Трэба, каб ён ніколі больш не стамляўся. Супакоіць яго трэба... Спакой.</p>
<p>Усе маўчалі. Потым Вежа нясмела сказаў:</p>
<p>— То што? Неба?</p>
<p>— Відаць,— сказаў Барысевіч-Кальчуга.—Больш нічога не зробіш.</p>
<p>— Дзе? — спытаў Сіпайла.</p>
<p>Вежа кашлянуў:</p>
<p>— Храм сонца!</p>
<p>Юллян падумаў.</p>
<p>— Бадай, праўда. Самае высокае, самае блізкае да неба месца. Даўжэй за ўсё наваколле бачыць сонца. Музыка, трубы гэтыя, не пашкодзяць?</p>
<p>— А што яны пашкодзяць,— сказаў Вежа.— На ўсходзе сонца радасны спеў,  на захадзе — сумны. Урэшце, як Камар скажа.</p>
<p>Усе глядзелі на змрочнага Янку Камара, галоўнага чалавека ў той справе, што яны збіраліся рабіць.</p>
<p>— Узгорак стромы,— сказаў Камар.— Макуша — голая. Неба будзе колькі хочаш. Мала чалавек яго бачыць, як, не раўнуючы, свіння, а тут за лічаныя дні — на ўсё жыццё. Хай будзе так. Толькі ў парк не пускайце нікога, нават самых блізкіх. Яму цяпер нельга бачыць людзей.</p>
<p> </p>
<p>Ён ляжаў перад імі голы і не саромеўся гэтага. Яму было ўсё адно. Толькі крыху непрыемна, што ўсе вокны адчынены, заслоны зняты і свежы ветрык вее на голае цела. Халаднавата было, і гэта перашкаджала прачнуцца ад сну, у якім былі дзед, Міхаліна і іншыя, зноў пачаць жыць, бачыць пажары, патокі крыві ў вежных рыштоках, чуць гукі сечы, стогны сталі і выгукі.</p>
<p>Толькі што яго з гадзіну парылі ў самай гарачай пары, хвасталі венікамі і аблівалі мятнай вадою. Потым яшчэ з гадзіну мылі ў прахалодным басейне. Ён страшэнна замёрз. І вось цяпер, не адчуваючы нічога, акрамя холаду, ён ляжаў на мяккай посцілцы.</p>
<p>Янка Камар сядзеў ля яго і дзіўна, нейкімі дробнымі рухамі трох пальцаў гладзіў ягоную галаву. Ад гэтых дотыкаў хіліла ў дзівосную свежую дрымоту, злёгку паколвала ў каранях валасоў.</p>
<p>Славуты майстра Камар распачынаў сваю справу. Рэдкую, невытлумачальную справу. Тую, якой не ведаў ніхто ў загорскім наваколлі. Толькі ён ды два ягоныя вучні. Вучні і слугі стаялі побач, а Камар гладзіў і гладзіў галаву, глядзеў у Алесевы вочы. І ад гэтага рабілася трохі лягчэй.</p>
<p>І  ўрэшце Камар загаварыў. Нават не загаварыў, а нібы заспяваў  журліва-тонкім рэчытатывам.</p>
<p>— Глядзі, глядзі на свет. Глядзі, любы хлопча, на свет. Глядзі. Глядзі. Неба над табою. Шмат. Шмат неба. Сіняга-сіняга неба. Аблокі плывуць, як караблі. Нясуць, нясуць душу над зямлёю. Нясуць. Зямля ўнізе вялікая. Зямля ўнізе цёплая. Зямля ўнізе добрая. І неба над зямлёй вялікае. І неба над зямлёй цёплае. І  неба над зямлёй добрае. І  аблокі між небам і зямлёй. Ты ў аблоках, аблокі — у табе. Сіняе-сіняе неба, белыя-белыя аблокі, чыстая-чыстая зямля. Нельга не быць шчаслівым. Нельга. Нельга. Паглядзі, пераканайся, што ты шчаслівы.</p>
<p>Алесь нібы праз песню адчуваў дотыкі ўпэўненых моцных і клапатліва-асцярожных рук да свайго цела. Двое слуг займаліся нагамі. Два вучні — грудной клеткай, рукамі і плячыма. Яны перабіралі кожны мускул цела.</p>
<p>— Ты здаровы. Ты свабодны. Вецер абвейвае ўсё цела. Неба глядзіць у вокны. Неба. Неба.</p>
<p>Голас спяваў так з гадзіну. Упэўненыя рукі за гэты час перабралі не толькі кожны мускул, а, здавалася, кожную сувязку, кожны сасуд і нерв, кожную жылку. І разам з гэтымі рухамі наліваліся аднекуль у цела дзіўнае заспакаенне, раўнавага і мірная сіла.</p>
<p>Яго зноў аблілі вадою. І зноў рукі. І зноў рэчытатыў Камара і вочы, якія бачаць цябе да дна.</p>
<p>Заспявалі над ім галасы. Ён  не разумеў слоў, але мелодыя, простая, прывабная і чаруючая, з перападамі ад высокіх гукаў да нізкіх, нібы ўладна адрывала яго ад звыклага і звычайнага, ад свету, дзе ўладарыла салдатня, дзе чужыя людзі, так не падобныя да людзей, рабілі з людзьмі, што хацелі, дзе на гасцінцах гучаў крык «ку-га»,  дзе чужынцы духу шматавалі ўсё маладое, здаровае, чыстае.</p>
<p>— Ляжы. Ляжы. Ляжы нагі пад нагім небам. Халодна — укрыйся. Горача — расхініся. Не ўставай. Не ўставай. Над табою неба, неба, неба. Ачысціся. Засяродзься на простым... простым... простым. Яны не падмануць...  не падмануць... не падмануць.</p>
<p>Ён  страціў на хвіліну прытомнасць, а калі ачуняў ад ачышчальнага сну — адчуў, што яго нясуць, відаць, на насілках і над галавою, бо ён не бачыў тых, што неслі. Ён проста нібы плыў між небам і зямлёй, твар у твар з сонцам і небам. І недзе за ім срэбна і звонка, нібы з жарала крыніцы, нібы з жураўлінага горла, спявала труба.</p>
<p>Ён  ляжаў.</p>
<p>Мяккая посцілка была пад ім. Халодная прасціна ляжала ў нагах. Ложа стаяла пасярэдзіне альтанкі. Людзі прынеслі яго сюды і пакінулі аднаго, нагога, сам-насам з небам. Вакол былі ружова-аранжавыя калоны, узнесеныя ў неба. Ён  нічога не бачыў, акрамя іх і неба.</p>
<p>Так ён ляжаў.</p>
<p>Ён толькі піў ваду і часам браў лёд і прыкладаў да галавы і вадзіў ім па грудзях і руках.</p>
<p>Ва ўсім гэтым, што вакол, была вялікая чысціня і адлучанасць. І ён нібы плыў на сваім ложы насустрач аблокам. Між небам і зямлёй, як на паветраным караблі.</p>
<p>Сядала макавая кветка сонца. Халаднела. Срэбныя трубы пачыналі звінець. Ціха-ціха, нібы ў іх лілася крыштальная і звонкая вада. І сумна-сумна, нібы сама зямля развітвалася з сонцам.</p>
<p>Ён амаль не ўставаў. Толькі ў гарачыню абліваўся вадой. Ніхто не прыходзіў да яго. Людзей не было. Ён не ўспамінаў і не думаў.</p>
<p>Уначы, прыемна халаднеючы пад прасціной, ён чуў праз дрымоту крыкі соў. Глядзеў у неба, бачыў, як каціліся з яго зоры.</p>
<p>Прыходзіў дзень. Трубы пачыналі награвацца і звінець радасна. І яму, які саграваўся разам з імі, пачало праз некалькі дзён здавацца, што гэта ў ім самім звініць цеплыня і вецер, і тое, што вярталася аднекуль, поўнячы свежае цела.</p>
<p>І зноў крычалі совы. І зноў радасна ляцеў сіні зімародак да далёкай ракі. Купаўся ў сонцы. І ўсё гэта было не даўжэй за хвіліну: чаргаванне начных жахаў і цёплага дня, зор і блакітнага неба. Усяго, з чым ён быў сам-насам.</p>
<p>А калі ён уставаў — бачыў злева Дняпро і парк, у якім як не было будынкаў, а справа — дзікі парк і яр, дзе тады Гелена... Не, ён не думаў пра яе і наогул пра людзей. Людзей не было зусім. Былі там проста вытокі Жараліцы, выйсце вод, выйсце крыніц.</p>
<p>Так ішлі дні. Уначы падалі зоркі. Дзве з іх яны калісьці назвалі сваімі імёнамі. Якія? Ці не ўсё адно?</p>
<p>Не трэба было думаць пра гэта, калі кожны дзень ён уздымаўся пад лятучыя аблокі, прасякнутыя блакітам і гарачым святлом.</p>
<p>Так мінула два тыдні. Ява адступала. Яна з’яўлялася ўсё радзей. Таму што былі неба, аблокі і сонца. І яшчэ вецер і, адзін раз, уначы, навальніца з маланкамі. Свет расколваўся навокал, і Алесь ляжаў нібы ў шатры са сляпучых бліскавіц, схаладнелы ад незразумелага захаплення.</p>
<p>Потым пачало часам прыходзіць узбуджэнне.  І яшчэ, нібы праявы, думкі аб жыцці. Спачатку яны былі непрыемныя, а потым сталі нават саграваць. Бо вакол былі зоры і аблокі.</p>
<p>І,  галоўнае, неба.</p>
<p>Ён ужо еў. Ён ляжаў і думаў пра ўсё на свеце.</p>
<p>Прыйшла раптам у адзін з дзён пяшчотная туга па кімсьці. І з вострым пранікненнем у праўду ён зразумеў, што няма шчасця ў тым, калі толькі цябе кахаюць.</p>
<p>Кахаць — вось што было шчасце.</p>
<p>І гэта не толькі з жанчынамі. Гэта і ў любові да людзей. Шчасце было — аддаваць. Усё аддаваць жанчыне-сонцу і ўсім незлічоным чалавечым сусветам, якія жылі і рухаліся вакол.</p>
<p>Праявы жыцця наплывалі аднекуль усё часцей. Чырвоная ад промняў захаду дзічка... Туман, што збягае з зямлі, і паўсюль белыя... белыя коні... Бацька прыкладае да вуснаў рог... Сіняе павуцінне ў паветры... Тромб на сляпучым пяску арэны... Вочы маці, што ўсміхаюцца яму... Кастусь і ён на кані над стромай... Каласы пад сярпом на камені... Кроер, што ўзносіць карбач... Чорныя вішні на падвоканні мансарды... Крынічка варушыць пясок... Твары Кагутоў... Аблічча Стафана... Галіна дуба, працягнутая між зор... Салаўіны пошчак... І  зноў Кастусь... І Майчына рука, што паказвае на зоры...</p>
<p>Зямля... Зямля... Зямля...</p>
<p>Аднойчы ўначы ўсё гэта лінула на яго з такой сілай, што ён закалаціўся ад жалю па страчаным часе і ад прагі дзейнасці.</p>
<p>Ён не мог больш ляжаць вось так. Досыць! Мінула тры тыдні. Тры тыдні нібы выкінуты з жыцця.</p>
<p>Была ноч. Ён  паспрабаваў устаць, але не здолеў — праваліўся ў кароткі і моцны сон.</p>
<p>...Была ўсё тая самая ноч. Але з цёмнай зямлі — вакол узнесенай у неба альтанкі і наколькі магло ахапіць вока — цягнуліся ўздзетыя ў маленні рукі. Яны цягнуліся бліжэй і бліжэй. І вышэй, нібы на кожную расціснутую далонь павінна была легчы свая, толькі ёй адной прызначаная зорка.</p>
<p>Глухі гул далятаў адусюль, нібы нябачныя людзі наракалі і задыхаліся пад зямлёй.</p>
<p>Рукі цягнуліся вышэй і вышэй. Крычала зямля.</p>
<p>...Ён прачнуўся і ўбачыў край узыходзячага сонца. Сонца пералівалася і гуляла над шатамі дрэў.</p>
<p>Але голас бязмежнага гора яшчэ ляцеў ад зямлі.</p>
<p>І тады ён зрабіў намаганне і ўстаў. Устаў насустрач сонцу і, захінуўшыся ў прасціну, пайшоў з альтанкі.</p>
<p>Спявалі птушкі. Ён ішоў, і крокі рабіліся мацнейшыя і мацнейшыя.</p>
<p>...Ля алеі насустрач Алесю бег Кірдун.</p>
<p>— Паніч Алеська! Паніч Алеська!</p>
<p>І  кінуўся яму на грудзі.</p>
<p>— Бож-жа ж мой! А як жа я чакаў! Кожную раніцу. Калі гэта, думаю, тая хвароба адпусціць? Не пускалі мяне. Нікога не пускалі. Нават ад Міхалінкі  чалавека не пусцілі.</p>
<p>Алесь абняў гэтага першага чалавека са зноў здабытага свету.</p>
<p>— Ну кінь, Халімоне. Бачыш, усё добра. Жывы.</p>
<p>Прагна спытаў:</p>
<p>— Што там новага?</p>
<p>Кірдун зразумеў па гэтым пытанні, што з хваробай усё скончана.</p>
<p>— Трэба, трэба было, каб устаў. Прыбягаў хлапец ад Міхаліны. Вяселле скора. Падганяе пан Яраш.</p>
<p>Алесь адчуў, як сабралася пад скурай пасвяжэлае цела. Вочы звузіліся жорстка.</p>
<p>— Я сказаў, што хворыя. Яе не пушчаюць. Бегчы хацела,— захлынаўся Халява.</p>
<p>— Яшчэ што? — сурова спытаў Алесь.</p>
<p>— Лухта, паніч. За гэты час некаторыя нават не паслалі спытаць, як з вамі... Стары пан пасмейваецца. Кажа: «Б-бай-кот», вось як. Увесь заходні попуст наваколля — Таркайлы, ды Браніборскі, ды іншыя... Хаданскі крычаў, стары Мікіта: «Выдыхае старое кубло! Чаго чакаеце, малодшыя?! Хутка і Вежу здыхаць! Ганіце яго, пакуль тая справа, з камітэта ды адусюль. Чырвань з гэтых «чырвоных» пусціць трэба!» Добра, што на зборні большасць малодшых паўсталі на іх. Пана Кастуся Кроера Юллян Раткевіч за дзверы выкінуў. Дуэля была... да першай крыві.</p>
<p>— Забілі некага? — спытаў Алесь.</p>
<p>— Падрапіны  ў абаіх.</p>
<p>— Ну, байкот — гэта лухта,— спяшаўся Алесь.— Яшчэ што?</p>
<p>— «Ку-га» зрабіла аблаву на Чорнага Войну.</p>
<p>— Забілі?</p>
<p>— Выслізнуў... А потым прыйшоў ліст з пагрозаю ад «Ку-гі» Юлляну Раткевічу.</p>
<p>— За што?</p>
<p>— А д’ябал яго ведае,— Кірдун раптам стаў.— Панічыку, сакрэт.</p>
<p>Нешта такое было ў ягоным голасе, што Алесь таксама спыніўся.</p>
<p>— Думаю, Кроер са злосці прыслаў... Са злосці на Юлляна... Толькі маўчыце...</p>
<p>— Не жартуй,— сурова сказаў Алесь.— Чаму думаеш?</p>
<p>— А каму Юллян калі зашкодзіў... І потым... Памятаеце, Таркайла казаў, што людзі «Ку-гі» перапынілі лёкая ягонага, Пятра, і далі папярэджанне...</p>
<p>— Ну?</p>
<p>— Пятро нічога не ведае,— шэптам сказаў Кірдун.— Я нібы выпадкова загаварыў з ім. Ніхто яго не перапыняў. Нічога ён, Пятро, не перадаваў.</p>
<p>Алесь аслупянеў.</p>
<p>— Таркайлы?</p>
<p>— Яны, пане Алесь,— проста сказаў Кірдун.</p>
<p>Алесь пайшоў, амаль пабег газонам. Белая прасціна лунала ў паветры.</p>
<p>— Наконт Кроера — кінь і думаць. Доказу няма, хоць і падобна на яго. А Таркайлы — маеш рацыю.</p>
<p>Чырвань кінулася яму ў шчокі, вочы блішчэлі.</p>
<p>— Рыхтуйся, Халімон. Мы ім тут зараз дубоў наломім.</p>
<p>Стары Вежа яшчэ здалёк пачуў гоман і зразумеў: абышлося.</p>
<p>І ўсё ж ён звыкла стрымаўся і не выявіў сваіх пачуццяў. Паглыбіўся ў кнігу, а потым кінуў на Алеся такі позірк, нібы нічога і не здарылася, нібы толькі гадзіну назад яны разышліся.</p>
<p>— Чаго гэта крык і шум вялік, і рэчы многія ва ўсіх баярэх?</p>
<p>Алесь расказаў.</p>
<p>— Ну і што думаеш рабіць?</p>
<p>— Украду.</p>
<p>— Ты, братачка, раней чым красці, хоць апраніся. Як ты жаніхацца паедзеш такім Хрыстом. Тут табе не Палясціна і не Эмаус.— І  ўсміхнуўся: — Дальбог, ачуняў. Бач ты, як адразу да дзейнасці яго павяло. Ідзеш на шлюб як на злом галавы... Ну, гэта ўсюды так. А яшчэ што?</p>
<p>— Таркайлу трэба правучыць.</p>
<p>— Як? — іранічна спытаў дзед.</p>
<p>— Двабой.</p>
<p>— З ім? Па-першае, гэта ўжо не двабой, а трыбой. Іх жа двое. А па-другое, не пойдзе ён з табою біцца. Ён  гандляр, хоць і дваранін.</p>
<p>— Трэба, каб Ісленьеў ведаў.</p>
<p>— Нашто? І так яму з намі клопату. Рускія людзі блізка бяруць да сэрца чужыя беды. А яму іх хапала і сваіх, яшчэ з часоў мяцяжу... У справу з Таркайлам старога не цягні.— Падумаў. Затым сказаў: — На Таркайлу нельга глядзець як на роўнага. Загадай, каб запрэглі коней.</p>
<p>...Упершыню за ўвесь час дзед пераапрануўся ў парадную вопратку. Сядзеў побач з унукам велічны і строгі. Маўчаў усю дарогу да дома Таркайлаў.  Калі фурманка спынілася, сказаў Алесю:</p>
<p>— Чакай мяне тут.</p>
<p>Пайшоў у дом. На парозе паспрабавала была ўтрымаць Сабіна.</p>
<p>— Брата няма дома. Толькі панскі брат.</p>
<p>— Ён  мне і патрэбен.</p>
<p>І прайшоў паўз яе.</p>
<p>Тодар Таркайла ўбачыў Вежу і разгубіўся.</p>
<p>Па сполаху ў вачах Вежа ўпэўніўся: ён.</p>
<p>— То як панавы справы?</p>
<p>— Якія? — спытаў Таркайла.</p>
<p>— Пан ведае якія. Не мне іх яму нагадваць.</p>
<p>— Я, прабачце, не разумею...</p>
<p>— Дарма. А манастыр пан Тодар помніць?</p>
<p>— Дальбог жа, не...</p>
<p>— До,— кінуў Вежа.— Не будзем траціць часу. І ты ведаеш усё, і я. Не мне гэта ўсё ўдакладняць. І не мне, вядома, на цябе даносіць. Але папярэджваю, Тодар, каб ведаў, на што ўздымаеш руку. Хлопчык мой Алесь... Крыўдзіць яго і цару не дам, а табе і пагатоў.</p>
<p>— Вы забываецеся...</p>
<p>— Я — не. А вось ты забыўся. Ты ніколі не думаў, чаму твае вэксалі Платон Рылаў з Веткі на спагнанне не падае?.. А дарма. Падумай. Вэксалі тыя ў мяне. Не хацеў я ганьбы чалавеку адной зямлі, двараніну. Трэба табе прыйсці — да каго ўжо сам ведаеш — і прасіць дазволу tirer mon épingle du  (ііі  jeu<sup><a href="#footnote-131">131</a></sup>.</p>
<p>— Я не разумею...</p>
<p>— Кінь. Кінь, кажу. Усё разумееш. З тваім розумам не ў палітыку лезці. Толькі ў гароху сядзець. І іншым скажы, Вежа іх таксама ведае. І  не злітуецца. А таму, калі яшчэ нехта ў загорскім наваколлі хоць раз кугакне — я цябе жабраваць пушчу.</p>
<p>Памаўчаў.</p>
<p>— І гэта яшчэ не ўсё. На месцы манастыра — попел. Будзе ён і на месцы вашых дамоў — колькі іх ні ёсць. Цярпеў я. Дарма трываў. Больш не буду. На тым — бывай...</p>
<p>...Коні беглі мерна. Стары маўчаў. І толькі ля павароткі на Вежу раптам пачаў гаварыць, нібы сам сабе:</p>
<p>— Лесінг казаў, што трэба заўсёды выбіраць левую руку або імкненні, а не правую або даброты... Вось ты і кіраваўся б гэтым... Ды хіба вас пераканаеш хоць якой мудрасцю.</p>
<p>І нелагічна раззлаваўся.</p>
<p>— А ты — лабідуда. Хіба ў нас такія былі? Я б зараз на разведку паехаў — pour préparer et sonder  le terrain, et pour que cette visite ne  présent pas le caractére peu satisfaisant de la premiére<sup><a href="#footnote-132">132</a></sup>.</p>
<p>Сціснуў кій.</p>
<p>— Я б Раўбічаву дачку жывою звёз. Павянчаўся. Царква мая. У Мілым. Гэтага смярдзючага племя, папоў, бліжэй чым на сем вёрст не цярплю, але на такі выпадак — нічога...</p>
<p> </p>
<h4><a id="chapter45"></a>ХІ</h4>
<p> </p>
<p>Сіні мяккі дзень ляжаў над паплавамі. Сонца ўжо хілілася на захад. Невялічкі лясны астравок над спакойнай і па-асенняму густа-сіняй Равекай здалёк здаваўся бязлюдным і ціхім. Пажоўклыя бярозы стаялі над плынню, гарэлі добрым і негарачым агнём, асыпалі часам на траву рэдкія  жарынкі лісцяў.</p>
<p>Праз Равеку, ірвучы конскімі грудзьмі гарлачыкі, ехаў унаброд коннік. Праставаў да ляснога астраўка. На ўзлессі азірнуўся і знік між дрэў.</p>
<p>...Астравок быў поўны людзьмі. Прывязаўшы да хмызоў  коней, яны чакалі.</p>
<p>— Што чуваць, Кандрат?</p>
<p>Кагут наблізіўся да Алеся, скочыў з каня.</p>
<p>— Пан Яраш гамоніць са старым Хаданскім. Зачыніліся з гадзіну таму, і не відаць, каб хутка скончылі. Тэкля, карыстаючыся выпадкам, збірае сякія-такія рэчы паненкі.</p>
<p>— Што загадала перадаць?</p>
<p>— Каб на захадзе сонца чакалі ля пралому ў агарожы.</p>
<p>Кандрат раптам уміхнуўся.</p>
<p>— Бачыш, дзе мы?</p>
<p>— Нягож,— сказаў Алесь.— Апошні наш начлег. Калі Война на нас наехаў. Вунь яно.</p>
<p>Андрэй Кагут усміхнуўся.</p>
<p>— А там далей мы чулі, як Раўбіч з гармат страляў, калі малодшая нарадзілася.</p>
<p>Маўчалі. Алесь успамінаў словы з апошняй Майчынай  запіскі: «Дзед меў рацыю калісь. Цяжкасці зрабілі сваё. Вазьмі, забяры мяне адсюль, родны, любы».</p>
<p>Ён  паклаў руку на кішэнь, ля сэрца, намацаў там запіску, і яму стала цёпла.</p>
<p>— Што ж, хлопцы, трэба, відаць, выбірацца. Мсціслаў, ты тут?</p>
<p>— Але.</p>
<p>— Значыць, колькі нас... Ты, я, блізнюкі... Мацей Біскуповіч, Янка Клейна, Кірдун, Паўлюк... Восем чалавек. І яшчэ Кандраці з шасцю палясоўшчыкамі. Т-так. Ну, гэтых адразу кіруй у Мілае. Хай трымаюць царкву. Каб ніякага выпадку не магло быць.</p>
<p>— Не будзе,— сказаў Кандраці.— Людзі верныя, з тых... Памятаеш, што пан схаваў, калі банду Прайдзісвета пабілі. Дзеці ды ўнукі іхнія. Жыццём абавязаныя людзі.</p>
<p>Старшы пад’ехаў да купкі людзей, нешта растлумачыў ім. Праз хвіліну людскі ланцужок праскакаў да Равекі, успеніў ваду, выбраўся на сухое і папраставаў полем у бок Мілага.</p>
<p>— Ну вось,— сказаў Алесь.— Кранулі. Ля агарожы бяром яе і скачам чуйдух. Коней не шкадаваць: за кубкі заплачана — біце. На выпадак калі трывога — ты яе, Мсціслаў, бярэш і скачаш, а мы...</p>
<p>— Хто з ёю вянчацца збіраецца? — спытаў Мсціслаў.— Ты ці я? Гэта, брат, не вайна. Тут хочаш не хочаш — будзеш уцякаць першы. Кагуты з табою... Не... Паўлюк з табою і Янка...</p>
<p>— А я? — спытаў Андрэй.</p>
<p>— Ты з Кандратам і я прыкрываем,— сказаў Маеўскі.— Будуць даганяць — біце па конях.</p>
<p>Засмяяўся:</p>
<p>— Калі ў каго з вас коней падаб’юць, астанецца Ян Клейна. Яго ў цемры не спаймаюць.</p>
<p>— Зайздросціш? — весела спытаў арап.</p>
<p>— Нешта ты мяне забыў,— сказаў малодшы Біскуповіч.</p>
<p>— Ну, ты, вядома, са мною. Разам шкодзілі — разам і адказ... То давайце, хлопцы, па стрымянной дый да Раўбічаў.</p>
<p>Выпілі з пляшак. Крэбс падвёў коней:</p>
<p>— Пістолі ў саквах.</p>
<p>Змужнелы рашучы Паўлюк першы ўскочыў у сядло.</p>
<p>— Спяшаецца наш акадэмік,— сказаў Кандрат.— Нібы гэта яму жаніцца.</p>
<p>— Два курсы адолеў,— сумна ўсміхнуўся Андрэй.— І не ўбаяўся «бездны премудрости».</p>
<p>Тромб заскакаў пад Алесем.</p>
<p>Загорскі ўзяў павады Касюнькі. Янка Клейна са стрэльбаю ўскінуўся на Ургу.</p>
<p>— Коні немаладыя,— сказаў ён.</p>
<p>— Нічога,— сказаў Крэбс.— Коні верныя. Калі ўжо налажыць галавою, то з коньмі, з якімі жыццё пражыў.</p>
<p>Картэж рушыў. Крэбс сцепануўся — прыпякла гарэлка — і шчасна засмяяўся:</p>
<p>— Вось гэта жыццё! Не жыццё, а балада.</p>
<p>Асветленыя, залітыя сумнай барвай захаду, коннікі  рушылі.</p>
<p>Ступою, каб перадчасна не стаміць коней, хаваючыся, дзе можна, у ярах, мінулі паплавы. Узбуджэнне ўзрастала. Калі пад’язджалі да паркавай агарожы — Андрэй забыўся да таго, што знянацку для самога сябе зацягнуў:</p>
<p> </p>
<div class="POETRY">
<p>Вой жа вы коні,</p>
<p>Коні,</p>
<p>Коні,</p>
<p>Ночка цёмная...</p>
</div>
<div class="CLEAR"></div>
<p> </p>
<p> </p>
<p>Кандрат даў яму ў каршэль.</p>
<p>Алесь адчуваў, што баіцца ў гэтай кампаніі, відаць, толькі адзін ён. І не за сябе, а за тое, што можа сарвацца. А ўсе астатнія — нібы п’яныя. Ім лёгка. Сарвецца справа, і ўсё. У горшым выпадку шыю скруцяць, упаўшы з каня. А як быць яму, Алесю?</p>
<p>Ён згаджаўся, аднак, што яны маюць рацыю. На іхнім месцы і ён ехаў бы як п’яны.</p>
<p>— Алесь!</p>
<p>Ён  зірнуў праз краты ў парк і ўбачыў яе. Яна бегла ля агарожы, дакранаючыся да яе рукою. Шукала і не знаходзіла месца, дзе быў выламаны пруток.</p>
<p>Кандрат памчаўся наперад:</p>
<p>— Сюды! Сюды! Майка, сюды!</p>
<p>Яна бегла да пралому, які ён паказваў. Дзіўна, ёй яшчэ зарана было з’яўляцца. І  рэчаў не было ў руках.</p>
<p>Ён зразумеў чаму, пачуўшы нейкі вэрхал у глыбіні парку. Нешта перашкодзіла.</p>
<p>— Сюды, Міхаліна, сюды!</p>
<p>Рукі Кандрата падхапілі яе. Потым Кагут нібы вырваў яе з-за кратаў, панёс дарогаю да коней.</p>
<p>Алесь схіліўся, падхапіў на рукі, узняў з адчуваннем, што мог бы падкінуць і да неба, пасадзіў у Касюньчына сядло. І  толькі тут здагадаўся, што магло насцярожыць раўбіцкіх.</p>
<p>На Міхаліне былі нагавіцы і дзве паласы з шатландкі, што ўтваралі нібы сукенку, разрэзаную па баках. Нічога падобнага на звычайную польскую ці рускую амазонку. Не для жартаў, не для паездачак,  як тая. Сапраўдны строй для скачкі не на жыццё, а на смерць, на злом галавы. Наважылася, наважылася на ўсё. Насцеражыла ўсіх.</p>
<p>— Дурнічка, дурнічка мая!</p>
<p>Паркам беглі да агарожы нейкія людзі. Ён не бачыў у паўцемры, якая ўжо стаяла між дрэў,— хто?</p>
<p>— Ходу! Ходу, хлопцы! — хрыпла сказаў ён.</p>
<p>Коні рванулі з месца. Закурэў пыл, пацягнуўся ўсё даўжэйшым і даўжэйшым хвастом. Пошчак падкоў пралунаў  у халаднаватым вячэрнім паветры.</p>
<p>Сядала за даляглядам, злева, вялізнае халоднае сонца. Амаль стоячы ў страмёнах, схіліўшыся, адарваўшы цела ад высокай лукі сядла, яны імчалі ў сутонне шалёным намётам, калі не звяртаюць увагі, што на дарозе, што вакол.</p>
<p> </p>
<p>Царква ў Мілым была храмам-крэпасцю. Іншых тут бадай што і не будавалі чатырыста — пяцьсот год назад. Вялізны прастакутнік з мурамі ў два сажні таўшчынёй, з круглымі вежамі на кожным рагу. Вокны-байніцы толькі на вышыні чацвёртага паверха, у тры ярусы: для ніжняга, сярэдняга і верхняга бою. Крутыя стрэхі са свінцовай чарапіцы. Нізкія дзверы, акутыя жалезам, з кратамі, што падаюць са скляпення на каменную падлогу. Вакол — роў.</p>
<p>Царква ўзвышалася над усім наваколлем, і, калі кавалькада ўзляцела да муроў, людзі ўбачылі недзе далёка-далёка, вёрст за дзесяць, і ля Раўбічаў дробныя бліскаўкі паходняў.</p>
<p>Алесь зняў Міхаліну з каня.</p>
<p>— Крэбс, бярыце коней і ганіце з імі ў Вежу.</p>
<p>Мсціслаў паказаў на бліскаўкі.</p>
<p>— Не губляйце часу. Давайце, Крэбс, хутчэй. Калі возьмуцца страляць — хай Вежа ведае: здавацца не будзем, хоць бы яны сюды полк прывялі.</p>
<p>— Давайце ў царкву,— сказаў Мсціслаў.</p>
<p>Завалілі за сабою дзверы.</p>
<p>У царкве ўсё было прыгатавана. Поп, вядома, не мог ухваляць гэтых богаабрыдных уцёкаў, але звязвацца са старым панам баяўся яшчэ больш. Выганіць і адсюль. Ды і ў Мілым сядзець не так ужо і дрэнна. Толькі што пашаны менш, але бог ужо з ёю, з пашанай, калі грошай — хоць мятлою мяці. А пашана што ж? Пашана — даброта часовая.</p>
<p>Алесь не мог нават уявіць, што ўсё гэта адбываецца з ім, што гэта для яго гучаць галасы пеўчых, што гэта для яго ляжаць на аналоі крыж і евангелле, што сябры сышліся тут таксама для яго і на гулянку і на смерць, якая вось-вось можа прыскакаць да гэтых муроў.</p>
<p>І  ён не мог і падумаць, што гэтая дзяўчына, злева, звязваецца з ім усім гэтым у нешта апошняе і неразрыўнае.</p>
<p>Ён  скоса глядзеў на Міхаліну і здзіўляўся нават таму, што яна тут. Такая нейкая чужая і не свая. Вялікае шчасце, што Мсціслаў паклапаціўся аб уборы: ведаў, што магла нічога не паспець узяць.</p>
<p>Дзіўна, якая чужая яна стаяла побач з ім. І гэты водбліск свечкі, што дае ёй у руку поп.</p>
<p>Адразу за гэтай думкай ён адчуў пякучы сорам. Здрадай гэта можна было назваць, вось чым.</p>
<p>І ўсё ж гэты пярсцёнак, што зараз знялі з прастола... Трэба што, абмяняцца ім? Тройчы? Што гэта азначае? Што ўзаемна будуць палягчаць жыццёвы цяжар? Адкуль ён ведае, які ён, гэты цяжар, каму трэба рабіць палёгку? Ён жа не ведае нават яе, той, з якой назаўсёды хоча звязаць жыццё! Гэта назаўсёды можа быць і доўгае, а можа і скончыцца праз гадзіну ад залпа, які рване па галерэі, знадворку. І, аднак,  ён ведаў, чым рызыкаваў, ідучы сюды.</p>
<p>Голас папа замілаваны. Ён уздымае вочы ўгору.</p>
<p>Алесь зноў пакасіўся на яе. На вуснах блукае ўсмешка. Агеньчыкі свечак адбіваюцца ў шырокіх і сініх, як марская вада, вачах.</p>
<p>Халоднае золата старога вянца лягло на лоб. Старая рэліквія загоршчынскай царквы. Не менш як трыццаць пакаленняў адчувалі яго вось так, лобам.</p>
<p>Суровыя твары сяброў былі каля сцен і вакол. І між іх, побач з ім, стаяла яна, гатовая на ўсё.</p>
<p>— Пане божа наш, славаю і гонарам вянчай я,— пралунала.</p>
<p>Чаша з віном ля вуснаў. І вось яе рука ў ягонай руцэ. Невядома адкуль з’явілася раптам радасць. Толькі адзін дотык рукі вярнуў яе, і цяпер ужо назаўсёды... назаўсёды... назаўсёды... Ён паўтараў гэтае слова, як клятву.</p>
<p>Абкружылі сябры. Пайшлі ў іх атачэнні да прыступак на хоры. Узняліся амаль на палову вінтавых сходаў, калі знізу, ад дзвярэй, даляцеў поўны і гулкі, бы ў бочку, гук: ударылі чымсьці цяжкім.</p>
<p>...З вышыні галерэі яны ўбачылі паплямаваны паходнямі поплаў і коннікаў. Чалавек пяцьдзесят.</p>
<p>Ля самых дзвярэй у царкву стаяў дзіўна кароткі — з вышыні — Франс Раўбіч. Трохі далей, ля коней,  стаялі малады і стары Хаданскія. Яшчэ далей —  Раўбічава шляхта, Браніборскі, яшчэ і яшчэ людзі, Мнішак.</p>
<p>Апошні сустрэўся вачыма з вачыма Янкі Клейны, крэкнуў і, махнуўшы рукою, павёў каня з паплаўца. Астатнія стаялі.</p>
<p>— Адчыні,— сказаў бляднейшы, чым заўсёды, Франс.</p>
<p>— Што табе трэба, Франс? — спытаў Алесь.</p>
<p>— Злодзей,— сціснутым голасам сказаў Франс.</p>
<p>Магчыма, ён і не сказаў бы гэтага, каб не пёк сорам перад Хаданскімі.</p>
<p>— Злодзей цяпер ты,— спакойна сказаў Алесь.— Тут няма цяпер Майкі Раўбіч. Тут ёсць мая жонка перад богам і людзьмі — Міхаліна Загорская... Я раю табе лепей ехаць дадому, Франс. Мы можам сустрэцца потым, калі хочаш.</p>
<p>Франс развёў рукамі.</p>
<p>— Відаць, досыць,— сказаў ён.— Давайце бярвенні, людзі.</p>
<p>— Не рабі гэтага,— сказаў Алесь.— Не рабі таго, аб чым пашкадуеш. Я люблю цябе, браце. Ты сапраўды цяпер мой брат. Не я завёў тую свару. Я заўсёды хацеў, каб быў мір. Нам абрыдла, што з-за дурной спрэчкі гінуць лепшыя нашы гады. І таму я вымушаны быў пайсці на гэта, хоць я вельмі шкадую, Франс. І я прашу твайго даравання.</p>
<p>Раўбіч, здаецца, не ведаў, што яму казаць.</p>
<p>— Бач, запяяў,— сказаў Ілля Хаданскі.</p>
<p>— Я не баязлівец, Франс, ты ведаеш. Я проста хачу міру. Не крыўдзь сваёй сястры, а маёй жонкі.</p>
<p>— Досыць, Франс,— сказаў стары Хаданскі.— Ты можаш ісці. За крыўды адплацім мы.</p>
<p>— Як? — спытаў Франс.</p>
<p>— Яна зробіцца ўдавой Загорскага, не паспеўшы зрабіцца жонкай.</p>
<p>Алесь змрочна кінуў:</p>
<p>— Я не хачу і тваёй крыві. А ты, Франс, запамятай: што б ні здарылася, я ніколі не стану страляць у цябе. Мне дарагая мая жонка.</p>
<p>— А калі стрэлю я? — спытаў Франс.</p>
<p>Алесь паціснуў плячыма.</p>
<p>— Не прыніжайся,— раўнуў раптам Мсціслаў.</p>
<p>— Я не прыніжаюся, ты бачыш.</p>
<p>— Мы яму не дамо расстрэльваць цябе,— пачырванеў Паўлюк.— Я буду страляць. Чуеш, я?!</p>
<p>— Чуеш, Франс? — сказаў Алесь.— Магчыма, яны. Але не я.</p>
<p>— Адчыні,— сказаў Раўбіч,— не заўдавай ганьбы.</p>
<p>— Я не магу гэтага зрабіць,— спакойна сказаў Алесь.— Я не веру вунь тым. Я схіліў на гэтую справу сяброў і адказваю за іхняе жыццё і бяспеку.</p>
<p>Франс адышоў прэч ад царквы. Нешта горача казаў яму Ілля Хаданскі. Раўбіч ашчаперыў рукамі галаву. Хаданскі казаў далей. Франс ківаў галавою. Потым глыбока ўздыхнуў і агледзеў вежы і гульбішча царквы.</p>
<p>— Франс,— сказаў Алесь,— адумайся, пакуль не позна.</p>
<p>Замест адказу пралунаў стрэл з купкі дваран ля старога Хаданскага. Паляцела грубая жоўтая атынкоўка ля галавы Алеся.</p>
<p>У адказ галерэя залапатала нягучнымі стрэламі.</p>
<p>— Людзі! Людзі! Адумайцеся! — гарлаў Алесь.— Што вы робіце? Людзі!</p>
<p>Замалаціла свінцовым бобам па свінцовых чарапіцах  над галавой.</p>
<p>Мсціслаў сунуў у Алесевы рукі стрэльбу.</p>
<p>— Бі! Бі і не крычы! Яны гэта не так зразумеюць!</p>
<p>І тады Загорскі, захлынаючыся гневам і роспаччу, прыпаў да прыклада.</p>
<p>Стрэльба была новая, пістонная. Яна нечакана зручна лягла да пляча. Алесь убачыў на канцы рулі галаву Іллюка  Хаданскага і націснуў курок.</p>
<p>Ілля схапіўся за галаву і павольна заваліўся назад, на рукі сябрам.</p>
<p>— Няўжо забіў?</p>
<p>— Ну і чорт з ім, хоць і забіў,— прахрыпеў з правага боку мурын.</p>
<p>— Не забіў! — раптам амаль з радасцю крыкнуў Андрэй Кагут.— Не! Бач, устае. Аглушыў, відаць, толькі.</p>
<p>Ра-та-та,— сыпанула па чарапіцах.— Ра-та-та.</p>
<p>— Бач ты,— сыпануў Кандрат.— Гэтак вельмі проста і забіць могуць.</p>
<p>Стрэлы з галерэі нібы паступова апаясвалі царкву.</p>
<p>Янка Клейна, першы з закранутых, сядзеў на каменных  плітах падлогі і, лаючыся, накладаў корпію на прастрэлены мускул прадплечча.</p>
<p>— Глядзі,— сказаў Кандрат.— Чырвоная.</p>
<p>— Яна, браце, ва ўсіх чырвоная ды аднолькавая,— сказаў Андрэй.— Ва ўсіх людцаў, колькі іх чыста ёсць на зямлі... Сволачы... Навалач, прама сказаць... Што, Янка, кусь?</p>
<p>— Кусь,— усміхнуўся той. — Нічога, неяк зажыве.</p>
<p>Мсціслаў прыглядаўся, што робіцца ўнізе.</p>
<p>— Глядзі,— сказаў ён.— Вось нягоднікі.</p>
<p>Людзі ўсталёўвалі наводдаль дзве гарматы. Парадныя. З  Раўбічавага ганка.</p>
<p>Алесь адчуў холад у пазваночніку. Холад пракаціўся некуды ўніз і знік у нагах.</p>
<p>— Гэта, калі і не пацэліўшы, у галаву патрапіць,— сказаў Кірдун.— То пэўна дзірка будзе з палац пана Вежы.</p>
<p>Запанавала маўчанне. Потым стары Кандраці павольна перажагнаўся.</p>
<p>— Гарматы,— сказаў адзін з палясоўшчыкаў.</p>
<p>Кандрат Кагут абвёў усіх вачыма.</p>
<p>— Мы народ сур’ёзны,— сказаў ён. Жартаваць не любім.</p>
<p>Са свістам хвастанула па балюстрадзе і даху карцеч.</p>
<p>— До жартаў, хлопцы,— сказаў Мсціслаў.— Біце па гарматах, іначай жывыя не выйдзем.</p>
<p>Алесь высунуў галаву. Ілля Хаданскі падносіў шматок зыркага пакулля да запальніка. На галаве ў Іллі бялела павязка.</p>
<p>І раптам нешта здарылася. Чыясьці рука выхапіла кнот з рукі ў графа. Той паспрабаваў быў перахапіць яго назад. І  тады тая самая рука гучна прыпячаталася да шчакі маладога чалавека.</p>
<p>— Чакайце, хлопцы,— непаразумела сказаў Мсціслаў.— Не страляць. Баба.</p>
<p>Сапраўды, між людзей, што трымалі аблогу, рухаліся дзве жаночыя постаці.</p>
<p>— Дамоў,— сказала жанчына голасам Надзеі Клейны.</p>
<p>— Я раіў бы ісці дамоў вам, пані Надзея.</p>
<p>— Ідзі дамоў, Франс,— паўтарыла Клейна.— Там зараз адна Ядвінька. Яна баіцца. Нават лекара яшчэ няма. Паслалі ў Вежу.</p>
<p>— Гэта нашто?</p>
<p>— Маўчы. Хадзем, Эвеліна.</p>
<p>Клейна ўзяла Раўбічаву пад руку і рушыла з ёю да царквы.</p>
<p>— Гэй,— сказала яна,— кідай зброю! Янка, гэта ты там, паршывец? Кідай зброю, кажу.</p>
<p>Янка крэкнуў.</p>
<p>— Мужыкі-і,— сказала Клейна.— Вайны ім пільна не хапала. Жонкам ды маткам варта было б за вас узяцца. Ды каб кожная па галаве знянацку дала, каб аж Маскву ўбачылі... Ану, кідай зброю! Хто там галоўны?  Загорскі малады? Ану ўставай, яны страляць не будуць. Ды Міхаліну сюды, скура б на ёй так гарэла.</p>
<p>Паўлюк і Андрэй пабеглі па Майку. Прывялі.</p>
<p>— Ты што ж гэта нарабіла, га? — спытала ваяўніца.— Бачыш, маці ледзь на нагах трымаецца. Канчай вайну. Міхаліна!..</p>
<p>— Што? — сказала ледзь жывая ад сораму Майка.</p>
<p>— Дрэнныя справы, доня. З  тваім бацькам удар.</p>
<p>Склала рукі.</p>
<p>— Міхаліна, сыдзі. Богам клянуся, ніхто не зачэпіць. Іначай Франсу давядзецца ў маці страляць, і іншым — у жанчыну. Сыдзі, дзетухна. Зробім выгляд, што памылковая трывога... Можа, яму і жыць нядоўга.</p>
<p>Майка глядзела на Алеся.</p>
<p>— Не ведаю, Міхаліна.</p>
<p>— Алесь,— сказала Клейна,— не ўпірайся.  З’едзеш адсюль месяцы на два далей ад улад, пакуль мы тут будзем кругавую паруку трымаць. Вернешся — пан Яраш ачуняе. А тады — слова табе даю — сама яе прывяду.</p>
<p>Алесь глядзеў у зямлю.</p>
<p>— Алесь,— сказала Майка.</p>
<p>— Ідзі,— сказаў ён.— Я пачакаю. Я цябе заўсёды буду чакаць.</p>
<p>— Я таксама буду чакаць, Алесь.</p>
<p>Яна рушыла па прыступках уніз. Зніклі ногі, грудзі, плечы. Галава ўскінула на яго вялікія вочы і сумна схілілася.</p>
<p>Ляснулі ўнізе завалы. Потым Майка з’явілася побач з Клейнай,  і тая паклала ёй на плячо  руку. Франс зрабіў быў крок да іх.</p>
<p>— Адкасніся,— сказала Клейна.— Яна — мая, пакуль мужу ў рукі не перадам.</p>
<p> </p>
<h4><a id="chapter46"></a>XII</h4>
<p>Алесь ішоў вуліцамі Масквы. Сакавіцкі набрынялы снег мякка паддаваўся пад нагамі. Ззялі непадалёк  купалы крамлёўскіх сабораў. Праляталі часам з Замаскварэчча, Краснай плошчай і на Манежную купецкія тройкі: пачыналася масленіца.</p>
<p>Загорскі скінуў шапку, праходзячы паўз Іверскую, а потым спыніўся і пачаў глядзець на плошчу. Другі месяц ён жыў у Маскве, і кожны раз пагрозлівай і гордай прыгажосцю ўражаў яго гэты куток зямлі.</p>
<p>Вярнуцца да берагоў Дняпра ўсё не выпадала. Праўда, гісторыя з Майкай амаль забылася. Адразу пасля штурму царквы ў Мілым Клейна завезла Міхаліну ў Раўбічы, супакоіла пана Яраша і вырашыла, разам з Майкай і Ядвіняй, знікнуць на пару месяцаў з наваколля.</p>
<p>Адразу пачала дзейнічаць кругавая парука. Пад ціскам грамадскай думкі нават Хаданскія, што не хацелі хлусіць, вымушаны былі сказаць, што ніякай аблогі не было.</p>
<p>Пан Яраш ужо трохі хадзіў. Адпусціла. Але пра Алеся з ім баяліся і гаварыць, тым больш што Франс сказаў аднойчы: «Яна яго жонка і не можа быць больш нічыёй. Але і ягонай яна не будзе».</p>
<p>Але гэта было не самае страшнае. Значна горш было другое. Алесь не хацеў чакаць, пакуль выйдзе падрыхтаваны маніфест аб адмене прыгону. І Кастусь з гэтым згаджаўся — калі ўжо яны хацелі мець падтрымку сярод сялян наваколля. Адпусціць людзей трэба было хутчэй, каб мужыкі сарака з лішнім вёсак атрымалі волю раней за іншых, адчувалі, ад каго атрымалі, і ў будучым верылі б ва ўсім гэтаму чалавеку.</p>
<p>Загорскі так і зрабіў. Ішла перапіска з Выбіцкім і Вежам. Яшчэ восенню  пачалося масавае засведчанне дакументаў аб вызваленні.</p>
<p>Мужыкоў вызвалялі з самым мінімальным выкупам (толькі каб не лямантавалі суседзі) і з перадачай у поўную іхнюю ўласнасць той зямлі, якой яны валодалі яшчэ ў прыгоне. У адпускных было таксама агаворана, што, калі  справы былога пана з цукроўнямі і іншым пойдуць добра — мужыцкі надзел можа быць павялічаны за кошт панскай зямлі.</p>
<p>І вось тут здарылася дзіўная, незразумелая рэч. Што сычэла навакольная шляхта — гэта было зразумела. Сычэла, але баялася, прыціснутая старым Вежам, які, дарэчы, сваіх пераводзіў толькі на лёгкі аброк, даючы магчымасць Алесю гаспадарыць у сваіх вёсках толькі пасля ягонай, Вежавай, смерці.</p>
<p>Што раіла адмовіцца ад даравання волі начальства — таксама нікога не здзівіла. Пабойваліся бунту ў наваколлі. І  нічога, аднак, не маглі зрабіць. Пан быў гаспадаром, і ў дзеяннях ягоных не было вар’яцтва. Падпалі ён свой уласны палац — справа іншая, тады і апеку можна было б накласці. А так яны толькі раілі ды ўгаворвалі, націскаючы на тое, што вызваленне ўсё адно хутка прыйдзе і пры гэтым чаканні вольныя вёскі сярод прыгонных будуць як фіціль, забыты ў бочцы з порахам.</p>
<p>Здзіўляла іншае: бурчанне мужыкоў. Паўсюль яно было прыхаванае, але ў Татарскай Грэблі і Сцюдзёным Яры вылілася ледзь не ў мяцеж. Сяляне адмовіліся браць волю.</p>
<p>Доўга ніхто нічога не разумеў. І толькі потым па наваколлі, невядома кім пушчаная, папаўзла цёмная чутка:</p>
<p>— Не бярыце, хлопцы, ашукаюць. Царская воля выгаднейшая. Ніякага выкупу, зямля — уся. Падман задумалі. І  на цукроўні  не ідзіце. Зноў заняволяць...</p>
<p>Алесь напісаў Кастусю і атрымаў параду: абумовіць у водпусках, што, калі  надзел і выкуп у «царскай волі» будуць больш выгадныя для мужыка — ён, Загорскі, адпаведна павялічвае надзел і адмяняе выкуп.</p>
<p>...І тут, у ясны лютаўскі дзень, запалала нядаўна застрахаваная цукроўня. Тая самая, з двума верхнімі драўлянымі паверхамі, якія Алесь усё збіраўся перабудаваць на мураваныя. Падпалілі невядомыя людзі. Наўрад ці «Ку-га». Пра яе з дня размовы Вежы з Таркайлам ніхто не чуў. Хутчэй за ўсё нехта з Грэблі.</p>
<p>Згарэла ўшчэнт. Успомнілі аб страхоўцы. Пагражаў суд. Уратавала толькі тое, што ў «водпусках» было агаворана аб цукроўнях.  Хіба вар’ят будзе, адпускаючы людзей, нішчыць свой жа набытак.</p>
<p>Алесь валасы на сабе рваў. Людзі не хацелі даброт. Людзі помсцілі невядома за што, аддавалі жорава ў руках на сініцу ў небе. Трэба ехаць на радзіму.</p>
<p>Вось толькі трэці дзень, як у Маскве Кастусь. І сёння нарада аб далейшай арганізацыі. Адседзець і паехаць. Бліжэй да спраў.</p>
<p>...Да «Вярбы»<sup><a href="#footnote-133">133</a></sup> было яшчэ далёка, але на развале, ля муроў, некалькі чалавек гандлявалі кнігамі. Кнігі ляжалі на подсціле з лапніку і на сталах.</p>
<p>Тут і павінны былі сустрэцца Загорскі і Кастусь. Алесь стаў ля аднаго з гандляроў, няголенага чалавечка з абыякавымі вачыма, і пачаў так, ад няма чаго рабіць, перакладаць кнігі. Чалавечак глядзеў на яго звысоку, нібы гэта ён, Алесь, гандляваў усімі гэтымі пісьмоўнікамі, старымі календарамі і разрозненымі падшыўкамі «Северной пчелы».</p>
<p>А вось гэта што?</p>
<p>«И что собрала посохомъ вымлатила и знашла ячменю... три меры».</p>
<p>Што такое? Пальцы гарталі старонкі.</p>
<p>«Ту справа всякого собрани людского и всякого града еже верою соединеннемъ ласки и згодою посполитое доброе помножено бываець».</p>
<p>Алесь гартаў яшчэ.</p>
<p>«Предъсловие доктора Франъциска Скорины з Полоцька во всю  бивлию...»</p>
<p>Алесь прымусіў твар быць спакойным.</p>
<p>— Прадаяце?</p>
<p>— Бярыце, гаспадзін.</p>
<p>— Ну, і, скажам, колькі? — абыякава спытаў ён.</p>
<p>— Калі тры рублі дасцё...</p>
<p>Алесь пакруціў кнігу ў руках.</p>
<p>— Добра ўжо... Наце...</p>
<p>Алесь адышоў ад гандляра, не адчуваючы пад сабою ног. Усё, здаецца, было вакол як раней. Тыя ж муры, плошча, аблокі над ёй. Тое і не тое.</p>
<p>Вызваленая ад селядцовага лёсу, ляжала ў яго на далонях кніга. Ляжала і маўчала.</p>
<p>Ён адчуваў, што задыхаецца.</p>
<p>Гандлявалі Скарынай.  Гандлявалі даўнінай. Гандлявалі ўсім: розумам, праўдай, сумленнем.</p>
<p>— Здароў, Алесь,— сказаў за спіною Кастусёў голас.</p>
<p>— Здароў. Хадзем? Нам далёка?</p>
<p>— Больш за гадзіну добрай хады,— сказаў Каліноўскі.— Ля Дзмітраўскага гасцінца. Сажалкі хутарскія.</p>
<p>— То, можа, рамізніка?</p>
<p>— Возьмем на Цвярской. Ля Страснога манастыра. Пройдземся давай крыху.</p>
<p>Спусціліся да Ахотнага рада.</p>
<p>— Ведаеш, што ў мяне ёсць? — спытаў Кастусь.</p>
<p>Трохі асіметрычныя вочы Каліноўскага смяяліся. Ён засунуў руку за пазуху і трохі выцягнуў адтуль нумар газеты, якую па адным выглядзе Алесь адрозніў бы ад тысячы іншых.</p>
<p>— «Колокол» за васемнаццатага лютага. Свежанькі, лічы. І ў ім — першы такі за ўвесь час заклік да паўстання.</p>
<p>— Хто?</p>
<p>— Невядомы. Подпіс «Рускі чалавек».</p>
<p>— З  Лондана?</p>
<p>— Не, адсюль. Ліст з рускай правінцыі. Магчыма, нейкі хлопец накшталт Волгіна.</p>
<p>— Як піша?</p>
<p>— «Наша становішча жахлівае, нясцерпнае,— сурова і ціха, на памяць, шапацеў Кастусь,— і толькі сякера можа нас уратаваць, і нішто, акрамя сякеры, не дапаможа! Да сякеры клічце Русь!..» Во так, грамадзянін нігіліст Загорскі. Зразумела?</p>
<p>— Становішча сапраўды нясцерпнае,— сказаў Алесь.— Ён мае рацыю. Як думаеш, будзе рэформа падманам?</p>
<p>— Яна нічым іншым быць не можа, Алеська. Лаялі Растоўцава, а як здох, то выяўляецца, ён яшчэ нічога быў. Гэта ў нас заўсёды так: «Явился Бирюков, за ним вослед Красовский. Ну, право, их умней покойный был Тимковский». Чуеш, што Панін на пасадзе Растоўцава выкідвае? Конікі якія?</p>
<p>— Ну вось. Тады і пачнем,  калі зразумеюць падман. Раней мужыка на бунт не ўзняць. А без яго мы пералёты, на корані адсохлыя.</p>
<p>Ішлі моўчкі.</p>
<p>— А ў цябе што? — заўважыў Кастусь.</p>
<p>Загорскі моўчкі працягнуў яму кнігу. Кастусь зірнуў.  На хвіліну ў яго задрыжалі вусны.</p>
<p>— Першая наша ластаўка,— сказаў Алесь.— Бедная.</p>
<p>— Не,— сказаў Каліноўскі.— Не бедная.</p>
<p>Ён асцярожна, азірнуўшыся, выцягнуў газету і, расхінуўшы кнігу, паклаў танюткія аркушы ў сярэдзіну тома. Загарнуў.</p>
<p>— Хай ляжыць. Тут ёй і месца.</p>
<p>— А што,— сказаў Алесь.— Ад першага славянскага водціску і аж да гэтага. Братка ты мой, які доўгі шлях!</p>
<p>— Пэўна, яшчэ не канец яму,— Кастусь засунуў кнігу за пазуху Загорскаму.— Пэўна ж, не канец.</p>
<p>Яны ішлі якраз паўз Камергерскі завулак. І тут Алесь, узяўшы сябра за руку, моцна завярнуў яго.</p>
<p>— Давай, братка, на хвіліну сюды.</p>
<p>Кастусь ускінуў вочы.</p>
<p>— Невядома, калі сустрэнемся.</p>
<p>Над дзвярыма была шыльда:</p>
<p> </p>
<center>Дагератыпная майстэрня</center>
<center>М. М. ГРЫНЧЫКА</center>
<center></center>
<p>...У вялікім пакоі іх пасадзілі ў крэслы на фоне ўяўнага туманнага пейзажу. Заціскачкамі прымацавалі рукі да падлакотнікаў, нябачным клямрам паставілі галовы так, што імі нельга было варухнуць.</p>
<p>— Вось так нас катаваць будуць,— сказаў шэптам Кастусь.</p>
<p>— Цьфу на цябе... Цьфу,— засмяяўся Загорскі.</p>
<p>Грынчык, вельмі падобны на сумнага жорава, пасварыўся пальцам:</p>
<p>— Маладыя людзі, гэта не ёсць жарт. Не ва ўсіх хапае духу, нават не смеючыся, праседзець перад камерай абскурай пяць хвілін. Вам адзін здымак?</p>
<p>— Два.</p>
<p>— То дзесяць хвілін,— з выглядам абыякавага інквізітара сказаў сумны жораў.— І  не варушыцца, калі не хочаце атрымаць замест абліччаў фатумаргану.</p>
<p>— А калі не будзем — яна не атрымаецца? — спытаў Алесь.</p>
<p>— Я маю парыжскі медаль. Я прывёз дзівосную навіну сюды. Крыўд на мяне няма. Я раблю выключна на срэбры. Не тое што некаторыя «наватары» — на медных пласцінках. Яны б яшчэ паперу прыдумалі ці палатніну, як мастакі. Гэта ж дзіка! Чалавек робіць добры дагератып раз, многа — два ў жыцці. Ён павінен быць вечны, дагератып. І для ўнукаў, якіх у вас, відаць, пакуль няма.</p>
<p>Іх замацавалі так, што варухнуцца было нельга. Грынчык паклаў Біблію на Алесевы калені.</p>
<p>— Вось так. Вы цікавіцеся старой кнігай, паны студэнты. Вы нібы задумаліся на хвіліну. Меланхоліі ў вочы. Уявіце сабе: вы задумаліся над лёсам гэтай кнігі. Вас ён цікавіць.</p>
<p>— Уявіце сабе — ён нас сапраўды цікавіць,— сказаў Кастусь.</p>
<p>— Тым лепш. Не міргайце.</p>
<p>Засычэў калільны  ліхтар. Срэбная сетачка пачала ліць проста ў вочы нясцерпнае святло.</p>
<p>...Калі яны, урэшце, выйшлі на вуліцу, рэзала ў вачах. Расціраючы здранцвелыя мускулы шыі, Кастусь  зарагатаў.</p>
<p>— Як, ты скажы, з шыбеніцы знялі. Вось, пэўна, боўдзілы атрымаюцца? Жах! Вочы спыніліся, твары ненатуральныя.</p>
<p>— Нічога, «для ўнукаў» сойдзе. Мяркую, аднак, нічога атрымаецца. Бачыў я дагератыпы. Даволі натуральна. Вядома, не партрэт, але нам будзе нічога. Памяць.</p>
<p>Клікнулі рамізніка. «Ванька» паспрачаўся за цану і павёз.</p>
<p>— Як Віктар? — спытаў Алесь.</p>
<p>— Зноў пагоршала. Вельмі хоча ўбачыцца з табою.</p>
<p>— Хай бярэ ў мяне грошы і едзе,— злосна ад няёмкасці сказаў Алесь.— Ці на Мадэйру, ці ў Італію.</p>
<p>— Бадай, твая праўда.</p>
<p>— Грошы заўтра ж пашлем.</p>
<p>Алесь засмуціўся і не хацеў, каб гэта заўважылі. Перавёў размову на другое.</p>
<p>— Людвік Звяждоўскі дзе?</p>
<p>— У Вільні. Распачаў работу там.</p>
<p>— Трэба яму звязацца з маім Вацлавам. У яго шмат сяброў сярод моладзі.</p>
<p>«Ванька» цікнуў быў на іх, пачуўшы незнаёмую мову, і зноў звяў, нібы заснуў на козлах.</p>
<p>— А Валеры?</p>
<p>— Інспектар егерскага вучылішча ў Саколцы.</p>
<p>— Гэта што, назнарок Гродзеншчына?</p>
<p>— Трэба і там камусьці быць.</p>
<p>— Дамброўскі як?</p>
<p>— Па-ранейшаму, у Акадэміі. Ён жа малодшы.</p>
<p>...Праз акно былі відаць голыя дрэвы, рэдкія домікі далёкай ускраіны, люстра двух невялікіх авальных ставоў. За сталамі сядзелі хлопцы з маскоўскага зямляцтва. Чацвёра. Ні з кім з іх Каліноўскі Алеся не пазнаёміў, і па адным гэтым было відаць, якая сур’ёзная пачыналася справа...</p>
<p>Нехта сціснуў далонямі Алесевы скроні, не даючы павярнуць галавы. Загорскі ўсё ж выкруціўся:</p>
<p>— Сашка, Сашка, дружа!</p>
<p>Сашка Волгін стаяў за ягоным крэслам і ўсміхаўся на поўны рот.</p>
<p>— Ну, брат, суцешыў!</p>
<p>— Даўно гэта пачалося? — шэптам спытаў Сашка.</p>
<p>— Даўно. Цяпер мяркуюць аб метадах.</p>
<p>— Метады звычайныя,— сказаў Сашка.— Узяць гэтых vieilles ganaches<sup><a href="#footnote-134">134</a></sup> за гардзёлку ды аб брук галавой. Дакіраваліся. Горшыя ўладары, чым паўсюль на свеце. Паскудзяць рускае імя.</p>
<p>Алесь ціха засмяяўся:</p>
<p>— Гэ, брат, наконт нас з вамі ў майго дзеда добрая прыказка-байка.</p>
<p>— Яны гаварылі шэптам, баяліся перашкодзіць іншым.</p>
<p>— Бог дзяліў між народамі землі. Адным тое, другім — тое. Прыйшлі беларусы... Вельмі ж пану  богу спадабаліся.  Ён і пачаў нас надзяляць: «Рэкі вам даю поўныя, пушчы — нямераныя, азёры — нялічаныя. Спёкі ў вас ніколі не будзе, але і холаду — пагатоў. Зажэрціся на багатай зямлі не дам, каб былі ўвішныя, кемлівыя, працавітыя, але і голаду ў вас ніколі не будзе. Наадварот, у голад шмат багацейшыя людзі будуць да вас прыходзіць. Не ўродзіць хлеб, то ўродзіць бульба. А яшчэ звяры і дзічына ў пушчах чародамі, рыбы ў рэках касякамі, пчолы ў борцэх мільёнамі. А травы — як чай. Не будзе голаду. Жанчыны ў вас будуць прыгожыя, дзеці — дужыя, сады — багатыя, грыбоў ды ягад — заваліся. Людзі вы будзеце таленавітыя, на музыку, песні, вершы — здатныя. На дойлідства — таксама. І  будзеце вы жыць ды жыць, ну як...»  Тут яго Мікола ў бок штурхае: «Пане божа, да вы падумайце. Гэта ж вы ім рай аддаяцё! Гэта ж вы бо-жа мой!.. Ды яны пры іхняй языкатасці туды з сапраўднага раю ўсіх перавабяць! Яны ж языком менцяць — дай бог нам за вамі». Бог падумаў, крэкнуў,  але назад адбіраць не будзеш. Сапраўды, ёсць ужо яна, зямля. Лані бягуць — лес варушыцца. Рыба чаўны з вады выціскае. Дрэвы — да сонца. «Добра,— кажа,— зямля будзе — рай. А каб не занадта вы перад маім раем ганарыліся — дам я вам найгоршае ўва ўсім свеце начальства. Яно вам таго раю трохі збавіць дый пыхі трохі-трохі вам саб’е. Гэта вам для раўнавагі». Вось яно як!</p>
<p>Сашка Волгін нявесела засмяяўся:</p>
<p>— Горш за ўсё, што гэта праўда, Алесь.</p>
<p>— Вось так і жывём.</p>
<p>— Нічога, брат, нядоўга.</p>
<p>— Ты што робіш?</p>
<p>— У мяне, браце, рускі сектар. Найболей афіцэры. Ёсць і студэнты.</p>
<p>— Многа?</p>
<p>— Пакуль што нямнога. Пяцьдзесят два чалавекі<sup><a href="#footnote-135">135</a></sup>. Будзе больш.</p>
<p>— Гэта, брат, яшчэ большая радасць... Гэта ўжо не мы адны, а саюз. Сапраўды, суцешыў, брат. Гэта ж хаўрусам і ў пекле добра.</p>
<p>— Стаіць адно пытанне,— сказаў Кастусь.— Што будзем рабіць далей? Колькі можна чакаць! Вось вы, з Магілёўшчыны, якое ў вас становішча з сялянкай справай?</p>
<p>Алесь не адразу зразумеў, што гэта да яго. Устаў.</p>
<p>— Становішча дрэннае. Па губерні дзвесце восемдзесят сем тысяч сялян у закладзе... Дазвольце запытаць  астатніх.</p>
<p>— Пытай,— сказаў Кастусь.</p>
<p>Яны трымаліся, як незнаёмыя.</p>
<p>— Вы, здаецца, віцяблянін? — спытаў Алесь у высокага бялявага хлопца.— Мяркуючы па гаворцы...</p>
<p>— Віцяблянін.</p>
<p>— Колькі закладзеных на Віцебшчыне?</p>
<p>— У нас дзвесце дзесяць тысяч.</p>
<p>— Я з Міншчыны,— сказаў хударлявы белавалосы юнак.— У нас закладзеных дзвесце восемдзесят  восем тысяч.</p>
<p>Чарнявы, падобны да іспанца малады чалавек рэзка бліснуў вугальнымі зрэнкамі.</p>
<p>— Я з Гародні. У нас сто дзевяноста сем тысяч душ у закладзе.</p>
<p>Алесь абвёў вачыма ўсіх.</p>
<p>— Вільняніна ў нас няма, але і там не лепей. І вы яшчэ пытаеце, што нам рабіць?</p>
<p>Кастусь ухвальна схіліў галаву.</p>
<p>— Каля мільёна сялян здраджана сваімі так званымі гаспадарамі, якія павінны клапаціцца аб іх. Гаспадары самі паднялі рукі, самі ўзялі ад дзяржавы грошы за гэтых людзей. Цаною іхняй крыві і іхніх пакут прыдбалі сабе магчымасць раскашавацца. І тым самым страцілі права на чалавечыя да сябе адносіны. І калі яны самі аддаюць народ ва ўладу катаў, не могуць быць гаспадарамі — мы павінны адабраць у іх гэтае права.— Вочы Алеся былі змрочныя і рашучыя.— Я прапаную: народы вызваляць і сялянам даваць зямлю. Я прапаную: паноў, якія рабавалі, высяляць з краіны, пазбаўляючы маёмасці, а цмокаў — расстрэльваць.— Сеў.</p>
<p>— Правільна,— сказаў Кастусь.— Хай прадстаўнікі маскоўскага зямляцтва выкажуць свае меркаванні аб тэрмінах і метадах паўстання. Аб ходзе паўстання. Потым мы звядзем іх у адно з думкамі іншых зямляцтваў і арганізацый.</p>
<p>Людзі думалі.</p>
<p>Пасля звароту на Прыдняпроўе Алесь усутыч ўзяўся за вярбоўку людзей. Справа пайшла нечакана лёгка. Дрэнна паддаваліся агітацыі, бадай, адны сяляне. Дый сярод іх, з дапамогаю Кагутоў, удалося навербаваць нешта каля трох соцень людзей цвёрдай згоды. Маладыя дваране з небагатых лёгка і ахвотна ішлі на агітацыю. Ужо цяпер, калі б трэба было паўставаць неадкладна, Прыдняпроўе, у зоне дзеяння Алеся, магло б выставіць каля трохсот кос і шасці соцень багнетаў. А яшчэ ў паўночнай частцы губерні павінен быў дзейнічаць Людвік Звяждоўскі («белыя» прабілі на пасаду свайго, не ведаючы, што гэты свой за апошні час вельмі моцна «пачырванеў»).</p>
<p>Словам, баяцца тут не было чаго. Хіба што здрады. Але і яна дзякуючы сістэме «дзесятак» не магла зачапіць шырока.</p>
<p>Алесь ведаў: да прызначанага імі тэрміну паўстання аставалася яшчэ тры гады. Лета шэсцьдзесят трэцяга. За гэты час можна было шмат чаго зрабіць. А калі рэформа расчаруе людзей — тыя, якім ён даў зямлю ўжо цяпер, таксама возьмуцца за косы. Да чэрвеня перавод сялян у вольны стан быў амаль скончаны. Тысячы былых яго мужыкоў былі вольныя: дадатковы парахавы зарад.</p>
<p>Гэты год быў светлы год. Здавалася, што пачынаецца зноў «вясна народаў». Свежы вецер лунаў над светам. У Амерыцы паўночныя фермеры са стрэльбамі ішлі на рабаўласнікаў, і хоць даводзілася ім цяжка, людзі спадзяваліся на іх і верылі іхняй мужнасці.</p>
<p>У канцы красавіка Гарыбальдзі з тысячай  адчайных і смелых людзей высадзіўся ў Сіцыліі, бо там зырка шугала паўстанне супраць неапалітанскіх Бурбонаў. Абрастаючы людзьмі, бесперапынна перамагаючы, тысяча рухалася, рабілася многімі тысячамі, выкідала ворагаў з гарадоў і вёсак. У тым жа самым годзе змагар вызваліў каралеўства абедзвюх Сіцылій.  Чакаў паход на Рым. Падзеленая яшчэ з Юстыніянавых часоў, расшматаваная на часці, залітая крывёю Італія ўставала адзінай, падымаючыся на ўвесь свой вялізны рост. Напалеон казаў калісьці, што італьянцы любяць балбатаць аб волі радзімы... у ложках у сваіх палюбоўніц. Цяпер ад гэтых аматараў пагаварыць змазвалі пяткі аўстрыйцы і Бурбоны. Таму што аматары гаварылі цяпер моваю зброі і так, як належыць мужчынам.</p>
<p>З шостага стагоддзя, са дня злашчаснай пагібелі Цейі,  караля остготаў, была рэстаўрацыя Юстыніянам рабства, пажары, прыгон, тыранія царквы, рабунак кандацьераў, інквізіцыя або ўлада гандляроў. Ласкутная, пашматаваная краіна, вечныя захопнікі — ад візантыйцаў і іспанцаў да аўстрыйцаў.</p>
<p>І так на працягу тысячы трохсот год. Досыць моцны зарад аптымізму для ўсіх, хто не хоча і не ўмее чакаць. Досыць вялікая школа вытрымкі. І калі ўсім здавалася, што ўжо ўсё — волат устаў, даводзячы гэтым, што <i>ніколі не позна</i>.</p>
<p>Ніколі, калі справа ідзе аб свабодзе, аб святле заўтрашняга дня.</p>
<p>У юнакоў гарэлі вочы, калі яны глядзелі на захад. У іх трапяталі ноздры, што лавілі вецер свабоды.</p>
<p>— Жыць! Жыць! Ваяваць за волю! Знішчаць прыгон! Ваяваць за права, за шчасце, за бацькаўшчыну!</p>
<p> </p>
<p>Мсціслаў Маеўскі ехаў верхам у Азярышча. Трэба было ўбачыць Кагутоў, пагаварыць аб сім-тым, а галоўным чынам, сустрэцца з Яняй.</p>
<p>Хлопец сам здзіўляўся, чаму яго так цягне да гэтай дзяўчынкі, а калі зразумеў, было позна. Паспрабаваў сам сябе ўгаварыць, што гэта — звычайная рамантычная гісторыя ў духу «здравствуй, добрая дева, не откажи запечатлеть на твоем невинном челе братский поцелуй, ибо  и крестьянки любить умеют, под сению дерев пляша»,— нічога не дапамагала.</p>
<p>— Ну і чорт з вамі. Ну і злуйцеся. А я ўсё адно буду там бываць. Мне прыемна.</p>
<p>Цёплыя вочы хлопца аглядалі з-пад белай чупрыны Дняпро, маладую зеляніну на яго берагах, само Азярышча, якое прыгожа раскінулася над ракой. Не ведаў, што рабіць. Збіраўся быў разам з Кастусём паступаць у нейкую ваенную ўстанову. Скарыстаць ільготы для студэнтаў, што скончылі універсітэт, і дваран. Нешта і ў Кастуся не ладзіцца. Дысертацыі яшчэ не падаў, у кандыдаты, значыцца, залічаны ўмоўна. Са штаба ўстаноў адказу няма. Дый сапраўды. Недавер да мясцовых людзей вялікі, а тут чалавек, які ведае права, фінансы, статыстыку, палітычную эканоміку, гаспадарку вясковую, тэхналогію і іншае, хоча яшчэ набыць і ваенныя веды. Не ўжо, досыць. Чорт ведае што з такіх людзей можа атрымацца пры разбэшчанасці цяперашняй моладзі. Магчыма, якабінскія міністры.</p>
<p>Мсціслаў засмяяўся. Кастусю не шанцавала, а яму, Мсціславу, і пагатоў. Генералаў з іх не выйдзе. Што ж, адзін будзе ўладкоўваць агульную сістэму мяцяжу, а другі зробіцца неблагім паручнікам. Паручнікі паўстанню таксама спатрэбяцца. А кім, цікава, будзе Алесь?</p>
<p>З прыдарожнай карчмы, за якую сядала сонца, ляцела жаласная песня:</p>
<p> </p>
<div class="POETRY">
<p>І чарка мала, і гарэлкі няма,</p>
<p>Міла, міла не цячэ, каля сэрца пячэ.</p>
</div>
<div class="CLEAR"></div>
<p> </p>
<p> </p>
<p>Сядзіць, відаць, нейкі закаханы бедалага ды плачацца на горкі лёс, ашчаперыўшы рукамі калматую галаву.</p>
<p>Мсціслаў зноў задумаўся ад гэтай песні. Пойдзе ў бунт, магчыма, галаву складзе, або схопяць ды расстраляюць, ці інвалідам зробяць. Што тады рабіць дзеўцы? Ах, божа ты, божа. Як бы добра, каб усё ўжо мінулася, каб перамога. А тут ворагаў — гурт. Брэшуць  на сумленных людзей. Ды не дадуць так адразу цераз кроў пераскочыць...</p>
<p>Ён папраставаў па задворках да курганнай магільні за Азярышчам.</p>
<p>Янька была ўжо там. Мсціслаў саскочыў з каня.</p>
<p>— Вечар добры!</p>
<p>— Стафану кепска,— свежы тварык Янькі зморшчыўся, задрыжалі гаротна бровы.</p>
<p>Стафану сапраўды не памагалі ні лекары, ні лекі. І зразумела рабілася, што тут хіба ўжо натура возьме сваё, і ўсё ж усе спадзяваліся, рабілі для яго ўсё, назнарок пакідалі з ім кагосьці з братоў ці Марту з Рагнедай, каб не быў самотны.</p>
<p>— Пасядзім трохі, дый я пайду да яго,— сказаў Мсціслаў.</p>
<p>— Сядзець не трэба. Паходзім.</p>
<p>Яны ішлі берагам. Яня ішла побач, апусціўшы вочы, абшморгвала маладую галінку вярбы.</p>
<p>— Мне маладой лістоты шкада. Глядзі, якая зялёная.</p>
<p>— І праўда. Я не буду больш.</p>
<p>Падышла да ўрвішча, кінула галінку ў плынь.</p>
<p>— Ты не думай,— Яньчыны вочы глядзелі трохі нават спалохана.— Яна ў вадзе аджыве, выплыве недзе  ў бераг ды ўкараніцца. Вярба жывучая.</p>
<p>— Вядома,  укараніцца.</p>
<p>І раптам Янька хліпнула.</p>
<p>— Вярбе можна. Чалавеку вось нельга. Як зрэжуць яго — гэта ўжо ўсё.</p>
<p>Мсціслаў разгубіўся.</p>
<p>— Нічога. Абыдзецца ўсё.</p>
<p>— Не... Не ўжо, відаць... Не скардзіцца Стафан, не... Памятаеш, як на вяселлі ягоным добра было?</p>
<p>— Заспявай тую, што тады для Марты спявала,— папрасіў  ён.— Заспявай. Вось убачыш, я веру, адразу яму лягчэй стане.</p>
<p>— Праўда?</p>
<p>Янька з даверам зірнула на яго, глыбока ўздыхнула і завяла ціхенькім дрыготкім галаском:</p>
<p> </p>
<div class="POETRY">
<p>Прыданачкі<sup><a href="#footnote-136">136</a></sup> — няўданачкі</p>
<p>Шапчыце,</p>
<p>Вы яе паціхенечку</p>
<p>Наўчыце.</p>
</div>
<div class="CLEAR"></div>
<p> </p>
<p> </p>
<p>Мсціслаў ішоў і ўспамінаў радасць тых дзён: і як ездзілі па рыбу перад вяселлем, і як жартавалі з Галінкай Кахно, і як было весела. Не, нічога не магло здарыцца са Стафанам.</p>
<p> </p>
<div class="POETRY">
<p>Няхай яна ранюсенька ўстаець,</p>
<p>Няхай яна хатку, сенькі падмяцець,</p>
<p>Няхай яна на вулку шумку не нясець,</p>
<p>Няхай яна на шуметнічку пасыпе,</p>
<p>Няхай яна і ножкамі прытопча,</p>
<p>Няхай яна і слёзкамі прымоча.</p>
</div>
<div class="CLEAR"></div>
<p> </p>
<p> </p>
<p>Яны ішлі насустрач барвянаму вялізнаму сонцу, што напалову села ў затоку Дняпра. Мякка ступаў за імі стомлены конь.</p>
<p> </p>
<div class="POETRY">
<p>Нашы курачкі трапятлівыя разграбуць,</p>
<p>Нашы жоначкі лепятлівыя разнясуць.</p>
<p>— Няхай вашых курэй каршун дзярэ,</p>
<p>Няхай вашых жонак смерць пабярэ.</p>
</div>
<div class="CLEAR"></div>
<p> </p>
<p> </p>
<p>Янька раптоўна ўсхліпнула і села ў траву, нібыта ў яе падсекліся ногі. Ён сеў ля яе, нясмела пагладзіў па залатых валасах.</p>
<p>— Ну што ты, што?</p>
<p>Ён узяў яе за плечы і сілком адвёў далоні ад вачэй. У вачах былі слёзы. Мсціслаў адчуў — апусцілася некуды сэрца.</p>
<p>— Як жа гэта нехта мог,— праз слёзы сказала яна.— Як узнялася рука на такога. Ціхі ж, рахманы. Дзіця астанецца. Ну, нічога. «Сіроцкія слёзы дарма не мінаюць. Пападуць на белы камень — камень прабіваюць».</p>
<p>Мсціслаў паставіў яе на ногі. Павагаўся хвіліну і раптам асцярожна пацалаваў у распухлы, салёны ад слёз раток.</p>
<p>— Не трэба,— глуха сказаў ён.— Калі нават нешта і здарыцца — я цябе не кіну. Бацькам буду. Братам буду. Мужам, калі хочаш, буду.</p>
<p>«Не»,— моўчкі кіўнула яна галавой.</p>
<p>«Так»,— моўчкі схіліў ён галаву.</p>
<p> </p>
<p>Стафан сядзеў на прызбе, зябка хутаўся ў чугу і праваленымі вачыма глядзеў на заліты барваю сад і на сонца, што сядала за ім. Падышоў Кандрат, але старэйшы яго нібы не заўважыў. Твар жоўты і ў плямах, позірк адсутны.</p>
<p>Кандрат асцярожна паклаў яму на тую руку, што ляжала на каленях (другая сціскала на грудзях адвароты чугі), двух забітых дупеляў.</p>
<p>Стафан памацаў рукою ржавае мяккае пер’е і скрывіў вусны ўсмешкаю.</p>
<p>— Шкада-а.</p>
<p>— Табе сёння зварым. Нічога. Ежа, браце, панская.</p>
<p>— Усё адно шкада.</p>
<p>Кандрат прысеў да старэйшага.</p>
<p>— Дай стрэльбу,— сказаў Стафан.</p>
<p>Узяў дубальтоўку сухімі, як курыныя лапы, пальцамі.</p>
<p>— Цяжка. Пры жыцці і страляць не любіў. Вось і сам дзічынаю зрабіўся.</p>
<p>І зноў Кандрата, другі ўжо раз, уразіў гнеўны выраз у вачах Стафана. Сонца ўжо ледзь круцілася, пералівалася сваім краёчкам над вадой.</p>
<p>— Кандратка, — сказаў Стафан,— я сёння памру.</p>
<p>Брат зрабіў рух пратэсту.</p>
<p>— Не,— сказаў Стафан.— Я ведаю. Ты не забыў?</p>
<p>— Не.</p>
<p>— Споўні. І Кроера таксама. Мне праява была — ён.</p>
<p>— А калі не?</p>
<p>— Калі нават не, то гэткую дрэнь сцерці трэба з зямлі.</p>
<p>— Споўню.</p>
<p>— Забі за сорак дзён, пакуль душа тут... Таркайлу... Каб супакоілася. А з тым не спяшайся. Усё добра зрабі. А можа, і я з таго свету прыйду, скажу, ён ці не. Каб жывую душу ўратаваць ад дарэмшчыны — адпусцяць.</p>
<p>— Споўню.</p>
<p>— Правядзі мяне, братка, да ракі. Бачыш, чырвоная...</p>
<p>Гнеў знік з вачэй хворага. І  нават усмешка была ранейшая, як да хваробы. Успершыся на плячо Кандрату, ён устаў.</p>
<p>— Ну вось, блаславі вас усіх. Мне...</p>
<p>Нібы страціў думку.</p>
<p>— Ну вось... Каб вышэй... Трошачкі вышэй.</p>
<p>Пацягнуўся, нібы хацеў яшчэ раз убачыць раку. А потым стаў падаць так раптоўна, што Кандрат ледзь паспеў падтрымаць яго.</p>
<p> </p>
<p>Везлі яго на могілкі па вадзе. Яшчэ стаяла спозненая палавень, і да царквы на востраве іначай дабрацца было нельга.</p>
<p>Ішлі чатыры чаўны. На пярэднім стаяла корста з нябожчыкам. Стырнаваў Алесь: выпраўляў нябожчыка брата ў апошнюю дарогу. Змрочны Кандрат Кагут пеніў ваду вяслом. На астатніх трох чаўнах сядзелі Кагуты, Кахновы і сваякі Марты.</p>
<p>Зялёнымі хмарамі стаялі ў вадзе гаі. Звінеў над невялічкім лапікам сушы жаўрук. Вельмі цёпла, зусім па-летняму прыпякала сонца.</p>
<p>Не ўзляталі з астраўкоў кулікі-турухтаны. Як ведалі, што людзі на чаўнах страляць не будуць. А можа,— і гэта хутчэй за ўсё — адураныя повенню вясенняй крыві ў жылах, нікога не баяліся. Такавалі, натапырыўшы пер’е,  хадзілі адзін перад адным, яркія ў шлюбных уборах.</p>
<p>Самачкі,  прымайстраваўшыся на крайніх канцах выспачкі, глядзелі на самцоў.</p>
<p>Ні ў кога з мясцовых людзей не ўзнялася б рука страляць па іх у такі час. І  турухтаны ведалі аб гэтым. Неба, вада і астравец — усё было для іх.</p>
<p>Марта на другім чаўне пабівалася. Быў гэта яе абавязак. Але астатнія ўжо трохі перацерпелі гора. Мінуў год, і ўвесь гэты час яны чакалі немінучага, а калі яно прыйшло, мала асталося слёз.</p>
<p>Хіба толькі ў маці.</p>
<p>Стары Кагут Даніла думаў аб тым, што і яго хутка павязуць той самай дарогай, і не шкадаваў аб гэтым, а шкадаваў хіба толькі аб тым, што гэта не яго вязуць зараз замест Стафана. Добра было б адпачываць у такі дзень, пад жаўруком, між небам і вадою. І  каб ля чаўна такавалі турухтаны.</p>
<p>Янька выплакалася яшчэ ля курганоў, а потым у хаце. Алесь думаў, як цяпер адшукаць вінаватага ва ўсім гэтым. Мсціслаў паглядаў зрэдку на Яньку і налягаў на вясло.</p>
<p>Толькі адзін Кандрат глядзеў на свет змрочна, праз прыпухлыя павекі. І чым больш Алесь глядзеў на яго, тым больш здагадваўся: гэты ўсё ведае.</p>
<p>Над вадою між зялёных хмурынак затопленых дрэў ляцела галошанне:</p>
<p> </p>
<div class="POETRY">
<p>А я ж за табою на край свету хадзіла,</p>
<p>А я ж за табою ў вагонь лётала,</p>
<p>Сакол ты мой міленькі, каханенькі!</p>
<p>А ўстану ж, бывала, я раненечка,</p>
<p>А мой жа саколік па палетачках ходзіць.</p>
</div>
<div class="CLEAR"></div>
<p> </p>
<p> </p>
<p>І хоць усе ведалі, што заўсёды Марта ўставала раней за «саколіка», усе ўяўлялі сабе раннія зарошаныя паплавы, Стафана з аброццю на плячы, гулкі па-ранішняму ўдар далёкага балабона — і ўсім рабілася горка.</p>
<p> </p>
<div class="POETRY">
<p>А кветачкі ж ад яго красуюць,</p>
<p>А небачка ж ад яго ззяе.</p>
<p>Зірнеш — мятлушкі ад яго ў вачах лётаюць,</p>
<p>Зірнеш— нібы ігруша белая зацвіла,</p>
<p>Зірнеш — як лісцічак кляновы ён прытульненькі,</p>
<p>Зірнеш — сэрца молатам у грудзіну валіць.</p>
</div>
<div class="CLEAR"></div>
<p> </p>
<p> </p>
<p>Караван смерці плыў паўз астравы жыцця.</p>
<p> </p>
<div class="POETRY">
<p>Хай бы ж той халера лепей мяне забіў,</p>
<p>Хай бы ў мяне з сэрца кроў высмактаў,</p>
<p>Як жа мне цяпер цяжанька без любага дружачкі...</p>
</div>
<div class="CLEAR"></div>
<p> </p>
<p> </p>
<p>Кандрат не глядзеў ні на неба, ні на бязмежную, як неба, повень. Яшчэ тры дні таму ён схаваў стрэльбу ў дупле дрэва ля моста цераз Азяранку, на поўдзень ад вёскі і па  дарозе на Сухадол. Таркайлаў фальварак быў паўночней, і дарога з яго ў Сухадол пралягала каля Азярышча. І кожную раніцу Кандрат Кагут выходзіў на курганы і сачыў.</p>
<p>Пазаўчора Тодар вярнуўся з сальнікам Брунонам Дарымядовічам, у адной таратайцы.</p>
<p>Сёння раніцай ён павёз сальніка зноў у Сухадол, і Кандрат спадзяваўся, што, можа, увечары ён будзе вяртацца адзін. Нават калі вернецца ўдвух — Кандрат гэта сцерпіць. Ён будзе трываць хоць сорак дзён, а дачакаецца яго аднаго.</p>
<p>Магчыма, сёння яны пахаваюць Стафана да вечара, і Кандрат паспее вярнуцца на Азяранку, калі Таркайла паедзе назад.</p>
<p>Шкада будзе, калі не заб’е за сорак дзён. Душа братава не так узрадуецца. Але нават калі не паспее — няхай. Ён звык цярпець. Ён мужык, і ён даў слова. Ён будзе хадзіць месяц, два, год, але ён перастрэне Тодара аднаго. Нельга сказаць, што яму будзе лёгка яго забіць: ён яшчэ ніколі не забіваў. Але ён ведаў: іначай нельга. «Церпім, церпім, церпім, а яны ўважаюць нас за дурных зайцоў. Судзяць нас, распраўляюцца як хочуць і ўпэўнены ў тым, што няма ім пакарання. Таму і робяць, што душа іхняя жадае.</p>
<p>На катаргу зашлюць ў Сіберыю — і ходзяць сабе спакойна. Ведаюць, нават калі вернецца — збаіцца зноў туды трапіць. А дзяржава помсціць не будзе — ёй абы ціха было.</p>
<p>І заб’юць калі, то не чакаюць кары. Каб гэта чакалі — ого-го! Тройчы падумалі б, перад тым як паскудства нейкае зрабіць. Ну то калі не карае бог, не карае начальства, хай пакарае сам пакрыўджаны. Другія тады азірацца будуць, перш чым данесці, забіць, дзяцей пасіраціць, маёмасць пусціць дымам».</p>
<p>Падкова на лобе Кандратавым аж пачырванела, так ён думаў. Заб’е. Зімою ці вясною, улетку ці ўвосень — заб’е. У слату ці ў ясны дзень — заб’е. Уначы ці ўранні — заб’е. Ого-го, як бы гэта лёгка было жыць на зямлі, каб за кожнае паскудства паскуднік чакаў немінучай кары.</p>
<p> </p>
<div class="POETRY">
<p>Вой, як павалюся я на тваю магілачку,</p>
<p>Як закуваю я цяпер па табе кукулечкай.</p>
<p>Дружыначка ж ты мая, нашто ж ты мяне... пакідаеш?</p>
<p>А ці дабра ты ад дзетак, ад жонкі... не маеш?</p>
<p>Як жа ж нам цяпер... пражыць?</p>
<p>Як нам жыццё без цябе... прабыць?</p>
<p>Як мы цябе забываць... будзем?</p>
<p>Адкуль мы цябе дажыдаць... будзем?</p>
</div>
<div class="CLEAR"></div>
<p> </p>
<p> </p>
<p>Кандрат сціснуў кулакі на вясле і рыўком паслаў човен з корстай нябожчыка да недалёкай ужо царквы на выспе.</p>
<p> </p>
<div class="POETRY">
<p>Да каго ж мне ўначы цяпер цмокам прысмактацца?</p>
<p>Адкуль жа мне парады цяпер дажыдацца?</p>
<p>Адляцеў ты ад мяне цяпер, саколік-голуб шызы —</p>
<p>Кукулечка!</p>
<p>Згас ты цяпер для мяне, васілёк ты мой — сонейка —</p>
<p>Пралесачка!</p>
</div>
<div class="CLEAR"></div>
<p> </p>
<p> </p>
<p>Ціхі і страшны лямант бабы ляцеў над вадой да астраўка, адкуль плылі насустрач яму рэдкія ўдары хаўтурнага звона.</p>
<p>...Назад Кандрат і Алесь ехалі ў чаўне адны. Далёка перагналі ўсю чараду чаўноў.</p>
<p>— Слухай, Кандрат, вазьмі мяне з сабою.</p>
<p>— Куды?</p>
<p>— Ты ведаеш...</p>
<p>— Не,— сказаў Кагут.— Нічога я не ведаю.</p>
<p>Яны плылі, а вакол быў блакіт і гарачае паветра.</p>
<p>— Глядзі, што гэта? — сказаў Алесь.</p>
<p>Кандрат азірнуўся, і на хвіліну абодва яны замерлі, уражаныя тым, што адбывалася над ракой.</p>
<p>На беразе, наводдаль, уставаў у паветры вялізны чорны слуп — ад зямлі да неба. Ён здаваўся б нерухомы, каб не круціліся ў ім з шалёнай хуткасцю жмуты сухой травы.</p>
<p>Нехта ўсмоктваў іх у неба, і яны ўзляталі ў яго вышэй і вышэй. Магутны тромб ішоў да берага, набліжаўся. Чорны, як дым, ён клубіўся і пераліваўся тым, што было ўнутры, як змяя, што скідае скуру. Тлустая, уся хвалямі, яна, павольна звужаючыся, паўзла некуды: не разбярэш, ці ўгору, ці ўніз.</p>
<p>Віхур тромба спусціўся на ваду і пайшоў проста на іхні човен. Як зачараваныя, яны не рухаліся. А смерч наліваўся яшчэ больш, чарнеў.</p>
<p>Бліснула недзе, на вышыні добрай званіцы, доўгае срэбнае цела рыбы.</p>
<p>У наступнае імгненне волат ірвануўся паўз іх і перасунуўся трохі далей, як папярэджанне. З  чорнага нутра яго дзьмухнула магільным холадам.</p>
<p>Усё хутчэй і хутчэй рушыў ад іх тромб, перайшоў раку, пачарнеў, узляцеўшы на бераг.</p>
<p>Яны ніколі не бачылі такога.</p>
<p>Волат блукаў у палях, ішоў у палі, меншаў. Знікаў.</p>
<p>...Калі ён знік — яны зірнулі адзін на аднаго.</p>
<p>— Бяда будзе,— шапянуў Кандрат.</p>
<p>— Кінь лухту вярзці!</p>
<p>— Х-фу-у,— заплюшчыў вочы Кандрат.— Добра. Вязі мяне на бераг. Высадзі.</p>
<p>— Вазьмі, кажу, з сабою.</p>
<p>— Не!!! — рэзка і злосна кінуў Кагут.— Не дый не. Чорт з імі, з тромбамі... Трэба і іх — грудзінай...</p>
<p>Калі постаць ягоная знікла, ускараскаўшыся на крутаяр, Алесь чамусьці ўспомніў Майку і спалохаўся, што ледзь не загінулі. Цераз дзень яны павінны былі сустрэцца і канчаткова вырашыць, як быць.</p>
<p> </p>
<p>Кандрат ужо цэлую чвэрць сонечнай дугі чакаў, седзячы ў зарасцях ля мосціка. Сонечнае святло пахла шкіпінарам, гарачай мятай, ядучым пахам вампірніку. Ад хваёвага гуду — недзе над верхавінамі хадзіў вецер — шумела ў галаве і хацелася задрамаць.</p>
<p>Ён сядзеў у зарасцях за вялікім, як хата, каменем непадалёку ад рачулкі. Над каменем, на адхоне, васьмісотгадовы дуб цягнуў да сонца свае ледзь апераныя галіны. Поўзалі па ягонай, глыбока — на дзве далоні — зрэзанай зморшчынамі, кары чырвоныя кузуркі з чорнымі мордачкамі на спінах. Яны былі падобныя, гэтыя мордачкі-рыскі, на маскі, якія носяць вадохрышчам. Поўзалі яны самотна, спараныя, і кара дуба, відаць, здавалася ім ярамі амаль без дна і высокімі градамі ўзгоркаў.</p>
<p>Проста перад Кандратам звінела Азяранка, несла хвалі ў Дняпро. А над ёю цягнуўся лядашты мост. Кандрат тройчы ўжо ссоўваў з яго дзве плахі. Пасля кожнага праезду. Дзядзькі лаяліся, клалі іх на месца і рушылі далей. А ён зноў выходзіў, зноў ссоваў плахі і зноў сядаў на месца, сціскаючы цёплы ад рук прыклад дубальтоўкі.</p>
<p>Пушча хадзіла і хадзіла над галавой. І  Кагут пад яе шум думаў ні аб чым і аб усім, але толькі не аб тым, што хацеў зрабіць. Усё, што датычылася гэтага, ён абдумаў даўно.</p>
<p>...Таркайла з’явіўся  нечакана. Адзін. Мільгануў на ўзгорку і знік, з’язджаючы да мосціка. І тады Кандрат выйшаў з-за каменя, як сто разоў гэта ўяўляў сабе, перабег да пераезду яшчэ бліжэй і прысеў у хмызах, зусім блізка ад ссунутых плах.</p>
<p>Ён паспеў яшчэ цікнуць вышэй па дарожцы ў абодва бакі. Там нікога не было. Нават калі з’явяцца, то адтуль яны яго, Кагута, не пазнаюць. Каня і фурманку яшчэ можна пазнаць, і то калі ведаеш, каго чакаеш, а чалавека — не.</p>
<p>Перш чым трапіць адтуль да мосціка, трэба з’ехаць пракапаным з’ездам, дзе калёсы і чалавек хаваюцца з галавою. Значыць, на самы горшы выпадак, хопіць часу для двух стрэлаў. Стрэлы будуць верныя: з чатырох крокаў.</p>
<p>Але ён спадзяваўся, што пабочныя людзі не з’явяцца. Яму не хацелася, каб Таркайла адбыў толькі адну хвіліну жаху перад тым, як памрэ. Ён вельмі моцна маліў аб гэтым — бога не бога, а сам не ведаў каго. Таго, хто паможа.</p>
<p>Таркайла вылаяўся і злез з таратайкі. Падышоў да правалу, плюнуў, агледзеўся, як пасунуць плахі. Потым у вачах ягоных нешта мільганула: заўважыў.</p>
<p>— Не рухайся,— сказаў Кандрат, наводзячы ствалы.— Стань ля воза.</p>
<p>— Чаго табе? — збялеў той.</p>
<p>— Сёння пахавалі Стафана Кагута. Маё імя — Кандрат Кагут.</p>
<p>Таркайла шарануў  быў рукою па возе да сакваў.</p>
<p>— Ну,— сказаў Кандрат.</p>
<p>— То што, я вінен у тым?</p>
<p>— Вінен. І  вінен, што забілі яшчэ аднаго. Ты сам таго не варты.</p>
<p>Таркайла раптам крыкнуў. Спалоханыя коні рванулі наперад, але колы таратайкі з маху ўскочылі ў правал.</p>
<p>— Меркаваў, што пераскочаць, а ты на калёсы дый ходу? — вочы Кагута глядзелі спакойна, усмешка крывіла вусны.</p>
<p>— Адкажаш, Кагут, адкажаш.</p>
<p>— Не,— сказаў Кандрат.— І  кінуў: — Маліся.</p>
<p>Тодар шныраў вычыма вакол.</p>
<p>— Адкажаш, Кагут... Мяса тваё пад пугай паляціць... Павесяць.</p>
<p>— Ну! — сказаў Кандрат.</p>
<p>— «Пане божа, у рукі твае аддаю дух мой...»</p>
<p>— Досыць,— сказаў Кандрат.— Лапату і таго не даў.</p>
<p>Стрэл пракаціўся верхавінамі пушчы.</p>
<p>Таркайла зрабіў запознены крок убок, толькі цяпер скеміўшы, што можна скочыць з мосціка, хай сабе і ў мелкае месца. Усё адно гэта выйгрыш хвіліны.</p>
<p>Але ён ужо не мог гэтага зрабіць. Прыціснуў далонь да грудзей, хістануўся і ўпаў на калені.</p>
<p>— Забіў,— сказаў ён.— Забіў ты мяне.</p>
<p>Кандратава стрэльба хадзіла перад ягоным тварам.</p>
<p>— Нічога,— сказаў ён, хілячыся наперад.— І  цябе так... І  цябе... І  ўсіх вас так.</p>
<p>Другі стрэл нібы штурхнуў увесь свет у ягоны лоб.</p>
<p>...Кандрат прадзьмуў ствалы. Звыкла, як кожны селянін, што беражэ сваю зброю. Сіні дымок двума струменьчыкамі — слабейшым і моцным — вылецеў з іх.</p>
<p>Потым Кагут схіліўся над забітым і здзёр з ягоных грудзей запэцканы ў крыві вацок. У ім зазвінела і зашалахцела.</p>
<p>— Хадзі, памыйся перад страшным судом.</p>
<p>Таркайлава цела перавесілася з насцілу, упала з невялікай вышыні ў мелкую, на каменьчыках, плынь.</p>
<p>З хвіліну Кандрат глядзеў, як каламутна-шэра пацьмянела празрыстая вада, як потым сплыла каламуць і на яе месца з’явілася ружовае. Дурныя печкуры кідаліся да гэтага ружовага, нібы дзяўблі, сплывалі разам з ім па плыні.</p>
<p>Хутка вада была ўжо зноў празрыстая. Плынь прыўзняла ногі забітага, і яны слаба варушыліся на перападзе.</p>
<p>Кандрат павярнуўся да коней.</p>
<p>— А вы чаго будзеце торгацца, бедныя? Ану, давай! Ану!</p>
<p>Ён падсунуў плячук пад таратайку і падаў яе ўгору. Колы выскачылі. Коні хвіліну стаялі, а потым павольна пайшлі: без гаспадара туды, куды і з ім.</p>
<p>Кандрат злез з адхону і пайшоў па вадзе. Не туды, куды сплывала <i>тое</i> і дзе мітусіліся печкуры, а ў другі бок.</p>
<p>Прайшоўшы крокаў сто, ён вымыў вацок і рукі ў сцюдзёнай вадзе і зноў рушыў плынню. Потым пайшоў ярам. Пасля натрапіў на лагчынку з чорнымі люстэркамі вады. Размахнуўся і кінуў вацок разам з тым, што звінела і шалахцела, у чорнае «пушчанскае вока».</p>
<p>Зноў рушыў адхонам. Азірнуўся.</p>
<p>На паверхні чорнай вады знікалі кругі...</p>
<p>За тыдзень паліцыя і нават Мусатаў са сваім падначаленым, Буланцовым, ператрэслі ўсё наваколле. Аблавы хадзілі па пушчах, людзі з цяжкасцямі, часам рызыкуючы жыццём, забрыдалі нават на некаторыя выспы сярод дрыгвы.</p>
<p>Война,  як заўсёды, адседзеўся ў нейкай са сваіх шматлікіх схованак. Людзі Корчака даўно не з’яўляліся ў наваколлі.</p>
<p>Злавілі двух-трох выпадковых валацуг, але забойцаў не знайшлі. Іван Таркайла цяпер нікуды не ездзіў адзін, а ўначы сядзеў у фальварку, зачыніўшы ўсе аканіцы.</p>
<p>Адзіны чалавек, якога здарэнне прывяло ў лютасць, быў Кроер. Ясна, хто зрабіў. Мужычкі каханенькія. Ніхто іншы — яны! Невядома толькі хто. З  Таркайлавых нехта, ці з ягоных Кроеравых, ці мо адгукнулася праз сваякоў адна з ахвяр «Ку-гі». У росшуках самы страшны і заўзяты быў ён са сваімі чаркесамі. Трос палясоўшчыкаў, шукаў і лупцаваў людзей з лясных буд, смалакураў, бортнікаў.</p>
<p>А калі гэта нічога не дало і наваколле сціхла, зачыніўся ў Кроераўшчыне і пачаў лютаваць над сваімі. Проста так, абы спагнаць злосць. Дайшло да суседзяў. Усе разумелі: трэба сядзець ціха. А гэты, як назнарок, баламуціў лютасцю ўсё наваколле. Усё мацнеў і мацнеў і, урэшце, дакаціўся да губерні агульны лямант:</p>
<p>— У апеку яго!</p>
<p>Віцэ-губернатар Ісленьеў выехаў у Сухадол, каб даследаваць справу на месцы.</p>
<p>Дарогаю ён спыніўся ў Загоршчыне і тут даведаўся, што Кроер зноў запіў. А наступнай раніцай прыляцеў у Загоршчыну да Алеся ганец з Кроераўшчыны і апавясціў зноў, як тады, што пан Канстанцін памірае і паслаў дзесятак слуг паўсюль, каб апавясцілі аб гэтым. І нібыта паслаў нават па доктара і папа.</p>
<p>— Прыкідваецца,— сказаў Вежа.</p>
<p>— Вы думаеце? — Ісленьеў і сам верыў і не верыў.</p>
<p>— Стары жарт,— працадзіў Алесь.— Ягоныя выдумкі трохі аднастайныя. Гэта ўжо трэці раз.</p>
<p>— І  ўсё ж, думаю, трэба паехаць,— сказаў Ісленьеў.</p>
<p>Алесь глядзеў на яго з жалем. Стары не мяняўся. Усё той самы румяны, сівы, добразычлівы. Харошы рускі чалавек. Алесь помніў ягоныя словы аб «цемры» пасля расстрэлу ў Півошчах. І шкадаваў. Скруціла, беднага, жыццё.</p>
<p>— Ну, паедзеце,— сказаў Алесь.— Убачыце п’яных гасцей. Свяшчэннік і лекар не маюць права адмовіцца, убачыце п’янага лекара і п’янага папа.</p>
<p>— Я б вам не раіў,— сказаў Вежа.</p>
<p>— Вы не паедзеце?</p>
<p>— Бачыце, я не патрабаваў бы гэтага ад яго, каб, скажам, памёр я,— сказаў стары.</p>
<p>— Ну а вы? — спытаў Ісленьеў у Алеся.</p>
<p>— Я аднойчы з’ездзіў.— Алесь пацёр запясце.</p>
<p>— Па-хрысціянску,— сказаў віцэ-губернатар.</p>
<p>— Па-хрысціянску варта было б усіх нас павесіць,— сказаў Алесь.— За тое, што цярпелі сярод нас такога монстра. Даць вам ахову?</p>
<p>Стары спакойна ўзняў на яго вочы. Яблычны румянец на ягоным свежым абліччы стаў мацнейшы.</p>
<p>— Дзякую,— сказаў віцэ-губернатар.— Але няўжо вы думаеце, што я ў жыцці каго-небудзь баяўся?</p>
<p>— Я не хацеў, каб вы зразумелі мяне так,— сказаў Алесь.</p>
<p>Ісленьеў узяў таго самага мужыка — ганца і паехаў у Кроераўшчыну. Дарогай па ўсіх пагостах бразгалі хаўтурна званы. Нават інваліды па каплічках калаціліся драўлянымі нагамі ў петлях вяровак, што вялі да званоў.</p>
<p>Дзень быў шэры і зусім не летні. Званілі званы, бо памёр вялікі пан, але людзі не ехалі.</p>
<p>— Гэта праўда, што вашага пана «двойчы адпетым» клічуць?</p>
<p>Мужык хаваў вочы. Той самы Борка,  што прыязджаў у Загоршчыну і тады.</p>
<p>— Кажы, не бойся.</p>
<p>— Адпявалі яго тройчы,— сказаў мужык.— Усё наваколле.</p>
<p>— Ну і як ён?</p>
<p>Борка  ехаў на сваім коніку збоку і трохі ззаду, хоць павінен быў весці. Ён маўчаў.</p>
<p>— То як? — паўтарыў пытанне губернатар.</p>
<p>— Нічога,— бязгучна сказаў мужык.</p>
<p>Ісленьеў ехаў і думаў.</p>
<p>«Нічога». Усё «нічога». Бог ты мой, як можна зацюкаць народ. А мы памагалі гэтаму сваёй слепатой, немагчымасцю нешта зрабіць, бо гэта — сістэма. Паспрабавалі былі трыццаць пяць год назад — леглі пад карцеччу. І з таго часу толькі і думаем, як бы не зачапіла нас па нашай каштоўнай шкуры. Толькі і ходзім на задніх лапках.</p>
<p>Ісленьеў унутрана застагнаў.</p>
<p>Ён шчыра цікавіўся справамі краю. У яго былі знаёмцы ў цэнзуры, і яны дасылалі яму «для азнаямлення і прыняцця да ведама» матэрыялы сталічных часопісаў, што датычыліся гэтай зямлі, нават калі яны і не праходзілі праз цэнзуру.</p>
<p>Адзін артыкул ляжаў у матэрыялах «Современника» і ў цэнзуры, пэўна, год. Не праходзіў. Напэўна, і не пройдзе. Ісленьеў успамінаў. У яго была добрая памяць, зусім як у таго чалавека, што калісьці рассеяў іх карцеччу. Што ўжо што, а ў памяці Мікалаю нельга было адмовіць. Кожнага, хто гаварыў з ім, помніў усё жыццё: імя, імя па бацьку, дзе служыў, калі перайшоў з палка ў полк, як завуць жонку і дзяцей, калі гаварылі пра гэта. Здзіўляў гэтым апошняга адстаўнога штабс-капітана, пасяляючы ў ім пачуццё, падобнае на прымхлівы жах: «Праз дваццаць пяць год успомніў!»</p>
<p>Ён, Ісленьеў, таксама памятаў шмат. Памятаў, напрыклад, як той у следчай камісіі тупатаў на яго нагамі:</p>
<p>— Чаму вы не гаворыце пра  сваё знаёмства з Якушкіным і Пестэлем? Мая добразычлівасць да людзей мае межы! Пакуль што я не хачу, каб графіня Еўдакія насіла жалобу і звалася ўдавой.</p>
<p>Ён яшчэ помніў яе імя, расперазаны хам.</p>
<p>Ісленьеў таксама памятаў шмат. Вось і цяпер ён выцягваў словы таго артыкула з нетраў памяці. Так, здаецца: «Цэлы край узялі ды вось так забілі — трымай кішэнь! Італьянцаў таксама... забілі, пазбавілі любові да волі і радзімы!.. Паглядзім, што яшчэ скажуць самі беларусы!»</p>
<p>Імя аўтара ён забыў. Забыў і дакладныя словы. Але сэнс помніў. І не мог не згаджацца з гэтым чалавекам.</p>
<p>Бо ўвесь час, што ён жыў тут, ён ні хвіліны не адчуваў спакою. Увесь час нешта глуха клекатала і варочалася пад зямлёй. Пераважная большасць людзей трымала спіну і глядзела ў вочы проста. Высокую іхнюю годнасць нішто не магло зламаць, і хлусілі тыя, што казалі аб «зацкаваных парыях», аб людзях з «вузкім чэрапам, што адвыклі ад мовы», аб людзях «звярынага выгляду», якія «пайшлі назад ад чалавека да жывёл». Хлусня гэта была! Дэмагогія або палітыка чыстай вады. Варшаўскім магнатам трэба было скампраметаваць чыноўніцтва і ўлады (і не без падстаў), шавіністам — палякаў, чыноўнікам і жандарам — мясцовых паноў, каб зжэрці іх. І ўсе крычалі аб «народзе, даведзеным тымі, іншымі, да жывёльнага стану».</p>
<p>А жывёл, якія звар’яцелі ад жаху, галечы і цяжкай працы, амаль не было вакол, і нельга было так паплюжыць гэтых людзей.</p>
<p>Быў просты рахманы і вельмі мужны народ. Добры, верны сябрам і страшны ворагам, вольналюбівы, чысты і горды.</p>
<p>Ісленьеў успамінаў. Півошчынская вайнішка і многія дзесяткі другіх бунтаў... Звычаі... Песні... Абліччы людзей з загорскага наваколля і твар самога Загорскага, бацькі ягонага і дзеда... Раўбічы... Клейны... Корчакаўскія напады... Чорны Война і ягоны аднаасобны, дзесяцігоддзямі, бунт... Апошняе забойства...</p>
<p>Быў пашматаваны, закуты, але вялікі народ. І Ісленьеў не мог не бачыць ягоных пакут і ягонай велічы.</p>
<p>— І  ўсё ж? — спытаў Ісленьеў.</p>
<p>Хлоп маўчаў. І раптам віцэ-губернатар пачуў стогн, нібы ў таго раздзіралася нешта ў грудзях.</p>
<p>— Пане... Пане літасцівы,— сказаў мужык.— Забярыце вы яго ад нас. Забярыце, не дайце грэх на душу ўзяць.</p>
<p>— Чаго ты?</p>
<p>Барыс раптам узняў на губернатара светлыя вочы:</p>
<p>— Дзеля яго забярыце. Вытанчаецца ўжо цярпенне наша. Хочаце — на каразн пасылайце, хочаце — літуйце мяне, а як бы ён гарэлкі не глынуў ці гарачым пяском не пагрэўся.</p>
<p>— Аб чым ты? — сурова спытаў Ісленьеў.</p>
<p>— Пагаворваюць ужо... Увальюць спірытусу ў глотку, а нос ды рот заціснуць... торбай з гарачым пяском пузыр мачавы раздушаць — і гамон!.. І слядоў не знойдуць... Не дазвольце грэх узяць!</p>
<p>З  Ісленьевым ехаў на гэты раз новы яго асабісты сакратар, Паноў.</p>
<p>— А я вось за цябе вазьмуся,— сказаў Паноў, вельмі паважны ад усведамлення свайго новага становішча,— дзе гэта ты такое чуў?</p>
<p>— Кінь,— грэбліва сказаў Ісленьеў.</p>
<p>— Рэжце мяне на кавалкі, не баюся,— захлынаўся мужык.— Няма пекла, акрамя таго, што ад нараджэння да смерці.</p>
<p>— ...Палац нібы вымер. Нікога не было на верасовай пустцы вакол. Нікога не было ля канавязяў і пабудоў. Ніхто не стаяў на ганку.</p>
<p>Вялізная камяніца са сляпымі вокнамі. Цішыня. Мокры верас вакол. Хмары над дахам.</p>
<p>Аднекуль здалёк, можа, з Гарыпяціцкай ці Браніборскай бажніцы, даляталі рэдкія, разарваныя яшчэ і вялікай адлегласцю, удары хаўтурных званоў.</p>
<p>Ісленьеў і Паноў падымаліся па сходах.</p>
<p>Нікога. На тэрасе з застаялымі лужынамі ад дажджу — таксама нікога. Ніхто не выйшаў насустрач.</p>
<p>Штурхнулі дзверы, пайшлі пакоямі. Запыленыя люстры і вокны. У зале, дзе калісьці стаяла труна,— ані жывога духу.</p>
<p>— Гэй! — крыкнуў Паноў.— Ёсць хто?</p>
<p>У непаразуменні, куды маглі разбегчыся слугі, дзве постаці ішлі абрыдліва запушчанымі пакоямі.</p>
<p>У адным пакоі стаяў сабраны стол персон на дваццаць, і ля яго таксама нікога.</p>
<p>Рыпнулі недзе дзверы, і людзі заспяшалі туды, але гэта была пройма. Яна расчыніла дзверы, і яны штурхнулі бутэльку, што ляжала на падлозе. Бутэлька яшчэ ракатала па шчарбатым паркеце, нібы нехта нябачны каціў яе.</p>
<p>Стала жудасна.</p>
<p>Яны знайшлі таго, каго шукалі, толькі ў наступным пакоі. Тут усё стаяла на сваіх месцах, было нават сяк-так прыбрана.</p>
<p>Кроер ляжаў на падлозе, закінуўшы аблічча, з мёртвай рукою, усё яшчэ працягнутай да санеткі.</p>
<p>Магчыма, і званіў. Але не прыйшоў ніхто. Ці баяліся зайсці? Ці проста разбегліся? Хто мог сказаць, што тут было і што ён адчуваў у апошнія хвіліны.</p>
<p>— Nemesis divina<sup><a href="#footnote-137">137</a></sup>,— сказаў Паноў.</p>
<p>Ён быў малады чалавек і любіў ужыць лацінскае слова.</p>
<p>Ісленьеў пакасіўся на яго і нічога не сказаў.</p>
<p> </p>
<p>Тры чалавекі стаялі ў вільготным пасля лёгкага дажджу бярозавым гаі.</p>
<p>— Вось што,— сказаў Франс Раўбіч.— Я ўжо сказаў, што мой бацька дрыжыць ад злосці, калі нехта толькі ўспомніць ваша імя, князь. Я не хочу, каб ён памёр, нават калі гэтай бессаромніцы ўсё адно.</p>
<p>Алесь пакасіўся на Міхаліну. Усё было б лепей за гэтае раптоўна перарванае, нібы патаемнае, спатканне. Сустрэліся, і вось на іх выпадкова натрапіў Франс.</p>
<p>— Жонка, якая хоча ўбачыць мужа, бессаромніца? — мякка спытаў Алесь.— Не трэба табе гэтага, Раўбіч.</p>
<p>— Я ўжо сказаў, я не дазволю ёй заганяць у магілу бацьку.</p>
<p>Франс гарачыўся.</p>
<p>— Пану Раўбічу лепей.</p>
<p>— Усё адно... Я даў слова: нават калі з бацькам нешта здарыцца — ты хутчэй будзеш ягонай удавою, чым жонкай. Вось і ўсё.</p>
<p>Майка аж калацілася:</p>
<p>— Слухай, Франс. Што гэта за глупства? Што за злоснасць? Гатовыя жэрці адзін аднаго. Злітуйся ты, урэшце, з мяне, з яго, з сябе, нізкі ты чалавек.</p>
<p>— Майка...— сказаў ён.</p>
<p>Вочы дзяўчыны пашырыліся:</p>
<p>— Я злітавалася з цябе, я пашкадавала бацьку. Але цяпер я шкадую, што я выйшла тады з царквы, паверыла вам.</p>
<p>Алесь узяў яе за плечы і адвёў. Усміхнуўся:</p>
<p>— Сапраўды, Франс. Я тады пайшоў вам насустрач. Але цяпер, калі я разумею, як вы хочаце падманам скарыстацца з маёй дабрыні, я думаю, што я дарэмна пайшоў на гэта. Я заўсёды пачуваў да вас і да пана Яраша толькі самае добрае, хоць часам мне вельмі хацелася добра надаваць асабіста вам па тым месцы, па якім аднойчы, дзіцем, я надаваў вось ёй.</p>
<p>Франса калаціла.</p>
<p>— Выслухайце мяне,— сказаў Алесь.— Я ніколі не думаў «помсціць пагардай», я для гэтага занадта любіў вас і таму не хацеў крыві. Я прыскакаў на дапамогу пану Ярашу і з удзячнасцю ўзяў бы такую самую дапамогу і ад вас. Вось вам мае тлумачэнні. Vous n’étes pas content?<sup><a href="#footnote-138">138</a></sup></p>
<p>Міхаліна ўзяла Алеся за плячо і прыхілілася тварам да ягонай рукі.</p>
<p>— Мы вырашылі. Я вырашыла...</p>
<p>— Майка,— сказаў Алесь,— я сам растлумачу гэта Франсу. Ідзі. Помні, аб чым дамаўляліся.</p>
<p>Яна пайшла ў бок раўбічаўскага парку. Мужчыны стаялі і глядзелі адзін на аднаго.</p>
<p>— То што? — сціснуўшы зубы, спытаў Франс.</p>
<p>Алесь уздыхнуў. Такі ляжаў вакол свет! Так ён іскрыўся і палаў ад дажджу! Што яшчэ было тлумачыць?!</p>
<p>— Мы вырашылі, што пачакаем, пакуль пан Яраш не ачуняе канчаткова.</p>
<p>— <i>Вы</i> вырашылі?</p>
<p>— Ну згадзіся, брат, не табе ж гэта вырашаць,— на Алеся напаў гумар.— Самае большае, што дазваляе наша з табою сваяцтва, гэта напіцца разам да зялёнага змія...</p>
<p>— Мы далі слова, — Франс бялеў.— Яна сама дала слова Хаданскім.</p>
<p>— Раней за ўсё яна дала слова мне.</p>
<p>— Хто агалосіў яго?</p>
<p>— То ты лічыш, што слова, дадзенае перад богам,— лухта, а перед людзьмі — усё?</p>
<p>— Мы жывём не сярод багоў.</p>
<p>Чорт пацягнуў Алеся за язык:</p>
<p>— На жаль, і я за апошні час усё часцей пераконваюся ў гэтым.</p>
<p>Франс закусіў губу.</p>
<p>— Ну вось,— сказаў Алесь.— Дальбог, Франс, падумай ты, урэшце, хоць раз не аб сваім дурным гонары, а аб яе шчасці.</p>
<p>— Ты — гэта шчасце?</p>
<p>— Для яе,— сказаў Алесь.— Прынамсі, яна лічыць так. І  я пастараюся, каб яна не расчаравалася ў ім як мага даўжэй. Таму што і яна — маё шчасце. Мяркую — да канца.</p>
<p>— Калі будзе гэты канец?</p>
<p>— Ты збіраешся стаць на маёй дарозе? — Алесь сумна ўсміхаўся.— Дарэмна, я ж не стаяў на тваёй.</p>
<p>І ўбачыў, што сказаў страшнае. Франс таргануў галавою.</p>
<p>— Так,— глуха сказаў Франс.— І таму я яшчэ раз кажу табе...— у яго цакаталі зубы.— Не спадзявайся атрымаць за ўсё, што ты зрабіў, нічога, акрамя зла.</p>
<p>— Ты пагражаеш мне?</p>
<p>Франс звыкла перайшоў на «вы».</p>
<p>— Vous verrez les conséquences et vous en jugerez<sup><a href="#footnote-139">139</a></sup>. Я невыпадкова сустрэў вас. Я ўсё ведаў. Аб усім дамоўлена. Яе сёння ж... завязуць. У крайнім выпадку заўтра раніцай! Чуеш? Чуеш, ты?!</p>
<p>Алесь зрабіў быў крок да яго і спыніўся:</p>
<p>— І ты мог крычаць аб гонары? Дурань жа я, што паверыў вам.</p>
<p>Толькі тут Франс зразумеў, што Алесь сапраўды ні ў чым не вінаваты, што ва ўсім вінаватая крайняя датклівасць пана Яраша і яго, Франса, абражаны гонар і дробязная злоснасць. Алесь цяпер сапраўды мае права пагарджаць ім.</p>
<p>— Я ведаю,— працягваў Алесь,— цяпер вы яе не выпусціце да смерці. І  я яшчэ мог нечага чакаць ад цябе, акрамя подласці?</p>
<p>Франс ведаў, што Алесь цяпер мае права сказаць яму ўсё, і не здзівіўся. Але рука прывыкла адказваць на слова «подласць» толькі адным чынам.</p>
<p>...Алесь трымаўся за шчаку. Вочы ў яго былі заплюшчаныя. Потым ён непаразумела ўзняў вейкі.</p>
<p>Франс глядзеў на гэтае аблічча, на якім адно брыво было вышэй за другое ад нявер’я ў тое, што адбылося, і гатовы быў упасці да ног Алеся.</p>
<p>Пацягнуўшы ротам паветра, Алесь адштурхнуў Франса.</p>
<p>— Я ведаю, чаго каштуе чалавеку, калі яго б’юць па твары. Я нікога не біў першы. Ніколі. Таму я не ўдару цябе. Я проста цябе... заб’ю,— і пайшоў.</p>
<p>Франс стаяў і глядзеў яму ўслед.</p>
<p> </p>
<p>Мсціслаў, пачуўшы аб усім, толькі ляснуў сябе па шчацэ.</p>
<p>— Быдла,— сказаў ён.— І на цябе спадзяваўся Кастусь? Цябе сур’ёзным лічылі?! Якраз тады, калі вось-вось трэба будзе ліць кроў па-сапраўднаму!</p>
<p>— Гэта дарэмна,— сказаў Алесь.— Калі ты не хочаш, я знайду другога.</p>
<p>— Ды як ты мог?! Калі кожнае жыццё дарагое!.. Калі Беларусь...</p>
<p>— Я не магу ваяваць за Беларусь з пабітай мордай,— сказаў Алесь.</p>
<p>Гэтым жа вечарам Мсціслаў і пан Адам Выбіцкі павезлі да Раўбічаў патрабаванне сатысфакцыі.</p>
<p>Вярнуліся яны позна, і прымірэння ім дабіцца не ўдалося. Майку сапраўды сілком замкнулі ў пакоі. Раўбіч загадаў нікога не прымаць. Але Наталя нейкім дзівам збегла да Вежы і расказала яму аб усім.</p>
<p>Раздражнёны да апошняга тым, што Раўбічы ўвесь час лезуць на ражон, стары паклікаў Басак-Яроцкага і Раткевіча і вырашыў з імі выклікаць, пасля Алеся, Франса і пана Яраша, каб усё скончыць адным разам. Еўфрасіння божкала і хапалася за галаву. У доме стаяў крык. Вырашылі, што першы будзе страляцца Вежа, за ім Яроцкі, потым Раткевіч.</p>
<p>І  ўсё ж таму, што Вацлаў ледзь не роў, думаючы аб Наталі і аб тым, якую здраду чыняць у адносінах да яе, і яшчэ таму, что Глебавічна хапала ўсіх за рукі, вырашылі счакаць дзень-два і паглядзець, чым усё скончыцца.</p>
<p>Усё гэта было б нават трохі смешна, каб не вынікі, з якімі вярнуліся секунданты.</p>
<p>На аркушы паперы бездакорным почыркам Франса было выведзена:</p>
<p>«Mon prince, mon humeur portait le cachet mais concessions  faites de mauvaise grâce sont les pires  que l’on  puisse  faire»<sup><a href="#footnote-140">140</a></sup>.</p>
<p>— Гэта ён мне? А кодэкс? — спытаў Загорскі.</p>
<p>— Ён перадаў гэта Іллі Хаданскаму, той мне, а я вам. Відаць, хацеў яшчэ мацней уразіць,— сказаў Мсціслаў.</p>
<p>— Усё адно гэта нікуды не варта,— паціснуў плячыма Алесь.— Зносіны, няхай і цераз секундантаў, з другім бокам.</p>
<p>Пан Адам крэкнуў:</p>
<p>— А мне здаецца, тут дваістасць ягонага стану. І адчуванне правіны, і жаданне не мірыцца.</p>
<p>— Хто яго секунданты? — спытаў Алесь.</p>
<p>— Ілля Хаданскі і Міхал Якубовіч,— сказаў Выбіцкі.</p>
<p>Ніхто не рашаўся перайсці да ўмоў двабою. Маўчалі.</p>
<p>— Ну,— сказаў урэшце Алесь.</p>
<p>— Без лекара,— сказаў жорстка Мсціслаў.— Права першага стрэлу за намі няма. Жэрабя. Адлегласць паміж бар’ерам — дваццаць крокаў. У выпадку, калі першыя стрэлы вынікаў не дадуць, праціўнікі абменьваюцца другімі і трэцімі — да смерці аднаго.</p>
<p>— Міла,— сказаў Алесь.</p>
<p>— Ты не пратэстуеш? — спытаў пан Адам.</p>
<p>— Нашто,— паціснуў плячыма Алесь.</p>
<p>— Мы нічога не маглі зрабіць, Алесь,— сказаў Маеўскі.— Жэрабя — гэта па-роўнаму. Яны аднолькава патрабуюць смерці як для цябе, так і для сябе.</p>
<p>Адам з’едліва і сумна ўсміхнуўся:</p>
<p>— Вядома, да таго часу, пакуль жэрабя не кінулі. А потым пачынаецца забойства.</p>
<p>Тыя пайшлі. Вечар быў вельмі цёплы і ціхі. Загоршчынскі парк драмаў пад светлымі зорамі.</p>
<p>Заўтра будуць страляцца. На поплаве. Недалёка ад таго месца, дзе сустрэлі на начлезе Войну... Тады яму, Алесю, было адзінаццаць. Цяпер — дваццаць адзін.</p>
<p>Дзіўна, ён ні аб чым не шкадаваў. Што ж, бывае і так...</p>
<p>Ён  сеў і напісаў караценькі ліст дзеду, што помніць яго (перашкаджаць дуэлянтам забаранялася, і дзед, відаць, хоць і пакутаваў, вымушаны быў сядзець дома), дзякуе за ўсё.</p>
<p>Другі ліст быў запавет. Палову  ўсёй рухомай і нерухомай маёмасці — панам Маеўскаму і Каліноўскаму «на заснаванне той прамыслова-гандлёвай кампаніі, аб якой яны ўтрох марылі». Адну шостую ўсяго — брату Вацлаву Загорскаму. Другую шостую — Юрыю і Антанідзе Раткевічам, прыпісаным да малодшага роду праз маці, з тым, каб яны карысталіся гэтым роўна і без крыўды. Палову астачы — на стыпендыі студэнтам з Загорскага наваколля, далейшае ўтрыманне школы і багадзельні ў Загоршчыне і дапамогу бедным. Астатняе — Кагутам, Кірдуну і іншым слугам, каб была кампенсацыя за страту службы і забеспячэнне на астатнія гады жыцця... Замежны капітал, тую частку, што належыць асабіста яму,— на дапамогу паэтам, што пішуць на мясцовай мове, стварэнне музея, куды перадае ўсе свае калекцыі, і заахвочванне лінгвістычных, гістарычных, археалагічных і этнаграфічных прац, што датычацца Беларусі.</p>
<p>Вось і ўсё. Душапрыказчыкі — Вежа, Маеўскі і Раткевіч. Кастусю не напісаў. Не зразумее і не ўхваліць.</p>
<p>Кастусю нельга было ўсяго тлумачыць. Ці зразумее Кастусь, як ён, Алесь, заеўся з усім наваколлем, як, не робячы асабістага зла, усё ж стаў ворагам для ўсіх, бо ягоная ідэя была для многіх варожай. Алесь разумеў, гэта не Франс Раўбіч ударыў яго, а падвышанае, хваравітае пачуццё гонару. Напалову мужык па выхаванню, ён міжвольна паўстаў супраць усяго гэтага, супраць стогадовых прымхаў і забабонаў, і гэта яны цяпер забіваюць яго. А ён хоць і мужык, але таксама і князь, і сам аддаваў даніну традыцыям і не можа канчаткова паступіцца  дваранінам у сабе: адмовіцца ад дуэлі, выклікаць да сябе агульную пагарду, каб жыць і рабіць далей сваю справу.</p>
<p>Трагедыя? Магчыма. Але колькі ўжо разоў людзей лавілі на тым жа, каб расправіцца. Лавілі, бо яны былі дзецьмі свайго часу і свайго асяроддзя.</p>
<p>Галуа<sup><a href="#footnote-141">141</a></sup>, якога так любіў «матэматычны Грыма».  Галуа ледзь паспеў на кавалку паперы ў апошнюю ноч запісаць асноўныя прынцыпы сваёй тэорыі.</p>
<p>Хто яшчэ? Ну, вядома, Пушкін. Чалавек дваццаць першага стагоддзя — і ўсё ж не палічыў за магчымае адмовіцца.</p>
<p>І многія яшчэ будуць так гінуць, не менш годныя, чым Лермантаў. Ёсць, аднак, у гэтым забабоне і другі бок, схаваны пакуль што для ўсіх.</p>
<p>Прыйдзе час, і не будзе тады ўжо кодэкса гонару, не будзе дваран і мужыкоў, не будуць даносіць і кідаць у турмы за вальналюбства і светлыя думкі. Не будзе нават слова «воля», не будзе нават слова «праўда», таму што і тое і другое зробіцца звыклым і іншага проста не будзе.</p>
<p>І вось тады асабісты гонар будзе стаяць так высока, што ніхто не асмеліцца абразіць яго словам або дзеяй. Таму што грамадства не можа быць быдлячай чарадой. Не можа яно быць і зборышчам нулёў пры некалькіх адзінках, іначай будзе тое, што цяпер: народы будуць сапці і з налітымі крывёй вачыма лезці адзін на аднаго, каб стаптаць, падпарадкоўваючыся волі адзінкі ці некалькіх адзінак, або, што яшчэ горш, знішчаць свае ж нулі, каб самому стаць большым нулём за кошт іншых. Але нуль — хай ён будзе з яблыка, кола ці нават з цэлую планету — усё ж нуль.</p>
<p>Алесь уздыхнуў. Не можа быць, каб Каліноўскі не зразумеў гэтага.</p>
<p>Тым больш што і Пушкін і Галуа былі вялікія людзі, і іхняя справа заступалася за іх. А ён, Загорскі, сярэдні чалавек, якіх на Беларусі тысячы.</p>
<p>І калі ён, сярэдні чалавек, не абароніць свайго гонару, хто тады зробіць гэта за яго?</p>
<p>Ён устаў ад папер. Усё было зроблена. Засталося чакаць.</p>
<p>Можна было зрабіць многае ў гэтыя часы. Заснуць — але нашто?</p>
<p>Калі жэрабя дасць першы стрэл Франсу — ён, Алесь, засне надоўга. Калі жэрабя дасць стрэл яму — Алесь паспее выспацца. Ён не будзе літаваць Франса. Сам Франс патрабаваў смерці аднаго, і, хоць шчасця не будзе, у Алеся астанецца вайна за справядлівасць. Да канца. Вайна, у якой няма чаго шкадаваць свайго жыцця.</p>
<p>Можна было з’ездзіць да Вежы. Але стары не паказвае і ніколі не пакажа сваіх пачуццяў. Будзе сухавата-прыязная размова.</p>
<p>Алесь падышоў да краю тэрасы. Дзень і вечар былі нязвыкла гарачыя, ноч таксама дыхала сухасцю. Таму ён яшчэ ўдзень загадаў, каб ягоны ложак вынеслі на гэты вялізны, як зала без сцен і столі, балкон. Ложак астанецца непамяты.</p>
<p>Ён стаў і глядзеў на свет. Дрэвы замерлі. Блішчэла шырокае ўлонне Дняпра. Срэбныя выбухі італьянскіх таполяў пераліваліся. Белыя аркады спускаліся ў парк. Неба высыпала, нечакана для пачатку лета, тысячы зор.</p>
<p>Сямікаляровы агеньчык Капэлы. Лебедзь, распластаўшыся, ляціць у вышыні. Вунь Міцар і Алькор. А далей — туманныя струмені Шляху Продкаў. Кажуць, яны, продкі, спусціліся адтуль і туды ж ідуць пасля смерці.</p>
<p>Пад гэтымі зорамі сэрца раптам не вытрымала. Яно пачало стукаць мацней і мацней.</p>
<p>«Майка... Майка... Майка»,— утрапёна клікала яно.</p>
<p>Было ціха і цёпла. Толькі сэрца калацілася пасярэдзіне гэтага бясконцага і спакойнага абшару. І ён раптам адчуў, што гэта сэрца стала вялікае, як тое, бязмежнае сэрца, і разумее ўсё. Усё на зямлі.</p>
<p>З глыбінь вялікага сэрца — сусвету ляцеў, усё нарастаючы, пяшчотны і ўсёабдымны кліч-звон:</p>
<p>— Алесь... Алесь... Але-е-есь...</p>
<p>Гэта было ўсюды і ва ўсім. Сусвет сціскаўся.</p>
<p>...Нібы сніў з расплюшчанымі вачыма. Нібы два крылы — а можа, два срэбныя сувеі Шляху Продкаў — леглі на плечы.</p>
<p>— Алесь.</p>
<p>Ён страпянуўся.  Рукі былі на ягоных плячах. За ім, абдымаючы яго, стаяла Майка.</p>
<p>— Ты? Як ты...</p>
<p>Задыхаючыся, яна сказала:</p>
<p>— Вылезла праз акно і спусцілася па плюшчы. Яны не ведаюць... Я ўжо больш не магла.</p>
<p>Загорскі ўбачыў драпіну  на яе запясці.</p>
<p>— Плюшч не вытрымаў,— сказала яна.</p>
<p>Ён прыпаў вуснамі да гэтай драпіны і правёў імі на ўсю даўжыню:</p>
<p>— Бачыш, прыйшоў і мой час. Тады вярба, цяпер плюшч. Тады я, цяпер ты.</p>
<p>Абняў яе.</p>
<p>«Што ты нарабіла?» — хацеў сказаць ён, але змоўчаў.</p>
<p>Гэта сапраўды было ўсё. Цяпер ён не мог паводзіцца, як раней. Заўтра ён не будзе страляць, не зможа. Цяпер гэта будзе немагчыма.</p>
<p>Але яна не магла больш. І хіба ён сам не хацеў гэтага? І хіба гэта малая плата: купіць такою цаной усё на зямлі?</p>
<p>І вось яе вочы, і валасы, і рукі, і гнуткія плечы пад ягонымі рукамі. Усё астатняе не мае ні значэння, ні цаны.</p>
<p>Ён узняў яе нечакана лёгка і трымаў на руках, баючыся адпусціць, бо ў яе пагрозліва-блізкіх вачах былі два маленькія адбіткі Шляху Продкаў. Магчыма, і сапраўды Шлях — толькі адбітак у нечых вачах. І няхай. Бо яны — роўныя.</p>
<p>Яна заплакала.</p>
<p>— Дальбог, я не магла. Я ўсё разумею, але я не магу, каб ты забіў, і не магу, каб цябе забілі...</p>
<p>Яна варухнула рукой і пацягнула аднекуль з-за карсажа ланцужок. На канцы яго быў збаночак з каменя. Памерам з ракавінку слімака-балацяніка.</p>
<p>— Здурэла? — спытаў ён.</p>
<p>— Не. Я і тады, калі пасварыліся. Вырашыла: пайду. Калі не адаб’е, хоць у царкве,— я тады ля аналоя вып’ю.</p>
<p>— Дурнічка. Дурнічка. Не смей.</p>
<p>І тады ён абарваў збаночак і закінуў яго ў парк.</p>
<p>Прыпаўшы вуснамі да яе вуснаў, ён маўчаў.</p>
<p>Прыціскаючы яе да сябе, адчуваючы ротам выгіб шыі, плячом — дрыготкія ад подыхаў грудзі, адною рукою — стан, а другой — ногі пад складкамі клятчастай сукенкі, ён, баючыся, што страціць прытомнасць, бо ў яго падгіналіся ногі, зрабіў некалькі крокаў і ўпаў.</p>
<p>Пад ёю было сіняе, як неба, пакрывала. У яе вачах былі зоры, толькі цяпер іншыя. І  ён гасіў і гасіў гэтыя сусветы вуснамі, а яны зноў узнікалі, і ён не мог з імі нічога зрабіць, бо яны жылі.</p>
<p>Уся яна была тут, на ўсю даўжыню, і нікога больш не было нават у мінулым, бо гэта было тое і не тое, гэта было неймавернае шчасце, якога не бывае на зямлі.</p>
<p>Увесь сусвет — з зорамі і дрэвамі, з Шляхам і Дняпром — запаўняў яго сэрца. Сусвет з болем і лікаваннем сціскаўся да памераў сэрца, а сэрца раптам пашырылася да памераў сусвету.</p>
<p>І ўзышло ззянне! Ззянне, падобнае на мірыяды далёкіх і блізкіх сонцаў, якія потым сталі чорныя.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .   .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Кацілася ноч. Пашыранымі ў цемры вачыма ён бачыў яе непрыкрытае цела — ногі адна на адной, закінутае аблічча і складзеныя ўздоўж тулава рукі, нібы яна ляцела да зор. А далей бачыў шаты і бясконцыя палі пад урачыстым зорным святлом.</p>
<p>І ўсё адно ўвесь гэты абшар быў лухтой перад гэтым чалавекам, перад бясконцым духам бязмежнасці і любові, увасобленым у ім.</p>
<p>...Заглыбіўшыся ў адзіную на ўсю ноч хвіліну дрымоты, ён раптам убачыў побач з усім гэтым яшчэ і іншае.</p>
<p>...Туман стаяў над зямлёй. Бачныя былі над ім конскія галовы на доўгіх шыях. Коні выходзілі да напаўзгаслага вогнішча, ля якога ляжаў ён.</p>
<p>І туман, як вада, сплываў з зямлі, і паўсюль былі белыя, белыя коні.</p>
<p>Коні схіляліся над ім і дыхалі цёплым. А між іх са смешным тоўстым хвастом, з вільготнымі вачыма стаяла ўчарашняе жарабятка. Стаяў над ім і плакаў малады белы конь.</p>
<p> </p>
<p>Сёння ўначы яна з’явілася да мяне, быццам жывая, быццам зусім не памерла. Ды так яно і было.</p>
<p>Яна была ў сваёй мантыльі... Цёмна-блакітныя ў зелень, як марская вада, вочы глядзелі на мяне горка. І ледзь бачны быў ля скроні маленькі белы шнар, а ля ключыцы — другі. Дзіўна было, што яны зажылі.</p>
<p>За ёю былі тысячы зор, але яна глядзела на мяне. Варухнуліся горкія вусны.</p>
<p>— Нашто ты зрабіў гэта? — сказала яна ціха, і голас яе ляцеў нібы з глыбінь сусвету.</p>
<p>— Што? — спытаў я, хоць ведаў усё.</p>
<p>— Нашто выставіў мяне перад усімі? Ты не ведаеш, мне балюча пазнаваць сябе, бачыць на сабе позіркі людзей, бо тое, што аддаюць толькі каханаму, стала цяпер набыткам усіх. Як ты мог? Мне так страшна і так балюча.</p>
<p>— І мне таксама,— сказаў я.— Але хіба невядомы  мне жорсткі мастак не выставіў сваей каханай  у вобліку мілоскай Венеры... Яна таксама была жывая, і ёй страшна і балюча было бачыць сябе ў статуі... І скульптару было горш за яе, але іначай ён не мог. Ён ішоў праз знішчэнне яе маленькага асабістага гонару — да ўслаўлення яе вялікага гонару ў вяках. І ўжо не яна стаяла перад людзьмі, а сімвал Жанчыны.</p>
<p>Яна маўчала, і зоры мігцелі за яе распушчанымі  валасамі і ў іх.</p>
<p>— Потым, каму да гэтага справа цяпер? — нечакана ўсміхнуўся я.— Каму справа да яе жывых пакут? І каму будзе справа да цябе праз тысячу год, жанчына?</p>
<p> </p>
<p>Увесь свет здаваўся адной суцэльнай птушынай песняй. Мокрыя дрэвы з цёмнымі стваламі і дымнай лістотай курэлі, абтрасаліся. Уся зямля пад імі была мокрая.</p>
<p>Алесь ехаў на белым кані, падставіўшы кроплям і ранішняй свежасці непакрытую галаву і грудзі, у расхінутай белай сарочцы. Мсціслаў і Выбіцкі ехалі наводдаль і ўсё яшчэ аб нечым дамаўляліся. Былі ў чорным, як належыць секундантам.</p>
<p>Алесь вырашыў, што ён спазніцца на двабой як толькі будзе магчыма. Па звычаю, калі адзін бок пазніўся на палову гадзіны — другі мог ехаць з месца, а таго, хто спазніўся, лічылі за чалавека, які ўхіляецца. Ён даў сабе гэтую апошнюю магчымасць, каб не пакласці між сабою і Франсам, сабою і Майкай непапраўнага.</p>
<p>Ён  устаў уначы і перавёў стрэлкі на ўсіх гадзінніках у доме на сорак пяць хвілін назад.</p>
<p>— Прасплю,— з вясёлым адчаем сказаў ён сам сабе.— Што я, на самай справе буду яго забіваць?</p>
<p>Раніцай Майка ляжала, гледзячы ў попельнае неба, і раптам пачала ўставаць.</p>
<p>— Чаго ты? — спытаў ён.</p>
<p>Яна ўсміхнулася, абуваючы туфелькі:</p>
<p>— Зараз чатыры гадзіны. Ваша сустрэча ў шэсць. Ён не выедзе раней пяці, а дарогі мне — сорак пяць хвілін. Загадай, каб нейкага каня асядлалі жаночым сядлом.</p>
<p>І,  сыходзячы ўніз, пацалавала яго:</p>
<p>— Не думай ні аб чым. Усё адно яны цяпер будуць у дурнях. Хто возьме збэшчаную нявесту?.. Не думай, ён не прыйдзе на месца двабою.</p>
<p>Алесь змоўчаў, хоць ведаў, што Франс ужо выехаў. Шчыра кажучы, ён баяўся яе слёз пры развітанні і спадзяваўся, вядома, не на яе, а на свой фортэль з гадзіннікамі. Хай едзе.</p>
<p>Падсаджваючы яе ў сядло і моцна цалуючы, ён сказаў:</p>
<p>— Вось і добра. Бывай.</p>
<p>— Бывай.</p>
<p>Ён правёў яе позіркам, а потым пайшоў на паркавы двор, распрануўся і з асалодаю падставіў налітае маладой сілай цела пад струмені каскада. Яны свісталі ў твар, секлі ў грудзі, сплывалі па спіне. Ён толькі пырхаў.</p>
<p>Там яго і знайшлі Выбіцкі і Мсціслаў.</p>
<p>— Познімся,— сказаў апошні.</p>
<p>— Паглядзі там на мой гадзіннік,— сказаў Алесь.</p>
<p>Мсціслаў здзівіўся і спалохаўся. Ён звяраў час з секундантамі Раўбіча. Спытаў у Адама, але той забыў свой гадзіннік дома. Маеўскі пайшоў звяраць з хатнімі — тфу ты, д’ябал!</p>
<p>— Аддасі ў наладу,— сказаў Алесь, расціраючыся.— Добра, што хоць твой не адстаў.</p>
<p>— Ал-ле,— сказаў Адам.— Што ж рабіць?</p>
<p>— Паездзім па палях,— сказаў Алесь.— Бач, раніца якая!</p>
<p>...І вось яны ехалі. Туманныя дрэвы волатамі стаялі вакол, і ў кожным зіхацела сонечная вясёлка.</p>
<p>Алесь ехаў і думаў, што ён нікога не будзе забіваць, ды яшчэ ў такую цудоўную раніцу.</p>
<p>Гонар, вядома, ёсць гонар, але з тымі, хто сапраўды хоча прынізіць. Між ім і Франсам было непаразуменне. То што ж, забіваць яго за гэта?</p>
<p>Франс не ведаў ягоных думак. Але Франс не ведаў і таго, што ён цяпер брат яму, Алесю, брат да смерці. Найлепшы з усіх братоў, таму што брат каханай. І іх цяпер пяцёра: Франс, Кастусь, Мсціслаў, Майка і ён.</p>
<p>Вясёлкі стаялі ў верхавінах дрэў. Дрозд узляцеў з аднаго дрэва, абурыўшы ўніз цэлую залеву залатой вады. Заспеты гэтым патопам, заяц даў лататы з усёй моцы сваіх задніх ног.</p>
<p>Алесь засмяяўся. Наўскач пагнаў каня па мокрай, ільсняна-чорнай лясной дарозе, праскочыў пад дрэвам і з сілаю пусціў у яго карбач. На Мсціслава і пана Адама пацягнуўся з вышыні паток струменьчыкаў, падобных на залацістую каніцель, аблытаў іх, зрабіў залацістыя валасы Маеўскага рыжымі, а буланага каня — сплова-вогненным.</p>
<p>Ён ад’ехаў ад іх і пачаў трэсці адно дрэва на сябе. Зноў пацягнулася золата. Ён стаяў, бы пад макаўкай шатра з бліскучых ніцяў.</p>
<p>Забіваць? Лухта! Мокрая белая сарочка халодзіць цела. Лес пахне бальзамам. Алень уцякае, бо людзі занадта шумяць.</p>
<p>— Што ты робіш, вар’ят? — крычыць Мсціслаў.</p>
<p>— Гэта каб Франс не заўважыў, што ў мяне цыганскі пот ад жаху.</p>
<p>Ні ў кога не будзе цыганскага поту. Ні ў кога. Што, можа, у самага блізкага пасля Майкі чалавека, у брата? Смешачкі!</p>
<p>Шэрыя доўгія Алесевы вочы смяяліся, увесь твар смяяўся.</p>
<p>— Браткі, паездзім яшчэ трохі,— узмаліўся ён.</p>
<p>— Глядзі,— сказаў пан Адам.— Занадта хочаш жыць.</p>
<p>— Не крумкай, — сказаў Мсціслаў Маеўскі.— Лухта гэта. Вядома, паездзім.</p>
<p>...Франс яшчэ здалёк убачыў трох коннікаў, якія вырваліся з лесу.</p>
<p>— Урэшце,— сказаў бледны Ілля.</p>
<p>Коннік раптам спыніўся, потым усе трое пачалі набліжацца ступою.</p>
<p>Нахабныя вочы Якубовіча сталі злосныя:</p>
<p>— Чорт ведае што. Спазніцца на сорак пяць хвілін.</p>
<p>— Я ж казаў: пачакаем,— абыякава сказаў Франс.— Магчыма, гадзіннік.</p>
<p>Якубовіч засмяяўся:</p>
<p>— Па-мойму, яны выгандлёўвалі лішнія хвіліны жыцця.— Ляснуў Франса па плячы: — Ану, куражу, хлопчык.</p>
<p>— Правільна, што я цябе падтрымаў наконт чакання,— сказаў Ілля Франсу.</p>
<p>Прывіталіся.</p>
<p>— Так нельга, панове,— сказаў, выскаляючыся, Ілля.</p>
<p>Мсціслаў паказаў гадзіннік.</p>
<p>— А ваш, пане Загорскі?</p>
<p>— Забыў,— паціснуў плячыма Алесь.</p>
<p>— Што ж, панове,— сказаў гусар,— вам астаецца толькі папрасіць адзін у аднаго даравання.</p>
<p>Франс, бледны, але спакойны, глядзеў убок і маўчаў. Горкая зморшчынка ляжала ў яго між брывамі. Загорскі адчуваў, што любіць у ім усё... І вось грымне стрэл.</p>
<p>«Ах, як усё атрымалася! Трэба было пераводзіць стрэлкі на гадзіну».</p>
<p>— Панове, я яшчэ раз запрашаю вас памірыцца,— сказаў Выбіцкі.</p>
<p>— Я гатовы,— сказаў Алесь.</p>
<p>Франс маўчаў. У яго толькі злёгку дрыжаў краёчак рота. І тады Алесь сам зрабіў спробу прымірэння. Яго зараз нішто не магло прынізіць.</p>
<p>— Франс,— сказаў ён, усміхаючыся,— ты ведаеш, я не баюся. Але нашто ліць кроў. Ты не ведаеш, але...</p>
<p>Ілля перапыніў яго:</p>
<p>— Панове, ды што ж гэта? Гэта супраць правіл, самім... Калі абодва бакі баяцца, хай так і скажуць. Тады мы зоймемся чым-небудзь больш вартым... Плесці вяночкі будзем, ці што?</p>
<p>Франс не ведаў таго, што ведаў Алесь і што рабіла лухтою ўсе словы і ўсе ўмовы на зямлі. Ён спалохаўся.</p>
<p>— Ілля мае рацыю,— сказаў ён.</p>
<p>Алесь паківаў галавою. Ах, якая гэта ўсё лухта!</p>
<p>Не, ён не будзе чыніць зла гэтаму чалавеку, які не ведае, што робіць. Хай, калі першы стрэл выпадзе яму, забівае. Калі пашэнціць яму, Алесю, ён стрэліць у паветра і, нягледзячы ні на што, папросіць  у яго даравання. Тады ніхто не падумае, што ён спалохаўся.</p>
<p>Секунданты пачалі мераць убаку крокі. Нізкае сонца асвятляла шэры ад расы поплаў.</p>
<p>«Дурань, дурань, Франс. Нашто гэта табе? Ну і страляй, калі дурань. Ты не бачыў, як цэлы сусвет быў меншы за адну тваю сястру. Ты яшчэ ні ў чыіх вачах не бачыў зор. Я зраблю так, што ты ўбачыш. Бо ў цябе, у брата яе, я страляць не буду. Ты мой брат. Усе людзі — браты. Калі заб’еш — гэта лепей, чым заб’ю я. Бо калі я заб’ю — шчасце ўсё адно скончана. Бо тады я ўсё адно не змагу гасіць па чарзе зорныя светы: адзін за другім».</p>
<p>На адлегласці ў дваццаць крокаў адзін ад аднаго ляжалі кінутыя чорныя плашчы, нібы гэта двое з тых чорных ужо ляжалі забітыя, адмячаючы бар’ер смерці. Сапраўды, як два трупы ў чорным. І якраз на тых самых месцах. Ля аднаго з іх праз некалькі хвілін ляжа таварыш.</p>
<p>Секунданты падышлі.</p>
<p>— Чые пісталеты? — нахабна ўсміхнуўся Мішка.</p>
<p>— Мяркую, жэрабя,— раптам раззлаваўся Мсціслаў.</p>
<p>Ён падумаў,  што калі людзі вяжуцца да ўсякага выпадку, дык усё адно знойдуць магчымасць прычапіцца. Прапануеш свае — «ага, даражэйшыя, нашымі грэбуеце». Прапануеш іхнія — «за свае, парыжскія, баіцёся». Ён ведаў, што ён несправядлівы, і злаваў на гэта.</p>
<p>— Чаму ж, давайце мае,— проста сказаў Алесь.</p>
<p>— Згода,— паспешліва сказаў Франс.</p>
<p>— Пойдзем да бар’ераў,— з уздыхам сказаў Адам Выбіцкі.</p>
<p>Усе сталі блізка ля Алеся.</p>
<p>— Жэрабя? — з нецярплівасцю кінуў Ілля.</p>
<p>— Давайце,— сказаў, скалячы зубы, Якубовіч.— Каб не было спрэчак, хто арол...</p>
<p>— Кінь паяснічаць,— сказаў, сцяўшы вусны, Франс.— На вось табе.</p>
<p>Ён выцягнуў з кішэні жаўтаваты кубік.</p>
<p>— Выбірайце, хто ніжэй трох.</p>
<p>Алесь адчуваў, як усё ў ім звініць.</p>
<p>«Божа, зрабі так, каб першы стрэл быў мой. Я не хачу ў яго страляць. І як дрэнна будзе яму, калі ён, дурны, цёмны чалавек, заб’е мяне, а потым даведаецца».</p>
<p>Ён адразу ж зразумеў, што просіць не аб тым, і каб хто прачытаў ягоныя думкі, пагарда таго чалавека да яго была б невычэрпная. І Алесь змоўк, то бок перастаў думаць.</p>
<p>Мсціслаў знайшоў у двух кроках вымачынку з голым, як бубен, дном. Усе паселі туды, звесіўшы ногі. Здалёк здавалася, што людзі выпіваюць</p>
<p>Кубік пакаціўся з Якубовічавай рукі. Усе схіліліся.</p>
<p>— Тры,— сказаў Мішка.</p>
<p>— Дай я,— нецярпліва ўзяў косць Мсціслаў.</p>
<p>Ён паматляў рукою і рэзка кінуў. Алесь глядзеў не на косць, а на яго і ўбачыў, як друг збялеў.</p>
<p>— Пяць,— сказаў Хаданскі.</p>
<p>Цяпер збялеў Франс. Хацеў быў нешта сказаць і змоўк.</p>
<p>Яны спыніліся ля Алесевага бар’ера.</p>
<p>— Ідзі,— сказаў Ілля Франсу.</p>
<p>Франс пайшоў на свой бар’ер. Гусар і Хаданскі дамаўляліся яшчэ аб нечым з Выбіцкім. Мсціслаў стаў ля Алеся.</p>
<p>— Даруй, братка,— сказаў ён.— О, чорт, даруй!</p>
<p>— Нічога,— усміхнуўся Алесь.</p>
<p>Алесь не глядзеў у бок Франса. Ён глядзеў вакол.</p>
<p>Перад ім ляжаў дымна-шэры поплаў, а за ім вясёлкавыя радасныя дрэвы. Нізкае сонца стаяла з боку за Алесевай спіной. Ад секундантаў і ад яго, Алеся, ляжалі доўгія цені на роснай траве.</p>
<p>— Падрыхтавацца,— сказаў Мішка.— Смялей, князь.</p>
<p>Загорскі стаў глядзець на Франса. Раўбіч у дзіўным павароце стаяў супраць яго.</p>
<p>Вясёлкавыя дрэвы ззялі за ім. Загорскі ўзняў галаву і стаў глядзець угору, але не вытрымаў і зноў апусціў вочы: «Ну, хутчэй страляй!»</p>
<p>У руцэ ў Якубовіча плесканулася белае... Ударыў пярун.</p>
<p>Алесь пахіснуўся. Потым убачыў, што на левым плячы злёгку дымее сарочка: маленькі карычневы след, бы прыпалілі.</p>
<p>І тады, разумеючы, што Франс прамахнуўся, Алесь уздыхнуў.</p>
<p>Ён убачыў, што твар Хаданскага скрывіўся, нібы Ілля кляў Франса. У выніку яны цяпер не сумняваліся.</p>
<p>Нехта сунуў Алесю ў руку пісталет. Той непаразумела зірнуў на яго, потым на Раўбіча, які стаяў вельмі проста, усімі грудзьмі да яго, і вельмі бледны.</p>
<p>— Глядзі цяпер,— сказаў Выбіцкі.</p>
<p>Мсціслаў глядзеў на Алеся з трывогай, нібы разумеў.</p>
<p>— Нічога, брат,— сказаў Франсу Якубовіч.— Ты... смялей. Гэта нястрашна.</p>
<p>Яны адышлі. Франс скасіў быў вочы, не разумеючы, чаму гэта яны пакідаюць яго на самоце. Потым уздыхнуў і стаў глядзець на Алеся.</p>
<p>Нясцерпна было доўжыць яго страшнае чаканне. І Алесь, не чакаючы ўзмаху хусткі, узняў угору цяжкі пісталет, дачакаўся, пакуль хлапячок дыму паплыве над яго галавой, і адкінуў зброю ўбок. І ўбачыў аблічча Франса. Божа мой, гэтаму абліччу, здавалася, падарылі сонца!</p>
<p>Гусар і Хаданскі, якія не чакалі стрэлу і глядзелі на Мсціслава, кінулі вачыма на Франса і падумалі, што Загорскі ў сваю чаргу прамахнуўся.</p>
<p>— Наш! — закрычаў Ілля.— Наш стрэл!</p>
<p>Кінуўся да Раўбіча з другім пісталетам.</p>
<p>Франс, яшчэ не разумеючы, стаў уздымаць руку.</p>
<p>Мсціслаў крэкнуў  з прыкрасці. Выбіцкі з жахам глянуў на Алеся. Усё гэта Загорскі заўважыў у долю секунды... Франс цэліў яму проста ў лоб.</p>
<p>«Ну, вось і ўсё,— падумаў Алесь.— Ён  не здаволіўся».</p>
<p>І  раптам нешта здарылася. Твар Франса здрыгануўся і ўвесь нібы закалаціўся.</p>
<p>Франс... кінуў пісталет вобзем.</p>
<p>«Пэўна, курок зломіць»,— яшчэ нічога не разумеючы, падумаў Алесь.</p>
<p>Раўбіч зрабіў некалькі крокаў ад месца сутычкі — цень ягоны загайдаўся на роснай шэрай траве,— а потым кінуўся да Алеся, яшчэ на бягу працягваючы рукі.</p>
<p>— Алесь... Даруй мне... Даруй...</p>
<p>Якубовіч паглядзеў на дзве постаці, што зліліся ля аднаго з плашчоў, і суха сказаў Іллі:</p>
<p>— Мяркую, наша прысутнасць тут больш непатрэбна. Дзіцячыя гульні.</p>
<p>Яны пайшлі да коней. Ніхто не звярнуў увагі, як яны рушылі краем дубовага гаю.</p>
<p>...Калі праз некалькі хвілін з боку сцежкі на Раўбічы даляцеў шалёны пошчак капытоў, Франс адарваўся ад Алеся. Вусны ягоныя трэсліся. Шчокі былі заліты слязьмі.</p>
<p>— Братка,— сказаў ён,— адпусці яе са мною. Я клянуся табе, я ўгавару бацьку... Да канца, да самага канца можаш разлічваць на мяне.</p>
<p> </p>
<h4><a id="chapter47"></a>XIII</h4>
<p>Пецярбург прачынаўся. У лютаўскім гнілым тумане куранты хрыпата, нібы з прастуды, нібы праз піўны кашаль, зайгралі «Коль славен наш господь в Сионе».</p>
<p>Абрыдліва, увесь у слаце і мокрым снезе, уставаў над зямлёй світанак. Аблупленыя будынкі, шэрыя ад вільгаці палацы, цьмяныя агні ў вокнах, мокры, але моцны яшчэ лёд на Няве.</p>
<p>Мужчына, які выйшаў з глухога, як труна, пад’езда, паглядзеў вакол і сцепануўся, хутаючыся ў футра: так непамысна было вакол.</p>
<p>Фурман Варфаламей падвёў вараных і карэту да самага ганка, і ўсё ж той, што выйшаў, ледзь не чарпануў слаты вышэй галёшаў. Фурманава рука падтрымлівала апушчаную падножку.</p>
<p>— Добрай раніцы, Варфаламей,— з завучанай абыякавай ветлівасцю сказаў чалавек.</p>
<p>— Раніцы добрай, Пётра Аляксандравіч, свет вы наш. Ножкі прыкрыйце. Дзьме. Ніякая не добрая тая раніца. Здароўечка каштоўнае страціце.</p>
<p>Карэта рушыла. Сядок усміхнуўся, прыкрыў ногі запонай і адхінуў фіранку са слюдзянога акенца.</p>
<p>Вуліцай ляцеў  ці то жоўты дым, ці туман. Даносіла пахам золі, снегу і гною. Аблічча таго, што ехаў, скрывілася. Зноў цэлы дзень трэба ездзіць. Спачатку да міністра дзяржаўных маёмасцяў, якому ён абавязаны кар’ерай і ў якім, відаць, вось-вось перастане мець патрэбу. Потым, з ім, на пасяджэнне Дзяржаўнага савета. Праўдзівей — ён пакуль што не член савета,— чакаць у пакоях камісіі, пакуль не спатрэбіцца. Потым справы ў трэцім дэпартаменце міністэрства. Перад гэтым ён ледзь паспее паабедаць. А пасля дэпартамента — вечар у вялікай княгіні Гелены Паўлаўны, адзінае больш-менш прыемнае здарэнне за ўвесь дзень.</p>
<p>Добра толькі тое, што знік з дому. У жонкі мігрэнь. Сын зноў капрызіць. Ён добры, але няўстойлівы і бязвольны, Нікс. Не ўзяў у спадчыну ягонай цвёрдасці і ягонага розуму.</p>
<p>Што ў яго самога ёсць розум, чалавек ані хвіліны не сумняваўся. Ды так яно, бадай, і было.</p>
<p>Чалавеку было сорак пяць год, але ён здаваўся трохі старэйшым ад даўно звыклай карэктнасці і стрыманасці. Высокі лоб, плоска прылізаныя над ім валасы, у дзіўным спалучэнні з імі — кучаравыя бакенбарды, мясістыя вялікія вушы.</p>
<p>Твар звужаўся да падбароддзя, але яно было цяжкае. Відаць, чалавек ведаў, чаго ён хоча. Шкодзіла гэтаму ўражанню толькі іронія ў складцы рота і стомлены сум у вачах. Бровы навісалі над вачыма, высока — ля пераносся, нізка — ля скроняў. І нос навісаў на рот; калісьці просты, а цяпер абвіслы і таўставаты на канцы нос.</p>
<p>Словам, твар паважнага бюракрата. Трывожылі толькі вочы. Іронія, сум, стома, розум, чэрствасць і няўлоўная весялосць арганічна спалучаліся ў іх. Гэта маглі быць вочы іроніка, стомленага бюракрата, дзяржаўнага мужа. Гэта былі адначасова вочы вернападданага і вочы знаўцы свету — пісьменніка. І самае дзіўнае, што так яно ўсё і было.</p>
<p>Чалавек, што ехаў у карэце, быў Пётр Аляксандравіч Валуеў, без двух месяцаў упраўляючы міністэрствам унутраных спраў, без дзевяці месяцаў — міністр і роўна без дзевятнаццаці год — граф. Былы нястойкі ліберал, былы ўлюбёнец Мікалая Першага, а цяперашні «асвечаны кансерватар» і дырэктар двух (а ўсяго было чатыры) дэпартаментаў міністэрства дзяржаўных маёмасцяў, правая рука міністра Мураўёва, былога магілёўскага губернатара, у будучым ката Беларусі і Літвы.</p>
<p>Варфаламей успомніў, што забыў спытаць, куды ехаць. З касцяной трубкі пачуўся пачцівы голас:</p>
<p>— Куды везці вашамосць?</p>
<p>— Да міністра дзяржаўных маёмасцяў.</p>
<p>Карэта звярнула на Мойку. За ствол голай таполі кінуўся нейкі фацэт: каб не ўквэцала брудным снегам.</p>
<p>Пад’язджалі да дома, які саноўнік не любіў, хоць бываў у ім у гады маладосці, з нявестай, будучай першай жонкай, дачкой паэта князя Вяземскага. Ён не мог не думаць, што зрабіў добры выбар. З усёй маскоўскай моладзі Мікалай найбольш любіў яго, Валуева,  і Скараціна, загадаў нават паступіць у першае аддзяленне ўласнай канцылярыі. Трэба было замацаваць прыхільнасць.</p>
<p>А Вяземскі быў адзін з найбольшых улюбёнцаў цара. Невядома за што, бо ў доме князя бывалі Сталыпін і Жэрве, і ледзь не самы блізкі друг гаспадара быў Пушкін. Дзіўны часам звязваецца ланцуг!</p>
<p>Ён, Валуеў, тады быў франдзёр, як цяперашні шэф калісь. Уваходзіў у «гурток шаснаццаці», дзе былі той самы Жэрве, «Монга» — Сталыпін, нябожчык Лермантаў, цяперашні эмігрант князь Браніцкі. І яшчэ таксама эмігрант і супрацоўнік «Колокола»   П. В. Далгарукі. Ды яшчэ Шувалаў Андрэй, што цяпер таксама лезе ў вернападданыя. Адзінае суцяшэнне на шляху.</p>
<p>...Заплюшчыць вочы, праязджаючы паўз дом, дзе памёр Пушкін... Пушкін чамусьці меў да яго сімпатыю.</p>
<p>«Шаснаццаць» збіраліся пасля балю, вячэралі, курылі і размаўлялі, размаўлялі, размаўлялі. Трэцяга аддзялення і ягоных падвалаў быццам не было... Лермантаў крычаў аб тым, што ўладарам трэба разбіць галовы кайданамі, як раіў ілімскі вязень... Бедалага Лермантаў! Вось і з гэтым, пасля Пушкіна, звязаў лёс.</p>
<p>Валуеў, як заўсёды, расплюшчыў вочы зарана. Якраз ля яго была арка пад’езда, у які прывезлі паэта. Потым ля гэтага пад’езда плыў натоўп.</p>
<p>Пушкін любіў яго, Валуева,  узяў прататыпам для Грынёва з «Капітанскай дачкі»... Цяпер гэта было Валуеву непрыемна, хоць трохі і казытала недзе, калі трэба было апраўдацца перад сабой... Мішэль Лермантаў плакаў, калі <i>таго</i> забілі.</p>
<p>Цяпер абодва мёртвыя. Не паспелі своечасова адысці ад памылковых поглядаў маладосці. А ён — жыве. Ён быў чыноўнікам асобых даручэнняў пры курляндскім генерал-губернатары, курляндскім грамадзянскім губернатарам, і...</p>
<p>...У глыбіні душы ён ведаў, што вартасць ягонага «служэння айчыне» нічога не варта перад «служэннем» забітых, хоць яны пратэставалі і разбуралі. Каму трэба ведаць, хто быў у Курляндыі грамадзянскі губернатар у час Гогаля? І ён глыбінямі душы здагадваўся, што таму губернатары і помсцяць паэтам: адчуваюць сваю мізэрнасць і непаўнацэннасць. Маўляў, нажыліся, нашкодзілі, лізалі пяты, а ён у гэты час «Мёртвыя душы» пісаў.</p>
<p>Але яму трэба было выбіраць: ці паміраць з голаду на пісьменніцкім хлебе ў прадчуванні славы, ці бясслаўна служыць. Ён вырашыў служыць, але славалюбна, аддана, уедліва. Людзей, якія робяць палітыку краіны, таксама часам памятаюць.</p>
<p>...Валуеў адарваўся ад думак. Урэшце «Северная пчела» абвясціла, што ў «сёмае цараванне Аляксандра» («Што за дурасць! Якое сёмае цараванне?») у дні посту адбудзецца вядомая ўсім падзея.</p>
<p>Хай бы хоць лета. Яміны на вуліцах. Бруд, бруд, бруд.</p>
<p>Ён  раптам прыпаў да акенца. Манумент Мікалая («дурань даганяе разумнага») упрыгожаны ля п’едэстала вянкамі. Таксама маўклівая маніфестацыя крайніх прыгоннікаў: «Глянь, маўляў, вось табе ў лютым жывыя кветкі. Гэты жорстка цараваў, аб рэформах і не думаў, трымаў усё стальной рукой — затое і моцная была Расія. Праўда, набілі пад канец, але лепей ужо з бітай мордай ды на рабах, чым так, як ты, гасудар».</p>
<p>На кветкі ляцела брудная слата.</p>
<p>Была дэманстрацыя прыгоннікаў і на паніхідзе па Мікалаю ў Петрапаўлаўцы. Таксама з кветкамі. Ён усміхнуўся, прыдумваючы, што скажа на суарэ ў вялікай княгіні.</p>
<p>«Цветы, впрочем, искусственные; такова же и демонстрация».</p>
<p>І зноў зморшчыўся. Генерал-губернатар абвясціў ва ўсіх газетах, што ніякіх пастаноў па сялянскай справе не будзе. Так нельга. Сухое адмаўленне, сухое слова «ніякіх» магло толькі раздражніць народ.</p>
<p>Настрой быў благі. Паціраючы вузкія ледзяныя рукі, дырэктар дэпартаментаў, каб палепшыць гумор, думаў аб тым, што заўсёды радавала: аб уласным узвышэнні.</p>
<p>У глыбіні душы ён не верыў у моц сістэмы. І менавіта таму з усіх сіл хацеў палепшыць і ўмацаваць яе. Ён ведаў, што новай сістэмы яму не дачакацца, і таму хацеў спакойна пражыць свой век пры старой. Таму часам быў вернападданы да таго, што аж самога нудзіла. Таму і прапаноўваў аддаць лёс вызваленых, «на першы час», у рукі ранейшых гаспадароў, а не ў рукі чыноўнікаў. «Конечно, первые не будут часто беспристрастны, но зато последние  большей частью будут неблагонадежны». Ён  сам адчуваў, што гэта лухта, але іначай не мог. І  менавіта таму, што ён адчуваў хлусню і здзерства, якія чыніліся вакол, ён выбраў сабе, на ўзыходзе сваёй кар’еры, зусім іншы сродак для яе.</p>
<p>Ён заўважыў, што разумная крытыка — не вышэй дапушчальнай  нормы — выклікае прыхільнасць начальніка, калі ён не дурань, да таго, хто крытыкуе. Крытыка, калі яна толькі казыча, прымушае начальніка верыць у добрыя намеры падначаленага, у адсутнасць ліслівасці ў ягоным сэрцы. Лухта, што імператар любіў пякучую крытыку і нават сам патрабаваў яе! Пастка для дурняў.</p>
<p>Валуеў з усмешкай успомніў, як ён падаў запіску «Дума рускага ў другой палове 1855 года». Гэта была міна, да якой ніхто не дадумаўся б.</p>
<p>«Благоприятствует ли  развитию духовных и вещественных сил России  нынешнее устройство  разных отраслей нашего государственного управления?»</p>
<p>Цяпер трэба было толькі не сарвацца, не перагнуць у адказе.  Ён не вельмі баяўся. Адказнасць за недахопы нёс нябожчык Мікалай. Цараванне Аляксандра  аставалася яшчэ чыстай старонкай,  і маладому цару патрэбна было рэнамэ свабодалюбца і дэмакрата. І  таму Валуеў адказаў:</p>
<p>«Отличительные черты его заключаются в повсеместном недостатке истины, в недоверии  правительства к своим собственным орудиям и пренебрежении ко всему другому. Многочисленность форм составляет у нас сущность административной  деятельности и обеспечивает всеобщую  официальную ложь. Взгляните на годовые отчеты: везде сделано все  возможное, везде приобретены успехи, везде водворяется если не вдруг, то, по крайней мере, постепенно, должный порядок. Взгляните на дело, всмотритесь в него, отделите сущность от бумажной оболочки, то, что есть, от того, что кажется, и редко где окажется прочная плодотворная почва. Сверху — блеск, а внизу — гниль... Везде пренебрежение и нелюбовь к мысли, движущейся без особого на то приказания. Везде опека над малолетними»<sup><a href="#footnote-142">142</a></sup>.</p>
<p>Ён усё ж баяўся. На ўсякі выпадак трэба было знайсці моцнага заступніка і абаронцу. І  ён падвёў другую міну.</p>
<p>«Лишь  Морское министерство... не обнаруживает, подобно другим ведомствам... беспредельного равнодушия ко всему, что думает, чувствует или знает Россия!!! »</p>
<p>Генерал-адміралам марскога міністэрства быў вялікі князь Канстанцін Мікалаевіч, брат цара. І адзін бог ведае, як потым ён і вялікая княгіня Гелена Паўлаўна, да якой ён сёння пойдзе, падтрымалі яго. Доступ у салон вялікай княгіні, здзіўленне цара, падтрымка вялікага князя аж да загаду па ведамству, каб начальства не хлусіла, як заўсёды, нібы ўсё ў яго цудоўна.</p>
<p>І дарма. Бо скончыў ён запіску — Валуеў усміхаецца — так:</p>
<p>«В  России так легко сеять добром! Русский ум так восприимчив, русское сердце так благородно! Россия — гладкое поле, где воля правительства не встречает преград. Не скажет ли оно народу: да будет истина меж нами, и не вспомнит ли красноречивых слов, сопровождавших герб одного из древних русских  дворянских родов: уму нужен простор!.. Россия взывает к венценосному вождю своему с безмолвною мольбою. Сердце царево в руце божьей».</p>
<p>Ён ведаў, усё гэта будзе голасам, які лямантуе ў пустыні, і, як раней, будзе штамп, і бюракратызм, і мярцвячына, і зноў забароняць выезд за мяжу, які накладае «домашний  арест на свыше 60 миллионов верноподданых его императорского  величества».</p>
<p>Праз два гады яго прызначылі дырэктарам другога дэпартамента. Яшчэ праз год — трэцяга. І яшчэ ён — старшыня вучонага камітэта міністэрства. І яшчэ — правая рука Мураўёва. І яшчэ — статс-сакратар. І — двойчы! — павялічаная пенсія. І  штогод, да канца жыцця, пяць тысяч срэбрам, і ўзнагароды, і пакеты з «благоволениями».</p>
<p>У час, у час усё было зроблена. У час змагаліся разам з Мураўёвым супраць праектаў рэдакцыйных камісій аб рэформе. Але ўвесь час ён гуляў у бесстароннасць і быў «трохі-трохі не з урадам», напрыклад, у справах польскіх, бо патрабаваў «маленечкіх» уступак палякам.</p>
<p>Цару не спадабаліся крайнія прыгоннікі. Валуеў ледзь не памыліўся, але хутка спахапіўся. Пачаў крытыкаваць іх, пачаў хваліць меншасць, заўважаць у іх «зрелость и образование,  беспристрастие и правильность  взглядов». І зноў паварот.</p>
<p>Ён дапускаў, што яго могуць зваць «флюгерам». Што ж, флюгера не ломіць ніякі вецер. І ён гаварыў пра неабходнасць свабоды друку, але не разумеў пад гэтым «поўнага прастору для развіцця матэрыялізму і дэмакратычнай прапаганды». Гаварыў пра неабходнасць уступак палякам, але казаў, што польскае пытанне можна вырашыць не ў Варшаве, а толькі ў Маскве і ў Пецярбургу.</p>
<p>Не любіў Мураўёва, але не падаваў выгляду. Мураўёў пакуль што быў моцны, Мураўёў мог яшчэ дапамагчы Валуеву і лічыў выхаванага і адданага чалавека, які ўсім, многім, быў яму абавязаны, сваёй крэатурай.</p>
<p>Мураўёў рабіў глупства. Не ведаў сапраўдных адносін крэатуры. Крэатура лічыла, што чалавеку, якому шэсцьдзесят пяць год, даўно трэба саступіць сваё месца.</p>
<p>І амаль з радасцю Валуеў адчуў, што за апошні час зорка Мураўёва цьмянее. Гасудар быў халодны з ім. Пры нядаўнім дакладзе не падаў яму рукі. А ці даўно лісіца Клейнміхель называў Мураўёва «агульным збавіцелем»?</p>
<p>Вось яно! Амаль з прагай  ён лавіў гэтыя адзнакі няміласці. Нават для гасудара Мураўёў стаў ці не занадта правы. Гнуткасці палітычнай няма. Дык ідзі ж у адстаўку. І ўсё ж, нават калі пойдзе ў адстаўку — адносін занадта не псаваць. Такія часам прыдаюцца ўладам. Калі ўлады пачынаюць забываць аб лібералізме. Тады якраз і патрэбны людзі са стальнымі сківіцамі.</p>
<p>...Коні мясілі брудны снег на Ліцейным. Дворнікі ледзь паспявалі зграбаць яго ў кучы, але на бруку ўсё адно была каша. Валуеў глядзеў у акно. Ішлі мадысткі, хаваючы кардонкі пад плашчамі. Стаяў мокры, відаць сухотны, італьянец, прадаваў з латка гіпсавых напалеонаў і бісквітных голых жанчын. Па статуэтках кроплямі сцякала вада. Дырэктар успомніў,  што на Беласточчыне ўзнікла дзіўная секта пад назвай «напалеонаўшчына». Людзі патаемна збіраліся і маліліся перад бюстам Напалеона. Тое самае перакінулася і на Пскоўшчыну. Ідыёцкая краіна! У што б ні верыць, абы не ў добрыя намеры імператара. Сектантаў Валуеў ненавідзеў. Таксама ён цярпець не мог раскольнікаў. Уся гэтая публіка — хай сабе і руская паходжаннем — не была рускай. Назву «рускі» маглі з поўным правам насіць толькі тыя людзі, што моляцца ў Ісакіі (хаця ён і змрочны, як склеп), у дварцовай і Канюшаннай царквах. Трохі падазроныя былі нават людзі, што маліліся ў Петрапаўлаўцы. Вядома, гэта магільня імператараў, але Валуеў не ўхваляў гэтых чужых па стылю збудаванняў, гэтых галандска-нямецкіх штучак вялікага Пятра.</p>
<p>Рускімі ён таксама трохі пагарджаў. І асабліва не любіў славянафілаў, накшталт Пагодзіна, з іхнім «родным квасам». Гэта называецца — краіна! Ні Таквіляў, ні Гізо, ні Бокляў — нічога. Апошнія дні обер-паліцмайстар сталіцы Паткуль хвастаў дворнікаў і аднаму адваліў шчырай рукою дзвесце пяцьдзесят лозаў за тое, што ён нібыта сказаў, што калі аб’явяць волю, то ён закрычыць «ура». Так вось мы і ў еўрапейцаў ператвараемся.</p>
<p>Жорсткія вусны саноўніка сціснуліся. Праязджалі паўз адзін з самых ненавісных у Пецярбургу дамоў. Тут розныя Някрасавы і Дабралюбавы, дваране не з лепшых ды семінарысты, практыкуюцца ў нігілізме і «падкопах пад карэнне».</p>
<p>Някрасава ён трохі ведаў. Досыць непрыемная асоба, але асабіста ён не змоўшчык. У яго ёсць грошы. І ўсё адно ён чужы.</p>
<p>Вось нядаўна яны шумелі аб «Заходнім краі. Услед за Герцэнам. Філія рэдакцыі «Колокола». Узрадаваліся магчымасці стварыць яшчэ асобную, беларускую нацыянальнасць. Мала ім цяганіны з украінафіламі. Ніякай асаблівай маларасійскай, ніякай беларускай мовы не было, няма і быць не можа.</p>
<p>Ён насілу прызнаваў нават права палякаў на мову. Ва ўсякім разе, яму не хацелася гэтага. Існаванне Польшчы, Літвы, Беларусі азначала, што так ці іначай давядзецца ступіць на шлях рэформ, шлях абрыдлівы, шлях, магчыма, гібельны, але неабходны. Бо, вядома, Расіі трэба толькі існаваць, каб ніколі не было незалежнай Польшчы<sup><a href="#footnote-143">143</a></sup>  і іншага такога; але для таго, каб Польшча канчаткова ўлілася ў Расію і з ёю зраднілася, неабходна, каб імператар дараваў рускаму народу палітычнае жыццё. Народ, палітычныя правы якога абмяжоўваюцца правам плаціць падаткі, правам ставіць у армію рэкрутаў і крычаць «ура», яшчэ не мае асіміляцыйных сіл.</p>
<p>Паціраючы халодныя вузкія рукі, вельмі зграбныя, хоць і кастлявыя, ён думаў пра карысць Расіі. Ён любіў падумаць пра карысць Расіі. Ён любіў пагаварыць пра карысць Расіі, асабліва калі слухаюць санавітыя людзі. Ён, урэшце, быў упэўнены, што ён дбае пра карысць Расіі.</p>
<p>Карысць Расіі, на яго думку, была ў тым, каб інародцы не смелі і падумаць, што яны не рускія, каб яны паступова і сапраўды пераставалі думаць пра гэта. Паны Някрасавы, Чарнышэўскія і Герцэны, нягледзячы на тое, што яны рускія, думаюць іначай і крычаць аб фікцыі братэрства народаў — тым горш для іх.</p>
<p>Пакуль яны яшчэ не павешаныя, яны думаюць. Якая лухта! Нібы справа тут у самадзяржаўі! Дарослыя людзі займаюцца тым, што гуляюць у цацкі!</p>
<p>Яму дастаўляла асалоду думаць, што яны з іхнім сацыялізмам не больш як сляпыя шчанюкі, што сутнасць няўхільнага гістарычнага працэсу зразумеў толькі ён, Валуеў. Гэта ўзвышала яго ў сваіх вачах амаль да ўсяведнага бога, а іх рабіла цацачнай справы людцамі, якім пакуль што дазваляюць чыніць сёе-тое з таго, што яны хочуць.</p>
<p>Ён здзівіўся б, калі б яму сказалі, што на самай справе любяць Расію яны. Так, ён пагарджаў  ёю, але ж ён узвышаў яе і намерваўся ўзвышаць усю астачу свайго жыцця.</p>
<p>Узвышэнне, на яго думку, заключалася ў тым, каб усе баяліся. Яму ніколі не прыходзіла ў галаву, што сапраўднае ўзвышэнне любові, што сувязь любові мацнейшая за сувязь ланцуга, што неад’емныя правы нацый, іх вольнасць і свабоднае развіццё іхняй культуры і мовы — ёсць найлепшы сродак для братэрства. Ён ніколі не думаў, што боязь, уціск мовы і культуры і вечнае выстаўленне перад усімі свайго аўтарытэту і сілы можа прывесці толькі да нянавісці і, значыцца, рана ці позна — да паўстання і адкрытай разні. Калі ён двума гадамі пазней пачаў разумець гэта, было позна.</p>
<p>Не разумеў ён і таго, што максімальная свабода кожнай асобы не развальвае грамадства, а вядзе да яго ўзмацнення, што гэта прымушае кожную асобу не шукаць сродкаў для таго, каб узарваць дзяржаву, а, наадварот, прыкладаць усе сілы, каб узмацніць сваю грамаду, сваю айчыну. Ён, Валуеў, знішчаў нават некаторыя дакументы, якія «падлягалі забыццю ў інтарэсах Расіі».</p>
<p>Якую такую Расію ён меў на ўвазе, вядома было аднаму толькі богу.</p>
<p>Калі гонар краіны не залежыць ад дзеянняў асобных людзей, то што можа яго знішчыць? А калі залежыць, то вінавата ў гэтым не краіна, а людзі.</p>
<p>...Будучы міністр праязджаў паўз нігілістычнае кубло, жарсткавата звузіўшы вочы. Яны не любілі Расіі, не «споспешествовали» яе велічы. Расію любіў ён.</p>
<p>...Карэта спынілася ля пад’езда міністра дзяржаўных маёмасцяў. На прыступках ганка чыста. Добра, што не прамочыць ногі. І яшчэ лепей было б, каб не давялося сустрэць міністрэсу, Пелагею Васільеўну. Рэдка даводзіцца сустракаць больш з’едлівых і злосных жанчын. Валуеў быў амаль упэўнены, што гэта шматгадовае жыццё з ёю сапсавала міністру характар, які і без таго быў не цукар. І яшчэ міністрэса была кар’ерысткай, больш нават, чым муж.</p>
<p>Ён  падымаўся па сходах той асаблівай, выхаванай хадою царадворца і саноўніка, злёгку спружынячы на кожным кроку. Той хадою, калі здаецца, што на нагах цывільнага ўздрыгваюць, пазвоньваюць нябачныя шпоры. І тут яму стала зноў непрыемна. Ішоў яго двайнік па становішчу, таварыш міністра, генерал-ад’ютант Зеляной. Спускаўся па сходах, відаць, з ранняга прыёму.</p>
<p>«Людзі валуеўскага складу не любяць падобных на іх, як адзін еўнух не любіць другога»,— успомніў Валуеў словы кагосьці з гуртка Замятніна. Замятнін мог бы сказаць тое самае і пра сябе, але ўнутрана Валуеў не мог не згадзіцца са справядлівасцю ягоных слоў. Насцярожанасць супраць Зелянога трывала яшчэ і таму, что той часам кідаў — з вока на вока — надта ліберальныя думкі, нібы запісваў да сябе ў аўгуры: мы, маўляў, людзі свае і можам пагаварыць пра ўсё «не чинясь».  Няхай сабе іншыя гавораць што хочуць — мы занадта добра ведаем сапраўдную вартасць гэтых слоў.</p>
<p>Пратэставаць Валуеву не выпадала. Зеляной быў пакуль што занадта моцны, і таму іх звязвала падабенства сяброўства. Таго сяброўства царадворцаў, калі людзі вельмі добра ведаюць, чаго чакаць адзін ад аднаго.</p>
<p>— Добрай раніцы, Пётр Аляксандравіч,— Зеляной ветла патрос вельмі гарачай рукою руку Валуева.</p>
<p>— Добрай раніцы, мілейшы Аляксандр Аляксеевіч,— завучаная ўсмешка блукала на вуснах Валуева.</p>
<p>У душы ён пасылаў Зелянога ў апраметную. Толькі адзін ён ведаў, якую маленькую помсту ён дазваляе сабе, калі ўпарта піша ў сваіх дзённіках яго прозвішча проста «Зялёны», і гэта, забаўляючы, трохі мірыла яго з таварышам міністра. І ўсё ж, стаяць на сходах у такое надвор’е,  гаварыць на вачах ва ўсіх!</p>
<p>— Даволі дзіўныя меры,— канфідэнцыяльна сказаў Зеляной.— Войска кансігнавалі ў казармах. У кожную паліцэйскую частку камандзіравалі па палове ўзвода.</p>
<p>— Я чуў,— з прыемнай з’едлівасцю ўсміхнуўся Валуеў.— Ва ўсіх баявыя патроны, і артылерыю трымаюць напагатове. І, кажуць, трымалі гатовых коней для імператара.</p>
<p>— Як думаеце, чаму?</p>
<p>— Гм, барацьба за вызваленне ў Расіі небяспечная на вынікі. Самі ведаеце, удзячны народ.</p>
<p>Зеляной рагатнуў:</p>
<p>— Прыслуга кажа, ён не начаваў у сваіх апартаментах, а перайшоў на палову вялікай княгіні Вольгі Мікалаеўны. Спадобіліся!</p>
<p>Зноў пачыналася «размова аўгураў». Яна была непрыемная Валуеву, але мусіў цярпець. Даносу і плётак не будзе. Па-першае, дваране і людзі свайго саноўнага кола, па-другое, удваіх. Зеляной не выпрабоўваў, ён не шэф жандараў, ён проста зневажальнік, патаемны брыдкаслоў і аматар адвесці душу. І ён пакуль што моцны.</p>
<p>Твар Зелянога быў рэзкі:</p>
<p>— Я вам скажу чаму. Ва ўсіх іх — дынастычны недавер да рускіх людзей. Людзі нямецкай крыві.</p>
<p>Гэта ўсім было вядома, але Валуеў сказаў з іранічнай усмешкай, якая не пратэставала, а нібы згаджалася:</p>
<p>— Злітуйцеся. Раманавы?</p>
<p>— Што зробіш. Нават калі лічыць, што Павел быў сын Салтыкова, і то ў жылах гасудара адна восьмая рускай крыві. А іначай — ані кроплі.</p>
<p>— Мы з вамі ведаем, кроў лічыцца не працэнтамі, як у іншых. Радавы дух, вось што галоўнае. Нават калі з пакалення ў пакаленне яны жаніліся б на камчадалках — усё адно, корань жа аднекуль ідзе? І гэта корань Раманавых. Вы ж не перастаеце быць Зеляным, хоць вашы продкі з пакалення ў пакаленне жаніліся на жанчынах іншых прозвішчаў.</p>
<p>Сказана было ўдала. Зеляной прыжмурыўся ад асалоды. З Валуевым можна было мець справу: il a de l’esprit — вастраслоў, дасціпнік.</p>
<p>Валуеў вырашыў усё ж і сам сказаць вольнасць. Няма чаго занадта стрымлівацца. Вольнасць у людзей так звязаных адзін з адным, у людзей, небяспечных адзін для аднаго, узмацняе давер:</p>
<p>— Хоць, вядома, я дорага даў бы, каб усё гэта мела выгляд большай смеласці... Што міністр?</p>
<p>Ён ведаў, адчуваў, што Зеляной непрыкметна падкопваецца пад шэфа, і не зазнаваў з гэтай прычыны ні абурэння, ні  ўхвалення. Усё было вельмі звычайна і так, як мае быць. Ён занадта добра ведаў, што за гэтымі ўсмешкамі, даверам, агульным сваяцтвам, балямі і запэўненнямі ў сяброўстве — увесь час другім фонам ідзе патаемная вайна: самае сапраўднае капанне траншэй, падводка мін, папяровыя стрэлы з-за вугла.</p>
<p>— Ён мне не падабаецца,— сказаў Зеляной.— Скажу вам па сакрэту, яго песенька спета. Хоць, паверце, мне шкада. Мне вельмі шкада. Вы ведаеце, я столькім абавязаны Міхаілу Мікалаевічу.</p>
<p>— Усе мы абавязаны яму,— з прыстойнай журбой сказаў Валуеў.— Усім шкада.</p>
<p>Яны зірнулі адзін аднаму ў вочы і лішні раз упэўніліся, што ўсё разумеюць і што можна гаварыць далей.</p>
<p>— Ведаеце, пры апошнім дакладзе гасудар амаль сказаў Мураўёву, што не жадае мець яго міністрам,— сумна сказаў Зеляной.— Міністэрства дзяржаўных маёмасцяў нібыта можа абысціся без яго.</p>
<p>Без года міністр дзяржаўных маёмасцяў зірнуў на без дзевяці месяцаў міністра ўнутраных спраў і ўбачыў, што Валуеў разумее яго і не здзіўляецца.</p>
<p>— Вось як? — сказаў Валуеў.</p>
<p>— Так,— сказаў Зеляной.— Ён з гневам і ўдарыўшы па стале сказаў, што не дазволіць міністрам процідзейнічаць выкананню зацверджаных ім пастаноў па сялянскай справе і што ўпраўляючыя палатамі дзяржаўных маёмасцей павінны дапамагаць, а не працівіцца выкананню гэтых пастаноў.</p>
<p>— Бедны Міхаіл Мікалаевіч,— спачувальна сказаў Валуеў.— Вось і май пасля гэтага ўласную думку...</p>
<p>Вочы іхнія адначасова сказалі: «Мы-то з вамі не зрабілі б гэтага. Стары выжыў з розуму. Яму здаецца часам, што гэта ён — цар, а з імператарам, няхай і бязвольным, але капрызным, так не жартуюць».</p>
<p>Уголас Зеляной сказаў з выглядам душы-хлопца, які ўсім рэжа праўду-матку (яму гэтая маска пасавала, як Валуеву — маска крытыкана і ліберала, рупліўца аб Расіі, і ён трымаўся за яе так, што яна прырасла да аблічча):</p>
<p>— І нас з вамі тое самае чакае, Пётр Аляксандравіч. Самастойныя мы занадта, на павадку хадзіць не любім.</p>
<p>Абодва ведалі: калі іх што і зваліць, то чарговы падкоп сяброў, але думаць аб самастойнасці абодвум было прыемна.</p>
<p>— Відаць, вялікі князь Канстанцін абудзіў у гасудару гэтую думку аб процідзеянні міністра дзяржаўных маёмасцяў і яго падначаленых,— задумліва сказаў Валуеў.— Мураўёў сябе трымае з большай годнасцю і спакоем, чым звычайна.</p>
<p>— О, ён дзівосны! Ён сказаў, што воля яго вялікасці будзе свята спаўняцца і што, калі ён, міністр, знойдзе, што прыняцце нейкіх там мер пярэчыць яго сумленню і перакананням, ён будзе прасіць звольніць яго ад абавязку выконваць такія загады. Гасудар на гэта не сказаў ні-чо-га. Толькі «бывайце».</p>
<p>— Што Мураўёў? — спытаў Валуеў.</p>
<p>— Ён дома напісаў ліст да гасудара з просьбаю аб звальненні.</p>
<p>Зеляной уздыхнуў і са скрухай развёў рукамі:</p>
<p>— Мне яго шкада. Я даў яму параду не пасылаць ліста да наступнага даклада, каб спаўна пераканацца, што выяўлены гасударам настрой розуму не быў хвіліннай успышкай, якую выклікалі нагаворы.</p>
<p>— Я заўсёды ведаў, што вы чалавек зычлівы,— сказаў Валуеў.</p>
<p>— А вы — справядлівы,— пранікнёна сказаў Зеляной.— І добра думаеце аб людзях.</p>
<p>З  цеплынёй заглядаючы адзін аднаму ў вочы, яны горача патрэслі рукі і разышліся, увогуле задаволеныя сабой. Размова была на вышэйшым узроўні, тая размова, вытанчаная і з соллю, у якой словы не азначаюць нічога і ўсё азначае падспуднае веданне намераў і сіл субяседніка.</p>
<p>...Вокны кабінета былі завешаны лілаватымі шторамі. Скупа палаў камін. Бюракратычныя, дробна пікіраваныя скураныя крэслы і дзверы, строгі стол з абцягнутай зялёным сукном верхняй дошкай, цяжкія кандэлябры, падобны на стаячую труну англійскі гадзіннік у куце.</p>
<p>Шэф устаў з крэсла. І  Валуеў, як заўсёды, спалохаўся, як бы не выдаць яму непрыемнага пачуцця, чымсьці падобнага на жах.</p>
<p>У начным святле гэтага каміна, у ліловых водсветах штор шэф быў страшны, і тым больш ветліва, з перабольшанай прыхільнасцю ўсміхнуўся яму Валуеў.</p>
<p>Кароткапалая рука шэфа рыўцом працягнулася, сціснула, нібы злавіла, руку падначаленага. І тым больш дзіўны быў пасля гэтага голас шэфа, голас ветлівага гаспадара, хлебасола, трохі правінцыяльнага аматара пасядзець ля агню з піпкай  ды чарачкай кменнай («Каньяк — ну яго! Заморская штучка!»), у расшпіленым мундзіры:</p>
<p>— Сядайце, Пётр Аляксандравіч. Вып’еце па надвор’ю?</p>
<p>І хоць піць з раніцы было дрэнным тонам, Валуеў не палічыў за магчымае адмовіцца. Шэф цярпець не мог правіл і парушаў іх як мог, ён увогуле выкрасліў слова «шокінг» са свайго лексікону.</p>
<p>— Апошнія дні дажываем,— сказаў Мураўёў.— Вось-вось адмена. А што там?</p>
<p>І падначалены падумаў, што той гаворыць пра сябе, а не пра прыгон.</p>
<p>Яны маўчалі. Ні ў кога Валуеў не бачыў такіх разумных, непрыемна разумных вачэй. А можа, гэта здавалася па кантрасту з абліччам міністра. Гэта было — нібы выпаўзла з зямлі, з апраметнай, абрыдлівая і страшная пачвара, уся яшчэ слізкая ад свайго ходу пад зямлёй. І  раптам узняла цяжкія, бы ў Вія,  павекі і зірнула, нечакана да жаху, неверагодна чалавечымі вачыма.</p>
<p>Твар гэты здаваўся яшчэ больш страшны, бо выступаў, як на карцінах Рэмбранта, жаўтавата-аранжавай плямай з цемрыва. І блікі агню скакалі па ім. Як сякерай высечаны, тлусты і па-старэчы ўжо друзлы, шырокі, з цяжкім падбароддзем, тупым носам і грубым вялікім ротам твар. Жорсткія бачкі, металічна-шэрая скура, нізкі лоб з жорсткімі, як конскае грэбла, валасамі над ім.</p>
<p>Цяжка, як у сабакі, звісалі ніжэй сківіцы брылы шчок. І  на гэтай абрыдлівай масцы свяціліся пранізліва-разумныя вочкі, адзіна чалавечае, што на ёй было.</p>
<p>Валуеў успомніў, як характарызаваў міністра Фёдар Берг, які Мураўёва цярпець не мог. Усеўладны генерал-губернатар фінляндскай сатрапіі вастрасловіў з міністра, пацяшаўся з яго аблічча, з гэтай круглай галавы, з вялых, як вялізныя пельмені, вушэй:</p>
<p>— Кожнаму сваё, панове. Калі на партрэце Ярмолава захінуць мундзір, пакінуўшы адну галаву, атрымаецца леў. Калі на партрэце Мураўёва захінуць мундзір, атрымаецца бульдог.</p>
<p>Ды не, гэта быў не бульдог. Гэта было страшней.</p>
<p>— Чулі? — дабрадушна спытаў шэф.</p>
<p>— Чуў,— не палічыў за магчымае хавацца падначалены.</p>
<p>— Вось яно як, Пётр Аляксандравіч. Вось і падзяка. Воля гасудара адмяняць законы, але, пакуль не адмяніў, павінен ён ім падпарадкоўвацца? Вось жа! Нічога. Зазнаеце гэта і вы, і вам прыйдзе час ехаць да вашага Нікса, як я вось зараз паеду да свайго сына Мікалая ў Разань. «Хто такі?» — спытаюць. «Цс-с, бацька губернатара, былы міністр, былы губернатар, муж Пелагеі Шарамецевай. А цяпер саджае капусту ды шампіньёны разводзіць».</p>
<p>— Што вы, Міхаіл Мікалаевіч, вы ж іх цярпець не можаце.</p>
<p>— Мала чаго я цяр-пець  не ма-гу. Не пытаюць. Не пытаюць пра гэта-с. Верныя слугі імперыі цяпер у Парыжы грошыкі прафукваюць. Як княгіня Баграціён. Чулі, што Пален сказаў? Qu’une   colonne ennemie I’avait coupée á la bataille d’Austerlitz at que depuis  elle n’avait pas réussi á se dégager<sup><a href="#footnote-144">144</a></sup>.  раз   Дык гэта жанчына! А мужчыны?</p>
<p>— На вашым месцы я пачакаў бы адкрыцця новага камітэта вясковых абываталяў.</p>
<p>Апусціліся і потым ускінуліся цяжкія павекі. Рот, падобны на трэшчыну, заварушыўся:</p>
<p>— Mais vous concevez  qu’il m’est plus avantageux de m’en aller plutôt.  Il faut mieux étre  dehors avant la   bagarre<sup><a href="#footnote-145">145</a></sup>.</p>
<p>На хвіліну ў душы Валуева варухнулася думка: «А сапраўды, ці варта рабіць кар’еру, калі непазбежны такі канец?» Але ён ад гэтай думкі адмахнуўся і забыў. Раз і назаўсёды.</p>
<p>Узыходзячая зорка сціпла апусціла веі перад няшчасцем заходзячай. І  раптам Валуева  ўразіў дзіўны гук.</p>
<p>Міністр смяяўся:</p>
<p>— Лухта ўсё, лухта. Без пары гэта яны са мной задумалі. Прыходзіць час, калі кожныя верныя рукі на вагу золата. А гэтыя — асабліва. Што яны могуць — ніхто не можа. Не вар’ят жа Арлоў, не сонны ж Блудаў, не лібералішка Мілюцін? Лухта ўсё!</p>
<p>Голас быў такі незвычайны, нібы нават трыумфуючы; так гарэлі вочы, што Валуеў падумаў: «Гэты чалавек ведае нешта такое, чаго не ведаем мы».</p>
<p>— Я на вашым месцы не спяшаўся б ісці.</p>
<p>— Нашто? Няхай паклічуць. Галава не адваліцца... Дні страшныя ідуць, Пётр Аляксандравіч. У-у, якая ідзе навальніца!..</p>
<p>Шараватае, аранжавае ад агню і друзлае аблічча ўсміхалася. Вочы глядзелі паўз субяседніка, некуды ўдалячынь.</p>
<p>— Даскакаліся. Даліберальнічаліся.</p>
<p>— Вы нешта ведаеце, Міхаіл Мікалаевіч?</p>
<p>— А вы не чулі? Беспарадкі ў Варшаве,— вусны Мураўёва склаліся ў сарданічную ўсмешку.— Палячышкі хацелі адслужыць, а мо і адслужылі, трызну па забітых у Грахоўскай  бітве. Вось так. Вымушаны былі страляць. І страляюць дагэтуль. Мы цяпер не лібералы. Пляваць Еўропе на тое, што мы мужычкоў вызваляем. Нас, прабачце, у непрыгляднай галізне па свету пусцілі. Мы цяпер прыгнятальнікі народаў, як скінуты сіцылійскі Бурбон, як аўстрыйскі кароль, што здзекуецца з венграў. Даскакаліся, мілы Пётр Аляксандравіч... Каменні ў войска кідалі. Войска дало залп. Ёсць параненыя і шасцёра забітых.</p>
<p>Зноў заварушыўся ва ўсмешцы рот. Як трэшчына ў шэрай скале.</p>
<p>— Пачалі, галубочкі. Ці не занадта толькі рана.</p>
<p>— Як жа яно там было? — задумліва сказаў Валуеў.</p>
<p>У Варшаве між тым было страшна.</p>
<p>Даўно прыдушаны народ не мог больш цярпець  палітыкі нязначных ільгот. Ён хацеў зямлі — яму давалі дазвол на арганізацыю Зямельнага таварыства (займайцеся, панове, аграноміяй!). Ён патрабаваў свабоды — урад дазваляў вярнуцца сасланым у Сібір. Ён жадаў незалежнасці сваёй радзімы — давалі амністыю для эмігрантаў.</p>
<p>Дэманстрацыя 27 лютага 1861 года была стыхійная. Кіраўнікоў у яе не было і не магло быць. Адзінымі кіраўнікамі былі крыўда, абражаная нацыянальная годнасць і гнеў. Партыі, якія ўсплывалі над закалатам, былі выштурхнуты на паверхню неўтаймаванай плынню. Што, сапраўды, меў да народа — да ўсіх гэтых рамеснікаў, дробных гандляроў, рабочых — правадыр шляхты Андрэй Замойскі?</p>
<p>У гэтым сэнсе лютаўская дэманстрацыя была самым дэмакратычным, але і самым дрэнна арганізаваным рухам ледзь не за ўсю гісторыю паўстання. У яго шэрагах амаль не было змоўшчыкаў-прафесіяналаў.</p>
<p>І паўставаў, і кіраваў, і гінуў адзін і той самы тытан — варшаўскі плебс. Ён шчыра казаў усяму свету, што ў яго няма іншых сродкаў на тое, каб яго пачулі, акрамя жывых ахвяр, і што ён будзе прыносіць гэтыя ахвяры адну за адной, сотню за сотняй, тысячу за тысячай — пакуль яго не пачуюць.</p>
<p>Ён давёў гэта. І пазней, вядома, не здрадніцкая палітыка і высокія словы Веляпольскага і не шавінізм белага жонду штурхнуў у паўстанне шматтысячныя беларускія масы, а гераізм простых людзей на варшаўскім бруку, агульная з імі доля, аднолькавы прыгнёт, і яшчэ такія людзі, што разумелі ўсё гэта, такія, як Каліноўскі.</p>
<p>Плебс лямантаваў аб вясковых справах і хацеў падаць цару адрас аб патрэбах краю — шляхта адмовілася падаць яго. Цар адказаў плебсу на мове свінцу і агню.</p>
<p>Людзі хацелі ўпарадкавання мясцовага заканадаўства, новых цэхавых уставаў, прасілі аб роўнасці яўрэяў у правах — у адказ на гэта ўсіх іх зрабілі рэвалюцыянерамі.</p>
<p>Страляць па дэманстрантах пачаў батальён пяхоты, што абараняў палац намесніка і быў аддзелены ад натоўпу кратамі агарожы. Годная смеласць! Між тым страляць не было патрэбы, гэта маглі зразумець нават чыгунныя мазгі ваенных, таму што люд ужо ўцякаў, рассеяны казацкай лавай. Генерал Забалоцкі, які камандаваў войскам, бачыў гэта, бачыў тлум і ўцёкі людзей на Кракаўскім Прадмесці. Нават ён мог бы зразумець, што гэты залп — рэч непатрэбная.  І, аднак,  ён аддаў загад. За гэта яго двума гадамі пазней прызначылі мінскім губернатарам.</p>
<p>Невядома, чаму Забалоцкі гэта зрабіў. Магчыма, адчуваў глухі пецярбургскі настрой. Усім у сталіцы абрыдла тактыка чакання, насцярожанасці, уступак і высочвання ў адносінах да Варшавы. Гнайнік прасцей было рассекчы ўдарам ланцэта. І ніхто не думаў, што гэты гнайнік — шматтысячны горад з палацамі і халупамі, мяшчанамі і панамі, студэнтамі і рамеснікамі.</p>
<p>Пасля залпа Кракаўскае Прадмесце і Замкавы Пляц уяўлялі жахлівае відовішча. Паплямаваная кулямі калона сярод плошчы і рабыя муры дамоў, разбітыя вокны, шкло на мёрзлым бруку (брук якраз падмошчвалі), галёшы, кінутыя кантычкі, сям-там плямы крыві і распырсканыя мазгі.</p>
<p>Вось і ўсё.</p>
<p>Не, не ўсё.</p>
<p>Жыў сабе быў у горадзе Варшаве маленькі, як блыха, зацёрты чыноўнічак з «саплівых». Звалі яго Ксаверы Шыманоўскі. Не меў ён грошай жыць дзе-небудзь, акрамя поўнай зладзеямі Крухмальнай ці Рыбакоў. Ходзячы дадому, відаць, баяўся, што абрабуюць, асабліва калі затрымлівала праца ў неслужбовы час...</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>...— Малады чалавек, вы што, пераказваеце нам гогалеўскі «Шынель»? Нам гэтых варшаўскіх варыяцый на пецярбургскія тэмы не трэба. Вы лепей раскажыце пра яго нешта цікавае. Ці не закахаўся ён часам?..</p>
<p>Я ківаю галавой:</p>
<p>— Вядома, закахаўся. Раптам закахаўся. У самую гожую, у адзіна верную даму на зямлі...</p>
<p>І гэты варшаўскі «Шынель» меў зусім іншы канец. Ён скончыўся не так, як пецярбургскі. Знялі з плеч не капот, знялі веру ў сэрца чалавечае, у права, у шчасце.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Натоўп разбегся. Аставаліся купкі загнаных у падваротні, прыціснутых да зачыненых пад’ездаў людзей.</p>
<p>Казакі, чаркесы і ўланы вярталіся. Ад замка рухаўся яшчэ адзін атрад. Сумятня і жах павіслі над горадам.</p>
<p>І тады ў сэрцы Шыманоўскага ўспыхнула раптам шалёнае каханне да самай гожай дамы, той, якая так рэдка з’яўляецца ў гарадах і вёсках, зямлі.</p>
<p>Яе трэба было бараніць. І Шыманоўскі кінуўся да нагрувашчаных у кучы камянёў і сыпануў на коннікаў каменны град. Яшчэ нехта стаў побач з ім... Яшчэ... Яшчэ нечыя рукі схапілі камень.</p>
<p>Рыцары гэтай дамы насілі калісьці меч Мюнцара, цэп Вашчылы і аркебуз гёзаў. Цяпер яны кідалі камяні. У іх не было зброі.</p>
<p>І яны адбілі атаку коннікаў. І  тыя кінуліся ўцякаць.</p>
<p>Зброі сапраўды не было. Людзі прадмесцяў хапаліся за доўбні і білы ад ложкаў, кухонныя нажы і сякеры, пісталеты, непрыдатныя нават на тое, каб забіць з іх курыцу ў клетцы, за пожагі і разакі, за таўкачы. А за спіною ў плебса ўжо вязалі выкруты і адрасы, плялі, урэшце, пятлю на ягоную шыю.</p>
<p>Намеснік Гарчакоў сустрэў Замойскага з біскупам Фіялкоўскім, і між імі ішла гжэчная бяседа. Ён  згадзіўся прыняць ад паноў польскі адрас, які і быў 2 сакавіка надрукаваны ў «Journal de S<sup>t</sup>  Pétersbourg», выкруціўся сяк-так ад адказнасці. І пачаўся гандаль. Цягнулі час, нібыта чакаючы адказу на адрас ад цара. Паліцыя і войска пакінулі вуліцы, бо гасудар вырашыў не дзейнічаць выключна сілай. Дзевятнаццатага лютага Варшава была нават ілюмінаваная, парадак на вуліцы трымалі мяшчане і студэнты.</p>
<p>Той самы Валуеў пазней кпіў з Гарчакова і іншых, што яны даюць прыклад d’un petit  gouvernement  provisoire á I’ombre de la bonne petite citadelle de Varsovie<sup><a href="#footnote-146">146</a></sup>.</p>
<p>Гарчакоў згадзіўся вызваліць ад спраў обер-паліцмайстра Трэпава, чалавека, які больш за ўсё крычаў аб рускім гонары, таму што быў Трэпгоф — звычайны Фёдар Фёдаравіч з немцаў.</p>
<p>Між тым у Расіі пачаліся перадрэформенныя і паслярэформенныя хваляванні, а паколькі маніфест аб вызваленні не меў на ўвазе царства Польскага (гэта здарылася трохі пазней), то заварушыўся і польскі хлоп. Цар зразумеў, што «рассекание гнойника»  цяпер справа несвоечасовая, і вымушаны быў пайсці на некаторыя ўступкі.</p>
<p>За спіною ў народа збіраліся групы і фракцыі, якія меркавалі, колькі прасіць за кроў, пралітую варшаўскім людам.</p>
<p>Група негацыянтаў, якую простыя варшавяне сваімі пакутамі і смерцю ўпершыню пусцілі ў палітыку, нібы з суконнымі рыламі ў калачны рад, складалася з банкіра Леапольда Краненберга, самай багатай кішэні па гэты бок Буга, а таксама з Якуба Натансона, Юзэфа Крашэўскага, мільянераў Юргенса і Рупрэхта і лекара Ігнацыя Бараноўскага. Стопрацэнтава годнае мінулае было хіба ў Караля Рупрэхта, які некалі, накшталт рускіх Петрашэўскага і Дурава, пастаяў-такі на эшафоце пад пятлёй.</p>
<p>Гэтыя абмеркавалі пахаванне забітых, некаторыя правы для трэцяга саслоўя (якое надзвычайнае падабенства з «залай для гульні ў мяч» падчас Вялікай французскай рэвалюцыі, падумаць толькі!!!) і яшчэ — як утрымаць люд ад далейшых дэманстрацый і выступленняў, як адабраць у яго з рук нажы і пожагі.</p>
<p>У гэтым была пільная патрэба. На вуліцах багата апранутых людзей суправаджалі ўжо кашэчым мяўканнем і канцэртамі, а часам і гнілой гароднінай.</p>
<p>Нахабныя палякі спявалі:</p>
<p> </p>
<div class="POETRY">
<p>Na Starym Mieście,</p>
<p>Przy wodotrysku,</p>
<p>Pułkownik Trepow</p>
<p>Dostał po pysku<sup><a href="#footnote-147">147</a></sup>.</p>
</div>
<div class="CLEAR"></div>
<p> </p>
<p> </p>
<p>Цярпець такое было нельга. Людзі гэтыя баяліся таго, што пачыналася на вёсцы і выбухнула ўжо ў сталіцы. Але ім вельмі хацелася нешта выгандляваць сабе на чужой крыві. Дагэтуль усеўладная шляхта лічыла іх людзьмі толькі тады, калі трэба было пазычаць (прабачце, аддаваць!) грошы. А на іх працавала больш паловы людзей двухсоттысячнага горада.</p>
<p>І таму, перш за ўсё рупячыся аб парадку, яны арганізавалі грамадзянскую варту, якой пачаў кіраваць Рупрэхт, як чалавек, бліжэй за ўсё знаёмы са смерцю.</p>
<p>Варта навяла парадак. Суровыя санкюлоты са студэнтаў (порткі іхнія, сапраўды, прымушалі чакаць лепшага), засунуўшы за стужкі капелюшоў пасведчанні, хапалі на вуліцах людзей пасля каменданцкага часу і цягнулі іх у купецкую зборню (do  Resursy), не шкадуючы па дарозе кухталёў і іншых «дабротаў». Асабліва даставалі п’яныя, якія крычалі, што ў цытадэлі мала войска, або цвярозыя, якія казалі, што цяпер якраз час узяць царызм за глотку. Іх звалі правакатарамі, якія хочуць крыві ў час, калі вось-вось будуць рэформы, і «агентамі Масквы», хоць Масква аб гэтым, дальбог, нічога не ведала.</p>
<p>Грамадзянская варта раззбройвала рабочыя ўскраіны, адбірала ўсё, чым можна калоць або рэзаць.</p>
<p>Рэвалюцыя на вачах рабілася буржуазнай. І самае дзіўнае, што хлопцы з варты дзейнічалі так з самых чыстых намераў.</p>
<p>Зборня адпускала затрыманых. Але часам «агентаў Масквы» разам са зброяй выдавалі жандарам, і тады «агентаў» (пэўна, за няспрытнаць) судзілі і высылалі не бліжэй Арэнбурга і не далей Нарыльска. Імперыя жартаваць не звыкла.</p>
<p>Забітых на дэманстрацыі пахавалі, як магнатаў. Уладары хоць якой-кольвечы маёмасці атрымалі некаторыя прывілеі на абарону яе. Рэфармаваны быў гандлёвы трыбунал, у які цяпер увайшлі і яўрэі (выключна гуманная мера, асабліва калі ўлічыць, што тысячы іх местачковых братоў — шаўцоў, лудзільшчыкаў і іншых — па-ранейшаму жывацелі ў самай гаротнай беднасці). Рамеснікам-яўрэям з горада хоць дазволілі запісвацца ў цэхі (якія і так задыхаліся ад недахопу працы). Яўрэі-местачкоўцы не атрымалі нічога, урэшце, так, як і хрысціяне. Банкіры заклалі першую цагліну ў падмурак братэрства народаў і роўнасці іх перад нэндзай і галечай.</p>
<p>Былі некаторыя палёгкі ў сэнсе права, было імгненне палёгкі палітычнай — кароценькае, з заечы хвост.</p>
<p>На вачах простага люду банкіры ягонай крывёй купілі багацце, пашану і грошы сабе. Не першы і не апошні раз.</p>
<p>Гандлявалі, аднак, не толькі фінансісты. Свой кавалак хацела выдзерці з зубоў цара і магнацтва. Яно не магло выступіць супраць рэформы, якая была яму выгадна. Значыцца, трэба было патрабаваць нацыянальных ільгот, каб хоць не шчаміліся ў іхнія рахункі з мужыкамі беларусы, кацапы ды немцы. У імя таго, каб скінуць з вагаў беларускую буржуазію, якая толькі нараджалася, але была жвавая і ўчэпістая, магнаты нават адмовіліся ад «Заходняга краю», усталяваўшы мяжу каралеўства<sup><a href="#footnote-148">148</a></sup> па Бугу.</p>
<p>Потым, калі пачаў плысці парахавы дым і з агульнай колькасці паўстанцаў у шэсцьдзесят тысяч было не менш як дваццаць пяць тысяч беларусаў, магнаты ўжо ніколі не казалі гэтага.</p>
<p>Праект Веляпольскага, аднак, адкінулі самі магнаты. Ён быў занадта канкрэтны: патрабаваў свайго сената, сейма, сваёй арміі. Яны ведалі: гэтага не дазволяць. Ды яны і пабойваліся рэвалюцыйнай сітуацыі.</p>
<p>Магнаты ўхвалілі другі праект, праект Эдмунда Ставіскага, які вызначаўся поўнай бездапаможнасцю і не меў нічога канкрэтнага: так, некалькі аркушаў паперы, спісаных прыгожымі словамі. Хвалілі Польшчу і адначасова дыгалі  ножкай перад царызмам.</p>
<p>Цар прыняў і надрукаваў адрас. Ён не мог рызыкаваць, не мог згадзіцца, каб у такі навальнічны час узбунтаваліся яшчэ і палякі. Тым больш што праект Ставіскага не патрабаваў ніякай рэвалюцыі. Проста самаўладцу гаварылі такія словы, якіх ён дагэтуль не чуў.</p>
<p>Перамога варшаўскага руху была, такім чынам, хутчэй маральная. Буржуазія, мяшчанства, гарадскі плебс упершыню адчулі, што не адной шляхце абпальваць палітычныя гаршкі, што яны — таксама сіла. І менавіта таму, што яны былі сіла, намеснік Гарчакоў і магнаты кішэні так лёгка дамовіліся між сабою.</p>
<p>Плебсу не хапала правадыра. Не хапала Траўгута, не хапала Каліноўскага, не хапала тых, што двума гадамі пазней узялі ў свае маладыя непрымірымыя рукі стырно паўстання. І таму люд варшаўскі быў надзіва памяркоўны, хоць у душы, вядома, хацеў большага.</p>
<p>Проста не было каму сказаць за яго. А імператар ахвотна падпісаў 26 сакавіка рэскрыпт аб рэформах у Польшчы, і на гэтым і ён і паны супакоіліся. Адзінае, што тут было добра,— невялікая колькасць ахвяр, якімі давялося заплаціць за гэтыя рэформы.</p>
<p>Рэвалюцыя так і не стала рэвалюцыяй.</p>
<p>Быў потым, праўда, яшчэ адзін «эксцэс», але ён ужо нічога не мог змяніць. Гарчакоў баяўся, што агалошанне новых правоў выкліча непарадкі. Загадалі біць у барабаны, каб людзі не збіраліся ў натоўпы і сядзелі па дамах. І сапраўды, на ўсіх падаўленнях менавіта так, громам барабанаў, прымушалі дрыжаць чалавечыя сэрцы: пошчак так нагадваў залпы. Варшавяне, аднак, не ведалі гэтага. Наадварот, яны палічылі грукат за запрашэнне да збораў. І людзі даверліва ішлі да намесніцкага палаца і ратушы, каб паслухаць, што там агалосяць, на людзей паглядзець і сябе паказаць. Гэта было падобна на непаслухмянства, але яны аб гэтым не думалі. І не думаў аб тым генерал Сцяпан Хрулёў, былы ўдзельнік севастопальскай абароны, а цяпер камандзір другога армейскага корпуса. Ён і сваю мову ведаў хіба што толькі каб гаварыць аб статутах і тактыцы, а польскую — і пагатоў. Слова obebnić<sup><a href="#footnote-149">149</a></sup> азначала для яго толькі «ўдарыць у барабан», і ён занадта добра помніў, што барабан ужываюць перад пакараннем смерцю або атакай.</p>
<p>Тысячы вачэй, нічога не чакаючы, глядзелі на салдат і рыхтаваліся слухаць.</p>
<p>Ударылі перуны. Вуліцамі пацягнуўся дым. Было некалькі соцень параненых. Сёй-той сканаў у шпіталі.</p>
<p>Атрымалася маленькая памылачка.</p>
<p>Далейшага бунту не адбылося. У раззброеных людзей не было правадыра. Вялікія паны здрадзілі ім, і дзень восьмага сакавіка назаўсёды пасяліў у простых людзях гнеў і недавер.</p>
<p>Так здарылася ў Варшаве. Але ўсё гэта здарылася пазней.</p>
<p>— Як жа яно там было? — задуменна паўтарыў Валуеў.</p>
<p>— Даведаемся,— сказаў Мураўёў.</p>
<p>Яны маўчалі. Ліловае святло з-за штор рабіла твар шэфа трупным.</p>
<p>— Бунт,— сказаў Мураўёў.— І  глядзіце, каб ён не зачапіў Беларусь. Я гэтую публіку ведаю. Сам калісьці падчас апошняга паўстання магілёўцам магілаю пагразіў і суняў. Шчасце, што тады не ўсталі магутныя беларускія рады ды мужыкі. Быў там такі «чырвоны князь-карбанарый», Загорскі-Вежа. Глядзеў на нашую  калатэчу звысака, як сам пан-бог:« Ну-ну, маўляў, варушыцеся». А я аб адным маліў: хоць бы ўсе гэтыя Загорскія, Ракутовічы ды іншыя не паўсталі.</p>
<p>Не паўсталі тады. Але з таго часу шмат змянілася. Усе гэтыя паны Чарнышэўскія, Страхавы, Дабралюбавы — спяць і сняць сімпатычненькіх братоў-беларусаў. Філія герцэнаўскай канторы. Узрадаваліся магчымасці стварыць яшчэ і асобную беларускую нацыянальнасць... На пустым месцы такі намер не ўзрасце. Літаратура ў іх, у беларусаў, свая з’явілася, гурткі, вучоныя свае. Хутка з’явяцца і свае камуністы-дэмакраты. А значыць — давядзецца страляць. І таму я за сябе спакойны, нават пры цяперашняй падзяцы за верную маю службу.</p>
<p>— Я разумею вас,— сказаў Валуеў.</p>
<p>— Гэта навалач раней пастаўляла нам арыстакратаў, цяпер будзе пастаўляць мяцежнікаў.</p>
<p>Валуеў не даў зразумець, што смяротна пакрыўджаны, і вырашыў, што ён гэта Мураўёву папомніць. Шэф не мог не разумець, што сказаў страшэнную нетактоўнасць. Ён  не мог не ведаць аб паходжанні самога імператара і яго, Валуева. Раманавы паходзілі ад беларускага роду Кабылаў.  Ён,  Валуеў, паходзіў ад беларускага баярына Вала, што перабег на службу да маскоўскіх князёў яшчэ перад кулікоўскай бітвай: пакрыўдзілі, не мог па худароднасці разлічваць на поспех.</p>
<p>Валуеў успомніў ананімны жарт (ён меркаваў, што сказаў гэта Храптовіч з міністэрства замежных спраў):«Вось выслужыцца ён, чакайце. Будуць Вол і Кабыла ў адной запражцы».</p>
<p>Не варта было так жартаваць. Жартаўнік быў упэўнены ў сваёй бяспецы: ведаў, што такога ніхто не асмеліцца данесці цару.</p>
<p>Валуеў ведаў: слова — страшная зброя. Ён сам не задумаўся знішчыць рэпутацыю міністра замежных спраў Несельродэ адным словам: «Нарадзіўся ад германскіх бацькоў у Лісабонскім порце на англійскім караблі, хрышчаны па англіканскаму абраду». Канцлер сапраўды быў няўдзячнае быдла: трыццаць дзевяць год запраўляў замежнымі справамі імперыі, ды так і не ўдасужыўся вывучыць хоць слова па-руску.</p>
<p>І ўсё ж Мураўёву не варта было так жартаваць.</p>
<p>Падначалены яшчэ не звык да таго, што ніхто больш не ненавідзіць адзін аднаго, чым калегі па служэнню адной імперыі, адной ідэі, адной асобе.</p>
<p>Аб паходжанні сваім дырэктар ніколі не забываў. І таму, што паходзіў адтуль, не любіў старога гнязда, як часам выскачка не любіць хаты, дзе нарадзіўся. І адчуваў, што і гасудар не любіць Беларусі за тое самае. Тамтэйшая арыстакратыя занадта сведчыла супраць ягонай худароднасці. Ён не любіў і падсвядома помсціў за гэта зямлі, адкуль выйшаў, хоць і не прызнаўся б у гэтым нават сабе. Таму Валуеў таксама хацеў для гэтай зямлі далейшага зла. А далейшае зло маглі спыніць толькі ўступкі. І Валуеў пазней чыніў усялякае зло з нянавісцю і запалам рэнегата.</p>
<p>Ён з радасцю падумаў, што Мураўёву, хоць часова, ляцець потырч галавою. Ён ведаў, як не ўхваліў гасудар на дзяржаўным пасяджэнні 9 лютага дзеянняў Мураўёва, што разам з графам Строганавым прагаласаваў, каб «вольныя» сяляне, уступаючы ў шлюб, прасілі на тое дазволу памешчыкаў: «Не  так грошы, як гонар». І ясна, што гасудар ледзь не накрычаў на іх. У шлюбным пытанні саступіць лягчэй, чым у зямельным. Не хапала яшчэ чапляцца за такую лухту! І без таго абрэзалі рэформу да непазнавальнасці.</p>
<p>Ах і добра будзе, калі ён паляціць. І ён з усмешкай успомніў, як князь Арлоў (станістая постаць, суровае аблічча, але рухаюцца толькі рукі і галава, а тулава — як каменнае torso ў крэслах, а позірк часам разумны, а часам блукае, бы ў вар’ята) сказаў пра Мураўёва:</p>
<p>— Ён разумнейшы за ўсіх іх, але глядзіць то наперад, то назад, то па баках, абы толькі сабе не пашкодзіць.</p>
<p>Мураўёў між тым бурчаў словы, якія нічога не азначалі, акрамя раздражнення:</p>
<p>— Міністры. Плуцягі... Чэўкін хаця б... Il n’est pas   considéré; il a de  lésprit; il est bossu.  Cette araignée a une  constitution dans sa dosse<sup><a href="#footnote-150">150</a></sup>.</p>
<p>І хоць лічыць міністраў канстытуцыяналістамі было несправядліва ў вышэйшай ступені — Валуеў засмяяўся.</p>
<p>— А Рыбап’ер? — бурчаў Мураўёў.— Не Рыбап’еры яны, а Рабесп’еры.</p>
<p>«Гэ,— падумаў Валуеў,— ды ты ніжэй усякай крытыкі».</p>
<p>А сам сабе вырашыў, што на рауце ў вялікай княгіні скажа аб ім (а магчыма, і ў дзённік запіша, каб ведалі ягоную памяркоўнасць) прыблізна так:</p>
<p>— Бедны Міхаіл Мікалаевіч. Жудасна яму даводзіцца. Дзе ранейшы апломб і ранейшая ўпэўненасць у поспеху ўсепадданых дакладаў?</p>
<p>Гэта ўзвысіць яго, Валуева,  і запэўніць усіх у ягонай бесстароннасці.</p>
<p>Было тым часам адзінаццаць, а ў дванаццаць пачыналася пасяджэнне Дзяржаўнага савета. Яны рушылі да выхада. Валуеў перадаў звычайныя свецкія плёткі, каб шэф не заўважыў заклапочанасці.</p>
<p>— Сёння да мяне заязджаў ваенны міністр<sup><a href="#footnote-151">151</a></sup>. Ён ледзь не больш чырвоны за брата. Ва ўсякім разе, больш жоўчны. Я яму сказаў, што нельга аб’яўляць вызвалення на масленіцу, калі ўсе п’яныя. Ведаеце, які адказ?</p>
<p>— Але?</p>
<p>— «Дык што ж, скарбу і адкупшчыкам будзе больш даходу».</p>
<p>...Цяпер яны ехалі ў адной карэце. Карэта падначаленага кацілася пустая за карэтай шэфа.</p>
<p>Валуеў глядзеў у акно. На скрыжаванні вуліц давялося на хвіліну спыніцца. Паўз карэты ішлі прахожыя. Два з іх прыцягнулі да сябе ягоную ўвагу. Адзін — мужнай і ўзнёслай прыгажосцю. Другі, ніжэйшы,— асіметрычнымі вачыма на цяжкаватым абліччы.</p>
<p>Вочы сустрэліся. І прахожыя не адвялі іх, пакуль карэта не кранулася.</p>
<p>«Зусім юныя,— з нечаканым неспакоем падумаў Валуеў.— Але якія вочы. Якая мужная і неспакойная прыгажосць у аднаго. І які страшны ў сваёй суцэльнасці, здатны на ўсё твар у другога».</p>
<p>Ён  быў фізіягнаміст і часта раздумваў над абліччамі сустрэчных:</p>
<p>— У-у, якія вочы!</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>— Хто такі? — спытаў у Кастуся Загорскі.</p>
<p>— Не ведаю. Нейкая брыда. А вось у спадарожніка ягонага — вось гэта аблічча. Як гіена. Хацеў бы я ведаць, хто гэта такі.</p>
<p>— Хадзем, браце. Нас чакаюць.</p>
<p>Яны паскорылі крокі.</p>
<p> </p>
<p>Валуеў хадзіў па перадпакоі, чакаючы, пакуль яго выклічуць даваць звесткі па сельскай гаспадарцы. Ён ведаў, што гасудар зараз пачынае пасяджэнне кароткай прамовай, у якой нагадвае аб папярэдніх фазах сялянскай справы і паўтарае патрабаванні, каб справу разгледзелі без зацяжак.</p>
<p>І хоць ён ведаў, што потым прачытае чарнавік прамовы, яму было непрыемна і суцяшала яго толькі тое, што хутка і ён, Валуеў, будзе сядзець сярод членаў савета, а для некаторых гэтая магчымасць днямі скончыцца, і таму яму, Валуеву, лепей, бо для яго яшчэ ўсё наперадзе.</p>
<p>Валуеў ведаў: чакаць доўга, не менш як да пяці-шасці гадзін, і нудзіўся. Часам, праходзячы паўз дзверы, чуў галасы.</p>
<p>Ага, Гарчакоў паўстае супраць парушэння дваранскіх правоў. Строганаў і Гагарын падтрымліваюць яго. Паважаныя старыя ў сівізне. Пляшывыя малпы.</p>
<p>Мураўёў трымаецца за сваё. Не навучыўся нічому. Як, напэўна, халодна глядзіць на яго імператар. Валуеў усміхнуўся.</p>
<p>...Вось бледны фантан слоў Аненкава. Нібы скардзіцца. Расказвае нешта аб саратаўскім памешчыку з севастопальскіх герояў.</p>
<p>— Севастопальскі герой, ваша вялікасць. Яму належыць выдаць дачку, а праект рэдакцыйных камісій зробіць з яго жабрака.</p>
<p>Каму цяпер справа да саратаўскіх памешчыкаў. Ёлуп! А сорак пяць чалавек, акрамя гасудара, у тым ліку тры вялікія князі і прынц Альдэнбургскі слухаюць.</p>
<p>Вось зараз выступае граф Блудаў.  Дзіўна, як ён не заснуў. На дакладах заўсёды спіць. Старшыня савета, прэзідэнт акадэміі, былы член «Арзамаса»</p>
<p>— А propos de<sup><a href="#footnote-152">152</a></sup> вотчыннай паліцыі, ваша вялікасць, гэта дваранства падносіць вам бізун і пугу для хвастання мужыкоў. Глядзіце самі...</p>
<p>Абмяркоўваюць, абмяркоўваюць, абмяркоўваюць. Вось пытанне аб норме надзелаў і аб тым, што трэба іх прызначыць заканадаўча. Гавораць, гавораць,— божа, якая нудота! Урэшце асілілі: трыццаць галасоў pro, пятнаццаць contra.</p>
<p>І раптам зверху даляцеў дзіўны тупы грукат, нібы нешта звалілася. За ім, дзвюма секундамі пазней, яшчэ. Трэск быў такі, нібы нехта клінамі расколваў дрэва. Скаланулася столь. Устрывожаны Валуеў пайшоў да сходаў і пачаў падымацца ўгору. Знізу, абганяючы, спяшаліся дзяжурны афіцэр, прыгажун з белымі валасамі, і два каравульныя.</p>
<p>Тое, што ўпала, упала ў гербавай зале. Валуеў падышоў да дзвярэй і спыніўся, уражаны. Праз паркет бегла расколіна, выбітыя дубовыя планкі разляцеліся далёка па падлозе.</p>
<p>— Што такое? — спытаў Валуеў.</p>
<p>Афіцэр глядзеў з жахам. На падлозе ля ягоных ног, туга абцягнутых бліскучымі ботамі, ляжаў разбіты ўшчэнт мінскі герб.</p>
<p>Але дзяжурны глядзеў не на герб. Валуеў прасачыў, куды глядзяць ягоныя вочы, і адчуў, як і ў яго пабеглі па спіне мурашкі.</p>
<p>Мінскі герб ударыўся аб падлогу так моцна, што ўпала карона з другога герба, які вісеў насупраць, на сцяне, дзе не было вокнаў.</p>
<p>Упала карона з дзяржаўнага герба.</p>
<p>Афіцэр умольна склаў рукі:</p>
<p>— Калі ласка... Калі ласка, нікому не кажыце. Божа, што ж рабіць? Такое злавеснае здарэнне! Давядзецца распусціць чутку, што ўпала толькі карона з мінскага.</p>
<p>— І я  вам так раю,— з усмешкай сказаў Валуеў. Яны глядзелі на пашчапаны паркет.</p>
<p>— А сёння яшчэ і гадавіна з дня смерці Пятра Вялікага,— сказаў афіцэр.— Божа мой, божа!</p>
<p> </p>
<h4><a id="chapter48"></a>XIV</h4>
<p>— Так,— сказаў Кастусь.— Розныя плёткі ходзяць аб гэтым падзенні. Вось яно, хлопчыкі, якая справа. А паколькі вызваленне, як кажуць, на носе, то нам трэба быць на месцах. Усім, акрамя мяне.</p>
<p>Хлопцы, чалавек пятнаццаць, і сярод іх Алесь, Мсціслаў, Ямант, Звяждоўскі, сядзелі ў пакойчыку непрытульнай пецярбургскай кватэры. За вокнамі была цёплая зіма, ішоў дождж са снегам.</p>
<p>— Кажуць, вось-вось накіруюцца па Маскоўскім гасцінцы да сарака генералаў світы і флігель-ад’ютантаў,— спакойна сказаў Звяждоўскі.— Для назірання за ходам сялянскай справы. Буткоў надзяліў кожнага афіцыйным чамаданам з афіцыйным ключом і за пячацямі. У чамаданах павязуць новыя сялянскія палажэнні і здадуць губернатарам.</p>
<p>Звяждоўскі выглядаў у бліскучым штабным мундзіры вельмі эфектна.</p>
<p>— Што мы павінны рабіць? — спытаў Мсціслаў.</p>
<p>— З  усіх сіл стрымліваць сялянскія выступленні, калі яны будуць,— змрочна сказаў Кастусь.— Не час для крыві. Дый потым, якая з іх карысць, з разрозненых? Вось калі ўжо зальюць мужыкам сала за шкуру, як пачуюць на сваёй спіне, што яно такое, царская воля,— тады будзем біць у набат.</p>
<p>— І ўсё ж шкада, што не пачалі раней рыхтавацца,— сказаў Алесь.— Зручны момант. І ў Варшаве закалат.</p>
<p>— Змялі яны варшаўскі закалат,— сказаў Ямант,— падманулі... Ну што ж, паедзем. Кіну універсітэт. Спашлюся на хворыя вочы.</p>
<p>— І  ўсё ж пацерпім, хлопцы,— сказаў Кастусь.— А то атрымаецца няшчасце, як у бедных хлопцаў з гуртка Віткоўскага. Разагналі, арыштавалі. А праз гэта правалілася арганізацыя Віленскай гімназіі. Першы правал. Пяць месяцаў мінула, а ўспомню — сэрца баліць. Хто там астаўся, Алесь?</p>
<p>— Мала. Далеўскі Цітус, Багушэвіч Францішак, яшчэ некалькі чалавек ды мой брат. У глыбокае падполле пайшлі хлопцы. Бачыў я старэйшага Цітусавага брата, Францішка. Бядуе страшэнна. Ёсць  і ў іх нелегальная арганізацыя, узначальваюць яе ён ды Гейштар Якуб, то Францішак кажа: як асірацелі яны без маладых.</p>
<p>— Ану іх да д’ябла! — сказаў Мсціслаў.— Смаркулі панскія, белая костка.</p>
<p>— Правільна,— нечакана сказаў Звяждоўскі.</p>
<p>— Но-но,— сказаў Мсціслаў,— сам ці даўно белы быў.</p>
<p>— Ты ж мяне перавыхаваў,— засмяяўся Людвік.</p>
<p>— Ды ўжо,— буркнуў нехлямяжы Грыма,— ты, Людвік, раскажы, што чуў у палацы.</p>
<p>— Што ж,— Звяждоўскі думаў.— Прыемнага мала. Пойдуць на некаторыя ўступкі палякам і замажуць ім рот. Быў я ў вялікай княгіні Гелены Паўлаўны. Кола вузкае. Статс-сакратар Карніцкі, што прыехаў з Варшавы, міністр унутраных спраў Ланской, Валуеў, яшчэ некалькі чалавек. Уражанне: трохі спалоханыя людзі. Дый сапраўды, як не спалохацца. Не кажучы аб Польшчы, уся Літва і Беларусь служаць паніхіды па забітых. А ва ўладароў ніякага пачуцця маральнай сілы. Валуеў сказаў Карніцкаму, што тут адно войска не паможа. Далгарукаў кажа Валуеву:«On prend la  chose trop légèrement chez nous». Той яму: «Je tiens pour certain que la chose est trés  grave».  Князь толькі азірнуўся:«Chut! il   n’en faut pas  parler»<sup><a href="#footnote-153">153</a></sup>. А той: «Але чаму?»... Карніцкі прывёз ад намесніка ліст аб тым, што бараніць далей такі рэжым немагчыма і што трэба або зрабіць уступкі, або правіць царствам з дня ў дзень багнетамі і карцеччу.</p>
<p>— Цікава,— сказаў Кастусь.</p>
<p>— Але. Карніцкі кажа, што калі патрабаванні не будуць выкананы...</p>
<p>— Патрабаванні...— сказаў Біскуповіч.— Толькі агульная просьба звярнуць увагу на злашчасны стан Польшчы.</p>
<p>— Не перапыняй,— буркнуў Грыма.</p>
<p>— ...то ніхто не астанецца працаваць у Польшчы, бо струну нацягнулі да немагчымага, і яна парвалася. Gouverner  c’est prévoir<sup><a href="#footnote-154">154</a></sup>. Потым Валуеў гаварыў з вялікай княгіняй. Яна запытала ў яго:«Que de faut il  faire  en Pologne?» Ён  кажа:«Changer de systéme, Madame». Тая сумна ўсміхаецца, паказвае на Ланскога: «Je le pense aussi; mais voici le ministre de l’intérieur qui est  flamboyant et parle des mesures  de sévérité». Валуеў паціскае плячыма: «Mais on a été trente ans sévères, Madame, et où en est — on arrivé»<sup><a href="#footnote-155">155</a></sup>.</p>
<p>Кастусь засмяяўся. Звяждоўскі ўсміхнуўся яму ў адказ:</p>
<p>— Тады нехта невядомы мне кажа:«On ne tombe que du  côté où l’on penche. Si nous tombons en  Pologne, c’est donc du  côté de mesures de police  substituées,  á des idéeś de gouvernement»<sup><a href="#footnote-156">156</a></sup>.  Словам, нават яны бачаць: без уступак не абыдзешся.</p>
<p>— Гуляюць намі,— сказаў велікавокі Ясюкевіч.— Ах, лухта ўсё. Сваю рэвалюцыю нам трэба, чырвоную, вось што. Зямля, воля, паўстанне ўсюдых, братэрства ўсім народам.</p>
<p>— Гм,— сказаў Ямант,— і маскалям? Чаму я павінен паміраць за маскаля?</p>
<p>— Кінь, Юзя,— з дакорам сказаў Алесь.— Гэта адны з самых добрых людзей на свеце. Урад у іх толькі дрэнны, вось што. Зменім — усё будзе хораша.</p>
<p>— Я ведаю,— сказаў Кастусь.— Каб людзі жылі, працавалі і елі хлеб — усё гэтае наша богам праклятае саслоўе — на шыбеніцу. І  вялікадзяржаўных бюракратаў — да д’ябала.</p>
<p>— Не ведаю,— змрочна сказаў Грыма. — Калі адзін чалавек не вычарпае ўсёй глыбіні натуры другога, які б ён ні быў геніяльны, калі ён не здолее замяніць яго, то і адзін народ не можа замяніць сабою другога, няхай нават больш слабага... Нашто ж тады кожнай нацыі крычаць аб сваёй перавазе? Гэта ж тое самае, што патрабаваць, заклікаць сцерці з зямлі суседні народ... Я так не магу... Я... не магу быць таму сябрам ні такім людзям, як Валуеў, ні табе, Ямант. І  я пайду на бітву, каб ніколі, ніколі такога не было. Каб усе — браты, і кожны — вольны як птушка.</p>
<p>Кастусь устаў:</p>
<p>— Што ж, паны новапрызначаныя камісары будучага паўстання і камандзіры атрадаў, час разыходзіцца?</p>
<p>— Час,— сказаў Біскуповіч.</p>
<p>— Тады — па адным.</p>
<p> </p>
<p>...Каліноўскі і Загорскі ішлі берагам Мойкі.</p>
<p>— Віктара я разарваць гатоў,— сказаў Кастусь.— Ты ведаеш, як ён «лекаваўся» ў Італіі? Далучыўся да гарыбальдзійцаў. А вярнуўся — яму горш і горш.</p>
<p>— Што ж, пэўна, яму якраз было патрэбна паветра свабоды. Можа, таму  ён і задыхаўся. Нічога. Дачакаецца перамогі. А там — вылечым... Ты не хацеў бы схадзіць да Шаўчэнкі?</p>
<p>— Сорамна неяк.</p>
<p>— А ўсё ж сходзім. Заўтра, якраз перад ад’ездам.</p>
<p>— Давай.</p>
<p>Мойка пад парывамі ветру рабацінілася і моршчылася ля таго берага, адкуль ён прылятаў, і была спакойная ля другога.</p>
<p>— Ну вось,— сказаў Кастусь,— кінулі жэрабя. Ты не пакрыўдзіўся, што кіраваць сіламі Магілёўшчыны будзе Людвік?</p>
<p>— Звяждоўскі варты чалавек,— проста сказаў Алесь.— І ён вайсковы. Ды яшчэ з таленавітых. Я рэвалюцыянер, Кастусь. Хай будзе так, як лепей для справы. І потым, камісар атрадаў ніжняга Прыдняпроўя — таксама мне работы хопіць.  І  ў сваім куце.</p>
<p>— Я гэта таму, што цябе мала ведаюць у цэнтры, і ты застрахаваны ад правалу.</p>
<p>— Не верыш «белым»?</p>
<p>— Не,— прызнаўся Кастусь.</p>
<p>— І  я не веру.</p>
<p>— І  потым, ты ездзіш па справах — табе лягчэй арганізаваць людзей.</p>
<p>Яны ішлі. У прыцемку асабліва пяшчотныя і прыгожыя былі абліччы жанчын, асабліва гордыя — твары мужчын. Але яны не думалі цяпер аб жанчынах. Ім было не да таго.</p>
<p>— Едзь,— сказаў Кастусь.— Стрымлівай, не давай, каб перадчасна расплюхалі гнеў.</p>
<p>Маўчалі. І раптам Каліноўскі спытаў:</p>
<p>— Ты не чуў, што Ясюкевіч вершы піша?</p>
<p>— Не.</p>
<p>— Піша, але хавае. Як кожны другі. Як ты і я.</p>
<p>Усміхнуўся:</p>
<p>— Як пошасць сярод нашых гэтыя вершы.</p>
<p>— Што ж зробіш? Малады народ, ірвецца наперад.</p>
<p>— Як думаеш, які шлях нашага верша? Сілабіка польская або тоніка? Або гекзаметр, які можа быць і тым і іншым?</p>
<p>— Нешта асобнае.</p>
<p>Алесь задумаўся.</p>
<p>— Ты аб чым?</p>
<p>— Я вось думаю, якімі вачыма глядзелі егіпцяне на першыя крокі грэкаў? Таксама з пагардай. І грэкам, сапраўды, яшчэ пяцьсот год трэба было ісці, каб зарабіць права на Фідыя і Эсхіла.</p>
<p>Яны падняліся па сходах у Кастусёў пакой. Каліноўскі запаліў свечку.</p>
<p>Але яны не паспелі нават скінуць паліто. Пачуўся грукат ног па сходах, і ў пакой уварваўся распатланы і страшны Віктар.</p>
<p>— Хлопцы! — крыкнуў ён.— Хлопцы,— Шаўчэнка памёр!</p>
<p>— Ты што? — збялеў Кастусь.— Такі малады яшчэ?</p>
<p>— Памёр, хлопцы, памёр,— ашалела паўтарыў Віктар.</p>
<p>Твар ягоны быў белы. І раптам старэйшы Каліноўскі зайшоўся ў нясцерпным кашлі. Алесь кінуўся па ваду. Калі Віктара адпусціла і ён адняў хустку ад рота — на хустцы была кроў. Хворы вінавата зірнуў на Алеся.</p>
<p>— Не дачакаўся,— разгублена сказаў Кастусь.</p>
<p>— Многія не дачакаюцца,— сказаў Віктар.— Многія не дачакаюцца волі.</p>
<p> </p>
<h4><a id="chapter49"></a>XV</h4>
<p>У Мілым чыталі маніфест аб скасаванні прыгону.</p>
<p>Царква была поўная як ніколі. Пахнула кажухамі і ботамі. Світкі, мужчынскія і жаночыя, кажухі, белыя мужыцкія галовы і снежныя намёткі жанчын.</p>
<p>Заднім цягнула ў спіны холадам з адчыненых дзвярэй. Нельга было не адчыніць, так надыхалі.</p>
<p>Стаялі змрочна і слухалі, мала разумеючы: напісана было блытана. З  удаванай, але добра сыгранай радасцю чытаў поп. За спінамі вясна — пахмуры сакавік.</p>
<p>Алесь глядзеў на народ, які густа набіў царкву, на скляпенні столі, на старажытныя, друзлыя твары анёлаў і святых на фрэсках. Пантакратар у купале пазіраў на зборышча сурова і гнеўна: старажытны, нелітасцівы бог.</p>
<p>— «В силу  означенных новых положений,— чытаў поп,— крепостные люди получат  в свое время полные права свободных сельских обывателей».</p>
<p>— У які гэта «свой час»? — ціха спытаў Кандрат Кагут.</p>
<p>На яго шыкнулі, каб не перашкаджаў слухаць, але ўсё ж многія з тых, хто чуў, усміхнуліся.</p>
<p>— Бач ты,— ледзь не да аднаго Алеся далятала, як бурчаў Кандрат.— Не на масленіцу, а на вялікі пост агалошваюць. Замест гулянкі падцягвайце дзягу, добрыя людзі.</p>
<p>Поп «спяваў», закочваючы вочы:</p>
<p>— «Помещики,  сохраняя право собственности на все принадлежащие им земли,  предоставляют крестьянам за установленные повинности  в постоянное пользование усадебную их  оседлость и сверх того, для обеспечения быта их и использования  обязанностей их  перед правительством, определенное в «Положениях» количество  полевой земли и других угодий».</p>
<p>Поп ухмыляўся, нібы паведамляў чорт ведае якія прыемныя рэчы. А Алесь думаў, што ягоных, вызваленых ужо ім, людзей гэта не датычыцца. Але сюды яны з’явіліся ўсе. Хочуць паслухаць «царскую» волю і ўпэўніцца, ці не паддурыў іх былы пан.</p>
<p>— «Пользуясь сим поземельным наделом,  крестьяне за сие обязаны исполнять в пользу помещиков определенные в «Положениях» повинности. В сем состоянии, которое есть переходное, крестьяне именуются временнообязанными».</p>
<p>Твары ва ўсіх былі, аднак, занадта сур’ёзныя. Зразумеюць. І сапраўды, каб не давялося ўтрымліваць людзей, як прасіў Кастусь. Магчыма, будзе бунт. І не адзін.</p>
<p>— «Вместе с тем им дается право выкупать усадебную их  оседлость, а с согласия помещиков они могут приобретать в собственность полевые земли  и другие угодья, отведенные им в постоянное пользование. С таковым приобретением  в собственность определенного количества  земли крестьяне освобождаются от обязанностей к помещикам  по выкупленной  земле и вступят в решительное состояние  свободных крестьян-собственннков».</p>
<p>Алесь убачыў твар Ісленьева. Стары глядзеў на яго. Потым паківаў галавою. Графу відочна было сорамна.</p>
<p>— Не хочам мы такой волі,— нехта ціха сказаў, відаць, з браніборскіх мужыкоў.</p>
<p>— На большасці твараў было расчараванне. Стары Даніла Кагут моршчыўся. Усе сваякі нявесткі Марылі належалі Хаданскім. Марылю некалі выкупіў стары Вежа, калі яго папрасіў аб гэтым Кагут. Людзі разумелі: самае малое яшчэ два гады трэба было пакутаваць.</p>
<p>— «Когда мысль правительства иоб упразднении крепостного права распространилась  между не приготовленными к ней крестьянами, возникали было частные недоразумения. Некоторые думалин о свободе и забывали об обязанностях.</p>
<p>Но общий  здравый смысл не поколебался в том убеждении, что и  по естественному рассуждению,  свободно пользующийся благами  общества взаимно  должен служить благу общества исполнением некоторых обязанностей; и по закону христианскому,  всякая душа должна повиноваться властям предержащим (Римлянам, XIII, І<sup><a href="#footnote-157">157</a></sup> ), воздавать всем должное и в особенности кому должно, урок, дань, страх, честь; что законно приобретенные  помещиками права не могут быть взяты от них без приличного вознаграждения или  добровольной уступки; что было бы противно всякой справедливости  пользоваться от помещиков землею и  не нести  за сие  соответственной повинности».</p>
<p>«І яны яшчэ гавораць аб хрысціянстве,— думаў Алесь,— спасылаюцца на пасланне Паўлы. Ці не сказаў той самы Паўла, што брань нашая не супраць крыві і цела, а супраць начальстваў, супраць духаў злосці паднябеснай. Абдзерлі як ліпку і крычаць аб хрысціянстве».</p>
<p>Ён бачыў твары людзей, асабліва з іншых вёсак, бачыў усё гэтае беднае чалавечае мора, на якое глядзеў з купала пантакратар. Бедныя, бедныя людзі! Як каласы, як травы пад сярпом тваім, грубая сіла. Ну што ж, калі твая «неабходнасць» не можа даць ім палёгкі, і волі, і шчасця — тым лепей. Тады па сваёй «неабходнасці» яны стануць каласамі пад сярпом волі, радзімы, паўстання, бітвы, каласамі, якія памруць, магчыма, але памруць, каб вырасла новая рунь. Гэта будзе скора. Нядоўга чакаць.</p>
<p>Цікава, што робіць цяпер Кастусь? Дыплом ён атрымаў яшчэ тады. Цяпер, відаць, выехаў у Вільню, а адтуль у Якушоўку. Збіраўся падаваць генерал-губернатару Назімаву прашэнне аб службе. Ці дадуць? Што ж, калі не дадуць, ён возьмецца проста за справу.</p>
<p>— «И теперь с надеждою ожидаем, что крепостные люди при открывающейся для них  новой будущности поймут и  с благодарностью примут важное пожертвование, сделанное благородным дворянством для улучшения их  быта».</p>
<p>Які змрочны твар у млынара Паківача. Як глядзяць на папа ягоныя ястрабіныя вочы. Стаіць Звончыкава старая з Азярышча, тая самая, што «пхалася ад хмызоў» у разліў. Гэтая здаволена, нібы загоршчынскія сваім перадчасным вызваленнем падманулі не толькі суседскіх, а і свайго пана... Андрэй Кагут глядзіць на людзей, на плямы святла і ценю.</p>
<p>— «Осени  себя крестным знамением, православный русский  народ...»</p>
<p>«А як быць католікам?»</p>
<p>— «...и призови с нами божие благословение на твой свободный труд, залог своего домашнего благополучия  и блага общественного».</p>
<p>Поп  скончыў. Людзі пачалі рухацца, кашляць.</p>
<p>— Яшчэ «Палажэнні», міране,— сказаў поп.</p>
<p>«Можа, у «Палажэннях» нешта?» — спытаў сябе, відаць, кожны. Людзі зноў замерлі.</p>
<p>Загорскі ведаў: нічога не будзе і ў «Палажэннях», хай не спадзяюцца.</p>
<p>Поп  чытаў ужо трохі асіплым ад стомы і хвалявання голасам. Алесь амаль не слухаў яго.</p>
<p>Поп чытаў аб тым, што памешчыкі не абавязаны надзяляць сялян зямлёю вышэй належнага.</p>
<p>— Калі не абавязаны, значыць і не будуць,— сказаў нехта.</p>
<p>Алесь не зірнуў у той бок. Яму было так, нібы гэта яго, невінаватага, злавілі на крадзяжы.</p>
<p>— «Снимается с помещиков  обязанность по продовольствованию крестьян, ответственность за взносы податей, ответственных в казенных  взысканиях».</p>
<p>Дакумент гэты быў, акрамя ўсяго, напісаны дрэннай рускай моваю. Нібы бараною карэнні рве на лясной сцежцы. Хто гэта казаў,— Спяранскі, здаецца? — што законы знарок трэба пісаць незразумела, каб народ звяртаўся па тлумачэнні да начальства.</p>
<p>«М-м-м, як-кі сорам. Багатыя людзі. Абрабавалі, абдзерлі, кінулі. У старца кій адабралі».</p>
<p>Поп кажа аб паншчыне ў Магілёўскай губерні.</p>
<p>Сорак мужчынскіх і трыццаць жаночых рабочых дзён у год. Калі ўлічыць, што раней адзін чалавек з двара адрабляў тры дні ў тыдзень нават у Кроера, то палёгка, значыцца, толькі крышку больш, як у два разы.</p>
<p>Якія ў людзей вочы! Пэўна, цяпер і яны зразумелі. А вось і нормы надзелаў. Для іхняга наваколля — шэсць дзесяцін (нічога, ёсць месцы па тры дзесяціны без чвэрці), а астатняе можна адрэзаць у карысць пана. Як жа так? Да рэформы надзел быў пятнаццаць — дваццаць дзесяцін.</p>
<p>І пакуль не выкупіш, зямля не мужычая, а юрыдычна панская, і за яе трэба несці павіннасць. Але ж на выкуп тэрміну няма, значыцца, і павіннасць не мае тэрміну.</p>
<p>І  яшчэ мала таго. Калі будзе нядоімка пану або грамадзе — можна пусціць з малатка ўсё, аж да мужычай сялібы.</p>
<p>Пад скляпеннямі царквы гучалі словы аб капіталізацыі аброку, аб выкупных сумах, аб шасці працэнтах выплаты ў год. У храме божым гандлявалі чалавечым целам. І не знайшлося чалавека з вервіем, які выгнаў бы гандляроў з храма. Чалавека гэтага даўно і намёртва прымацавалі фарбай да купала няправеднага храма.</p>
<p>Немагчыма было.</p>
<p>...Калі народ пачаў пакідаць царкву, Алесь павітаўся з Ісленьевым.</p>
<p>— Да мяне?</p>
<p>— Не, трэба яшчэ на чытанне ў Сухадол,— сказаў стары.</p>
<p>— У Раўбіча чыталі?</p>
<p>— Чытаў. Гэх, Аляксандр Георгіевіч, дачакаліся мы канца святой масленіцы.</p>
<p>Граф быў ашаломлены, і Алесь падтрымаў яго жартам:</p>
<p>— Нічога, будзе яшчэ і вялікдзень. Невядома толькі, хто каму чырвонае яечка паднясе.</p>
<p>— Пэўна, мужыкі нам,— сумна сказаў Ісленьеў.— І варта.</p>
<p>Граф, згорбіўшыся, сеў у вазок.</p>
<p>Коні рушылі.</p>
<p>Алесь з вышыні ўзгорка бачыў, як брылі па шэрым снезе белыя сялянскія постаці. Нехта крануў яго за руку. Ага, бацька Кагут.</p>
<p>— Дзякуй табе, сынок, ад загоршчынскіх.</p>
<p>— За што?</p>
<p>— Праз цябе не нацярпеліся былыя вашы мужыкі сораму. Вось табе і воля.</p>
<p>Пайшоў і Кагут. Алесь пачаў быў спускацца з узгорка да сваіх коней, калі пачуў раптам пошчак капытоў. Распырскваючы хлапякамі мокры снег, ляцелі да царквы Вацлаў і Стась Раўбіч. Алесь здзівіўся, убачыўшы іх разам.  Ён не ведаў, што ўсе гэтыя гады хлопцы ўпотай сустракаліся.</p>
<p>Але яму было прыемна.</p>
<p>— Вы што гэта,— удавана напусціўся ён на іх.— Галовы скруціць хочаце?</p>
<p>І асекся, убачыўшы твар Стася і светлае аблічча Вацлава. Дзіўна было ў такі дзень бачыць радасць на нечых абліччах.</p>
<p>— Алеська, братка...— захлынаўся Вацлаў.</p>
<p>— Што?! Хіба вы памірыліся?</p>
<p>— Мы і не сварыліся,— пачырванеўшы, сказаў Стах.— Ніколі-ніколі. Праўда, Вацлаў?</p>
<p>— Што такое?— спытаў Алесь.</p>
<p>— Раўбіч пасварыўся з Хаданскімі,— выпаліў брат.— Назаўсёды.</p>
<p>Вочы ў Раўбіча наймалодшага былі вільготныя. Вось-вось заплача з радасці.</p>
<p>— Праўда,— сказаў ён.— Праз цябе.</p>
<p>— Як?</p>
<p>— Прачыталі маніфест. Хаданскія крыўдавалі на цара страшэнна. І тады бацька раптам разгневаўся і сказаў:«А Загорскі меў рацыю, што вызваліў сваіх, не чакаючы вынікаў гэтага рабунку. Малайчына, хлопец. Малайчына». Тыя патрабавалі тлумачэнняў. А бацька ім сказаў: «Франс увесь час казаў мне праўду аб ім. Прасвяціў, відаць, яго бог. А я моцна вінаваты перад маладым князем».</p>
<p>Алесь пацалаваў іхнія свежыя ад язды і ветру, яшчэ дзіцячыя абліччы.</p>
<p>— Я страшэнна ўзрадаваны, Алесь,— сказаў Стах.— І Майка, і Франс. А Наталя аж скача і ў далонькі б’е.</p>
<p>— І я ўзрадаваны,— сказаў Алесь.— Калі можаш, скажы бацьку, што я прыйду пагаварыць.</p>
<p>— Паскакалі,— сказаў Вацлаў Стаху.— Да вас.</p>
<p>І яны з месца, кінуўшы з-пад капытоў цэлыя фантаны  мокрага снегу, узялі наўскач. Алесь паглядзеў і ўсміхнуўся. Франс не падвёў. Мілы Франс. Значыцца, як толькі скончыцца пост, ён і Майка будуць жыць разам.</p>
<p>На хвіліну ён падумаў, што вось-вось настане сеча, і засмяяўся. Яго не маглі забіць у бітве. Для гэтага ён занадта быў поўны жыццём. Паўстанне было радасцю. Яны перамогуць, і тады ўсе людзі зробяцца шчаслівыя. Хоць бы толькі хутчэй. Хоць бы хутчэй Майка, бунт, перамога, свабода, вольная бацькаўшчына на вольнай зямлі.</p>
<p>Ён з асалодаю ўдыхнуў гаркаваты сакавіцкі вецер.</p>
<p>Усё ж такі ішла вясна.</p>
<p> </p>
<h4><a id="chapter50"></a>XVI</h4>
<p>Праз колькі дзён пасля чытання маніфеста ў Мілым памёр стары Даніла Кагут. Ніяк не мог апамятацца і пакінуць думаць аб сваяках Марылі. Паўтараў: «Два гады паншчыны для мужыкоў. Яшчэ два. А плаціць усё жыццё».</p>
<p>І вось у першы сонечны дзень узяў Юрася і, абапіраючыся на яго (а раней і кіем не карыстаўся), пайшоў з унукам пад запаветны дуб на канцы пасады.</p>
<p>Ішоў высокі, увесь белы як снег, ад валасоў і вусоў да світкі, да белых скураных поршняў.</p>
<p>— Памятаеш? — паказваў на прызбу Юрась.— Тут ты Алесю песню тады спяваў.</p>
<p>— Але... Даўно было.</p>
<p>— Дзеду,— спытаў Юрась.— А дзе тое белае жарабятка?</p>
<p>Вочы ў старога былі светлыя і пустыя:</p>
<p>— Хто ж яго ведае. Расце недзе, пэўна.</p>
<p>— Доўга нешта для каня.</p>
<p>— Гэта не просты конь.</p>
<p>Ішоў моўчкі і толькі потым дадаў:</p>
<p>— Вырасце, вырасце жарабя. Ты-то дачакаешся, а я — не. Не дачакаюся я, унук. Не дачакаюся светлага дня.</p>
<p>Ён ішоў дваром і аглядаў хату і дворныя будовы, ішоў садам і аглядаў дрэвы вялікага ўжо саду, які сам пасадзіў.</p>
<p>— Шкада, зямля яшчэ мёртвая. Пачуць бы, як мяккай зямлёй запахне.</p>
<p>— Пачуеш.</p>
<p>— Не. Адхадзіў сваё.</p>
<p>Адламаў танюткую галінку вішні. Яна была ўжо зялёная на зломе і пахла гаркаватым.</p>
<p>— Пахне як, Юрась. Жыццём пахне.</p>
<p>Потым стары аглядаў лазню і ўспамінаў старую, якая сплыла, і мацаў рукою сена ў адрыне. Добрае было сена, зялёнае, ні разу не трапіла пад дождж.</p>
<p>— Скажаш, каб авёс не мантачылі. Ворыва хутка. І калоды ўсе хай Кандрат пакладзе на латы, каб не гнілі.</p>
<p>— Добра, дзеду.</p>
<p>Юрась быў узрадаваны, што прыехаў  з акадэміі і затрымаўся, але сэрца ў яго балела за дзеда.</p>
<p>Стары ішоў сцежкай да дуба. Тут ляжаў маленькі сумёт саломы: блізнюкі пільнавалі тут зайцоў, якія панадзіліся ў сад.</p>
<p>Кагут старэйшы гладзіў далонню шурпатую кару дрэва. Дубу было не менш як чатырыста год. Высока ў сіняе неба ўскідваў ён свае галіны.</p>
<p>Потым ён стаў глядзець на пасінелы лёд Дняпра, на паплавы і далёкія лясы. Шмат паветра было над вялікай ракой. Сіняга, халоднага, сляпучага. І ўжо трохі нібыта і цёплага. Лёду нядоўга асталося пужаць зямлю, і Дняпро напружыў пад ім усе свае магутныя мускулы.</p>
<p>Ветрык варушыў белыя дзедавы валасы. Суровыя вочы глядзелі ў абшар.</p>
<p>— Ухіляюся табе, рэчачка,— сказаў Кагут.— Бяжы сабе ды бяжы.</p>
<p>— Дзеду,— сказаў Юрась.</p>
<p>— Маўчы,— сказаў стары.— Не замінай. Што ўжо тут. Корсту Дняпровай вадой апырскайце. Я пачую.</p>
<p>Юрасю здалося, што дзед гаворыць не тыя словы. Але ён зірнуў у яго вочы і сумеўся. У вачах не было ўжо нічога ад зямлі. Яны ведалі нешта такое, чаго не ведаў ніхто.</p>
<p>— Рэчка ты мая, рэчанька. Залаценькая ты мая. Бяжы сабе ды бяжы. Нясі сабе ды нясі.</p>
<p>Ён звяртаўся цяпер  да ракі, як роўны да роўнага. Цяпер перад абодвума была вечнасць.</p>
<p>Косці стануць зямлёй, і вырастуць дрэвы, і пацякуць з іх кроплі дажджу. Проста туды, у раку. І  ён стане ракою, а рака — ім. І нават самы мудры, нават бог, іх не адрозніць.</p>
<p>Стары стаў на калені ў салому і пакланіўся рацэ, як тыя, старажытныя, што абагаўлялі Дняпро і таксама сталі зямлёю і ім.</p>
<p>А потым, нібы страціўшы цікавасць да ўсяго на зямлі, лёг на салому.</p>
<p>— Ну вось. Паміраць буду. Не крычы. Дай цішыні.</p>
<p>— Дзеду!</p>
<p>— Мне не балюча, то чаго крычаць? Не бойся, гэта нядоўга,— сонна мармытаў дзед.</p>
<p>Юрась, баючыся пабегчы за сваімі і пакінуць дзеда аднаго, сеў трохі ўбаку, вырашыўшы счакаць. А там ён завядзе старога ў хату.</p>
<p>Дзедавы вочы глядзелі ў сіняе неба, у якім магутна распасціраўся безліччу галін волат-дуб. Галіны пагойдваліся, нібы сам купал неба велічна гойдаўся на іх.</p>
<p>Кроў зямлі цякла ў жылах дуба. А кара была шурпатая, як мужыцкія рукі. А галін было — не злічыць. А за дубам быў Дняпро. А над Дняпром, і над дубам, і над ім, старым Кагутом, было сіняе неба. Добра будзе пад такім небам беламу каню... Стане моцным канём жарабятка... Справядлівасці ездзіць належыць на мужыцкіх пузатых конях.</p>
<p>Млявасць нарадзілася ў целе. Цёплая-цёплая. Цягнуўся ў неба дуб. Пачуліся гукі лірных струн. А можа, гэта зазвінелі, гойдаючыся, самі галіны дуба?</p>
<p>Дуб раптам вырас так, што зацямніў сонца. І толькі неба яшчэ трошкі свяціла праз звонкія галіны.</p>
<p>Потым неба згасла...</p>
<p>Мінула два дні з таго моманту, калі корсту з Кагутом апусцілі ў магілу.</p>
<p>Алесь усе гэтыя дні сядзеў дома, бавячы час з Вацлавам і кнігамі. Нікуды не хацелася ісці, а ў душы было пуста.</p>
<p>Алесь успамінаў гукі ліры, і песню пра белага каня, і белага-белага дзеда ў белым садку, і чырвань залітай зарывам грушы.</p>
<p>Нібы адляцела з гэтай смерцю юнацтва. І ніхто больш не заспявае пра белае жарабя.</p>
<p>У шэры і золкі дзень прыехаў па мокрым снезе Адам Выбіцкі. Кінуў лейцы на рукі Змітру, скочыў на снег, амаль пабег па сходах у палац. Быў, відаць, устрывожаны.</p>
<p>Алесь якраз расшыфроўваў тайнапісны ліст ад Кастуся. Пад гарачым прасам літары сталі зеленаватыя. Пісалі, відаць, лімонам.</p>
<p>«Звяждоўскі ў Вільні складае арганізацыю па кіраўніцтву групамі ўсёй Беларусі і Літвы. Будзем збіраць сілы на будучае. Сваіх пакуль што стрымлівай ад непажаданай гарачкавасці. Пашырай арганізацыю і думай аб зброі. Я таксама не марную часу. Аб’ездзіў частку Слонімшчыны, быў у Зэльве і Лідзе, у Гродні, у Саколцы. Стварылі цэнтр па кіраўніцтву Гродзенскай губерняй. У ім Валеры, каморнік Ільдэфонс Мілевіч, Стах Сангін, і Эразм Заблоцкі, ды яшчэ Хвэлька Ражанскі, хлопец трохі з кашай у галаве, але рашучы. Піша вершы. І па-беларуску. Але гэта — справа дзесятая. Арганізацыя ёсць, вось што галоўнае. Тэрмінова напішы, ці можаш паслаць дзве тысячы рублёў. Ёсць магчымасць танна купіць партыю зброі. Крадзеная інтэндантамі яшчэ ў вайну, і таму танная. Праўда, дубальтоўкі, а штуцэраў няшмат, але і тое добра. Жадаю поспеху, браце».</p>
<p>Алесь спаліў ліст у каміне. У гэты момант усхваляваны пан Адам зайшоў у пакой. Загорскі, нібы не заўважаючы, клаў грошы ў пулярэс.</p>
<p>— Паедзеш у Магілёў,— сказаў ён Выбіцкаму.— Адправіш грошы вось на гэты адрас пану Каліноўскаму. Майго імя не называй.</p>
<p>Выбіцкі муляўся.</p>
<p>— Княжа...</p>
<p>— Здарылася нешта?</p>
<p>Адам асеў, нібы з яго выпусцілі паветра:</p>
<p>— Бунт, пане княжа.</p>
<p>— Які я табе пане княжа?</p>
<p>— Бунт, Алесь. Паўсталі Браніборшчына, Крутое і Вязынічы,— ледзь варушыў вуснамі паляк.— Дарогаю ўзнялі дзве вёскі Хаданскага. Ідуць у Гарыпяцічы біць з тамтэйшай званіцы набат. Крычаць многа. Адмаўляюцца ад устаўных грамат і выкупу, не хочуць быць часоваабавязанымі.</p>
<p>Выбіцкі яшчэ больш збялеў і, зірнуўшы на Алеся, раптам сказаў глуха:</p>
<p>— Далучымся?</p>
<p>— Іх колькі?</p>
<p>— Пакуль пяць вёсак.</p>
<p>— А наваколле?</p>
<p>— А наваколле — вашы вёскі. Бунту ў іх няма і, пэўна, не будзе,— прызнаўся Выбіцкі.</p>
<p>— Ну, вось і далучайся на злом галавы. Ах, не да часу! Ах, д’ябал! Хто там у іх ядро?— кінуў Алесь.</p>
<p>— Корчакавы хлопцы. Усе ўзброеныя. А за імі — натоўп.</p>
<p>— Ёлуп хвашчоўскі твой Корчак,— раззлаваўся Алесь.— Ён  нападзе ды ў пушчу пойдзе, а людзям потым што рабіць? Узрадаваўся, пачаў.</p>
<p>— З  Корчакам ідуць блізнюкі Кандрат і Андрэй. Бацька Кагут, як дачуўся, кінуўся за імі, каб затрымаць.</p>
<p>— Разумнейшы, значыцца.</p>
<p>Нешта трэба рабіць. Неяк трэба ўтрымаць людзей ад крыві, абараніць ад бізуноў, знявагі, смерці. Пяць вёсак супраць імперыі! Лухта якая. То асцярожныя занадта, а то... Не, гэта трэба спыніць. Хай устаюць потым, калі ўстануць усе, калі возьмуцца за зброю сябры.</p>
<p>— У Магілёў паедзеш,— сказаў Алесь.— Дашлеш грошы, а Ісленьеву перадасі вось гэта.</p>
<p>Ён хутка напісаў некалькі слоў.</p>
<p>— «Граф,— прачытаў  Выбіцкі.— Корчак з людзьмі ідзе на Гарыпяцічы. Усімі сіламі паспрабую зрабіць так, каб не палілася кроў. Не хачу гэтага. Абяцайце мне словам двараніна, што даб’ецеся ў губернатара, каб не каралі нявінных вясковых жыхароў. Яны, напэўна, прыйдуць глядзець, але яны не вінаватыя. Ведаю з надзейных крыніц. Малю вас і сам зраблю ўсё».</p>
<p>Выбіцкі паківаў галавою і паклаў паперку на стол.</p>
<p>— Я не павязу ў Магілёў даносу, князь. Прыйдзе войска.</p>
<p>— Я не пасылаю даносаў, пан Адам,— жорстка сказаў Алесь.— Адпраўляю гэты ліст менавіта таму, што прыйдзе войска.</p>
<p>— Н-не разумею.</p>
<p>— Войска прыйдзе з Сухадола, а не з Магілёва. І  з войскам — Мусатаў. Людзей раздушаць яшчэ да таго, як з губерні прыйдзе адказ. І таму гэта не данос. Я не хачу, каб лютавалі над народам, і раблю спробу рэабілітаваць яго. Корчак пойдзе ў лес, а людзі, Выбіцкі? Няўжо вы думаеце, што слова найбагацейшага гаспадара ў абарону мужыкоў нічога не азначае?</p>
<p>— Ну?</p>
<p>— Ну і вось. Я не хачу, каб расстрэльвалі і хвасталі. Не хачу расправы. Паспрабую спыніць бойку. А Ісленьеў зробіць так, што расправа не будзе жорсткая.</p>
<p>— І  гэта вас клікалі чырвоным?</p>
<p>— Я і ёсць чырвоны. Але я не хачу, каб чырвоныя перадчасна пралілі  чырвоную кроў. Пе-радчас-на.</p>
<p>Выбіцкі пачырванеў.</p>
<p>— Я завязу ліст,— сказаў ён.— Даруйце мне.</p>
<p>— Вельмі буду абавязаны,— сказаў Алесь.— Гэта вызваліць, магчыма, і маю шкуру.</p>
<p>Аконам хаваў у кішэнь пулярэс:</p>
<p>— А можа, не рызыкаваць?</p>
<p>— Не,— сказаў Алесь.— Спяшайцеся, Выбіцкі. Я паеду без зброі. І тыя і іншыя могуць зрабіць са мною, што хочуць.</p>
<p>Ён паспешліва збіраўся. Загадаў Логвіну асядлаць Ургу. Накінуў плашч. У саквы загадаў пакласці бінты, корпію і ёд.</p>
<p>Хвілін праз трыццаць пасля таго, як аконам вылецеў з двара, Алесь сышоў па сходах.</p>
<p>— Можа, трэба па дапамогу? — спытаў Халімон Кірдун.</p>
<p>— Не трэба. Бывай, Кірдун.</p>
<p>Ён крануў каня з двара, адчуваючы дзіўную звонкую пустату, якая поўніла ўсё цела. Так заўсёды бывала перад небяспекай: стан, падобны на захапленне ці на лёгкі хмель.</p>
<p>«Ах, коннічак ты мой на белым кані,— іранізаваў ён з сябе.— Ах, галава ты дурная. Бачыце, збавіцель».</p>
<p>Але не скакаць у Гарыпяцічы ён не мог.</p>
<p> </p>
<h4><a id="chapter51"></a>XVII</h4>
<p>Людзі ішлі ўжо вечар і ноч. Уначы — чырвона-чорныя, асветленыя зарывамі, удзень — нібыта звычайныя, толькі ў вачах як быццам аставаліся агонь і ноч.</p>
<p>Пачалося з таго, што ўстаўныя граматы прывезлі ў Браніборшчыну. Перавялі ў грошы аброк, расклалі ўстаўную суму на ўсе двары, палічылі, колькі пойдзе на кожную наступную дзесяціну зямлі. Паколькі кожная наступная каштавала танней — горш за ўсё давялося бедным, якія не маглі многа купіць.</p>
<p>Шасціпрацэнтавы гадавы ўзнос у выкуп быў такі — не асіліць.</p>
<p>Браніборцы падумалі крыху і самі сабе сказалі: канец. Лепей паншчына, лепей нясцерпнае рабства.</p>
<p>Здзіўляла жорсткасць царскай волі. Загорскі і Раўбіч, паны, вызвалілі сваіх больш выгадна. Спачатку думалі — падман, і вось табе на. Атрымалі! Алесь і пан Яраш адразу выйгралі ў вачах людзей.</p>
<p>А потым нехта пусціў чутку, што Раўбіч і Загорскі проста ведалі аб сапраўдным маніфесце і не палічылі за магчымае ісці супраць царскай волі. Нездарма князь у Мілым падчас чытання вачэй не мог узняць з сораму. Але супраць астатніх ісці, відаць, не рызыкнуў. Толькі што сам вырашыў не браць граху на душу, вызваліць «па-царску».</p>
<p>Мужыкі адмовіліся ад устаўных грамат. Аконам Браніборскага пачаў пагражаць. Людзі крычалі і стукалі кулакамі ў грудзі.</p>
<p>І тут з’явіўся Корчак з людзьмі. Глядзеў у натоўп шалёнымі чорнымі вачыма, гаварыў незразумелае:</p>
<p>— Не мог цар даць такую волю. Сапраўдная воля за сямю пячацямі. У ёй для ўсіх сыраядцаў смерць. Цар загадаў волю віламі браць.  Ён за сваё жыццё баіцца. Але як пойдзеце паноў біць — узрадуецца ягоная душа.</p>
<p>Марта з Паківачовага млына (многія ведалі яе па патаемных маленнях) глядзела вялізнымі вачыма. Вочы напалову твару, і ў іх — апантанасць і ўтрапенне:</p>
<p>— Праўду гаворыць Корчак! Сама ад лёзных<sup><a href="#footnote-158">158</a></sup> людзей чула! Расце белабожы конь! Як не падтрымаеце яго — у пекле вам быць! Божае жарабя прадасцё — не бачыць вам шчасця!</p>
<p>Плач баб рэзаў па сэрцы. Усё адно было прападаць з такім выкупам. І таму людзі слухалі. А Марта крычала:</p>
<p>— Маці божая з былой Алейнай брамы плача. Валасы ў яе пасівелі і дыбарам усталі. Мёртвых дзетачак бачыць. Прадалі іх бацькі.</p>
<p>Зрэнкі Марты пашырыліся на ўвесь раёк і трапяталі:</p>
<p>— Бог, бог сказаў! Выдавацьме брат брата і бацька сына на смерць; і паўстануць дзеці на бацькоў і пазабіваюць іх; і будуць вас ненавідзець за імя маё, але хто выцерпіць да канца, спасён будзе.</p>
<p>Мужыкі, урэшце, паверылі. Справа была не ў ляманце Марты. Проста жыць стала нельга, а лямант надаваў становішчу неабходнае адценне жуды і велічы. Хай галосіць.</p>
<p>— Крывёю рака паплыве, калі не заступіцеся!!!</p>
<p>— Глядзіце, хлопцы,— сказаў Корчак.— Не пойдзеце з намі — адзін пайду. Вам потым сорамна будзе.</p>
<p>У гэты час прыйшлі вязыніцкія. Іх прывёў той самы Брона, што калісьці разрэзаў вяроўкі на руках Раўбіча. Вялізны, з англійскім штуцэрам у руках, ён прыйшоў пад абшчынны дуб і кінуў толькі некалькі слоў:</p>
<p>— Вандроўнік дарогаю казаў: паны папоў падкупілі. Папы сапраўдную царскую волю ў царквах схавалі. На прастоле пад сукном.</p>
<p>Натоўп маўчаў. Падобна было на тое. Папы чыталі волю, але папоў на Прыдняпроўі, якіх вера (то адна, то другая) біла і трэсла столькі стагоддзяў, ніколі не любілі.</p>
<p>— Схавалі,— сказаў Брона.— І ці не памацаць нам цэрквы?</p>
<p>Вырашылі: мацаць.</p>
<p>Бліжэй за ўсё было да гарыпяціцкай бажніцы. Людзі пайшлі туды і дарогаю ўзнялі яшчэ вёску Крутое. Гледзячы, як многа мужыкоў ужо ідзе, люд уздымаўся лёгка.</p>
<p>Потым прысталі сяляне дзвюх хаданскіх вёсак. Гэтыя прыйшлі з мяламі, граблямі, сякерамі і косамі.</p>
<p>Абрастаючы, як снежны камяк, натоўп рухаўся да Гарыпяцічаў. Палілі дарогаю панскія дворныя пабудовы. У чырвоным зарыве, вялікія ад яго, рухаліся праз ноч людзі, і страшна, востра блішчалі над іхнімі галовамі адпаліраваныя штодзённай працай вілы і карычневыя бічы на арэхавых цапільнах.</p>
<p>Ужо некалькі сотняў ног тапталі падмёрзлы нанач снег. Ішлі плеценыя скураныя поршні, вайлакі, лапці. Пазіраючы на іхнія сляды, пасуравелы пасля забойства Кандрат Кагут жартаваў:</p>
<p>— Глядзі, рашоты сваёй хадой гналі. Ай, мужыкі, ай, галовы!</p>
<p>Рогат каціўся над галовамі бліжэйшых. Гігатаў, як конь, Брона, абкружаны падлеткамі. У хлопцаў былі ў руках сякеры на доўгіх дрэўках, і нават па гэтым можна было пазнаць: з Вязынічаў. Толькі ў вязыніцкіх, прыроджаных лесарубаў, сякеры былі на такіх, удвая даўжэйшых за звычайныя, тапарышчах.</p>
<p>Корчак ішоў перад сваімі, як на свята, п’яны ад думкі, што вось, урэшце, настаў час. Ён  не ведаў, што ўся гэтая спроба з самага пачатку асуджана на правал, што большасць думае пра толькі што атрыманую, няхай нават куртатую, свабоду, што ніхто, акрамя ягоных хлопцаў, не назапасіў злосці, што людзі ішлі, як на вясёлую гулянку, і маглі разысціся пры першай перашкодзе.</p>
<p>Не ведаў, што сапраўдны час гэтых людзей прыйдзе не зараз і нават не праз год, але як прыйдзе — пажар будзе палаць зырка.</p>
<p>Корчак не ведаў, што і Кагуты ідуць з ім не ад усяго сэрца. Пайшоў Кандрат, адзіны, хто ведаў праўду пра смерць Стафана і яшчэ гневаўся на ўсіх. Андрэй рушыў за ім: нельга ж было кінуць блізнюка. Але гэты выправіўся без ахвоты і разы са два стрымліваў брата. Пакуль што гэта не ўдавалася, але на трэці раз магло мець поспех.</p>
<p>Ды і што было Кагутам? Яны былі людзі вольныя і, як большасць такіх, хацелі, ды і то не вельмі пільна, паглядзець: а ці не задумалі вялікія людзі падмены маніфеста.</p>
<p>Павінна было мінуць шмат часу. Беларусь павінна была зазнаць яшчэ шмат крыўды, рабунку, галечы і пагарды, каб нарадзіць навальніцу. І таму меў рацыю ў сваіх учынках Загорскі, а не Корчак.</p>
<p>Але Корчак не ведаў, баяўся самому сабе прызнацца ў гэтым, і таму ішоў, нібы яго чакала галоўная справа жыцця. Ён  занадта доўга чакаў і зашмат пакутаваў, каб адмовіцца ад «паходу на Гарыпяцічы» (як гэта потым назвалі), выходкі гераічнай, але бессэнсоўнай і таму трагічнай.</p>
<p>У карчме, дзе быў сядзельцам стары Ушар, разбілі дзверы пуні і выкацілі на снег дзве бочкі са смалой. Усе, хто хацеў, рабілі сабе паходні. Гарэлкі дый іншай маёмасці не кранулі: нашто чалавеку потым адказваць перад гаспадаром? Дый ішлі ж не рабаваць, ішлі мацаць царкву, каб самім упэўніцца ў нізкім падмане.</p>
<p>Натоўп ішоў да бочак і адыходзіў з паходнямі. Нібы чорная рака падпаўзала да нейкага месца, тут успыхвала і далей паўзла ўжо вогненная.</p>
<p>Падышлі да Гарыпяцічаў. Сяло маўчала. Ні агеньчыка, ні гуку. Толькі сабакі брахалі ў дварах. Белая, з дзвюма званіцамі, царква на ўзгорку драмала сярод мокрых голых ліп.  І  вышэй за іх узносіўся васемсотгадовы, чорны і каржакаваты царкоўны дуб, равеснік першай царквы, закладзенай на гэтым месцы.</p>
<p>Людзі здзіўляліся, чаму сяло маўчыць. Яны не ведалі, што, пакуль яны ішлі, затрымліваючыся падоўгу ля кожнай вёскі, і не хавалі мэты паходу, аконам з Вязынічаў паспеў папярэдзіць Сухадол. Палкоўнік Яраслаўскага палка, раскватараванага там, быў хворы, і на Гарыпяцічы з дзвюма ротамі выйшаў Апалон Мусатаў. Яны рэквізавалі ў адным з сёл мужыцкія сані і прыбылі на месца значна раней, чым мужыкі.</p>
<p>І яшчэ ніхто не ведаў, што сюды фарсіраваным маршам падыходзяць яшчэ дзве роты і будуць не  пазней поўдня.</p>
<p>Мужыкі валілі вуліцай, гародамі і садамі. Усім хацелася хутчэй дайсці да мэты. Лілася зыркая вогненная рака.</p>
<p>Потым пярэднія пачалі суцішваць крок.</p>
<p>Ля царквы цямнеў салдацкі ланцуг. Спадзістым частаколам ружавелі ўздзетыя ўгору багнеты, і ў іх адбіваўся агонь шматлікіх паходняў.</p>
<p>Натоўп глуха загуў і стаў. Людзі баяліся пераступіць нябачную мяжу, якая аддзяляла іх ад салдат у канцы вулачкі.</p>
<p>Але маўчалі і салдаты. Нават Мусатава прабіралі непрыемныя мурашкі, так многа было перад ім людзей  і агнёў.</p>
<p>Рысіныя вочы капітана мацалі натоўп і ўрэшце сустрэліся спачатку з ястрабінымі вачыма Паківача, а потым з чорнымі і дрымучымі вачыма Корчака.</p>
<p>І тут Мусатаў упершыню адчуў няўпэўненасць і жах. Ён не ведаў людзей з гэтай белай масы, але аблічча Корчака ён ведаў. І  Мусатаў падумаў, што тут, відаць, не проста мужыкі, а лясныя браты, а паколькі гэта так, справа будзе гарачая. Ён памыляўся, але не мог ведаць, што памыляецца.</p>
<p>— Разыдзіцеся,— сказаў Мусатаў.</p>
<p>Гэта было нечакана, але наперад выйшаў не Корчак.</p>
<p>— Мы не хочам крыві,— сказаў Паківач.</p>
<p>— Чаго вы хочаце?</p>
<p>— Мы хочам бачыць сапраўдны маніфест, схаваны ў царкве.</p>
<p>— Які маніфест?</p>
<p>— Сапраўдны...  царскі.</p>
<p>— Ёсць адзін маніфест.</p>
<p>Паківач з дакорам пахітаў галавою.</p>
<p>— Нашто брахаць, пане?.. Служывы, а сам з гэтымі падманшчыкамі. Ці пахваліць цябе бацька-імператар?.. Прапусці нас у царкву, і мы пойдзем адсюль.</p>
<p>Мусатаў падумаў, што гэта дае магчымасць выйграць час і ўзяць завадатараў.</p>
<p>— Ідзіце,— сказаў ён.</p>
<p>Мужыкі пачалі раіцца. Урэшце першы пайшоў да царкоўнай брамы Паківач.</p>
<p>— Чый? — мераючы яго вачыма, спытаў Мусатаў.</p>
<p>— Лясны.</p>
<p>— Стой тут. Яшчэ хто?</p>
<p>Другою выйшла з натоўпу Марта.</p>
<p>— Ты чыя?</p>
<p>— Божая.</p>
<p>Мусатаў падумаў, што ўсё гэта дрэнна і сапраўды тут не мужыцкі бунт, а паход «лясных братоў». Іх развялося шмат, каму, як не яму, было ведаць пра гэта.</p>
<p>Два цені, чорны і белы, стаялі асобна ад натоўпу і сачылі, хто выйдзе яшчэ. Кандрат паспрабаваў быў зрабіць крок, але яго раптам моцна сціснулі з бакоў. Ён пакасіўся: цяжка сапучы ад бегу, стаялі побач з ім бацька і Юрась.</p>
<p>— Галава яловая,— сказаў змрочны бацька.</p>
<p>Кандрат ірвануўся быў — сціснулі. Андрэй раптам пачаў пхаць яго назад, у натоўп.</p>
<p>— До,— сказаў ён.— Ты што, не бачыш? Пастка.</p>
<p>Строгія сінія вочы Андрэя сустрэліся з ягонымі вачыма.</p>
<p>— Хадзем адсюль,— сказаў Андрэй шэптам.— Падвесці хочаш загорскае наваколле? Кінь, браце. Не час. Зразумей, галава ты дурная. Чакай. Выспімся мы яшчэ на іхняй шкуры. Дарэмна загінуць хочаш.</p>
<p>Падкова пачырванела на Кандратавым ілбе. Але сваякі моцна прыціснулі яго да глухой сценкі нейкай пуні.</p>
<p>Мусатаў стаяў трохі вышэй за мора агню. Рукі ягоныя, учэпістыя рукі ў рабацінні, нервова абмацвалі паяс.</p>
<p>Мусатаў не адчуваў ранейшай упэўненасці. І менавіта дзеля таго, каб яна вярнулася, спытаў:</p>
<p>— Яшчэ хто?</p>
<p>— Я,— рушыў з натоўпу Брона.</p>
<p>Ён  аддаў штуцэр суседу і пайшоў, топчучы поршнямі снег.</p>
<p>— Хто такі? Адкуль?</p>
<p>— А ты не ведаеш? Дарэмна. Давялося-такі табе памучыцца з намі пад Глінішчамі.</p>
<p>У Мусатава перасмыкнулася шчака. І гэты лясны.</p>
<p>— Т-так,— працягнуў ён і, паколькі ўпэўненасць не прыходзіла, загадаў: — Салдаты, бярыце іх.</p>
<p>Траіх людзей схапілі за рукі.</p>
<p>— Гэта што ж? — спытаў Паківач.— А абяцанне?</p>
<p>— Лясным бандзюкам не абяцаюць.</p>
<p>— Людзі! — крыкнуў Брона.— Бачыце?!</p>
<p>— Ты што ж гэта робіш?! — закрычаў нехта з натоўпу.</p>
<p>Мусатаў узняў руку:</p>
<p>— Народ! Гэтыя людзі ўпэўняцца, што ніякага маніфеста ў царкве няма, і там жа будуць чакаць, пакуль прыйдзе расплата.</p>
<p>Кандрат Кагут адбіваўся ля сценкі. Яго трымалі.</p>
<p>— Пусціце! Бачыце, як яны! Пусціце!</p>
<p>Бацька раптам абхапіў скураной папругай яго заламаныя назад рукі. Сцягнуў іх так, што ў Кандрата пачалі крывёй налівацца кісці.</p>
<p>— Цягніце яго, хлопцы, цягніце адсюль.</p>
<p>За Кандратавымі нагамі цягнуліся два снегавыя разоры. Ён напінаўся і роў.</p>
<p>— Раю вам разысціся,— шчэцістыя бакенбарды капітана дрыжалі.— Сюды ідзе яшчэ дзве роты. Пашкадуйце сваё жыццё.</p>
<p>Натоўп завагаўся. Корчак з адчаем бачыў, як трох чалавек цягнуць да брамы. Вёска маўчала, глядзела цёмнымі вокнамі. Напэўна, за некаторымі з іх былі вочы, але нават не каля саміх каламутных шкельцаў, а ў глыбіні хаты.</p>
<p>— Хлопцы! — крыкнуў Корчак.— Ды што ж гэта яны, ірады? Выганяйце іх з хат. Паходню ў страху, калі не выйдуць.</p>
<p>Мужыкі пачалі біць у вокны і дзверы, выганяючы гарыпяціцкіх на вуліцу. Іх цягнулі з хат. Натоўп быў у ярасці: хаваліся за цёмнымі вокнамі, і ў кожнага, хто стаяў з паходняй, было таму страшна і сіратліва на сэрцы. А хіба тыя, што з паходнямі, зладзеі? Яны хацелі толькі ўпэўніцца ў хлусні.</p>
<p>— Корчак! — крыкнуў Мусатаў.— Не здзекуйся з людзей!</p>
<p>— Адпусці ўзятых, доўбня! — крычаў Корчак.— Бач, літасцівы воўк! Успомні Півошчы!</p>
<p>Валтузня вакол Броны, Марты і Паківача на хвіліну прыпынілася.</p>
<p>— Людзі! — крыкнуў Мусатаў.</p>
<p>— Мы табе не людзі, а быдла,— адказаў Корчак.— А і вы нам не людзі, а ваўкі.</p>
<p>Навісла маўчанне.</p>
<p>...На загуменні бацька, Андрэй і Юрась трымалі, сапучы, Кандрата.</p>
<p>— Здрадніка з мяне робіце,— сіпеў той.</p>
<p>Вуліцай, прыгуменнямі, садкамі павольна, па адным, па тры адлучаліся ад натоўпу людзі.</p>
<p>— Бачыш? — сказаў Юрась, і раптам голас ягоны перасекся.— Бачыш? Вось табе гэты бунт. То ты што, у гульні хацеў галаву скласці?</p>
<p>Кандрат круціў галавою, як загнаны конь.</p>
<p>— Сорам, перад братамі сорам,— ён зноў пачаў вырывацца.</p>
<p>Андрэй схапіў яго за валасы і моцна, так, што Кандрат крыкнуў, павярнуў ягоную галаву да садкоў.</p>
<p>— Глянь! Ану, глянь! Унь яны, браты!</p>
<p>Ад вогненнага возера адрываліся і плылі садкамі агеньчыкі. То адзін, то другі з іх рабіў у цемры зыркае паўкола — зверху ўніз,— і потым адтуль далятала сычэнне згасаючай паходні, якую совалі ў сакавіцкі, нямоцны нават уначы, снег.</p>
<p>У Юрася нешта клекатала ў горле.</p>
<p>— Братка...— захлынаючыся, сказаў ён.— Братка, ты не думай. Мы пачнем  не так. Калі мы пачнем — зямля пад імі ўсімі закурэе. Пачакай да таго часу, братка.</p>
<p>— Калі пачнецца  сапраўднае — першы пайду з табою,— сказаў Андрэй.</p>
<p>— Мы з-пад іх зямлю рванем,— усё паўтараў Юрась.— Гэта ўжо скора. Вер мне, я людзей ведаю.</p>
<p>Кандрат зноў ірвануўся з-пад іх.</p>
<p>Ён глядзеў, як сычэлі і сычэлі ў снезе згасаючыя паходні, як меншала і меншала — на вачах, агнёў. Сутарга раптам прабегла па Кандратавым целе, і ён, ірвучыся, закрычаў нема і страшна.</p>
<p>— Панеслі,— сказаў Юрась.</p>
<p>Андрэй ускінуў на плячо братава цела, і Кагуты рушылі зарасцямі вішняку, а потым узлобкам далей ад Гарыпяцічаў. Кандрат пагойдваўся на плячах, нерухома-цяжкі, як мёртвы.</p>
<p>На ўзгорку, перад тым як спусціцца ў яр, Юрась і Андрэй спыніліся. Агні ўсё яшчэ згасалі ў лагчыне, але сычэння не было чуваць: далёка.</p>
<p>— Нічога, мы ім гэта ўспомнім,— сказаў Андрэй.</p>
<p>Брат не сказаў нічога, але Андрэю стала страшна, калі ён убачыў сціснутыя Юрасёвы кулакі.</p>
<p>«Давялі,— падумаў ён.— Ваўкоў з людзей парабілі. І дзіва што...»</p>
<p>Натоўп радзеў. Засталіся толькі Корчакавы людзі і ўзброеныя мужыкі з вёсак Хаданскага, ды яшчэ гарыпяціцкія, якім не было куды ўцякаць.</p>
<p>Але Мусатаў усё адно адчуваў дзіўную слабасць.</p>
<p>...Натоўп тым часам усё яшчэ стаяў у нерашучасці. І  салдаты стаялі перад ім таксама нерухома. І на тварах салдат, якія трымалі Брону, Марту і Паківача,  была нерашучасць.</p>
<p>Часам у натоўпе выбухаў крык:</p>
<p>— Пусціце іх!</p>
<p>— Сыраядцы! Супраць царовай волі! Вось ён вам...</p>
<p>— Апускаліся багнеты, і нібы разам з імі на натоўп апускалася цішыня.</p>
<p>Брона глядзеў-глядзеў на гэта, ды і плюнуў:</p>
<p>— Мужыкі-і...</p>
<p>Корчак спрабаваў узняць сваіх — дарэмна.</p>
<p>...Яшчэ не пачынала днець, але на ўсходзе загарэлася ўжо янтарна-жоўтая, халодная стужка заранкі. Людзі пераступалі з нагі на нагу, рыпеў пад поршнямі снег.</p>
<p>Мужыкі ведалі: пакуль на іхнім баку ноч і паходні,  іхні табар робіць уражанне больш страшнага і вялікага, чым на самай справе. Дзень, які вось-вось павінен быў разгарэцца над вёскай, нібы распране іх, пакажа салдатам звычайных змерзлых людзей, вельмі стомленых і галодных.</p>
<p>...І раптам над натоўпам, над салдатамі прагучаў шалёны, дрыготкі ад захаплення крык Марты. Яна білася ў руках у салдат, выгіналася, паказвала рукою некуды на крутаяр. Вочы жанчыны гарэлі раз’юшанасцю і ўтрапеннем.</p>
<p>— Глядзіце! Гля-дзі-і-це!</p>
<p>На крутаяры, на верхнім ягоным зрэзе, на жоўтым фоне заранкі рухаўся сілуэт.</p>
<p>— Коннік! Коннік! Коннік!</p>
<p>Конь нібы рассцілаўся ў паветры, з усходу набліжаючыся да вёскі. Салдаты не бачылі яго за сцяною ліп. Але ўсім, хто ў нерашучасці стаяў на вясковай вуліцы, ён быў відзён добра.</p>
<p>І  кожны, нават той, хто не верыў у казкі, з радасцю падумаў: вось яно. Вось яна, тая адзіная прычына, якая можа прагнаць здранцвенне. І трэба скарыстаць яе, іначай дзень — і яшчэ дзве роты, якія ідуць недзе дарогаю, і расправа, і катарга. Толькі адагнаць іх, хоць бы на хвіліну, каб потым здабыць сапраўдную волю, і ведаць, ці праўда гэта, і разысціся, каб расказаць усім і каб потым паўсталі ўсе, а не толькі дзве вёскі.</p>
<p>Крык Марты нібы разбіў маўчанне. Жанчына вырвалася з салдацкіх рук, зрабіла некалькі крокаў і павалілася на калені ў снег, цягнучы рукі да светлай праявы.</p>
<p>Бязладны шалёны крык нібы ўскінуў кожнага. Гэта было ўратаванне, магчыма, сапраўдная воля.</p>
<p>І, наліваючыся  крывёй, Корчак крыкнуў:</p>
<p>— Ён з намі, хлопцы! Хлопцы, ён з’явіўся! Рушай!</p>
<p>Крык п’яніў. Узняліся ўгору доўбні і вілы, косы і доўгія сякеры вязыніцкіх. Поршні пачалі таптаць снег.</p>
<p>Коннік ужо знікаў, правальваючыся ў яр, але цяпер мужыкам у ім не было патрэбы.</p>
<p>Разяўленыя рыкам раты, вусы, расхінутыя на грудзях сарочкі, белыя світкі, бляск сталі, агонь паходняў, крык — усё злілося ў адно, у лаву, якая кацілася на салдат.</p>
<p>Паківач вырваўся ад салдат, кінуўся да Марты, падымаючы яе. Потым узняў угору рукі:</p>
<p>— Хлопцы! Бі іх!</p>
<p>Лава набліжалася да схопленых і салдат з неверагоднай імклівай хуткасцю.</p>
<p>Якраз у гэты момант ірвануў паветра бязладны рэдкі залп. Паківач хіснуўся і, нібы пераламаўшыся, упаў дагары ў снег. Упаў яшчэ нехта, яшчэ, яшчэ.</p>
<p>Але было позна. Раты, доўбні, вострыя джалы кос, рэдкія хлапякі мужычых стрэлаў, світкі, сталь, хадакі, жоўтыя, як мёд і лён, распатланыя валасы — уся страшная лава насунулася, змяла, пагнала салдацкі ланцуг.</p>
<p>Яна была жахлівая. І  не хапала ўжо часу перазарадзіць стрэльбы, і аставалася толькі адно: ратавацца, скакаць цераз агарожу, бегчы цвінтаром, хаваючыся за царкоўныя муры, адчуваць спіною гарачае дыханне натоўпу і храбусценне кос, калі яны ўлазілі ў жывую плоць, кідаць стрэльбы, бегчы да рачулкі, правальвацца на сінім лёдзе, плысці, знікаць у пушчы.</p>
<p> </p>
<p>Алесь стаяў на апусцелым полі бою. Ён азіраўся: ага... унь чалавечы твар у дзвярах... і яшчэ... і яшчэ адзін.</p>
<p>— Хадзіце сюды,— уладна сказаў ён.</p>
<p>Божкаючы, наблізіўся стары:</p>
<p>— Божа! Божа! Што гэта цяпер будзе?</p>
<p>— Нічога не будзе. Кліч людзей. Якая тут самая чыстая хата?</p>
<p>— Не ведаю,— схітрыў дзед.</p>
<p>— Баішся? — сумна сказаў Алесь.— Нічога. Ану, хадзіце сюды.</p>
<p>Падышло яшчэ некалькі чалавек гарыпяціцкіх.</p>
<p>— Вось што,— сказаў Алесь.— Нікому нічога не будзе. Толькі дапамажыце мне. Падбярыце ўсіх параненых: і салдат на могілках, і мужыкоў на вуліцы. Нясіце іх у тую хату... Не хітруй, дзед, твая хата.</p>
<p>Толькі тут ён зразумеў, якім глупствам было скакаць сюды. Ён так нічога і не прыдумаў за дарогу. Спадзяваўся, што на месцы ўсё вырашыцца.</p>
<p>Вырашылася, на жаль, без яго. Разумней за ўсё было б яму кінуць гэтую вёску і непазнаным паехаць назад. Людзі не затрымаюцца тут, ён ведаў. Але Загорскі напісаў Ісленьеву. Ён ведаў, што недзе тут Кагуты, што зараз ён, Алесь, астаецца адзінай абаронай гэтых людзей ад раз’юшанай салдатні, бо пры ім пасаромеюцца катаваць і не пакінуць усяго без судовага разбору. І яшчэ: параненыя стагналі вакол на снезе, і гэта было жахліва, і тут ніхто, акрамя знахарак, не мог ім дапамагчы.</p>
<p>— Зносьце, зносьце,— падганяў Алесь.</p>
<p>Трэба было спяшацца. Раз’юшаныя пагоняй людзі маглі вярнуцца і — хто ведае — маглі паспрабаваць сарваць свой гнеў на недабітых. Сумна, калі заб’юць і цябе, але хто дапаможа параненым. А ён усё ж слухаў лекцыі і на медыцынскім факультэце.</p>
<p>— Завядзі каня куды ў гумно,— сказаў старому Алесь.— Калі выйду жывы — я табе за яго адплачу.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Калі ўзброеныя людзі, усхваляваныя і пачырванелыя, зноў затапілі вуліцы, параненых там ужо не было.</p>
<p>Корчак, дрыжучы ноздрамі ад узрушэння, хадзіў усюды і пытаў толькі адно: «Дзе Паківач?» Нехта паказаў яму на хату, у якую знеслі людзей.</p>
<p>У вялізнай пяцісценнай хаце параненыя ляжалі на лавах, на стале, проста на доле.</p>
<p>Загорскі з закасанымі рукавамі і акрываўленымі вышэй запясцяў рукамі накладаў гіпакратаву шапку на галаву аднаго з гарыпяціцкіх. Той жаласна стагнаў, і яму з усіх кутоў адказвалі па-дзіцячы слабыя ці басавітыя стогны.</p>
<p>— Хлопцы, дабіце, хлопцы, дабіце мяне,— амаль плакаў з перапуду і болю малады бялявы салдацік у куце.</p>
<p>— Маўчы,— са злосцю кінуў яму Алесь.— Рана ў руку, то рассіропіўся, ваяка. Праз тыдзень жэрці той рукою сам будзеш.</p>
<p>Грубасць зрабіла сваё. Салдацік перастаў маліць і толькі калаціўся.</p>
<p>— А ты цярпі, цярпі,— казаў Алесь гарыпяціцкаму.— Прынамсі, цяпер ведаеш, як порах пахне.</p>
<p>Ён адчуў на сабе нечы позірк, узняў галаву і сустрэўся з дрымучымі вачыма Корчака.</p>
<p>— Гэта ты скакаў? — сказаў Корчак.</p>
<p>— Я. А што, не ў часе? — Алесевы вочы глядзелі спакойна.</p>
<p>— Навошта?</p>
<p>— Хацеў неяк спыніць усё гэта.</p>
<p>— Навошта?</p>
<p>Алесь усміхнуўся.</p>
<p>— Час не той. Маніфеста ў царквах няма. Можаш паверыць мне. Таму я і вызваліў сваіх не так, як ён.</p>
<p>Корчакавы вочы сачылі за Алесем пільна і гнеўна.</p>
<p>— З  часам ты гэта зразумееш, Корчак,— сказаў Алесь.</p>
<p>Лютая іронія была ў складцы Корчакавых вуснаў:</p>
<p>— І не баішся, што заб’ём?</p>
<p>Алесь паказаў белыя зубы і не адвёў вачэй:</p>
<p>— Нават апошнія забойцы не забіваюць папа з дарамі і лекара.</p>
<p>— А калі ўсё ж?</p>
<p>— Ну і рабіся ніжэй за апошняга бандзюгу,— і Алесь перайшоў да наступнага параненага.</p>
<p>Корчак не ведаў, якое напружанне валодае зараз гэтым маладым чалавекам. Корчака душыў гнеў. Гэты, з прыгожымі шэрымі вачыма, не звяртаў увагі на смерць, што стаяла перад ім. Корчак раз’юшана зрабіў крок і стаў між Алесем і акном, зацяніўшы Загорскаму.</p>
<p>— Ану, адступіся! — рыкнуў Алесь.</p>
<p>Корчак міжвольна адступіў, а калі потым спахапіўся, было позна.</p>
<p>— Паперкі захацелася? — жорстка сказаў Алесь.— Ведаеш, дзе б ты апынуўся са сваёй папяровай воляй? Глядзі,— ягоная рука павяла па ляжачых.— Унь... унь... унь... Траіх забітых мужыкоў, шэсць забітых салдат, дванаццаць параненых праз г... паперку... Ідзі, ідзі, шукай сваю паперку, бутэлька цёмная.</p>
<p>Корчак абвёў вачыма тых, што стагналі. Забітыя — вунь, ля дзвярэй. Трое гарыпяціцкіх, бо не бачыў іх сярод сваіх. А ото салдаты. Параненыя таксама салдаты. Але вунь адзін лёгка паранены з вёскі Хаданскага. Моршчыцца, устае на ногі. А там трое параненых з яго лясных хлопцаў.</p>
<p>— Дзе Паківач? — спытаў Корчак.</p>
<p>— Шукай.</p>
<p>Корчак пайшоў, схіляючыся над тымі, што ляжалі. Паківач прыткнуўся ля сценкі, на баку. Жоўтыя ястрабіныя вочы глядзелі непрытомна.</p>
<p>— Давай раней за ўсё гэтага,— сказаў Алесю Корчак.</p>
<p>— Не трэба,— сказаў Алесь.</p>
<p>— Як гэта не трэба?</p>
<p>— Не трэба яму нічога больш.</p>
<p>— Мой чалавек.</p>
<p>— Нават тваім людзям, нават табе з часам нічога не трэба будзе.</p>
<p>І тут Корчак зразумеў. Зрабіў крок да Алеся:</p>
<p>— Ты што, дзве галавы маеш? Ты хто такі?!</p>
<p>Але Корчак стрымаўся. Ён успомніў словы Кандрата Кагута аб ворагах.</p>
<p>— Га-а,— сказаў ён.— Той князь, што за волю.</p>
<p>— За волю,— проста сказаў Алесь.— Толькі за сапраўдную. Не за папяровую.</p>
<p>Цяжка дыхаючы, Корчак спытаў:</p>
<p>— Ты што ж гэта яго, Паківача, не збярог, га?</p>
<p>— Гэта ты яго не збярог. Яму ўжо ніхто не мог памагчы.</p>
<p>Загаварыў раптам амаль умольна:</p>
<p>— Слухай, Корчак. Ідзі ты пашукай у царкве сваю паперку ды потым знікай адсюль. Нарабіў свайго — досыць. Ды яшчэ я б табе раіў усіх сваіх забітых ды параненых з сабою ўзяць: салдаты зараз прыйдуць. Часоваабавязаныя  Хаданскіх — на шчасце, лёгка параненыя — пойдуць дахаты. А гарыпяціцкіх ужо неяк я сам засцерагу. Пайшоў бы, га?</p>
<p>Корчак пайшоў да дзвярэй, спыніўся:</p>
<p>— Не веру я табе,— сказаў ён.— Усёй пародзе вашай праклятай не веру.</p>
<p>— Добра,— сказаў Алесь.— Зачыні дзверы ў сенцы.</p>
<p>Дзверы ляснулі. Корчак, сцяўшы сківіцы, бег да царквы, ля якой мужыкі цяжкім бервяном канчалі выбіваць дзверы. Урэшце дзверы абваліліся.</p>
<p>Гулка тупаталі па плітах боты, мякка пляскалі поршні.</p>
<p>Корчак нагою адчыніў царскую браму.</p>
<p>Рука ягоная слізганула пад аксаміт, што ўкрываў прастол. Потым ён выпрастаўся, бледны.</p>
<p>— Няма,— сказаў ён.</p>
<p>— Няма... Няма... Няма,— пачало перадавацца па ланцугу да выбітых дзвярэй.</p>
<p>...Першыя рушылі з месца людзі Хаданскіх. Некаторыя зайшлі ў хату, дзе корпаўся Алесь, узялі сваіх параненых, пайшлі. Корчак глядзеў, як адставалі ад натоўпу людзі.</p>
<p>— Хлопцы...— сказаў ён, і голас ягоны здрыгануўся.— Хлопцы, перахавалі яны яе. Не можа быць, каб цар...</p>
<p>Усе маўчалі. Толькі нехта ўзняў на яго вочы.</p>
<p>— Няхай так. Але цяперака што ўжо? Каб адшукалі — паклалі б косткі, а так...</p>
<p>Корчак сеў на ганак. Меншаў і меншаў натоўп. Белагаловы чалавек сядзеў на ганку, і валасы звісалі на схілены твар.</p>
<p>Потым ён узняў галаву, і ўсе здзіўлена ўбачылі, што Корчакавы вочы засцілае нешта празрыстае і яснае. Яно паступова, дарожкамі, сплывала па шчоках.</p>
<p>— Волю нашу...— Корчака нешта душыла.— Дарагую нашу... Прадалі, псы... Прадалі... Прадалі.</p>
<p>Меншалі і меншалі белыя постаці на белым снезе. І сонца вясёлкава драбілася ў вачніцах чалавека на ганку.</p>
<p>Потым ён устаў і ўздыхнуў.</p>
<p>— Што там... Будзем чакаць... Мы — цярплівыя.</p>
<p>Маленькая купка людзей стаяла перад ім, і ён сказаў:</p>
<p>— Забярыце параненых. Адыходзім, хлопцы.</p>
<p>...Астатнія цягнуліся па снезе, несучы на самаробных насілах параненых і забітых, а Корчак усё яшчэ стаяў у дзвярах.</p>
<p>— Маеш смеласць, князь,— урэшце сказаў ён.— Але ненавіджу я цябе. Не за тое, што ты гэта ты. За іншых я цябе ненавіджу. За Кроера. За ўсіх братоў тваіх. За ўсё.</p>
<p>— Я ведаю,— сказаў Алесь.</p>
<p>— Так і астанешся з салдатамі ды гэтымі гарыпяціцкімі мнямлямі?</p>
<p>— Так і астануся.</p>
<p>— Смелы, але ўсё адно ненавіджу,— жылы ўзбухалі на Корчакавым ілбе.— Не магу я цябе крануць, але... Хай бы цябе забілі салдаты, князь.</p>
<p>Алесь збялеў.</p>
<p>— Па-мужыцку ты цвэнькаеш — хай бы цябе забілі, сваіх адпусціў — хай бы цябе забілі, наваколле за цябе гарою — хай бы цябе забілі, пад салдацкімі кулямі астаешся — хай-бы-ця-бе-за-бі-лі.</p>
<p>— Бачыш,— сказаў Алесь.— А я хачу, каб ты жыў.</p>
<p>— Дзеля чаго?</p>
<p>— Дзеля сапраўднай волі.</p>
<p>— Не будзе яе!</p>
<p>— Яна будзе,— у Алеся дрыжалі бровы.— Падумай, Корчак. Мы іншыя, Корчак.</p>
<p>— Дзеці такіх бацькоў, гэ!</p>
<p>— Маіх бацькоў не чапай.</p>
<p>— Сваякі такіх, як Кроер.</p>
<p>Алесь ускінуў галаву:</p>
<p>— Я падставіў руку, калі цябе збівалі, выдраў цябе з ягоных рук.</p>
<p>— Не веру,— нібы чапляючыся за самае дарагое ў жыцці, сказаў Корчак.</p>
<p>— Вось шнар ад карбача.</p>
<p>— Не веру!</p>
<p>— З часам паверыш.</p>
<p>Дзверы зноў ляснулі. Алесь паківаў галавою.</p>
<p>Апоўдні ў Гарыпяцічы зноў увайшлі салдаты: рэшткі дзвюх рассеяных рот і дзве свежыя роты пры адной лёгкай гармаце.</p>
<p>Нехта паказаў Мусатаву хату, дзе ляжалі параненыя.</p>
<p>Ён торгнуў дзверы і спыніўся, уражаны. Седзячы на ўслоне, спусціўшы сашчэпленыя рукі між каленяў, спадылба глядзеў на яго стары знаёмы. Радасць варухнулася ў капітанавым сэрцы, але ён стрымаўся. Ён толькі клікнуў Буланцова, падручнага, з якім некалі разам лавіў Войну.</p>
<p>— Вось, Буланцоў,— сказаў жандар.— Рэкамендую, князь Аляксандр Загорскі. Якім чынам тут? — спытаў Мусатаў.</p>
<p>Алесь паціснуў плячыма:</p>
<p>— А можа, каму-небудзь памагу.</p>
<p>— Каму «каму-небудзь»? Мяцежнікам або нам?</p>
<p>— Не крычыце,— сказаў Алесь.— Добрыя манеры не зашкодзяць і людзям вашай прафесіі... Бачыце, вось салдаты...</p>
<p>— Яны не дабілі іх?</p>
<p>— Я не даў... А там мужыкі.</p>
<p>Буланцоў  рушыў туды.</p>
<p>— Гэтых я забяру.</p>
<p>— Не раю,— сказаў Алесь.— Гэта гарыпяціцкія.</p>
<p>— То што? — паводзячы даўгаватым носам, спытаў сышчык.</p>
<p>— А тое, пан лазутчык. Нават пан Мусатаў чуў, што іх сілком, пад пагрозай падпалу, выгналі з хат. Салдаты ж стралялі ў каго хочаш, абы не ў лясных братоў.</p>
<p>Ён амаль весела ўсміхаўся, і Мусатаў ненавідзеў яго ў гэты момант. Ненавідзеў за жэсты, словы, вопратку, за гэтыя вочы, за спрыт у размове. Ён не мог не адчуваць, што побач з ім ён, Мусатаў, заўсёды будзе выглядаць, як п’яны капрал.</p>
<p>— «Лясныя» пайшлі яшчэ раніцай. На світанні,— сказаў Алесь.— А гэта нявінныя людзі: салдаты пацвердзяць. Як і тое, што я не ваяваў.</p>
<p>— Бачылі бандытаў? — спытаў Буланцоў.</p>
<p>— Як вас.</p>
<p>— І гаварылі з імі?</p>
<p>— Як з вамі.</p>
<p>— Што яны казалі? — спытаў Мусатаў.</p>
<p>— Што ідуць у пушчу і што шчасце маё — лекарскае. Іначай забілі б.</p>
<p>— Колькі ў іх ахвяр?</p>
<p>— Трое забітых, з дзесятак параненых.— Алесь знарок прылічыў да лясных людзей мужыкоў з вёсак Хаданскага.</p>
<p>— Колькі іх было? — спытаў Буланцоў.</p>
<p>— Гэта што, допыт?</p>
<p>— А вы што ж думалі, шаноўны Аляксандр Георгіевіч,— амаль ласкава сказаў Мусатаў.</p>
<p>— У такім выпадку я не буду адказваць.</p>
<p>— Будзеце, будзеце,— ветліва сказаў жандар.</p>
<p>І ён паціснуў плячыма:</p>
<p>— Яны, відаць, сапраўды пайшлі ў пушчу яшчэ на світанні. Нічога. Ідзіце вазьміце з хат мужыкоў — хто пападзе ў рукі.</p>
<p>— Не хадзіце, Буланцоў,— сказаў Алесь.— Не аддавайце такіх загадаў, капітан.</p>
<p>— Гэта чаму ж? — спытаў Мусатаў.</p>
<p>— Тут ёсць сведка.</p>
<p>— А гэты сведка скампраметаваны, — сказаў капітан.</p>
<p>— Дарэмна. Ёсць мой аконам, які прывёз мне вестку пра бунт. Ён  засведчыць: да таго я нічога не ведаў. Ёсць мужыкі, што скажуць: мяне не было ў час бунту, ёсць салдаты, якіх я лячыў, бо гэта абавязак кожнага, хто ведае, як зрабіць перавязку.</p>
<p>— Не было яго ў бунце, паночак,— застагнаў бялявы салдацік ля печкі.</p>
<p>— Маўчы! — сказаў Мусатаў і, звярнуўшыся да Алеся, пільна гледзячы яму ў вочы і чаканячы словы, пачаў гаварыць: — З’явіліся вы — і ў  мяцежнага натоўпу змяніўся настрой. Чорт ведае за каго яны вас палічылі...</p>
<p>— З тым самым поспехам яны маглі б палічыць варону за архангела Гаўрыіла, што злятае з нябёс,— іранічна ўсміхнуўся Алесь.</p>
<p>— Чаго вас панесла сюды?</p>
<p>— Я ж казаў: лекаваць.  Я не хацеў крыві. І вы не зачэпіце нявінных, Мусатаў, толькі таму, што гэтага вымагае ваша кар’ера. Я, урэшце, прыскакаў таму, што павінен быць бесстаронні сведка, якому павераць больш, чым хлопу, і больш, чым вам. Я — сведка.</p>
<p>Мусатаў азірнуўся і перайшоў на французскую мову:</p>
<p>— А вы... падумалі... што гэты сведка мог быць забіты... падчас бунту... Выпадковым залпам...</p>
<p>— Ваша вымаўленне прымушае жадаць лепшага,— сказаў Алесь.— А салдаты, капітан?</p>
<p>Мусатаў дрыжаў. Настаў, здавалася, час. Цяпер і гэтага можна было пужануць арыштам ці смерцю. Ён адчуваў, што ўсё ў ім звініць.</p>
<p>— Ніхто не ведае матываў вашага прыезду сюды,— на той самай дрэннай французскай сказаў ён.— Вы ўмяшаліся ў бунт, вы сваім з’яўленнем настроілі гэтых людзей на атаку. І я зараз жа пашлю данясенне аб гэтым віцэ-губернатару, бо Беклемішаў хворы... Пашлю таму самаму вашаму Іс-леньеву, які крычаў на мяне за справу ў Півошчах.</p>
<p>Рысіныя вочы звузіліся, вусны трапяталі.</p>
<p>— Дарэмна будзеце старацца,— сказаў Алесь.— Данясенне ўжо адаслана. Я адправіў яго перад ад’ездам сюды і растлумачыў, чаму еду. Мяркую, хутка будзе адказ.</p>
<p>Мусатаў міжвольна хапануў ротам паветра.</p>
<p>— Вось так,— нявінна глядзеў на яго Алесь.— Кожны чалавек, кожны дваранін павінен усімі сіламі старацца спыніць мяцеж. І я растлумачыў гэта віцэ-губернатару на выпадак...  гм... на ўсякі выпадак.</p>
<p>Буланцоў нічога не разумеў з размовы, але сышчыцкай здагадлівасцю ўцяміў адно: шэф атрымаў страшны ўдар. І яшчэ адзначыў сабе: шэф цяпер ніколі не даруе гэтаму чалавеку.</p>
<p>Алесь устаў.</p>
<p>— Ну вось,— сказаў ён.— А цяпер...</p>
<p>— Вядома,— сказаў Мусатаў.— Я спадзяюся, вы зразумелі, што гэта быў жарт?..</p>
<p>— Я і не сумняваўся ў гэтым. Хіба такія рэчы гаворацца не ў жарт паміж цывілізаванымі людзьмі? Вядома, жарт.</p>
<p>Капітан сядзеў бледны.</p>
<p>Алесевы вочы смяяліся.</p>
<p>— До, капітан. Я спадзяюся, вы адменіце гэты загад і знойдзеце сапраўдных злачынцаў? Бо калі кожны залп — гэта прыступка вашай кар’еры, я пакладу гэтаму мяжу.</p>
<p>І ўпершыню  за ўсю размову ўзвысіў голас:</p>
<p>— І калі вы кранеце яшчэ аднаго з іх — вас павязуць адсюль пад рагожай у Магілёў ці пад лямцам у астрог. Зразумелі гэта вы, пан штуцэр, пан куля, пан свінец?!</p>
<p>Мусатаў сядзеў, гледзячы на дошкі стала.</p>
<p>— Добра,— сказаў ён урэшце.— Я адмяняю загад, Буланцоў... Пагоню за Корчакам.</p>
<p> </p>
<p>Праз тры гадзіны прыбыў ад Ісленьева ледзь жывы ганец.  Ён прывёз загад: «Тэрмінова адпусціць невінаватых, шукаць Корчака з бандай, на час разгляду справы князя Загорскага — пад хатні арышт».</p>
<p>Алесь усміхнуўся: Ісленьеў думаў, каб яму, Загорскаму, не зрабілі пад гарачую руку шкоды. Стары клапаціўся аб ім. Вось дык стары! І гэта нічога, што загад віцэ-губернатара нібы ўзвысіў трошкі ва ўласных вачах жандарскага капітана, ворага, ад якога з часам нельга будзе чакаць літасці, калі яго толькі не заб’юць Корчак ці Чорны Война.</p>
<p>Хай сабе ўзвышаецца, хай думае, што калі хатні арышт, то апошняе слова астаецца за ім. Алесь ведае, для чаго так зрабіў Ісленьеў, і, значыцца, ён дасягнуў мэты, не даў праліцца крыві і ўратаваў невінаватых.</p>
<p>Лекар Яраслаўскага палка Зайцаў падышоў нават падзякаваць яго за перавязкі, сказаў, што зроблена гэта досыць добра. Алесь пакасіўся на капітана, сказаў, што яму прыемна пахвала адукаванага і спрактыкаванага чалавека, і запрасіў Зайцава бываць у сябе.</p>
<p>Стары пачырванеў.  Пачырванеў і Мусатаў, толькі з другой прычыны. І не вытрымаў. Суправаджаючы Алеся да санак пад цікаўнымі і добразычлівымі позіркамі салдат, пачаў з удаванай спагадай ушчуваць яго.</p>
<p>— Тут чорт ведае што робіцца. Папячэнне патрэбна, а то ўсе вакол нясытымі вачыма глядзяць. Іудзеяў адных на краіну колькі — і ўсе яны нямецкія шпіёны. А тут яшчэ свае нігілісты, папоўскае ды мужыцкае насенне. Народ нацкоўваюць! Эх, пане Загорскі, такое становішча, а вы ў гэтыя глупствы па маладосці год лезеце.— І лагодна заглядае яму ў вочы: — Вам што выпадае? Вы ў першых расійскіх памешчыках па багаццю,— гудзеў жандар.— Хіба ў вас не воля? Ды вам у сто разоў лепшая воля, чым у іхніх халуйскіх фаланстэрах<sup><a href="#footnote-159">159</a></sup>.</p>
<p>«Нічога ў мяне няма,— думаў Алесь.— Нічога з таго, што мне трэба. А трэба мне ўсё. І перш за ўсё воля ўсім народам і маёй радзіме. Што ты ведаеш аб гэтым, брудная свіння? І разважанні твае толькі і можна назваць, што le délire du despotisme<sup><a href="#footnote-160">160</a></sup>, як сказаў бы стары Ісленьеў. І сам ты быдла, лёкай душою».</p>
<p>Ён сеў у сані і заплюшчыў вочы, каб не глядзець на вартавога салдата. З уздыхам і палёгкаю заплюшчыў вочы і выцягнуў ногі. Два салдаты паскакалі за ім, каб правесці за сяло.</p>
<p>За санямі бег на доўгім повадзе Урга. Ён не звык да такога — пырхаў і матляў галавою.</p>
<p>Расталы сакавіцкі снег, вароны, прыціснутая чаканнем вёска, рэзкія галасы салдат.</p>
<p>На хвіліну яму стала балюча.  Ён успомніў словы Корчака і падумаў, што за пагарду продкаў да народа, за пагарду адукаваных да народа — каб не давялося плаціць дзецям, якія любяць гэты народ. Але тут жа падумаў, што пастараецца, каб Корчак, калі звядзе іх лёс, змяніў аб ім думку. Ён бачыў у гэтым мужыку вялікую чысціню нянавісці. Як патрэбныя ім людзі, якія ўмеюць ненавідзець! Харошы мужык! І як шкада, што нельга ўсяго раздаць, каб паверылі табе. Грошы патрэбны справе. Нічога, з Корчакам яны яшчэ сустрэнуцца. Ён, Алесь, зробіць усё, каб той быў таварышам яму. У іх адна справа.</p>
<p>Нічога. Нічога. Усё яшчэ будзе добра, чыста, смела. І людзі на зямлі будуць людзьмі.</p>
<p>Сядала пурпуровае сонца, і цені на снезе зрабіліся ізумрудна-зялёныя, чысцейшыя за марскі зялёны прамень, убачыўшы які, кажуць, нельга памыліцца ні ў каханні, ні ў любові, ні ў нянавісці.</p>
<p>І ён цяпер цвёрда ведаў, што ён любіць і што ненавідзіць, і адкуль у яго такі боль, і чаму ён ніяк не можа супакоіць сябе.</p>
<p>...Ён расплюшчыў вочы. Ехалі азярышчанскім берагам, ледзь не над самым урвішчам. І ён успомніў, як даўно-даўно, адзінаццаць год назад, тут сядзелі пад гарачым сонцам маленькія дзеці.</p>
<p>Што тут было яшчэ? Ага, груша.</p>
<p>Яна стаяла той год толькі сілаю ўласных карэнняў, умацаваўшы імі для сябе паўкруглы фарпост. Ва ўласных руках трымала жыццё.</p>
<p>І за ёю была зямля, а перад ёю плынь, і наступная паводка павінна была кінуць грушу ў хвалі, і ёй варта было б падрыхтавацца да смерці. Але яна не ведала гэтага, яна цвіла.</p>
<p>І пялёсткі падалі на быстрыню ракі.</p>
<p>Дзе яна цяпер? Алесь глядзеў пад адхон і ўрэшце ўбачыў тое месца. Пад стромай растаў снег, і ў праталіне чарнела нешта доўгае.</p>
<p>Мёртвы ствол занесенай пяском грушы.</p>
<p>Сані завярнулі і спыніліся перад ганкам загоршчынскага дома. Алма,  падстаркаватая ўжо, тоўстая, як туга напхнуты шырокі мяшэчак, заматляла хвастом, пабегла да санак, потым убачыла чужога са зброяй і забрахала на яго так, што, здавалася, разарвецца ўсё яе цельца.</p>
<p>Зміцёр узяў Ургу і пайшоў з ім. Ад’ехаў і салдат. Алесь павольна пачаў падымацца ў дом.</p>
<p>...Ён блукаў па пакоях, сам не ведаючы, што яму трэба, да чаго яго цягне. І  ўрэшце, сам не ведаючы як, прыйшоў туды, дзе яны з Майкай яшчэ дзецьмі глядзелі праз каляровыя шкельцы. Усё было як раней. Вось на гэтай канапе калісьці сядзела Майка, калі ён адвёў потым вочы на сценку і заўважыў яе, чорную з ліловымі валасамі.</p>
<p>А вось і скрыначка са шкельцамі. Забылі. Калі глядзець праз чырвонае шкло — якое страшнае, дымна-барвянае полымя раве над светам. Такое страшнае, нібы вось-вось заравуць трубы архангелаў і неба ўпадзе на зямлю.</p>
<p>А гэта што?</p>
<p>Бог ты мой, чарапок кітайскай вазы, што разбілі тады. Дзед яшчэ казаў:</p>
<p>— Біце, так ёй і трэба.</p>
<p>Ён раздаў чарапкі. Цікава, ці зберагла Майка? А Франс?</p>
<p>Колькі сяброў, равеснікаў. Можна склеіць усе гэтыя чарапкі, і зноў будзе ваза. А вазу паставіць у агульным, у сонечным доме, у якім жывуць усе.</p>
<p>Ваза-ваза. Белая ваза з сінімі рыбамі.</p>
<p>Ён пайшоў па напаўцёмных пакоях.</p>
<p>Чорныя яліны. Змрокам напоўнены дом. За вокнамі гасцінай халодная зорка гарыць між дрэў. Што гэта, пачатак канца ці канец пачатку?</p>
<p>Хоць бы хутчэй, хоць бы хутчэй паўстанне. Няхай нават смерць! Бо немагчыма болей цярпець гэта гнілое, душнае ліхалецце, хлусню, разважанні кроераў, мусатавых, корвідаў, дэмбавецкіх — усёй гэтай навалачы. І немагчыма больш сядзець у гэтым доме, бачыць у цёмных вокнах конусы ялін і вострую, як салдацкі багнет, нацэлены ў тваё сэрца, зорку. Немагчыма бачыць рабоў і паноў, немагчыма напрактыкоўвацца ў цярпенні, бачыць, як другія ўдасканальваюцца ў ліслівасці. Немагчыма бачыць царкву, кароны, расшытыя мундзіры. Немагчыма бачыць на кожным раздарожжы, над усёй краінай узлёт прабітых цвікамі рук.</p>
<p>Лепей бы ўжо яму, Алесю Загорскаму, выкупіць грахі ўсіх, сваёй крывёю здабыць вызваленне для ўсіх, загінуць за ўсіх.</p>
<p>Ён раптам зразумеў, чаго яму не хапае, пакуль няма бітвы. Няхай сабе сябры і ён сам пагарджаюць вершамі. Сёння ён не можа.</p>
<p>Пяро бегала, пакідаючы радкі:</p>
<p> </p>
<div class="POETRY">
<p>Чым угнявіла ты бога? І чым раззлавала,</p>
<p>Што над табою, яшчэ не апетай і сотняю строф,</p>
<p>Маятнік часу упаў, і касцельная цемра настала,</p>
<p>Цемра прабітых далоняў і тысяч няправых галгоф?</p>
<p>Што ты зрабіла зямлі — ад фіёрдаў да Рыма,</p>
<p>Што залівалі пажары цябе, распраналі вятры,</p>
<p>Што паміралі ў сібірах твае маладыя багрымы,</p>
<p>Што дастаеўскія кідалі нівы твае і бары?</p>
<p>Хто адабраў тваю памяць, мая дарагая,</p>
<p>Што, на працягу вякоў, забываючы мукі свае,</p>
<p>Лепшых паэтаў сваіх забыццём ты смяротным караеш,</p>
<p>Лепшых прарокаў каменнем няведання б’еш?</p>
<p>Веру ў адно. Калі злосць векавечную звяжуць</p>
<p>І над крыніцамі зорка-Палын узыдзе,</p>
<p>Ты на судзе — пад архангелаў трубы — Марыі адкажаш.</p>
<p>Скажаш адзінае слова за ўсіх на планеце людзей:</p>
<p>«Ў бітвах скрываўлена, каб чалавецтва ўваскрэсла,</p>
<p>Каб на палетках ягоных воля і мова ўзраслі.</p>
<p>Маці сыноў чалавечых. Я столькі пакут перанесла.</p>
<p>Можна зямлі дараваць,</p>
<p>Калі я існую на зямлі».</p>
</div>
<div class="CLEAR"></div>
<p> </p>
<p>Ён не верыў, а вобразы атрымаліся міфалагічныя.</p>
<p>Ды і хіба ў гэтым справа, калі сапраўды гіне ўсё добрае, калі праўду кажуць булгарыны, а за волю ваююць мураўёвы, калі сапраўды над зямлёю ўзлёт прабітых рук?</p>
<p>ён глядзеў у акно, на зорку. І раптам убачыў...</p>
<p>...У небе стаялі светлыя слупы ад гарызонта да зеніту. Яны мяняліся месцамі, крайняя іхняя грань была зырка-барвяная, яна разгаралася і нагадвала пажар. А пасярэдзіне ўставалі белыя палосы і слупы.</p>
<p>Рэдкае на такім поўдні і таму слабое, уставала над зямлёй паўночнае ззянне.</p>
<div class="endnote-block">
<div class="footnote"><p><sup><a id="footnote-1">1</a></sup> Каліта.</p>
</div>
<div class="footnote"><p><sup><a id="footnote-2">2</a></sup> Каросту.</p>
</div>
<div class="footnote"><p><sup><a id="footnote-3">3</a></sup> Па старому, часоў уніі, звычаю, які амаль знік у XIX ст., беларускія паны аддавалі сыноў на «дзядзькаванне» (выхаванне) у сялянскія сем’і.</p>
</div>
<div class="footnote"><p><sup><a id="footnote-4">4</a></sup> Какалуша, ірга.</p>
</div>
<div class="footnote"><p><sup><a id="footnote-5">5</a></sup> Пачынак — хата ў нечапаным лесе.</p>
</div>
<div class="footnote"><p><sup><a id="footnote-6">6</a></sup> Смуткуючы — статуэтка Хрыста ў паставе роздуму.</p>
</div>
<div class="footnote"><p><sup><a id="footnote-7">7</a></sup> Шнар — шрам.</p>
</div>
<div class="footnote"><p><sup><a id="footnote-8">8</a></sup> Саквы — перамётныя сумы.</p>
</div>
<div class="footnote"><p><sup><a id="footnote-9">9</a></sup> Гульня накшталт бабак.</p>
</div>
<div class="footnote"><p><sup><a id="footnote-10">10</a></sup> Мой маленькі князь Загорскі! (франц.)</p>
</div>
<div class="footnote"><p><sup><a id="footnote-11">11</a></sup> Усё ідзе добра! Усё ідзе добра, сынок! (франц.)</p>
</div>
<div class="footnote"><p><sup><a id="footnote-12">12</a></sup> Ці добра я пачаў? (франц.)</p>
</div>
<div class="footnote"><p><sup><a id="footnote-13">13</a></sup> Рыцарскі пункт гледжання на рэчы... Ры-цар! (франц.)</p>
</div>
<div class="footnote"><p><sup><a id="footnote-14">14</a></sup> Жанчыны часам бываюць легкадумныя (франц.).</p>
</div>
<div class="footnote"><p><sup><a id="footnote-15">15</a></sup> У чорных фарбах (франц.).</p>
</div>
<div class="footnote"><p><sup><a id="footnote-16">16</a></sup> Чаравічкі з мяккай скуры або саф’яну.</p>
</div>
<div class="footnote"><p><sup><a id="footnote-17">17</a></sup> Шчыпец — пашча ў хартоў (паляўнічы жаргон).</p>
</div>
<div class="footnote"><p><sup><a id="footnote-18">18</a></sup> О, гэты маленькі сануля. Усе ўсталі, маленькія птушкі спяваюць госпаду сваю хвалу, ці не так? А ён спіць і не ведае, што ў ранняй гадзіны золата ў вуснах, ці не так? (ням.)</p>
</div>
<div class="footnote"><p><sup><a id="footnote-19">19</a></sup> Вельмі добра. Ідзі ўмывацца, ідзі прывітацца з матуляй, ідзі прамыць божы твар, ды потым за кніжкі, калі князь не хоча застацца дурным князем, ці не так? (ням.)</p>
</div>
<div class="footnote"><p><sup><a id="footnote-20">20</a></sup> А мне ўсё адно (літаральна: гэта мне каўбаса) (ням).</p>
</div>
<div class="footnote"><p><sup><a id="footnote-21">21</a></sup> 1 Таму Герман Херуск, льву падобна, р-рынуў на аг-гіднага Вара, правадыра р-разбэшчаных рымлян. І Таўтабургскі лес стаў пол-лем нямецкай славы (ням.).</p>
</div>
<div class="footnote"><p><sup><a id="footnote-22">22</a></sup> Выключна пікантна-вытанчаныя адпраўленні, вартыя сапраўды княжацкага недарасля, ёсць не ўпаванні ў ложку на самапраісцяканне, ці не так? (Парадыйны стыль) (ням.).</p>
</div>
<div class="footnote"><p><sup><a id="footnote-23">23</a></sup> Ільву падобна... Ці не так? (ням)</p>
</div>
<div class="footnote"><p><sup><a id="footnote-24">24</a></sup> Дастойная фрау... Шклянку шнапсу... (ням.).</p>
</div>
<div class="footnote"><p><sup><a id="footnote-25">25</a></sup> Добры дзень, мадам (франц.).</p>
</div>
<div class="footnote"><p><sup><a id="footnote-26">26</a></sup> Ён вельмі мілы (франц.).</p>
</div>
<div class="footnote"><p><sup><a id="footnote-27">27</a></sup> Трэба, каб вы аслабанілі дом ад вашай прысутнасці (франц.).</p>
</div>
<div class="footnote"><p><sup><a id="footnote-28">28</a></sup> Дзівосы гімнастыкі (франц.).</p>
</div>
<div class="footnote"><p><sup><a id="footnote-29">29</a></sup> Ён дасціпны (франц.).</p>
</div>
<div class="footnote"><p><sup><a id="footnote-30">30</a></sup> У парадным касцюме (іт.).</p>
</div>
<div class="footnote"><p><sup><a id="footnote-31">31</a></sup> Кожнаму сваё... З прычыны (з’яўлення) гэтых старых тупіц? (франц.)</p>
</div>
<div class="footnote"><p><sup><a id="footnote-32">32</a></sup> Зусім не з’яўлялася... (франц.)</p>
</div>
<div class="footnote"><p><sup><a id="footnote-33">33</a></sup> З’явіцца тут на кароткі час (франц.).</p>
</div>
<div class="footnote"><p><sup><a id="footnote-34">34</a></sup> Гальма — своеасаблівы тормаз.</p>
</div>
<div class="footnote"><p><sup><a id="footnote-35">35</a></sup> Судна гандляроў рабамі.</p>
</div>
<div class="footnote"><p><sup><a id="footnote-36">36</a></sup> Астравок ля заходняга берага Афрыкі. База арабаў — гандляроў рабамі.</p>
</div>
<div class="footnote"><p><sup><a id="footnote-37">37</a></sup> Свет! Ганаровыя асобы! (франц.)</p>
</div>
<div class="footnote"><p><sup><a id="footnote-38">38</a></sup> Наша немагчымае дзіця (франц.).</p>
</div>
<div class="footnote"><p><sup><a id="footnote-39">39</a></sup> Адборнае кола (франц.).</p>
</div>
<div class="footnote"><p><sup><a id="footnote-40">40</a></sup> Я не люблю грубага смеху (франц.).</p>
</div>
<div class="footnote"><p><sup><a id="footnote-41">41</a></sup> Справы не пойдуць! Справы не пойдуць! (франц.)</p>
</div>
<div class="footnote"><p><sup><a id="footnote-42">42</a></sup> Змрок! Змрокі (франц.)</p>
</div>
<div class="footnote"><p><sup><a id="footnote-43">43</a></sup> Каб падставіць сябе пад кулі (франц.).</p>
</div>
<div class="footnote"><p><sup><a id="footnote-44">44</a></sup> Цішэй! Не трэба аб гэтым гаварыць (франц.).</p>
</div>
<div class="footnote"><p><sup><a id="footnote-45">45</a></sup> Мураўёў М. М.</p>
</div>
<div class="footnote"><p><sup><a id="footnote-46">46</a></sup> Гіба — старажытная мера палатна, на ўсю даўжыню хаты. Дзе кросны, ад мернага цвіка да цвіка. Колькі разоў загінаюць — столькі і гібаў. Дакладнай меры няма, гэта залежыць ад таго, якая хата. Але прыкладна каля трох метраў.</p>
</div>
<div class="footnote"><p><sup><a id="footnote-47">47</a></sup> Вілы.</p>
</div>
<div class="footnote"><p><sup><a id="footnote-48">48</a></sup> Самы цудоўны баль, які я калі-небудзь бачыў (франц.).</p>
</div>
<div class="footnote"><p><sup><a id="footnote-49">49</a></sup> Асабліва буйныя дзічкі, якія растуць ля затравелых лясных сцежак і дарог. У Прыдняпроўі некалі верылі, что яны выраслі з памёту мядзведзяў і дзікоў і таму былі такія вялікія.</p>
</div>
<div class="footnote"><p><sup><a id="footnote-50">50</a></sup> Барабан — круглая надбудова, якая трымае купал.</p>
</div>
<div class="footnote"><p><sup><a id="footnote-51">51</a></sup> Хлапіцкі — дыктатар у паўстанні 1830 г.</p>
</div>
<div class="footnote"><p><sup><a id="footnote-52">52</a></sup> Паўстанне.</p>
</div>
<div class="footnote"><p><sup><a id="footnote-53">53</a></sup> Бывай, пачатак канца майго! (лац.)</p>
</div>
<div class="footnote"><p><sup><a id="footnote-54">54</a></sup> Гэтая ікона з Куцейны (пад Оршай) лічылася раней узорам для тых, хто пісаў іконы: «Прыгажосць невыказная».</p>
</div>
<div class="footnote"><p><sup><a id="footnote-55">55</a></sup> Кур’ян — курыца, якая крычыць пеўнем.</p>
</div>
<div class="footnote"><p><sup><a id="footnote-56">56</a></sup> Найміты (франц.).</p>
</div>
<div class="footnote"><p><sup><a id="footnote-57">57</a></sup> Бруд (па сугучнасці) (франц.).</p>
</div>
<div class="footnote"><p><sup><a id="footnote-58">58</a></sup> Генрых IV.</p>
</div>
<div class="footnote"><p><sup><a id="footnote-59">59</a></sup> Віват Генрых Чацвёрты... (франц.)</p>
</div>
<div class="footnote"><p><sup><a id="footnote-60">60</a></sup> Цс-с! (франц.)</p>
</div>
<div class="footnote"><p><sup><a id="footnote-61">61</a></sup> Калісьці стральба па адбітках у спакойнай вадзе была ледзь не народным спортам у Прыдняпроўі. Яшчэ сто пяцьдзесят год таму назад рэдка якое паляўнічае свята абыходзілася без яе.</p>
<p>Потым, калі з-за паўстанняў пачалі адбіраць зброю, звычай пачаў знікаць, але яшчэ за сто год да нас часам сустракаўся...</p>
</div>
<div class="footnote"><p><sup><a id="footnote-62">62</a></sup> Мой сын, існуе толькі адна палітыка: трымаць начны гаршчок перад чалавекам, які знаходзіцца пры ўладзе, і выліць гэты гаршчок на ягоную галаву, калі ён пазбаўляецца гэтай улады (франц.).</p>
</div>
<div class="footnote"><p><sup><a id="footnote-63">63</a></sup> Гарэлка, настоеная на дваццаці сямі карысных травах.</p>
</div>
<div class="footnote"><p><sup><a id="footnote-64">64</a></sup> Магільны дух або далакоп.</p>
</div>
<div class="footnote"><p><sup><a id="footnote-65">65</a></sup> Сякач, які трымаецца наўздалёк ад дзікіх свіней, адбіваючы і зводзячы ў лес хатніх. Восенню звычайна прыводзіць іх да весніц, быццам разумеючы, што без шчэці ім лясной зімы не вытрымаць. Парсюкі ад адзінцоў вельмі жывучыя і ніколі не хварэюць, але дрэнна нагульныя. Прыдняпроўскія сяляне адзінцоў не любілі, бо свіння за лета, ходзячы паўсюль, не нагульвае вялікага тлушчу — нявыгадна.</p>
</div>
<div class="footnote"><p><sup><a id="footnote-66">66</a></sup> Так званыя тузы (франц.).</p>
</div>
<div class="footnote"><p><sup><a id="footnote-67">67</a></sup> Сапраўдны дакумент.</p>
</div>
<div class="footnote"><p><sup><a id="footnote-68">68</a></sup> Свята, якое ў сярэдзіне мінулага стагоддзя стала дзіцячым, але ў сярэднія вякі адзначалася ў памяць выратавання ад «чорнай смерці». Галоўнай асобай на свяце была Паляндра, увасабленне смерці і чумы, чалавек у лахманах і масцы. Чэмер (перац) прыводзіў Паляндру да людзей («чорную смерць» завезлі з усходнімі таварамі). Людзі вадзілі Паляндру між агнёў, здзекаваліся і ўрэшце праганялі прэч.</p>
</div>
<div class="footnote"><p><sup><a id="footnote-69">69</a></sup> Юпіцер.</p>
</div>
<div class="footnote"><p><sup><a id="footnote-70">70</a></sup> Непаліваны, матавы фарфор.</p>
</div>
<div class="footnote"><p><sup><a id="footnote-71">71</a></sup> Смерць Кроера ў Кроераўшчыне зробіць значныя змены: папы пакінуць піць, а мужыкі пачнуць есці (польск.).</p>
</div>
<div class="footnote"><p><sup><a id="footnote-72">72</a></sup> Падчас вялікай сялянскай вайны семнаццатага стагоддзя паўстанцамі — мужыкамі Міншчыны — кіраваў Мурашка. Згодна з паданнем, смяртэльна параненага ў бітве «мужыцкага цара» пасадзілі на распалены дачырвана жалезны трон.</p>
</div>
<div class="footnote"><p><sup><a id="footnote-73">73</a></sup> Дарэчы, наконт... (франц.)</p>
</div>
<div class="footnote"><p><sup><a id="footnote-74">74</a></sup> Але трэба таксама мець хаця трошкі розуму (франц.).</p>
</div>
<div class="footnote"><p><sup><a id="footnote-75">75</a></sup> Прадажнасць вышэйшых колаў дасягнула небывалых памераў. Нягледзячы на частыя працэсы, кралі ўсе, і вінаватых не было. Канцэсія на пабудову чыгуначнай лініі каштавала таго, што каштуе, плюс мільён-паўтара рублёў хабару. Калі пасля забойства Аляксандра ІІ ацэньвалі ягоную маёмасць, дык толькі «добранабытая» ім самім сума дасягала амаль шасцідзесяці мільёнаў.</p>
</div>
<div class="footnote"><p><sup><a id="footnote-76">76</a></sup> Блытаніна з паходжаннем Кастуся Каліноўскага, здаецца мне, уяўная.</p>
<p>Пачнем спачатку. У Мастаўлянах, дзе нарадзіўся Кастусь, не было іншай царквы, чым уніяцкая. Уніяцтва сярод карэннага польскага насельніцтва не было. Уніятамі ў гэтай мясцовасці маглі быць толькі беларусы. Каліноўскія хадзілі ў касцёл. Яны маглі быць або спрадвеку католікамі, або перавернутымі ў каталіцтва уніятамі. Гледзячы на тое, што нават Гейштар, які ўваходзіў разам з Кастусём (да разгрому белага ўрада) у «Камітэт кіраўніцтва», называе Кастуся «Litwin — separatysta», мы маем права верыць і таму і другому. Гейштар, праўда, кажа пра «старапольскае сэрца» нашага героя, але ці можна верыць ворагу Каліноўскага, шавіністу, прыхільніку белага жонда ў Варшаве.</p>
<p>І, у процівагу яго словам, аб такіх, як ён, Каліноўскі кажа: «Такой дурной мазгаўні, як Варшава, нельга даручаць лёс Літвы».</p>
<p>Дзіўна было б, каб Гейштар і іншыя «гісторыкі» яго напрамку казалі, што ён — беларус. Краіна ж героя была напаўмёртвая пасля разгрому і не магла бараніць імя сына. Кнігі беларускія канфіскоўвалі і палілі, друкаванне іх, нават ужыванне слова «Беларусь» было забаронена пад страхам кары... Між тым, паролем Кастуся і яго сяброў былі словы: «Каго любіш?— Люблю Беларусь!— То ўзаемна».</p>
<p>Але нават каб не было гэтага, заставаўся б яшчэ адзін, непарушаны нічым, факт: мова чалавека. На ёй напісаны перадсмяротныя вершы Каліноўскага.</p>
<p>«Мужыцкую праўду» Кастусь выдаваў таксама па-беларуску.</p>
</div>
<div class="footnote"><p><sup><a id="footnote-77">77</a></sup> Паходжання беларускага, нацыі польскай (лат.).</p>
</div>
<div class="footnote"><p><sup><a id="footnote-78">78</a></sup> 30 сакавіка 1856 года.</p>
</div>
<div class="footnote"><p><sup><a id="footnote-79">79</a></sup> Дзівосы гімнастыкі (франц.).</p>
</div>
<div class="footnote"><p><sup><a id="footnote-80">80</a></sup> Ва ўрадзе.</p>
</div>
<div class="footnote"><p><sup><a id="footnote-81">81</a></sup> Я тут праездам (франц.).</p>
</div>
<div class="footnote"><p><sup><a id="footnote-82">82</a></sup> У 1846 годзе на Магілёўшчыне выкрылі групу «карбанарыяў», якая рыхтавала закалат. Данос Горацкага студэнта Белавуса быў своечасова раскрыты, і група самаліквідавалася. Не арыштавалі нікога.</p>
</div>
<div class="footnote"><p><sup><a id="footnote-83">83</a></sup> Малодшы (лац.).</p>
</div>
<div class="footnote"><p><sup><a id="footnote-84">84</a></sup> Лубок.</p>
</div>
<div class="footnote"><p><sup><a id="footnote-85">85</a></sup> Пчаліны бортны рой.</p>
</div>
<div class="footnote"><p><sup><a id="footnote-86">86</a></sup> Трэба, каб вы, Загорскі, вызвалілі дом ад вашай прысутнасці <i>(франц.)</i>.</p>
</div>
<div class="footnote"><p><sup><a id="footnote-87">87</a></sup> Кароткая прамова <i>(англ.)</i>.</p>
</div>
<div class="footnote"><p><sup><a id="footnote-88">88</a></sup> Гэтыя паны — мярзотнікі, і адзінае пачуццё, якое яны ва мне абуджаюць,— гэта нянавісць да таго, што яны робяць, і пагарда да маёй радзімы <i>(франц.)</i>.</p>
</div>
<div class="footnote"><p><sup><a id="footnote-89">89</a></sup> Граф М. Мураўёў быў губернатарам магілёўскім у  1823/31 гг. Ён арганізаваў хуткае падаўленне паўстання ў 1831 г.</p>
</div>
<div class="footnote"><p><sup><a id="footnote-90">90</a></sup> Вайсковая або паўстанчая патаемная нарада, дзе апошні голас належаў найбольш маладому, бо ён павінен быў «трымаць сцяг» з самымі адчайнымі, першым уразацца ў чужыя рады і быць, такім чынам, «вастрыём вайсковай стралы».</p>
</div>
<div class="footnote"><p><sup><a id="footnote-91">91</a></sup> Капа — сярэдневяковая грамадская зборня на Беларусі. Разбірала ўнутраныя пытанні абшчыны.</p>
</div>
<div class="footnote"><p><sup><a id="footnote-92">92</a></sup> Выжымкі бульбы або бурака.</p>
</div>
<div class="footnote"><p><sup><a id="footnote-93">93</a></sup> Ужо ўсё... Скончылася набажэнства і казані <i>(польск.)</i>.</p>
</div>
<div class="footnote"><p><sup><a id="footnote-94">94</a></sup> Бондачка — хвосцік каўбасы з завязкай. Даюць маленькім дзецям, каб не грашылі пад сябе.</p>
</div>
<div class="footnote"><p><sup><a id="footnote-95">95</a></sup> «Бяссеннымі»  зваліся кірмашы канца красавіка — пачатку мая. Туды ішлі тыя, у каго конь здох узімку, або тыя, у каго не было насення.</p>
</div>
<div class="footnote"><p><sup><a id="footnote-96">96</a></sup> Прымак або прыёмыш, наконт якіх загадзя абумоўлена, што яны, як і родныя дзеці, маюць права на частку той гаспадарскай зямлі, якую абрабляюць.</p>
</div>
<div class="footnote"><p><sup><a id="footnote-97">97</a></sup> Доўблены гладкі латок з ліпы, на які ўкладаюць сець, каб не блыталася.</p>
</div>
<div class="footnote"><p><sup><a id="footnote-98">98</a></sup> Рубок — тонкае жаночае адзенне накшталт доўгай  сарочкі.</p>
</div>
<div class="footnote"><p><sup><a id="footnote-99">99</a></sup> Самаробныя.</p>
</div>
<div class="footnote"><p><sup><a id="footnote-100">100</a></sup> Адвольны пераклад на лацінскую мову разрэзанага на часткі рускага слова «подвода»: sub-под, aqua — вода.</p>
</div>
<div class="footnote"><p><sup><a id="footnote-101">101</a></sup> Абдыміце мяне. І  ніколі ўва мне не сумнявайцеся <i>(франц.)</i>.</p>
</div>
<div class="footnote"><p><sup><a id="footnote-102">102</a></sup> Губернскія камітэты ў канцы 1858 года былі ўжо ва ўсіх губернях еўрапейскай  часткі Расіі. На пачатку 1858 года, у лютым, з сакрэтных камітэтаў у Пецярбургу быў створаны Галоўны камітэт па сялянскай справе, які і павінен быў падрыхтаваць рэформу.</p>
</div>
<div class="footnote"><p><sup><a id="footnote-103">103</a></sup> Корф Мадэст — рэакцыйны  гісторык, у 1849—1861 гг. — дырэктар Публічнай бібліятэкі. У 1864—1872 гг. — старшыня дэпартамента  законаў Дзяржаўнага савета.</p>
</div>
<div class="footnote"><p><sup><a id="footnote-104">104</a></sup> Дрэвы, помнікі нашы, колькі кожны год вас жарэ купецкая або ўрадавая маскоўская сякера <i>(польск.)</i>.</p>
</div>
<div class="footnote"><p><sup><a id="footnote-105">105</a></sup> Старажытны, яшчэ з XVI стагоддзя, беларускі шкалярскі выраз барбарыстычнага паходжання: сябраваць, бавіць разам час, не вельмі звяртаць увагу на вучобу, але швэндацца заўсёды разам, не даючы сябра ў крыўду.</p>
</div>
<div class="footnote"><p><sup><a id="footnote-106">106</a></sup> Пуцілін Іван — наглядчык маскоўскай паліцыі, пазней начальнік вышукной паліцыі ў Пецярбургу. «Рускі Шэрлок Холмс».</p>
</div>
<div class="footnote"><p><sup><a id="footnote-107">107</a></sup> Глава кракаўскай рэвалюцыі 1846 года.</p>
</div>
<div class="footnote"><p><sup><a id="footnote-108">108</a></sup> Саслоўе вольных земляробаў і воінаў, былой памежнай варты ў княстве Літоўскім. Вызваленыя ад усіх павіннасцей,  непадсудныя ніякаму суду, акрамя свайго, адзначаныя некаторымі прывілеямі, і перш за ўсё асабістай незалежнасцю і зямлёй, яны мелі толькі адзін абавязак: бараніць мяжу. У іхніх пасёлках і вёсках, што ланцужком цягнуліся па паўночнай частцы Дзвіны і па Дняпры, збярогся ў найбольшай чысціні — бо ўлады пазбягалі іх чапаць — своеасаблівы патрыярхальны побыт, збераглася ў першапачатковай чысціні трохі архаічная беларуская мова, зберагліся не папсаваныя царкоўнасцю і пазнейшым нацыянальным уціскам абшчынныя звычаі, праявы звычаёвага права, песні і г. д.</p>
</div>
<div class="footnote"><p><sup><a id="footnote-109">109</a></sup> Пад словам «мэта» ў той час разумелі тое, дзеля чаго напісана кніга ці карціна, праспявана балада ці песня,— гэта значыць ідэю.</p>
</div>
<div class="footnote"><p><sup><a id="footnote-110">110</a></sup> Тут і далей размова ідзе аб героях беларускага фальклору.</p>
</div>
<div class="footnote"><p><sup><a id="footnote-111">111</a></sup> Легендарныя і гістарычныя беларускія героі паўстанцы.</p>
</div>
<div class="footnote"><p><sup><a id="footnote-112">112</a></sup> Месца сутычак бедных і багатых у Оршы.</p>
</div>
<div class="footnote"><p><sup><a id="footnote-113">113</a></sup> Гаспадар  аднаго з лепшых рэстаранаў у Пецярбургу.</p>
</div>
<div class="footnote"><p><sup><a id="footnote-114">114</a></sup> Будучыя дзеячы паўстання ў Польшчы ў 1863 г.</p>
</div>
<div class="footnote"><p><sup><a id="footnote-115">115</a></sup> Царскі цэнзар.</p>
</div>
<div class="footnote"><p><sup><a id="footnote-116">116</a></sup> Будынак Пецярбургскага  універсітэта быў спачатку пабудаваны як памяшканне для «дванаццаці калегіій».</p>
</div>
<div class="footnote"><p><sup><a id="footnote-117">117</a></sup> «Сын Жыбуае».</p>
</div>
<div class="footnote"><p><sup><a id="footnote-118">118</a></sup> Па легендзе, крумкач і мурашкі аб нечым паспрачаліся і заклаліся на дзяцей. Крумкач прайграў і цяпер выводзіць дзяцей у мароз, каб не плаціць пройгрышу.</p>
</div>
<div class="footnote"><p><sup><a id="footnote-119">119</a></sup> Сок — чалавек, які сочыць, каб звер не ўцёк.</p>
</div>
<div class="footnote"><p><sup><a id="footnote-120">120</a></sup> Ліквідацыя абавязковых адносін, добраахвотны і бестэрміновы, не абмежаваны часам, выкуп, фінансавае садзейнічанне ўрада выкупным аперацыям, а адсюль вотчынная ўлада — да заключнай выкупной здзелкі.</p>
<p>Пры крэдытах такі метад быў значна больш выгадны для землеўласнікаў, чым абавязковыя адносіны.</p>
</div>
<div class="footnote"><p><sup><a id="footnote-121">121</a></sup> М.А.Мілюцін у той час быў таварышам міністра ўнутраных спраў.</p>
</div>
<div class="footnote"><p><sup><a id="footnote-122">122</a></sup> Такім бачыў яго барон Веліё, які перадаў гэтыя падрабязнасці міністру Валуеву.</p>
</div>
<div class="footnote"><p><sup><a id="footnote-123">123</a></sup> Дваццаць мільёнаў бедных болцікаў (<i>франц.</i>).</p>
</div>
<div class="footnote"><p><sup><a id="footnote-124">124</a></sup> Блох, якія шукаюць сабе ежу аж дэ забароненых месцаў (<i>франц.</i>).</p>
</div>
<div class="footnote"><p><sup><a id="footnote-125">125</a></sup> Сялецкі абвінавачваўся ў гіпнатызме і чараўніцтве.</p>
</div>
<div class="footnote"><p><sup><a id="footnote-126">126</a></sup> Беларускім паходжанні (<i>лац.</i>).</p>
</div>
<div class="footnote"><p><sup><a id="footnote-127">127</a></sup> Выбітае (часцей коньмі ў час бойкі) месца.</p>
</div>
<div class="footnote"><p><sup><a id="footnote-128">128</a></sup> Дыпламатычны штогоднік (пачатак выдання — 1763 г.), які сачыў за генеалогіяй вышэйшай еўрапейскай арыстакратыі. Акрамя друкавання звестак аб ёй займаўся генеалагічнымі даследаваннямі, пошукамі і геральдыкай.</p>
<p>Дзебры — мяшчанскі раён пад Магілёвам, раней — разбойніцкае ўрочышча.</p>
<p>Дэбрэ — кніга англійскага пэрства.</p>
</div>
<div class="footnote"><p><sup><a id="footnote-129">129</a></sup> Ява, або мроя, апісана ў «Здароўя шляху верным» (1715). Але няпраўда тое, што выпадкі яе былі толькі на Прыдняпроўі. Як каўтун разы два быў зафіксаваны ў Ламбардыі, так выпадкі хваробы, падобнай на яву, апісаны, кажуць, у Тыбеце.</p>
</div>
<div class="footnote"><p><sup><a id="footnote-130">130</a></sup> Корста — труна з суцэльнай калоды.</p>
</div>
<div class="footnote"><p><sup><a id="footnote-131">131</a></sup> Выйсці з гульні (<i>франц.</i> ).</p>
</div>
<div class="footnote"><p><sup><a id="footnote-132">132</a></sup> Для падрыхтоўкі і зандавання глебы і дзеля таго, каб гэны візіт не быў такі самы малаздавальняючы, як першы (<i>франц.</i> ).</p>
</div>
<div class="footnote"><p><sup><a id="footnote-133">133</a></sup> У пятніцу і суботу вярбовага тыдня, шостага тыдня вялікага посту, на ўсю даўжыню крамлёўскіх муроў — ад Спаскай і да Нікольскай вежы — і на палову плошчы пачынаў гаманіць рынак «Вярба». Палаткі, крамкі. Ювелірныя вырабы, звяры, птушкі, кнігі. Па краях, ля Васіля Блажэннага і Нікольскай вежы — гандляры вярбою, свісцёлкамі, цацкамі, паветранымі шарыкамі.</p>
</div>
<div class="footnote"><p><sup><a id="footnote-134">134</a></sup> Старых тупіц (<i>франц.</i>).</p>
</div>
<div class="footnote"><p><sup><a id="footnote-135">135</a></sup> Восенню наступнага года з разрозненых груп і асоб у Пецярбургу ўзнікла арганізацыя «Зямля і воля», якая дзейнічала ў паўстанні побач з беларусамі, літоўцамі і палякамі. Хоць яна была нешматлікая, але мела вялікае значэнне як пачатак дэмакратычнага руху.</p>
</div>
<div class="footnote"><p><sup><a id="footnote-136">136</a></sup> Старыя, што прыязджаюць па маладую.</p>
</div>
<div class="footnote"><p><sup><a id="footnote-137">137</a></sup> Боская адплата (<i>лац.</i>).</p>
</div>
<div class="footnote"><p><sup><a id="footnote-138">138</a></sup> Вы нездаволены? (<i>франц.</i>)</p>
</div>
<div class="footnote"><p><sup><a id="footnote-139">139</a></sup> Вы ўбачыце вынікі і здолееце іх ацаніць (<i>франц.</i>).</p>
</div>
<div class="footnote"><p><sup><a id="footnote-140">140</a></sup> Князь, мой настрой носіць адбітак журбы, але неахвотна зробленыя ўступкі — найгоршыя з усіх, якія можна было б  зрабіць (<i>франц.</i>).</p>
</div>
<div class="footnote"><p><sup><a id="footnote-141">141</a></sup> Геніяльны французскі матэматык, забіты ў маладым узросце.</p>
</div>
<div class="footnote"><p><sup><a id="footnote-142">142</a></sup> Запіска, надрукаваная ў «Русской старине» за 1893 г., кн. 9, стар. 508—509.</p>
</div>
<div class="footnote"><p><sup><a id="footnote-143">143</a></sup> П. А. Валуеў. «Отрывки из дневников».</p>
</div>
<div class="footnote"><p><sup><a id="footnote-144">144</a></sup> Варожая калона адрэзала яе падчас аўстэрліцкай баталіі, і з тых часоў яна не здолела вырвацца адтуль (<i>франц.</i> ).</p>
</div>
<div class="footnote"><p><sup><a id="footnote-145">145</a></sup> Вы разумееце, што мне больш выгадна пайсці раней. Лепей пайсці перад  бойкай (<i>франц.</i> ).</p>
</div>
<div class="footnote"><p><sup><a id="footnote-146">146</a></sup> Маленькага часовага ўрада пад засцярогай добрай маленькай цытадэлі Варшаўскай (<i>франц.</i>).</p>
</div>
<div class="footnote"><p><sup><a id="footnote-147">147</a></sup> На Старым Месцы, пры фантане, палкоўнік Трэпаў  схапіў па пысе (<i>польск.</i>).</p>
</div>
<div class="footnote"><p><sup><a id="footnote-148">148</a></sup> Праект адраса, высунуты Веляпольскім.</p>
</div>
<div class="footnote"><p><sup><a id="footnote-149">149</a></sup> Агаласіць. Літаральна — абараніць (<i>польск.</i>).</p>
</div>
<div class="footnote"><p><sup><a id="footnote-150">150</a></sup> Ён не карыстаецца павагаю; ён дасціпны; ён гарбаты. Гэты павук носіць канстытуцыю ў сваім горбе (<i>франц.</i>).</p>
</div>
<div class="footnote"><p><sup><a id="footnote-151">151</a></sup> Дзмітрый Мілюцін. Брат ягоны, Мікалай Мілюцін, быў сенатар, а пазней — статс-сакратар па справах Царства Польскага.</p>
</div>
<div class="footnote"><p><sup><a id="footnote-152">152</a></sup> Наконт (<i>франц. </i>).</p>
</div>
<div class="footnote"><p><sup><a id="footnote-153">153</a></sup> «У нас занадта лёгка глядзяць на гэтую справу».— «Я знаю напэўна, што становішча вельмі цяжкае».— «Т-с-с! Не трэба аб гэтым казаць» (<i>франц.</i>).</p>
</div>
<div class="footnote"><p><sup><a id="footnote-154">154</a></sup> Кіраваць — гэта прадбачыць (<i>франц.</i>).</p>
</div>
<div class="footnote"><p><sup><a id="footnote-155">155</a></sup> «Што трэба зрабіць у Польшчы?» — «Змяніць сістэму, васпані».— «Я таксама гэтак думаю, але вось міністр унутраных спраў вельмі палкі і кажа аб строгіх мерах».— «Але мы на працягу трыццаці год былі строгія, васпані, а да чаго мы прыйшлі?» (<i>франц.</i>)</p>
</div>
<div class="footnote"><p><sup><a id="footnote-156">156</a></sup> «Падаюць толькі ў той бок, куды нахіляюцца. Калі мы ўпадзем у Польшчы, дык толькі ад паліцэйскіх мер, якімі замянілі ідэі ўрада» (<i>франц.</i>).</p>
</div>
<div class="footnote"><p><sup><a id="footnote-157">157</a></sup> «Пасланне Паўлы да рымлянаў», XIII, І.</p>
</div>
<div class="footnote"><p><sup><a id="footnote-158">158</a></sup> Вандроўных.</p>
</div>
<div class="footnote"><p><sup><a id="footnote-159">159</a></sup> Фаланстэры — своеасаблівыя камуны, апісаныя ва утапічных творах Фур’е.</p>
</div>
<div class="footnote"><p><sup><a id="footnote-160">160</a></sup> Трызненнем дэспатызму (<i>франц.</i>).</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>