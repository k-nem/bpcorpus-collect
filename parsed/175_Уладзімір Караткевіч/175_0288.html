<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bajavyja_vazy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1959? -->
<!-- HEADER_FIELD FirstPublicationYear: 1959 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Баявыя вазы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Баявыя вазы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Драч крычыць. Туманы, як мора,</p>
<p>За ракой на лугах ляглі.</p>
<p>Прагна слухаю.</p>
<p>З цемры чорнай</p>
<p>Далятае голас зямлі.</p>
<p>Непакорлівы. Рэзкі. Забыты.</p>
<p>Крык аб помсце. Пагроза. Прызыў...</p>
<p>Драч крычыць быццам недзе ў жыце,</p>
<p>Ледзьве чутна рыпяць вазы.</p>
<p>Ты адкуль, драчыная песня?</p>
<p>Можа, з тых далёкіх часоў,</p>
<p>Калі сотняй вазоў напрадвесні</p>
<p>Йшоў Вашчыла граміць паноў.</p>
<p>З мужнай песняй адчаем і верай</p>
<p>Войска продкаў на ворага йшло.</p>
<p>Хлебнік — з дзідай, смаляр — з сякераю,</p>
<p>Каб на працу падобна было.</p>
<p>Пад зарэчным святлом мігатлівым</p>
<p>Праз шатры надрэчнай лазы</p>
<p>Бачу вілы, конскія грывы</p>
<p>І акутыя меддзю вазы.</p>
<p>Едуць, едуць, драныя, босыя.</p>
<p>У рызе біскупскай кожны конь.</p>
<p>А на вочы звісае валоссе,</p>
<p>А ў вачах — пажараў агонь.</p>
<p>Што ж няма вам дагэтуль спакою?</p>
<p>Ціха.</p>
<p>Слухайце.</p>
<p>Хаты спяць.</p>
<p>Адпачніце. Няхай над ракою</p>
<p>Баявыя вазы не рыпяць.</p>
<p>Іх няма, вашых злосных катаў.</p>
<p>Поўнай мерай заплочана ім</p>
<p>За галодныя, курныя хаты</p>
<p>І за вёсак спаленых дым.</p>
<p>Мудры, моцны і працавіты,</p>
<p>Цвёрда ведае родны народ —</p>
<p>Сонца светлым устане над жытам,</p>
<p>Як прывыклі за сорак год.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>