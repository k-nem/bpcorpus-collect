<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ziemlatrus.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1967? -->
<!-- HEADER_FIELD FirstPublicationYear: 1967 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Землятрус -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Землятрус</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пад кайданамі гор акіяны гараць,</p>
<p>Там шалёная лава цячэ...</p>
<p>«Не душы мае грудзі, зямная кара!..</p>
<p>Я жывая яшчэ!</p>
<p>Чуеш? Мне абрыднуў каменны прыгон!</p>
<p>Чуеш? Чуеш? У тоўшчы зямной,</p>
<p>Ў нетрах гор уздыхае вялізны гонг</p>
<p>З мора Чорнае велічынёй».</p>
<p>Тут. Тут. Тут. І там. Там. Там</p>
<p>Гонг грыміць пад зямлёй,</p>
<p>Ракоча тамтам.</p>
<p>Чуйна вушкі наставіў насцярожаны трус.</p>
<p>Набліжаецца землятрус.</p>
<p>Лані горныя пакідаюць бары,</p>
<p>Захлынаюцца ў рэчках язі.</p>
<p>Вось... Вось-вось пакажа вяршыня гары</p>
<p>Небу першы крывавы язык.</p>
<p>Ўскалыхнула мора сваю тугу...</p>
<p>Глей узняўшы, як кроў, руды,</p>
<p>На дрыготкі бераг цунамі бягуць,</p>
<p>Хмарачосы з чыгуннай вады.</p>
<p>Чуеш? Вось... Чуеш? Вось! Вось! Вось!!!</p>
<p>Трэсне, зломіцца ў курчах зямная вось,</p>
<p>Нівы моршчацца, мнуцца, нібы абрус.</p>
<p>Землятрус!</p>
<p>Землятрус!</p>
<p>Землятрус!</p>
<p>Свет аглух ад архангельскай страшнай трубы.</p>
<p>Горы крычаць: «Ратуй!»</p>
<p>Ад штуршкоў пад падэшвы ўзлятаюць дубы,</p>
<p>Вежы замкаў у неба лятуць.</p>
<p>Вылятаюць з распяццяў, як кулі, цвікі,</p>
<p>І, гнілы уздымаючы пыл,</p>
<p>У крывавыя хмары лятуць мерцвякі</p>
<p>З праслаўленых хцівых магіл.</p>
<p>Чуеш? Вось... Чуеш? Вось! Вось! Вось!!!</p>
<p>Трэсне, зломіцца ў курчах зямная вось.</p>
<p>Разляціцца зямля, як пад доўбняй гарбуз.</p>
<p>Землятрус!</p>
<p>Землятрус!</p>
<p>Землятрус!</p>
<p>Бачыш? Бліскаўкі нараджае туман,</p>
<p>Нарастае, клубіцца імгла,—</p>
<p>Гэта лавай з адгор’яў цячэ гурма</p>
<p>Ў чорнай цемры і ў барве святла.</p>
<p>Іх самбрэра — як хмары над светам сляпых,</p>
<p>Іх мачэтэ — як грозны жах,</p>
<p>І маланкі над імі мігцяць, як сярпы,</p>
<p>А сярпы — як маланкі ў руках.</p>
<p>І зямля трасецца пад іхняй ступой.</p>
<p>Гора ж тым, хто, сляпы як крот,</p>
<p>Паспрабуе заціснуць рукою сваёй</p>
<p>Землятруса адверсты рот.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>