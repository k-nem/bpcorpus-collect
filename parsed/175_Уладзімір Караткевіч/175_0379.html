<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kamiecie_1957-_hadou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1957-1958? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Камеце 1957—??? гадоў -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Камеце 1957—??? гадоў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Над ляснымі азёрамі, над ракой,</p>
<p>Над глыбокаю тванню гнілых німярэч,</p>
<p>Над прыціхлаю ў смутным чаканні зямлёй</p>
<p>Павісае трывожны, зялёны меч.</p>
<p>Ты з’явілася зноў на зямны прызыў</p>
<p>Як у той далёкі, нязнаны век,</p>
<p>Калі мамант на гонар твой песню трубіў,</p>
<p>Калі толькі з’явіўся на зямлі чалавек.</p>
<p>Калі ж прыйдзеш ты зноў праз тысячы год</p>
<p>(Невядома пакуль што для нас, калі),</p>
<p>Ты, магчыма, пабачыш новы народ</p>
<p>На зусім невядомай для нас зямлі.</p>
<p>Не тлумач ім такіх непатрэбных слоў</p>
<p>Як «дзяржава», «страта», «галодны час»,</p>
<p>Паглядзі з павагай на іх любоў,</p>
<p>Раскажы ім ціхутка, на вуха, пра нас.</p>
<p>Раскажы ім, як чорнай навалай ішлі,</p>
<p>Як братамі сваімі ўгнойвалі стэп,</p>
<p>Галадалі, пакутвалі, кроў лілі</p>
<p>І знішчалі патрэбны галодным хлеб,</p>
<p>Як палілі жывых людзей ў пячах,</p>
<p>А казалі пры гэтым: «гуманізм і любоў»,</p>
<p>Як звычайнаю ручкай, вось так, спляча,</p>
<p>Выганялі з заводаў мільёны рабоў.</p>
<p>Як кахалі за грошы, як атруту пілі,</p>
<p>Як начамі снілі хцівыя сны,</p>
<p>Як не ўпэўнены нават ў тым былі,</p>
<p>Што зямля выйдзе цэлай з трэцяй вайны,</p>
<p>Як машынамі горы маглі скрышыць,</p>
<p>А крышылі суседзяў, елі бульбу адну,</p>
<p>Як маглі з навукай стагоддзе пражыць,</p>
<p>А жылі дваццаць год, бо ішлі на вайну.</p>
<p>Як знішчалі прарокаў, як без хлеба зімой</p>
<p>Геніяльным паэтам дазвалялі канаць,</p>
<p>Як выходзілі з сытым свінствам на бой,</p>
<p>Як яго пачыналі перамагаць.</p>
<p>Ты світанак наш бачыла на зямлі,</p>
<p>Ты нас бачыла ў самым гарніле мук...</p>
<p>Ім, шчаслівым, ім, чыстым, прывітанне пашлі.</p>
<p>Не былі б яны чыстымі, каб не бруд нашых рук.</p>
<p>Мы, як птушкі, елі, мы цяглі, як сланы,</p>
<p>Мы сапраўдным жыццём за жыццё не жылі,</p>
<p>Каб спакойна кветкі збіралі яны,</p>
<p>Каб гулі для іх залатыя чмялі</p>
<p>Калі прыйдзеш ты на нябёсы іх,</p>
<p>І між зор пракладзеш свой спакойны след</p>
<p>Перадай дзяўчыне ў гадах маіх,</p>
<p>Што кахаў яе той забыты паэт.</p>
<p>І няхай яна, хоць не знае мяне,</p>
<p>Хоць зусім інакшыя песні пяе,</p>
<p>Праз трывожнае сяйва тваё зазірне</p>
<p>У азёры блакітныя, вочы мае.</p>
<p> </p>
<p><i>[1957 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>