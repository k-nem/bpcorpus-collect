<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Starazytny_bielarus.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 05.02.1984 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Старажытны беларус -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Старажытны беларус</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Спічасты строй гатычных вежаў.</p>
<p>Ў дубах старэнькая царква...</p>
<p>«Як чалавеку жыць належыць,</p>
<p>Скажы мне, мудрасці сава?»</p>
<p>На хаты ў прывідах вішнёвых</p>
<p>Глядзіць, і іх не бачыць ён...</p>
<p>«Хоць ты адкрый мне тое Слова,</p>
<p>Святы Настаўніка закон!</p>
<p>Адкрый не верай ці бязвер’ем,</p>
<p>Не так, як Мойзасу калісь,</p>
<p>Як зведаць Словам, Весам, Мерай,</p>
<p>Што Ісціна на сей зямлі?</p>
<p>Ў чым чалавечнасці адзнакі,</p>
<p>За кім ісці, каго маліць,</p>
<p>Ці багахульстваваць, ці плакаць,</p>
<p>Ці кнігі на стагнáх паліць?»</p>
<p>Маўчанне. Кнігу ў скуры рудай</p>
<p>Закрыў, бо перад ім — сцяна.</p>
<p>І сэнс жыцця, і хто мы, людзі,</p>
<p>Па кнігах не спазнаць да дна.</p>
<p>І усплываюць за парогам</p>
<p>Краін далёкіх міражы.</p>
<p>Як сэрца цягнецца ў дарогу</p>
<p>Як прагнуць ногі зем чужых</p>
<p>Туды! Туды! З няпэўнай картам.</p>
<p>Туды, каб рассудзіць спаўна,</p>
<p>Чым дрэнны чалавек і варты,</p>
<p>І з родным краем параўнаць.</p>
<p>Нясцерпна думаць, што блукаюць</p>
<p>За вобрыем, далёка, там</p>
<p>І какадрыл, і цудзь марская,</p>
<p>І страшны звер сланапатам.</p>
<p>Ўсё выпытаць, не для прыправаў —</p>
<p>А ўрэшце, можа, і для іх —</p>
<p>Пачым там перац, вера, слава,</p>
<p>Грахоў смяротных сем людскіх?</p>
<p>Прайсці праз горы, моры, догі</p>
<p>Нязнанай сотняй пуцявін</p>
<p>І зведаць золата, і бога,</p>
<p>Й сем кліматаў чужых краін.</p>
<p>Калі ж абрыдне — божа мілы!—</p>
<p>Пад лаўрамі чужынскі рай</p>
<p>Прыдумаць бронзавыя крылы,</p>
<p>Каб адляцець у праўды край</p>
<p>І сесці й піць красу зямліцы,</p>
<p>Якой ты гонар, моц і шчыт,</p>
<p>Красу вунь той, сваёй званіцы,</p>
<p>Дзе ў бронзу гучна б'юць хрушчы.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>