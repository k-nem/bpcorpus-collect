<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_smiarotnikau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1959? -->
<!-- HEADER_FIELD FirstPublicationYear: 1959 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра смяротнікаў -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра смяротнікаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Нас было там некалькі тысяч.</p>
<p>Аплялі нас калючым дротам.</p>
<p>Баракі. Вежы. Пражэктары. Сотні пільных вачэй.</p>
<p>Справа — руіны горада. Злева — мох і балота.</p>
<p>Ў будучым — голад, праца, дым смяротных пячэй.</p>
<p>І хоць нельга было нас пабачыць нават вялікаму магу,</p>
<p>На вярсту вакол нашага лагера,</p>
<p>пад шэрай коўдраю хмар,</p>
<p>Таблічкі стаялі ў балоце. Чорны надпіс:</p>
<p>«Увага!</p>
<p>Тут небяспека заразы! — Achtung! Seuchengefahr»</p>
<p>Напэўна, таму,</p>
<p>што аднолькава чалавек памірае на свеце,</p>
<p>Тут разам чакалі смерці беларусы і латышы,</p>
<p>Татары і украінцы, салдаты, жанчыны, дзеці.</p>
<p>Ўсе згаладнелыя, з ранамі на целе і на душы.</p>
<p>Блок першы — жанчыны з дзецьмі,</p>
<p>блок трэці і пяты — салдаты,</p>
<p>Блок сёмы — таксама салдаты,</p>
<p>блок восьмы — усе для пячэй.</p>
<p>Пабудка, «апель» і праца. Пабоі. Бурда праклятая.</p>
<p>«Працуйце! Працуйце! Працуйце!</p>
<p>Хутчэй! Хутчэй! Хутчэй!»</p>
<p>Не мы, а яны заразныя, але ў блоках нас замыкаюць.</p>
<p>Для нас за восьмым баракам заўсёды шугае пажар.</p>
<p>На месцы, дзе мы змагаемся,</p>
<p>на месцы, дзе сонца чакаем,</p>
<p>На месцы, дзе мы паміраем,—</p>
<p>таблічка: «Seuchengefahr!»</p>
<p>Нашы душы і нашы рукі імі былі скалечаны...</p>
<p>Неяк з «бюро інфармацыі» вестку падаў дружок:</p>
<p>Пачулі размову турэмшчыкаў,</p>
<p>што заўтра дакладна пад вечар</p>
<p>Яны на апошнюю «акцыю» першы пацягнуць блок.</p>
<p>Дзеці, надзея наша! Маткі, святыня наша!..</p>
<p>Ёсць загад...</p>
<p>І руку да скроні пустая нясе галава.</p>
<p>Для іх чалавек — машына, што пустую засвойвае</p>
<p>кашу</p>
<p>І працу дае за гэта або... не можа даваць.</p>
<p>Але мы не маглі б пасля гэтага</p>
<p>ў вочы зірнуць свабодзе,</p>
<p>Хоць зрабіліся быдлам галодным,</p>
<p>хоць гонар амаль што згас.</p>
<p>Таму —</p>
<p>найлепшага хлопчыка па крывавай матчынай</p>
<p>згодзе</p>
<p>Мы выкралі з першага блока і цішком схавалі у нас.</p>
<p>Схавалі ля нашай кухні, што на самым пляцы стаяла,</p>
<p>Асцярожна заклалі дзірку ў пустым дравяным</p>
<p>кастры...</p>
<p>Хлопчык быў разумны-разумны.</p>
<p>Размаўляў і рухаўся мала.</p>
<p>Цэлы дзень разглядаў уважна кавалкі сасновай кары.</p>
<p>«Апель» нястачу выявіў.</p>
<p>На пляцы ў чынным парадку</p>
<p>Рылы пяці кулямётаў глядзелі ў спіны людзей.</p>
<p>Як ты сцярпела, сэрца, ўбачыўшы постаць маткі,</p>
<p>Што паўз касцёр, паўз сына ціха на згубу ідзе?</p>
<p>Яна казала спакойна, і маўчалі вязняў калоны:</p>
<p>«Не было ў мяне сына ніколі. Гэта памылка, паны».</p>
<p>Помніце, людзі, пра гэта, помніце аж да скону,</p>
<p>Помніце, як пра асколак,</p>
<p>што ў лёгкіх сядзіць з вайны.</p>
<p>Разумееце, гэта проста, і забітым не трэба жалю.</p>
<p>Гэта для тых, што цёплыя, а не для мёртвых касцей.</p>
<p>Нельга так, каб не плакаць, як хочацца,</p>
<p>нельга больш, каб дзеці маўчалі,</p>
<p>Нельга больш,</p>
<p>каб матчыны вочы пад штыкамі зракліся дзяцей.</p>
<p>Мы хавалі яго тры месяцы.</p>
<p>Хавалі ў кухонных дровах,</p>
<p>У яме, за кубам у кухні. І цягнулі ўсё, што маглі:</p>
<p>Скурку ад апельсіна з-пад афіцэрскай сталовай,</p>
<p>Пайку пушнога хлеба, макуху калі-нікалі.</p>
<p>Нельга было іначай, хоць кусалі ад голаду губы.</p>
<p>Гэта быў не звычайны дзіцёнак, што бегае і крычыць.</p>
<p>Ён сядзеў ціхутка, як мышка,</p>
<p>расстаўляў сабе нейкія кубікі,</p>
<p>Ставіў іх, як быццам на вату.</p>
<p>А вочы, як прорва ўначы.</p>
<p>Немцы нам не паверылі. Яны шукалі, шукалі.</p>
<p>Шукалі таму, што палонныя сапсавалі увесь парад.</p>
<p>Голадам, жахам, пабоямі душу у нас забівалі,</p>
<p>Але мы людзьмі засталіся. Мы не выканалі загад.</p>
<p>У кар’еры рабілі вобыск. Стэк гуляў па галовах.</p>
<p>І ў роце нейкага хлопца ўдалося ім адшукаць</p>
<p>Жменьку звычайных каменьчыкаў,</p>
<p>жоўтых і бледна-ружовых,</p>
<p>Якімі малыя дзеці звычайна любяць гуляць.</p>
<p>Хлопца і трох суседзяў атачылі асобай увагай.</p>
<p>Допыт цягнуўся да раніцы, але вынікаў не даваў:</p>
<p>«Я проста смактаў каменьчыкі,</p>
<p>каб менш адчувалася смага.</p>
<p>Я не чуў, што хаваюць дзіцёнка.</p>
<p>Зарукай — мая галава».</p>
<p>І яны прынялі заруку. І галовы чацвёркі ўпалі.</p>
<p>І комін за восьмым блокам гадзіну няўчасна дыміў,</p>
<p>Каб ведалі, чым канчаецца спроба звычайнага жалю,</p>
<p>Каб ведалі, што палонным забаронена быць людзьмі.</p>
<p>Нянавісць мы ў сэрцах захоўвалі,</p>
<p>здзек і пакуты зносілі.</p>
<p>«Ламі нашы краты, нянавісць.</p>
<p>Вырастай! Вырастай! Вырастай!»</p>
<p>Мы хацелі, каб выжыў дзіцёнак,</p>
<p>каб неба пабачыў просінь,</p>
<p>Каб за ўсіх безнадзейна асуджаных</p>
<p>святкаваў на зямлі Першамай.</p>
<p>Што нам было да таго, што душы ботамі топчуць.</p>
<p>Што кожны дзень для раба — суцэльны, няспынны</p>
<p>жах.</p>
<p>Для нас ён быў рэвалюцыяй, гэты маленькі хлопчык,</p>
<p>Будучыняй, што ўзрастала на тленных нашых касцях.</p>
<p>А як сталі гарматы Радзімы</p>
<p>на ўсходзе біць недалёка</p>
<p>І мы зразумелі, што блізка, блізка апошняя кроў,</p>
<p>Мы ў сточнай трубе пад лагерам,</p>
<p>у сточнай трубе глыбокай</p>
<p>Схавалі нашага сына пад аховаю двух сяброў.</p>
<p>І мы зразумелі тады, за што нас душылі газам,</p>
<p>Чаму хацелі планету ачысціць ад нашых мар.</p>
<p>Ім, вядома, трэба было берагчыся нашай заразы,</p>
<p>Трэба — ставіць вакол папярэджанні:</p>
<p>«Чалавечнасць! Seuchengefahr!»</p>
<p>Мы бручку гнілую елі,—</p>
<p>бо хлеба ў нас не было.</p>
<p>Мы на дрот калючы глядзелі,—</p>
<p>бо неба ў нас не было.</p>
<p>Гар уцягвалі ў лёгкія,—</p>
<p>паветра ў нас не было,</p>
<p>Але смерці мы не хацелі,—</p>
<p>бо яшчэ існавала зло.</p>
<p>Ў час, як знікнуць звады праклятыя,—</p>
<p>помніце, помніце нас.</p>
<p>У час вялікага свята,—</p>
<p>помніце, помніце нас.</p>
<p>Каб заўсёды была чалавечнасць,</p>
<p>каб шчасце сялілася ў хатах,</p>
<p>Каб давеку жыла Радзіма,—</p>
<p>не забывайце нас.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>