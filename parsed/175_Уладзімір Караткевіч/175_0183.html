<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Backi_z_mahil_ciaplom_dychnuli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1966? -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Бацькі з магіл цяплом дыхнулі..." -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>"Бацькі з магіл цяплом дыхнулі..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бацькі з магіл цяплом дыхнулі,</p>
<p>З узгоркаў снег схаваўся ў роў,</p>
<p>І кожны горб шуміць, як вулей,</p>
<p>Ад спрэчкі кветак і чмялёў.</p>
<p>Загіне, хто ў мінулым дрэмле:</p>
<p>Буяна травы ймкнуць да зор</p>
<p>Навыперадкі, напярэймы,</p>
<p>Узахапы і насупор.</p>
<p>Сок крочыць па мільёнах лесвіц,</p>
<p>Па клетках — аж да верхавін,</p>
<p>Каб падарыць сусвету песні,</p>
<p>Здабытыя з зямных глыбінь.</p>
<p>Ляжу каля лясных узбочын,</p>
<p>Ляжаць і ждуць мяне гады,</p>
<p>І п’юць ускінутыя вочы</p>
<p>Ўсю повень неба і вады.</p>
<p>Мне цяжар шчасця грудзі сплюснуў,</p>
<p>Спляліся валасы з травой,</p>
<p>І мятлушка сядзіць на вуснах,</p>
<p>Каб разам уздыхаць са мной.</p>
<p>Даволі марнай жыць пагоняй,</p>
<p>Жывецца або не — жыві!</p>
<p>Кароўка божая ў далоні,</p>
<p>Як кропля божае крыві.</p>
<p>І зноў бязмежны свет чакае,</p>
<p>Свет сэрцаў, песень і бароў.</p>
<p>Дай мне, вясна, шляхі без краю,</p>
<p>Дай сэрцу вечную любоў.</p>
<p>Зямля гудзе, як цёплы вулей,</p>
<p>Знікаюць крыўды, боль і зло...</p>
<p>Бацькі з магіл цяплом дыхнулі</p>
<p>Каб дзецям жыць лягчэй было.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>