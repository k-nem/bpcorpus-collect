<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bylo_junactva.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1959? -->
<!-- HEADER_FIELD FirstPublicationYear: 1959 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Было юнацтва -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Было юнацтва</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Так ружы надушыліся</p>
<p>Уласнаю парфумай,</p>
<p>Што іхнія галовы</p>
<p>Ад водару баляць.</p>
<p>А мне няма спакою,</p>
<p>І пра цябе я думаю,</p>
<p>Пакуль блакітны месяц</p>
<p>Не выпаўзе на гаць.</p>
<p>Калі няпэўным сяйвам</p>
<p>Залье ён кола млына,</p>
<p>Заблытае праменні</p>
<p>У тваннай барадзе,</p>
<p>Я зноўку засумую</p>
<p>Па дарагой дзяўчыне,</p>
<p>Халоднай, як лілея,</p>
<p>Што дрэмле на вадзе.</p>
<p>Блакітная і белая,</p>
<p>Жамчужная, ружовая,</p>
<p>Ўсю цеплыню хавае</p>
<p>У самай глыбіні.</p>
<p>Пакут маіх не бачыць,</p>
<p>Майго не чуе слова,</p>
<p>Каханне зневажае</p>
<p>І пра каханне сніць.</p>
<p>Якой адданай песняй</p>
<p>Развеяць мне бяду маю?</p>
<p>Глянь, любая,— вось месяц</p>
<p>Над грэбляю старой.</p>
<p>Што ж ты не заўважаеш,</p>
<p>Што пра цябе я думаю</p>
<p>І раніцай ружовай</p>
<p>І позняю парой?</p>
<p>У руж баляць галовы,</p>
<p>Ім сумна, ім нявесела,</p>
<p>А я да іх хілюся</p>
<p>Гарачай галавой:</p>
<p>«Вы, модніцы бяздушныя,</p>
<p>Што ж вы галовы звесілі?</p>
<p>Скажыце, што рабіць мне</p>
<p>З каханаю сваёй?»</p>
<p>Яна, як кветка, дрэмле</p>
<p>На холадзе празрыстым</p>
<p>І ад усплёскаў рыбы</p>
<p>Праз лёгкі сон дрыжыць.</p>
<p>Далёкая, маўклівая,</p>
<p>Халодная і чыстая —</p>
<p>Зусім яна не думае</p>
<p>Што мне балюча жыць.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>