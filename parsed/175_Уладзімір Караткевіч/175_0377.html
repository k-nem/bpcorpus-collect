<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kaladnaja_rapsodyja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 20.01.1973 -->
<!-- HEADER_FIELD Edition: Караткевіч У. Збор твораў: У 8 т. Т. 2. Аповесці, апавяданні, казкі.-Мн.: Маст. літ., 1988. - с. 435-464 -->
<!-- HEADER_FIELD FirstPublicationYear: 1974 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Калядная рапсодыя -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Калядная рапсодыя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>У бэзавым прыцемку, які пачаў асядаць на зямлю, зноў таргануліся колы. Павольна паплыў перон. Цягнік, нервова здрыгануўшыся на першым стыку, сказаў: «Так». І  паплыў, паплыў назад ужо не перон, а ўвесь Пінск з ціхімі вулачкамі, заінелымі вербамі, з прадаўнімі дзікімі вежамі званіц, што з чыгуннай суровасцю перакрэслівалі акаём.</p>
<p>Вячэрняя зара разлілася на паўнеба, стылая дзіка-чырвоная, пагрозлівая.</p>
<p>«Будзе люты мароз»,— падумаў мужчына год трыццаці. Ён паклаў на столік старую кнігу, закінуў чамадан на паліцу і зноў глянуў у акно.</p>
<p>Чырвань была такая сцюдзёная, што ён сцепануўся, нібы гэта яго ўжо зараз марозіла. Наліў на дно шклянкі каньяку, выхіліў, але зноў адчуў, што мурашкі бягуць па скуры, хаця ў купэ было хутчэй горача.</p>
<p>«Божа мой, які страшны, які бязлітасна-мерзлы захад! Як, ты скажы, космас на зямлю прарваўся!»</p>
<p>У чалавека было харошае, крыху нервовае аблічча. Калісьці, відаць, дужа простае, палеска-сялянскае, цяпер — адзначанае заўсёднай, у кожную хвіліну, магчыма, нават у сне — думай.</p>
<p>Вельмі густыя бялявыя валасы. Сінія, дужа добрыя і стомленыя вочы рэзка кантраставалі з прыгожымі вуснамі. Псаваў аблічча хіба што няправільны нос, крыху занадта задзёрты ўгору. Ды не, не псаваў. <i>Пасаваў</i>. Быў дарэчы на гэтым абліччы: замяні грэчаскім, а пасля плюнь.</p>
<p>Нервовыя, моцныя пальцы рук. Словам, наўрад ці знайшлася б дзяўчына, якая на яго запрашэнне не пайшла б з ім на танцы.</p>
<p>Толькі зараз гэтых дзяўчат не было. Мужчына ехаў адзін не толькі ў купэ, але ці не ва ўсім вагоне.</p>
<p>Было Палессе. Былі каляды.</p>
<p>«Божа мой, гэта ж  якраз заўтра каляды!.. І вакол Палессе. <i>Маё</i> Палессе. Не Брэстчына, не лясістыя, лістоўныя ўзгоркі Мазыршчыны. Маё. А я ж сто год не быў на радзіме. І  вось ужо хутка мой паўстанак. Палову хвіліны стаянкі. Потым удараць у пазелянелы медны звон, і цягнік кіне мяне на рэйках.</p>
<p>А там яшчэ дваццаць вёрст — і вось мае маленькія  Ласевічы, загубленыя сярод бясконцых лясоў, дрэмлючыя ў снягах пад начную пераклічку ваўкоў у палях і сабак у сяле...</p>
<p>...А я наштосьці еду на сто вёрст далей. Да жанчыны, пра якую не ведаю нават, кахаю яе альбо не».</p>
<p>Балаты, азёры пад ільдом, лясы, мора снягоў. А ўлетку мора вады.</p>
<p>«Усё нібы змяшалася ў гэтых успамінах. Не толькі поры года, але і прыцемак з днём і ноччу. Заплюшчыш вочы, і вось усё паплыло, паплыло перад вачамі».</p>
<p>Вось сітнягі, што ўмерзлі ў голы сіняваты лёд. Суха пяюць пад калючым ветрам. Выцягнеш з пелькі кошык з сенам і вытрасаеш з яго на лёд гнуткіх, як змейкі, жвавых уюноў. Пальцы ад вільгаці і марозу чырвоныя і кепска гнуцца.</p>
<p>За акном вагона рэдкія аазісы вёсак і першыя агні ў хатах.</p>
<p>«А я еду да той, пра якую нават не ведаю, кахаю яе альбо не».</p>
<p>Цёплая хваля коціцца па сэрцы толькі пры думцы аб прытульнасці яе гнязда. Увойдзеш, кінеш чамадан, і яна выбежыць насустрач табе, у халаціку, заспаная, цёплая са сну, чарнявая дужа мяккімі густымі валасамі, вельмі белая абліччам, абаўе цёплыя рукі яму вакол шыі, павісне.</p>
<p>Потым яны лягуць. І  яна, муркаючы, будзе тычыцца носам яму ў плячук, уладкоўвацца, як зручней.</p>
<p>Раніцаю будуць сядзець адно супраць другога ў крэслах, паклаўшы ногі ў крэсла таго, хто сядзіць насупраць, прыхлёбтваць віно, слухаць музыку, чытаць, і зрэдку ён будзе браць яе ладныя моцныя ногі і грэць іх у сябе на каленях. І за ўсе гэтыя дні аж да вечара ён ані на хвіліну не выйдзе з цёплай хаты на люты мароз. А можа, і вечарамі не заўсёды выйдзе.</p>
<p>...Пазнаёміліся на вакзале, калі гэта можна было назваць знаёмствам. Ён тады ўпершыню прыехаў у яе горад. Здарылася буйная непрыемнасць: пажар на электрастанцыі. Галоўнаму інжынеру пагражаў суд. Добраму, страшэнна сумленнаму ў працы чалавеку, спецыялісту, якіх пашукаць. Усе ведалі гэта і шкадавалі. І таму паслалі тэхнічным экспертам менавіта яго, Міколу Ласевіча; ведалі таксама і пра добрыя яго адносіны да інжынера, і пра поўную ягоную бесстароннасць, і пра тое, што ў аўтаматыцы ён разбіраецца, як ніхто: большасць аўтаматаў упраўлення на электрастанцыях рэспублікі ставіў і наладжваў або ён, або ягоныя людзі.</p>
<p>Выйшаў тады на ранішні замглёны перон, убачыў, што з цягніка злезла хіба што з десятак людзей і сярод іх ідзе дзяўчына з дужа цяжкой валізкай. Злосная, відаць, з гэтай прычыны. І яшчэ таму, што недаспала. Дагнаў, узяўся за ручку:</p>
<p>— Мілая дзяўчына, якім гэта манерам даехаць на вуліцу Міцкевіча?</p>
<p>Тая тарганула чамадан на сябе. Зрэнкі пашырыліся ад раптоўнай ярасці.</p>
<p>— На таксі!</p>
<p>— На гэткія пытанні дакладна так адказваюць ерэванскія міліцыянеры.</p>
<p>— Слухайце, адкасніцеся ад мяне,— у яе неяк дзіўна, нібы праз стрыманыя слёзы, заблішчалі вочы.</p>
<p>— Здарылася нешта? — са шчырым спачуваннем спытаў ён.</p>
<p>Але яна не адчула ў глыбокім ягоным голасе гэтай шчырасці.</p>
<p>— Адыдзіце,— праз сціснутыя зубы, з непрыхаванай нянавісцю сказала яна.— Ведаем мы вашу спагаду, добранькія вашы вачаняты... Ну!</p>
<p>Паціснуўшы плячамі, ён пусціў ручку.</p>
<p>...Справа ягоная і сапраўды не вартая была выедзенага яйка. Ніхто не быў вінаваты. Проста супала адразу некалькі прычын, якія, па тэорыі верагоднасці, маглі супасці — ну, раз у тысячу год. І здарылася аварыя. Затое цяпер інжынеры ўсёй Зямлі тысячу год маглі спаць спакойна.</p>
<p>Ён  хацеў у той жа вечар ехаць дадому, але сутыкнуўся на вуліцы з сябрам — архітэктарам, і той, не слухаючы ніякіх пярэчанняў, увогуле нічога не жадаючы слухаць, пацягнуў яго да сябе «на каляды». Адзіным довадам у яго было тое, што «нельга ж правесці ка-ля-ды ў дарозе».</p>
<p>Гэта былі гарадскія каляды. Як ва ўсіх такіх сем’ях, што (асабліва ў апошнія гады), раптам спахапіўшыся, пачынаюць вешаць на сценкі сялянскія посцілкі і вярэнькі для хлеба, ставіць на паліцах, пафарбаваных «пад старое дрэва» фарбай «Ван Дзік», побач з мадэрновымі вазамі вясковыя карцы і каўшы або нават — яшчэ горш — шыць сабе з неацэнных палескіх ручнікоў, па-варварску перакройваючы і рэжучы іх, сукенкі.</p>
<p>Кактэйлі каля самаробнага хатняга бара, міксеры, здабытыя чорт ведае дзе, досыць смелыя, хаця й прыстойныя дэкальтэ, размовы: спачатку пра высокія матэрыі, а пасля...</p>
<p>І толькі распісная міска з куццёй, на якую ніхто не звяртае ўвагі (З рысу. Куцця з рысу — цьху!), ды жмуток сена, падкладзены пад ражок абруса (пад увесь нельга: келішкі будуць стаяць няроўна, паб’ецца крышталь), сяк-так нагадваюць у першыя хвіліны, што гэта не проста «міжсабойчык». Потым абавязкова знойдзецца госць, які прыкінецца п’яным да быдлячага стану і пачне тое сена жаваць, чым і выкліча ўхвальны смех і воплескі.</p>
<p>І вось у гэтым тлуме — гаспадара затрымалі ў бюро, і госці былі амаль усе ў зборы — Мікола амаль адразу ўбачыў тую, з чамаданам. Сябар, не слухаючы нараканняў жонкі, цягнуў Міколу знаёміць. І  вось наблізіліся. Стаіць з келіхам у руцэ, глядзіць адчужана і няўхвальна.</p>
<p>— Марыначка, лапачка, вось табе наш інжынер, заапякуйся.</p>
<p>— Мікола Ласевіч.</p>
<p>Пазнала. Але хаця б цень нейкай збянтэжанасці, нейкай няёмкасці ў вачах. Той жа суровы, пахмурны позірк.</p>
<p>— Марына Леантовіч!</p>
<p>— Го-го-го-го! — выбухнуў сябар.— Вось гэта дык удала. Нават манаграм на насавіках мяняць не давядзецца, як сказалі б старарэжымныя божыя абдуванчыкі.</p>
<p>Яна глянула на яго так, што ён, як кажуць, «зашыўся». Прамармытаў нешта і адышоў.</p>
<p>— Пагаварылі,— усміхнуўся Ласевіч.</p>
<p>— А іначай, відаць, і гаварыць не варта,— суха сказала яна.— Ні з кім. Менш будзе асечак, расчараванняў, непатрэбных думак.</p>
<p>За сталом іх пасадзілі побач: зноў нехта пастараўся. Хаця Міколу зусім не даспадобы былі яе рэзкія, калючыя манеры і словы — ён не любіў вечна ўсім на свеце незадаволеных людзей,— дый яна, відаць па ўсім, была незадаволена гэтым суседствам. Сядзіць простая, нібы тычку з’ела, вусны падціснутыя, вочы пагардлівыя. Анічога з таго, што  ён так цаніў і любіў у жанчынах: мяккасць, іранічнае какецтва, вясёлая зменлівасць, дасціпнасць і гнуткі, такі адменны  жаночы розум.</p>
<p>Сумесь воблы, ваўчаняці і лютай тыгры. Шчыра кажучы, ён куды з большай  ахвотай знаходзіўся б зараз у  кожным іншым месцы, абы не тут.</p>
<p>— Вы інжынер? — Бо трэба ж падтрымліваць хоць нейкую размову.— Цікава.</p>
<p>«Нічога ёй гэта не цікава».</p>
<p>— І любіце сваю працу?</p>
<p>— Я не люблю сваёй працы.</p>
<p>Ён сапраўды не любіў яе. Паступіў калісьці на энергетычны толькі таму, што гэта хаця й нялюбае, але, прынамсі, «сур’ёзнае», і яшчэ таму, што страшэнна не хацелася вучыцца на трактарыста ці яшчэ на кагосьці такога.</p>
<p>Граў на баяне ў студэнцкім аркестры, вывучыў самастойна ноты да таго, што самае складанае мог бегла чытаць з ліста, пачаў учашчаць на канцэрты. І раптам зразумеў: тое, што ён з самага дзяцінства мармытаў сабе пад нос,— гэта таксама музыка. І не проста музыка. <i>Ягоная</i> музыка. Яна і зараз спявала ў ягонай душы, і ён параўноўваў яе з тым, што чуў, і казаў сам сабе, што ў яго часам — не горш. Можа, нават лепш.</p>
<p>Дзень, калі ён ўсведаміў  сабе гэта, быў самы благі, самы паршывы дзень у ягоным жыцці. Гэтае ўсведамленне няшчасця, усведамленне таго, што ўсё існаванне ягонае, усё, дзеля чаго ён быў, магчыма, пушчаны лёсам у свет, было адабрана ў яго толькі таму, што да бліжэйшага піяніна было дваццаць вёрст, а да бліжэйшай музычнай школы — каля трыццаці. І жыццё ягонае было прынесена ў ахвяру нялюбай справе толькі таму, што яму недзе было зразумець і зведаць музыку, недзе было нават зразумець, што ён яе любіць, што гэта і толькі гэта — ягоны шлях.</p>
<p>Заставалася, праўда, і магла б яшчэ тады дапамагчы яму ўсвядоміць сваю любоў палеская песня, якую ён патаемна любіў, але нікому не прызнаваўся ў гэтым, бо дзяўчаты і хлопцы, па дурасці, песні гэтай саромеліся, а замест яе спявалі розную модную гарадскую лухту, якая хутка прыходзіла і гэтак жа хутка знікала ў нябыт. Саромеліся аж да таго, што калі бабы, бывала, завядуць у застоллі старую песню, нехта з маладых абавязкова кіне:</p>
<p>— Ну-у, завялі! Староцце гэтае.</p>
<p>Цяпер  ён са спозненым болем успамінаў самы нязначны паварот гэтых мелодый... Нібы абразіў маці, якая даўно памерла.</p>
<p>Ён быў мужны чалавек і таму, разумеючы, што <i>позна</i>,  вырашыў зрабіць хаця б нешта з таго, дзеля чаго ён быў створаны. І гэтаму нязначнаму «нешта» ён аддаў з таго дня ўвесь свой вольны час і ўсю без астачы сваю душу. Пешшу, на спадарожных машынах, на прыпяцкіх параходах, набітых стракатай гурмой,  хатулямі, дыхтавымі валізкамі і спявучай  гаворкай — ён абхадзіў, аб’ездзіў, скалясіў Піншчыну, Століншчыну, Пружаншчыну, Мазыршчыну, Слонімшчыну. Ад запісаў сшыткі рабіліся пульхныя. Многія дзесяткі сшыткаў.</p>
<p>Вынікам усяго гэтага, усіх гэтых бясконцых, утомных і блаславёных вандраванняў былі том народных песень, кніжачка песень дзіцячых і дзесяткі паўтара песень сваіх. На большае — ён з болем адчуваў гэта — яго не ставала. Песні — і толькі.</p>
<p>Песні спявалі, песні ягоныя хвалілі нават «мэтры» ад музыкі — не без ценю паблажлівасці,— і адзін ён ведаў, колькі такіх вось песень, напетых ім недзе ў кампаніі, за келіхам віна, рабілася потым у тых жа «мэтраў» скразной тэмай сімфоніі, арыяй, часткай грымучай араторыі на адцягненую, чужую тэму, тым, за што аўтараў пасля хвалілі: «глядзіце вы, сапраўды народна і як жа арыгінальна!» А песня была сапсутая надуманай, ненатуральнай і непатрэбнай апрацоўкай.</p>
<p>«Самадзейны кампазітар». Што ж, бывае і горай. Што ж, няхай ён паслужыць беларускаму люду і песні беларускай хаця б у такім спосабе.</p>
<p>...Нешта падобнае ён і сказаў тады суседцы за сталом.</p>
<p>— Ну, а чаго б вы хацелі?</p>
<p>— Кінуць працу. Я някепскі інжынер, мяне, думаю, паважаюць. Але я хацеў бы кінуць гэта і ўвесь век хадзіць, запісваць, пісаць свае песні, калі ўжо на іншае ў мяне слабая кішка.</p>
<p>Сябар, відаць, чуў іхнюю размову, таму што засмяяўся.</p>
<p>— Ну, браце, гэта ты кінь. На тое,  чым ты марыш заняцца, не пражывеш.</p>
<p>— Ведаю,— сказаў ён.</p>
<p>Пасля паўзы Марына ціха спытала:</p>
<p>— І  вывад які?</p>
<p>— Жыццё не задалося,— проста сказаў ён.</p>
<p>Толькі тут яна зірнула на яго з нейкай глыбокай пільнай  уважлівасцю, цікаўнасцю, магчыма, нават з доляй спачування і разумення.</p>
<p>І хаця яны былі на падпітку, усё ж яны былі цверазейшыя за астатніх, бо кожны думаў аб нечым сваім, незагаданым, што не споўнілася. Таму, калі нехта з гасцей, па загадзя зададзенай праграме, пачаў жаваць сена, яны пераглянуліся і непрыкметна выслізнулі з хаты на вуліцу. Яму былі непрыемныя яе настойлівая рэзкасць, сварлівасць, вечнае жаданне адказаць уколам у адказ на працягнутую руку, але ўсё адно лепей было быць з ёю, чым у гэтай кампаніі. Таму лепей, што ў пэўнае імгненне яна глянула на яго спагадліва.</p>
<p>Акрамя таго, ён яшчэ не адышоў ад пакутных падзей, якія здарыліся з ім за год да таго. Яму было дужа цяжка...</p>
<p>...Ляціць цягнік. Прысмерак і бязлюддзе. Выходзіць на ганак старога, калісьці, відаць, фальварковага — бо з драўлянымі калонамі — дома, моцна заняпалага, стары ў «бурцы»  з таўсценнага, у палец, чорнага сукна.</p>
<p>«Не, не, не трэба думаць. Не трэба думаць аб тым, чаму было цяжка. Трэба думаць аб той,  да каго едзе».</p>
<p>Ён разгарнуў кнігу:</p>
<p>«Вообще вся  сия местность замечательна по  первобытности жителей и по дикости природы».</p>
<p>Прырода за акном сапраўды была дзікая. Лес і лес. І  раптам выбухнулі ў паветра, пачалі бегчы, з громам, па дузе, хілячыся лявей і лявей, удалячынь, сталёвыя мачты.</p>
<p>Пацягнулася, папаўзла некуды таўшчэзная змяя нафтапровада.</p>
<p>Было тады дужа цяжка... Не, не трэба ўспамінаць... І ўсё ж, як яно тады было з Аленай?</p>
<p>Які быў дзікі лес вакол Ласевічаў. Дзікі і іскрысты, белы-белы і аж блакітны ў сінія цені, хрусткі. А крыху раней — барвяны, бо ўзыходзіла ненатуральна вялікае марознае сонца.</p>
<p>Было якраз перад калядамі. На вяселлі малодшай Любоўчыцавай, Надзеі. І  ўзыходзіла, як ужо тысячы разоў над гэтай зямлёй, марознае каляднае сонца. Асвятляла вёску, нерухомыя слупы дымоў над комінамі, заглядвала ў вокны хат і тут адразу рабілася цёплым, жывым і прытульным. Ён сек дровы, каб Любоўчыцам хапіла паліва  на ўсё вяселле. Сек, з асалодай адчуваючы мароз, сваю гарачую ад марозу і працы кроў і тое, як са звонам развальваюцца сасновыя калоды. Роўна-роўна. З  акуратнымі падоўжнымі жылачкамі-баразёнкамі на расколіне. Пагабляваць крышку, і хоць ты скрыпку рабі.</p>
<p>Ён насек цэлую гару і заскочыў у хату пакласці сякеру. У хаце бабы і дзеўкі ладзілі вясельны каравай, вялізны, з кола ад воза, белы і аж чырвоны зверху, дзе падпякло. Прыкрашалі яго кветкамі, стужкамі, залатой каніцеллю і васковымі «слёзкамі маці божай». Каравай атрымаўся — дзіва прыгажосці. Ялінка, а не каравай. Бабы і двое дзяўчат былі ў клятчастых, з разрэзам, андараках,  у вышываных сарочках, на якіх белага было менш, чым чырвонага, сіняга, зялёнага, жоўтага. А за спінамі жанчын быў ложак з бялюткай шытай покрыўкай, горы расшытых падушак, стракатая, як вясёлка, посцілка на сцяне.</p>
<p>Адны рукі ўпрыгожвалі, другія абкладалі каравай  яйкамі, маслам і сырам. А галасы вялі:</p>
<p> </p>
<div class="POETRY">
<p>І свеціць месяц</p>
<p>На дварэ,</p>
<p>Каравай месяць</p>
<p>На стале.</p>
<p>Каравай цвіцець</p>
<p>На стале.</p>
<p>Прыступі, божа, з раю,</p>
<p>І прыступі, божа, з раю,</p>
<p>К нашаму караваю.</p>
<p>І, ой, у садзе ды вецце вісіць,</p>
<p>Сам бог каравай месіць,</p>
<p>І ангелы  прыступаюць,</p>
<p>Караваю памагаюць.</p>
</div>
<div class="CLEAR"></div>
<p> </p>
<p> </p>
<p>Яму паднеслі пагрэцца.  Ён выпіў халодную, з сенцаў, гарэлку і закусіў, з храбусценнем, ледзяным крамяным агурком, з асалодай адчуваючы сваё здароўе, і мароз, і тое, як гэты мароз з яго выходзіць і як пахне агурок часнаком і кропам.</p>
<p>Ён, відаць, быў нават на выгляд вельмі здаровы і шчаслівы, таму што адна з каравайшчыц, здаравенная, грудастая, прыгожая маладзіца, пры адным позірку на якую чамусьці прыходзіла на розум гумно, белыя ногі на саломе, а пасля дзесяць дзяцей і хата, што аж рыпіць ад чысціні, скосу, хітравата паглядзела на Міколу гожымі, як у каровы, вачамі і завяла, ні з пушчы ні з поля, песню, што спяваюць, калі месяць каравай:</p>
<p> </p>
<div class="POETRY">
<p>Ой, упала я ў дзела,</p>
<p>Цела маё запацела,</p>
<p>Дый цела маё запацела,</p>
<p>Гарэліцы захацела.</p>
<p>Э-гей, гарэлачкі зап’янюсенькай.</p>
<p>Дый для мяне маладзюсенькай.</p>
</div>
<div class="CLEAR"></div>
<p> </p>
<p> </p>
<p>Ён прыняў выклік, узяў за шыю запацелую бутэльку і рушыў да маладзіцы. Наліў, працягнуў стопку:</p>
<p> </p>
<div class="POETRY">
<p>Ой-гей, ды ты, гарэлачка, зап’янюсенька,</p>
<p>Завязала свет маладзюсенькай.</p>
</div>
<div class="CLEAR"></div>
<p> </p>
<p> </p>
<p>І  тут убачыў, што за спінамі баб сядзіць на зэдліку і вяжа кветкі ў гожыя пучкі-букеты нешта такое, чаго ён ніколі не бачыў і што адразу ўразіла і ашаломіла яго, як раптойны ўдар. Нешта ў сіняй сукенцы і карункавай белай кофце, нешта залатавалосае, сінявокае, нешта найбольш  як васемнаццаці год.</p>
<p>Божа мой, што гэта за нешта было! Глядзела на яго сінё і празрыста і ўсміхалася ружовым прыпухлым роцікам. З відавочным падкусам, але адначасова і з адценнем заахвочвання. А стан! А ногі!</p>
<p>— Выпі і ты,— сказаў ён.</p>
<p>— Не хачу, каб завязала свет маладзюсенькай,— усміхнулася яна.</p>
<p>Бачыла, да канца разумела, што ён як раптоўна аглушаны, што яго зараз, тут жа, у першую хвіліну, можна браць за руку і весці хоць у апраметную, гэтага гожага бамбізу, і гэта падабалася ёй; нечаканая, за імгненне непрадбачаная ўлада над ім.</p>
<p>— Ты хто? — голасам, які сеў, спытаў ён.— Адкуль?</p>
<p>— А ты хто? А ты адкуль?</p>
<p>— Я з гэтай вёскі.</p>
<p>— І  я з гэтай вёскі.</p>
<p>— Я не бачыў цябе. Ніколі.</p>
<p>— І я не бачыла цябе. Ніколі.</p>
<p>— Інжынер ён,— умяшалася маладзіца.— З мінулай зімы не быў. Нібы тут працы мала, а хлопцаў — па дзіркі ў носе.</p>
<p>— Глядзі ты... інжынер... А цягне, як прахвесар.</p>
<p>— Выпі,— спрабаваў ён падвысіць голас, бо прывык да таго, што дзяўчаты яго слухаюцца, што яму лёгка вядзецца з імі.</p>
<p>— А ты што за падмаршалак такі?</p>
<p>Страшэнным, гаротным успамінам уставала пазней  у яго вушах гэтае слова «падмаршалак». Нібы ўсё адразу і яшчэ загадзя было кімсьці бязлітасна наканавана. Бязлітасна і назаўсёды.</p>
<p>— Ты, падмаршалак, што, сур’ёзна думаеш, што як загадаеш, каб у мяне хвост вырас, то й вырасце?</p>
<p>— А і вырасце,— сказала маладзіца.— А не вырасце, то ён сам табе замест хваста будзе.</p>
<p>Сказана было занадта рэзка. Усе сціхнулі.  Не звяртаючы ўвагі на жарт, Мікола сказаў, ужо спакойна:</p>
<p>— Выпі. Вусны памачы, ну.</p>
<p>— Ды выпі, выпі,— загулі бабы.— Бач, хлопец дабром просіць. Што ты, дзеўка, натурышся? Клейнот які, цаны яму няма.</p>
<p>Дзяўчына ўзяла чарку, сапраўды, памачыла вусны, зрабіўшы мале-енечкі глыток. Ён узяў стопку і перахіліў яе з таго самага месца, дзе краналася вуснамі краёчка яна. Гэта было зроблена такімі дакладнымі рухамі, так па-заліхвацку, з такім падкрэсленым значэннем, што бабы ахнулі:</p>
<p>— Бач, зух, бач, хват!</p>
<p>А ён адышоў да дзвярэй і спытаў у Петры, брата Надзеі:</p>
<p>— Хто такая?</p>
<p>— Алена... Наваграй прозвішча.</p>
<p>— Не з тых Наваграяў, што з Дуброўнага канца?</p>
<p>— Дык Грыцука ж сваякі. Яшчэ перад вайной на Гродзеншчыну з’ехалі. А цяпер, на старасць гледзячы, вярнуліся вось на радзіму мінулай вясной. Хата Грыцукова ўпусце буцвець пачала, то перасыпалі ды занялі.</p>
<p>«Дык вось адкуль такі не тутэйшы, дзіўны акцэнт»,— падумаў ён, і яшчэ раз агледзеў  усю кампанію  кабет, каравай, цёмны кут, дзе сядзела яна, вырваную святлом з паўцемры залатую галаву, смуглява-аранжавую ад таго ж святла скуру аблічча, і з раптоўным вясёлым адчаем сказаў сабе: «Божа ты мой, прапаў!»</p>
<p>І, каб хаця крыху абмысліць гэты новы, амаль страшны і нічым не падобны на ранейшыя яго прыгоды стан, выйшаў у сенцы. А наўздагон яму ляцела:</p>
<p> </p>
<div class="POETRY">
<p>Ой, красная каліна над рэчкай,</p>
<p>А красней  таго Нáдзейка ў мамкі.</p>
</div>
<div class="CLEAR"></div>
<p> </p>
<p> </p>
<p>Стаяў у халодных сенцах не ў змозе сабраць думкі. А з хаты гучала прыглушана:</p>
<p> </p>
<div class="POETRY">
<p>А ў сені ўвайшла — сені заззялі,</p>
<p>А ў хату ўвайшла — паны ўставалі,</p>
<p>Паны ўставалі — шапкі здымалі.</p>
</div>
<div class="CLEAR"></div>
<p> </p>
<p>Ой, цару нябесны, гэтыя песні! Так і гучаць, і гучаць у вушах, настырна, як у ціхай хаце пасля вяселля, калі на падпітку не можаш заснуць. І  як холадна гаворыць пра гэта старая кніга: «Музыкальность составляет выдающуюся черту в характере полешука». Гэта пра песні, якімі ён так пякельна, пакутліва шчаслівы.</p>
<p>Як самай каханай жанчынай у хвіліну блізкасці. Як Аленай калісь.</p>
<p>«Гэх, саскочыць бы зараз ды паехаць. Плюнуць на ўсё. Зваліцца ў санкі, на сена і... Каляды... Сонцаварот... Сонца на лета — зіма на мароз. І хутка будзе абуджэнне, і сонца будзе вышэй, а на сэрцы цяплей, і аджывуць нівы і душа, якая ўжо столькі часу нібы спіць... Паехаць. І прападзі яно ўсё пропадам разам з той, што й на печы ніколі не сядзела».</p>
<p>Дарога праз зімовы лес. У небе вясёлкавыя па краях, рэдкія хмаркі. Залатая поўня то нырае ў іх, то зноў вызвалена вырываецца на волю, плаўна плыве ў глыбокай сіні начнога неба. І ад яе пушча то змрочна пахмурнее і цішыцца, а то ўспыхвае іскрыстым блакітам, і заснежаныя яліны робяцца аж празрыстыя. Нібыта ў блакітных шатрах разгараюцца, мігацяць сінія агні.</p>
<p>Заснежаныя бярозкі дугамі над дарогай: дзесяткі сіне-срэбных арак. Ударыш пугаўём, і пасыплецца, пасыплецца сухі, як порах, снег, і дрэўца, хістаючыся ўсё болей і болей, неахвотна ўстане на ногі, усё яшчэ крыху хіляючыся на шлях.</p>
<p>І вось прыемна, пасля марозу, прыпякае праз посцілку добры чарэнь печкі. Водбліскі агню скачуць па вязках цыбулі на сцяне, па вокнах, і ўжо клякоча на патэльні свяжына, а на печ, каб грэўся далей, падаюць чарку.</p>
<p>...Жанчыны ля кроснаў спяваюць: апошняя кросенная песня гэтага года, бо потым аж тыдзень ткаць будзе нельга. Ах, як добра ляжаць, выцягнуўшы ногі, і ведаць, што цяпер з месяц зусім мала працы, што наперадзе аж цэлыя тры куцці. І сёмага студзеня, і трынаццатага, пад стары Новы год, і ў ноч на дзевятнаццатае. Дваццаць тры стравы, а то й болей. Адной рыбы адзінаццаць гатункаў. Тут табе і ліны, і ўюны, і смажаны ў смятане карась... А квас, які так смачна паруе грыбамі. Як успамінак аб леце. Аж да кашы з мёдам.</p>
<p>Язык каўтнеш.</p>
<p>«Сена на стале пад абрусам. Паказаць бы гэта ў натуры на экране. Стол ломіцца. Ядуць так, што ўсе гледачы сарваліся б з месцаў і пабеглі б з кіназалы ў буфет...»</p>
<p>...Усё цямнее і цямнее. Снягі з бэзавых сталі сінія. Вагон калоціць на стыках.</p>
<p>Нябожчык бацька ставіць на стол сноп, сядае і, з-за яго, пытае ў маці:</p>
<p>— А ці бачыш ты мяне, ці бачыш?</p>
<p>— Сконд жа? Не бачу.</p>
<p>— Ну, то каб жа аж ты два месяцы свету не бачыла за морквай чырвонай, за бобам зялёным, за крамянымі гуркамі, за пузатымі гарбузамі.</p>
<p>— А ты мяне ці бачыш?</p>
<p>— Не-а.</p>
<p>— Ну, то й ты каб не бачыў свету ва ўвесь канец лета за стагамі духмянымі, за копамі цяжкімі, за снапамі — не абняць, за вазамі, што аж крэкчуць ды рыпяць.</p>
<p>А тады, калі яны ўцяклі з гэтых ідыёцкіх гарадскіх каляд, як жа ўспаміналіся яму тыя, вясковыя! Успаміналіся з радасным заміраннем сэрца і адначасова з сухой нянавісцю, бо ўсё было скончана, бо яму адрэзалі вяртанне да ўсяго гэтага, бо ў сэрцы была пустэча. Бо і сена пад абрусам, і сноп на стале — усё гэта было ўжо яна: абраза, рэўнасць, нянавісць, абыякавасць.</p>
<p>А побач была жанчына, якая, прынамсі, не прыкідвалася добрай, ласкавай і прынаднай. І ён ішоў з ёю заснежаным бульварам, глядзеў на выразны профіль, на заінелую пасмачку валасоў, што выбілася з-пад футравай шапкі, а потым з палёгкаю пераводзіў вочы на вокны дамоў, дзе рознакаляровымі агеньчыкамі таямніча свяціліся ёлкі, дзе мільгалі вясёлкавыя цені людзей.</p>
<p>Кампанія ідзе насустрач. Рагоча. Злёгку «на парах». Спяваюць песні. У Ласевічах гэтая кампанія «вадзіла б казу». Прыгожа. Але абрад «казы» гэта таксама Алена, гожая, як ніхто, ненавідная і незабыўная.</p>
<p>...Снягі занеслі ўсё. Няярка свеціць чырвонае марознае сонца. Валіць сярэдзінай вуліцы гурма, ды не, цэлая працэсія. Наперадзе «каза» ў вывернутым кажусе. Драўляная морда ляпае ніжняй сківіцай, рогі з саломы, барада з мачалы, хвост з трапанага лёну.</p>
<p> </p>
<div class="POETRY">
<p>Го-го-го, каза, го-го-го, шэрая!</p>
</div>
<div class="CLEAR"></div>
<p> </p>
<p> </p>
<p>«Воўк» у вывернутым кажусе кідаецца на «казу», і яго б’юць снежкамі. Усе даўно забылі, што каза — дух нівы і плоднасці, як і ў старажытных грэкаў.</p>
<p> </p>
<div class="POETRY">
<p>Дзе каза ходзіць, там жыта родзіць,</p>
<p>Дзе каза хвастом, там жыта кустом,</p>
<p>Дзе каза рогам, там жыта стогам.</p>
</div>
<div class="CLEAR"></div>
<p> </p>
<p> </p>
<p>Але вось усё ж бароняць яе, качаюць ваўка, і хмараю ўзлятае ў паветра сыпкі іскрысты снег.</p>
<p>«Сонцаварот. Павярнула, здаецца, не туды. Не на сонца, а на мароз... Як жа гэта я яе ўпершыню абняў. Напаўжартам. Здаецца, там, на задварках, калі яны ішлі да каляднікаў. У сіняй цемры рухалася наводдаль чырвоная кропля зоркі. Слаба, але віскліва даляталі адтуль галасы:</p>
<p> </p>
<div class="POETRY">
<p>Калядка хадзіла пяшком-пяшком,</p>
<p>Каўбасу насіла мяшком-мяшком.</p>
</div>
<div class="CLEAR"></div>
<p> </p>
<p> </p>
<p>«Шчасце маё — шчасце п’янага на кірмашы».</p>
<p>...Ячная куцця. Куцця «свентага козліка». Калі ён, малы, спытаў тады, чаму гэта так, яму адказала ягоная  стогадовая бабуля:</p>
<p>— Бо ён рожкамі, рожкамі кідаў на малога ў яслях сена, каб дзіцятка не змерзла.</p>
<p>Якія ў яе былі страшныя, амаль нерухомыя рукі! Твар, як з сасновай кары. І якія ясныя, усё яшчэ сінія, але ўжо далёкія ад усяго вакол вочы, што глядзелі ўжо нават не ва ўспаміны, а ў тое, што скора мелася адбыцца з ёй, а некалі і з усімі, каго бачыла яна на вяку.</p>
<p>Няўжо і з Марыной... І з ім... І з Аленай?</p>
<p>...А тады ж, калі ён абняў яе і раптам адчуў тугую пад кажушком спіну, бліскучыя ў цемры вочы, цёмныя ў змроку кветкі хусты, калі адчуў усё яе моцнае цела, як жа моцна яго пранізала, працяла адчуванне яе і сваёй вечнасці!</p>
<p>Можа, гэта і было — праўда?</p>
<p>Яна тады адштурхнула яго. Са смехам:</p>
<p>— Ты што, падмаршалачак, рукі распусціў? Глядзі, адсохнуць.</p>
<p>— Затое не змерзнуць. На гарачым.</p>
<p>— Ой, глядзі. Спаймае цябе Астап Васілеўчык на гарачым. Будзе табе горача.</p>
<p>— Дамо і яму рады. Гарачай. Што я, горшы за яго?</p>
<p>— Ды не горшы. Толькі Астап спачатку многа практыкаваўся. Дрэвы ды пні абдымаў.</p>
<p>...Так, Астап. Супернік, ён ужо чуў пра гэта. Рудаваты здаравень  з грубаватым вясёлым абліччам. Скалячы гожыя зубы, кожную дзеўку зачэпіць, закруціць ваўчком нават не ў клубе, а на вуліцы. Былі сябрамі, і вось — нá табе».</p>
<p>Яна тады вырвалася і пабегла на рухомую чырвоную зорку, топчучы нагамі густа-сіні снег. Ён глядзеў ёй наўздагон. І раптам засмяяўся ад шчасця.</p>
<p>«Вось спускаецца на Палессе ноч. Мільгаюць на залатым чорныя сілуэты ялін і дзіўныя, расторганыя ў розныя бакі сілуэты хвояў: як ведзьмы на тычках».</p>
<p>Цягнік ляцеў, і гэтыя ведзьмы круціліся ў шалёным кругавароце.</p>
<p>Гонкі! Бог ты мой, гонкі! У снежных віхурах, у звоне бразготак, што аж захлынаюцца ад захаплення.</p>
<p> </p>
<div class="POETRY">
<p>Як быў я конь у ліхога пана,</p>
<p>Настаяўся я пад сметнічкам,</p>
<p>Наеўся я саломкі,</p>
<p>Напіўся я балотнай вады.</p>
</div>
<div class="CLEAR"></div>
<p> </p>
<p> </p>
<p>Побач скачуць вярхі ў масках  і вывернутых кажухах. І лятуць у калматых снежкі.</p>
<p>Задзёртыя конскія храпы з ашалелымі вачамі. Ногі шырока мераюць снегавую парчу. Сонца, рыжыя кажухі, чорныя хусткі з чырвонымі і сінімі кветкамі, перавітымі зялёнай лістотай.</p>
<p>Ён стаіць у санях, гагоча і страляе пугай. А побач пад хусцінай румянае, белазубае, сінявокае аблічча. Таксама смяецца. І  такая яна зараз... такая!</p>
<p>...Ён вываліў яе ў гурбу, і сам вываліўся за ёю. Яны ўпалі і праваліліся ў пульхнае, нібы ў пярыну. Як патанулі.</p>
<p>Усё далей і далей грымела і звінела рознакаляровая, стракатая, як поплаў, кавалькада.</p>
<p>Засталася мёртвая цішыня. Белае вакол іх. Сонечна-сіняе высока над галавою.</p>
<p>Ляжаў, абдымаючы яе за плечы, моцна прыціскаючы да сябе.</p>
<p>І раптам яна змоўкнула. І ён убачыў, як раптам стаў спынены і суровы яе позірк.</p>
<p>Нібы мерала, нібы пранікала яго да самага апошняга дна. Цішыня. Гэты няўмольны позірк. Белае вакол. Сіняе ўверсе.</p>
<p>...Потым яна сказала яму, што варажыла з першым блінам у руцэ, што наваражыла добрае, і пад акном у суседзяў слухаючы, і на раздарожжы, і ў лазні, але калі ён спытаў, якое ж будзе імя <i>таго</i>,  апусціла, нібы вінаватая, вочы. Ласевіч засмяяўся.</p>
<p>...У купэ цьмянае святло. Пагойдвае. Усё змрачней і змрачней пейзаж за акном: дзікая, ветхая нейкая беспрытульнасць.</p>
<p>«Та... та... та... та»,— зноў замільгалі, крыжуючыся, бэлькі моста, і праглянуў на лёдзе апошні сіні водблеск паміраючага дня.</p>
<p>...З Марынаю было куды прасцей, і ён спачатку не ведаў, не здагадваўся чаму. Ішлі заснежаным горадам, насустрач крочылі вясёлыя гаманлівыя пары: штурхаліся ў снег, абсыпаліся ім, прабягалі міма, і яна праводзіла іх нейкім дзіўным пасуравелым позіркам.</p>
<p>— Што вы так? — спытаў Ласевіч.</p>
<p>— Бабуля адна калісь глянула ў калыску і прашамкала: «Дзіця глядзіць і чагосьці жджэ ад жыцця».</p>
<p>— Няўжо вы  такая бабуля? — засмяяўся ён.</p>
<p>— Легкаважны вы. Сапраўды, мне ва ўнукі здаліся б.</p>
<p>Ён зразумеў тады: з гэтым чалавекам нешта здарылася. Нешта вельмі нядобрае і крыўднае. Яму стала шкада яе. Дый каго яшчэ яму было цяпер шкадаваць? Тое сяло, у якім усё адрынула, падманула, надоўга растаптала яго? Тое клятае сяло!</p>
<p>...Вячэрняе сяло. Пад месяцам рухаецца перад натоўпам чырвоная зорка. Снег ззяе, нібы нехта густа засыпаў усё цукрам.</p>
<p>Палае вялізны корч, абкладзены лаўжамі: грэюць неба каб прыйшоў сонцаварот. Палаць яму суткі, пакуль не будзе бойкі між світаю зімы і світаю лета, пакуль не  перамогуць, пакуль не спаляць чучала зімы.</p>
<p>...Грукат колаў цягніка.</p>
<p>...Яны з Аленай Наваграй ідуць побач у натоўпе каляднікаў. Мікола часам паварочвае галаву, бачыць яе ўсмешлівыя, незразумелыя вочы і вусны, якія таксама ці то ўсміхаюцца, ці проста іхні краёчак прыўзняты ўгору.</p>
<p>— Невыносны. Ты не на мяне вочы вытрэшчвай. Ты — унь туды.</p>
<p>«Туды» — гэта наперадзе. Там прыскоквае каза, паважна — да часу — выступае «дзед» з ільняной расчасанай барадою, «цыганка», з абліччам, пафарбаваным бураком ледзь не да колеру слівы, а сама ў неймаверных рызманах, механоша, калматыя «воўк» і «мядзведзь», што паказвае і як дзеці гарох крадуць, і які аграном бывае злосны на падпітку. Тут жа і «чорт» з ляскаўкай.  Яму пазней, калі накалядуюць, круціцца і старацца ўхапіць каўбасу з торбы.</p>
<p>Цымбалы, і скрыпка, і бубен.</p>
<p>Мікола ідзе і часам сціскае ёй локцік, і такая гарачая хваля пракотваецца па ім ад гэтага дотыку, што ён замірае.</p>
<p>І равуць, равуць над усім беларускія палескія трубы з вярбовай кары. У восем — дзесяць чвэрцяў даўжынёй: два з паловаю метры.</p>
<p>І  яму, калі ён дакранаецца да яе, такой цёплай — ён адчувае — пад гэтым рудым кажушком, здаецца, што гэта ім равуць трубы, што ўсё гэтае шэсце  дзеля іх, што гэта іх вядуць на вечнае каханне, на гора і радасць. Зірнуў — здаецца, і яна адчувае.</p>
<p>«Пэўна, і труб такіх ужо даўно няма. Іхняя вёска заўсёды лічылася глухой».</p>
<p>Гудуць трубы. Як архангелы ў дзень судны, як трубы Ерыхона, як на страшнага ворага. І як жа не  гармануе — і гармануе з імі — пяшчотная песня каляднікаў:</p>
<p> </p>
<div class="POETRY">
<p>Чорны валішча — той дроў прывязе,</p>
<p>А памялішча — той печ замяце.</p>
<p>А ты, бабачка, стара галачка,</p>
<p>На печцы сядзі, чырвонцы лічы.</p>
</div>
<div class="CLEAR"></div>
<p> </p>
<p> </p>
<p>Увайшлі ў хату, запоўнілі двор.</p>
<p>— Святы вечар.</p>
<p>— А, сёння ў нас усе вечары — грэшныя,— не па правілах адказвае гаспадар.</p>
<p>«Як мне гэта забыць?!»</p>
<p>— Ану,— гэта дзед,— паскачы; каза, павесялі гаспадара. «Што ж гэта за насланнё?!»</p>
<p>— Ды пакланіся гаспадару, гаспадыні, каб нашу казу дый падарылі: рашато аўса, а наверх каўбаса, рашато грэчкі на варэнічкі.</p>
<p>Сала, ружовае на зрэз, стылае кельца каўбасы, хлеб яшчэ цёплы.</p>
<p>Зноў з гоманам, песнямі, гікам валіць проста праз гурбы натоўп каляднікаў... А зоры ўверсе былі спакойныя, амаль не дрыжалі. У снегавых пульхных падушках гарэлі агеньчыкі ў вокнах. І паўсюль гучалі, здалёк гучалі песні каляднікаў. У адным канцы сяла. У другім.</p>
<p>— Аленка, даражэнькая  ты, добра як!</p>
<p>Яны адарваліся ад усіх, бягуць проста па гурбах у завулак і далей, у закінутую дрывотню, над якой пустой перагорнутай шапкай — буслянка.</p>
<p>— І добра, яшчэ лепей, што ўцяклі,— сказаў ён.</p>
<p>Дзяўчына ўпершыню не вырвалася. Стаяла, прыціснуўшыся да яго, і зрэдку ўздрыгвала. Ён скарыстаўся з гэтага.</p>
<p>— Не бойся. Ніхто не зойдзе. Усе там.</p>
<p>— Я не таму,— глуха сказала яна.— Ты застацца не мог бы?</p>
<p>— Я і застануся. Ля цябе. Усё адно дзе.</p>
<p>— Тут... Бо што ж я ў горадзе. Я там з нудоты памру.</p>
<p>— Не памрэш. Звыкнеш.</p>
<p>— Не звыкну. Была двойчы. Смурод, дым. А ў нас у полі вецер — такі празрысты. Дый смяяцца там будуць, што гавару не так. Застанься. Ну, добра?</p>
<p>«Не, досыць пра гэта».</p>
<p>Марына ніколі і нічога ад яго не патрабавала. Нават у той, першы, вечар.</p>
<p>Яны, урэшце, дайшлі да яе пад’езда. Стаялі, не дужа ведаючы, што і гаварыць, як і сказаць гэтыя апошнія словы. І  раптам ён адчуў...</p>
<p>— Бывайце, Марына,— усё ж сарвалася ў яго з языка.</p>
<p>...І раптам ён адчуў, што яна не будзе супраць, калі ён зойдзе. І  яшчэ адчуў сябе такім самотным у гэтым горадзе і ўвогуле ў гэтым свеце, што яму стала холадна... Але як? Усяго некалькі слоў, якімі яны абмяняліся, нязначных, пустых. Што яны маглі вырашыць?!</p>
<p>А можа, гэтая сухасць, гэта яе нянавісць — можа, гэта яны? Калі гэта ўсё так, то гэта не болей чым пагарда да яго. І, магчыма, жаданне адпомсціць за нейкую вялікую, нясцерпную крыўду. Тады гэта яшчэ горай.</p>
<p>Дзяўчына, відаць, да канца зразумела.</p>
<p>— Зойдзем,— проста сказала яна.</p>
<p>Толькі тут, пры нізкім святле таршэра, ён паглядзеў на дзяўчыну больш уважліва, і раптам яго як стукнула: бог мой, да чаго ж прыгожая! Валасы чорныя-чорныя, мяккія нават на выгляд, мяккі авал твару, у чорных веях сінія вочы. Грацыя рухаў, калі прыносіла сеё-тое на столік, такая, якая бывае толькі ў жанчын з дасканалай фігурай. Чаму не заўважыў раней?</p>
<p>Вельмі проста. Знік з аблічча злы выраз. Цяпер на ім толькі лёгкая грэблівасць і стома.</p>
<p>— Ну вось, сядайце. Будзем павольна піць віно і маўчаць.</p>
<p>— Чаму маўчаць?</p>
<p>— А аб чым гаварыць? Аб холадзе?</p>
<p>— Ну, не так ужо і халодна.</p>
<p>— Ды я не аб тым холадзе.</p>
<p>— І я не аб тым.</p>
<p>Маўчанне.</p>
<p>— Слухайце,— сказаў ён.— Што  з вамі, ну што? Вы крыху адышлі толькі тут.</p>
<p>— Тут мая крэпасць. А ўвогуле што ж, мы дарослыя людзі. Бываюць на зямлі такія крыўды, за якія няма даравання.</p>
<p>«Помсціцца. На мне».</p>
<p>Але дзіўна, гэтая думка, тое, што ён здагадаўся правільна, на гэты раз аніяк не абурыла яго.</p>
<p>— Вось бачыце, а вы накінуліся на мяне на пероне, як дзікая звярына,— іранічна сказаў ён.— У бібліі гэта называецца: свая сваіх не пазнаша.</p>
<p>— Я ведаю, таму вы й  зайшлі сюды. Я за вечар зразумела тое, што з вамі. У мяне, па некаторых прычынах, за апошні час нюх на такое.</p>
<p>«Значыць, думае, што і я хачу помсціць. Не, гэта даўно, некалькі месяцаў, як перагарэла. Толькі пустэча. Проста пустэча, і ўсё».</p>
<p>І яна зноў зразумела гэта без слоў. Ён сеў ля яе ног на падлогу.</p>
<p>— Гэта вы кіньце,— сказаў ён.— Нічога добрага з гэтага на атрымаецца. Для вас.</p>
<p>— А я не думаю зараз ні аб сабе і ні аб кім. Самоты людзей, крыўды людзей — каго яны абыходзяць?</p>
<p>— Не заўсёды ж самота.</p>
<p>— А потым зноў пустка.</p>
<p>— Ну, бываюць жа, згадзіцеся, хаця дні без усяго гэтага.</p>
<p>— Так.</p>
<p>— Ну вось і разумныя. Сядзіце ціха, мілая, ачуньвайце.</p>
<p>Яны маўчалі. Ён сядзеў ля яе ног і ўспамінаў, як гэта было тады.</p>
<p>...Адрына. Чорная цёплая пашча варот, з якой  патыхала летам. Ішлі нацянькі, задваркамі, да яе хаты і выпадкова натрапілі на яе. А можа, і невыпадкова. Можа, вяло нешта вышэйшае.</p>
<p>Патрэсквалі сцябліны. Нешта шамацела, можа, мыш. Дужа здалёк, ад хат, ляцела ледзь чутнае:</p>
<p> </p>
<div class="POETRY">
<p>Жаль на зязюлю,</p>
<p>Жаль на рабую.</p>
<p>Што рана закавала.</p>
<p>А-а-а жаль на матулю</p>
<p>Жаль на радную,</p>
<p>Што мала я пагуляла.</p>
</div>
<div class="CLEAR"></div>
<p> </p>
<p>Абняўшы яе, ён зразумеў, што  гэта ўсё, канец.</p>
<p>А яна дрыжала ў ягоных руках. Не ад холаду, бо ў сене было хутчэй горача.</p>
<p>«Досыць, досыць пра гэта!»</p>
<p>Таму што далей пайшла нейкая лухта. Нейкае дзікае, неверагоднае непаразуменне.</p>
<p>Ласевіч паехаў, абяцаючы праз паўтара месяца вярнуцца і ўзяць яе з сабой: здалася-такі.</p>
<p>Матляючыся ўсе гэтыя дні і тыдні ад станцыі да станцыі, недаядаючы і недасыпаючы, бо не было калі, начуючы ў дрэнных гасцільнях і на ліпучых канторскіх канапах з цыраты,— ён здзіўляўся, што яшчэ бываюць такія,— Мікола ўвесь час успамінаў чырвоную пляму зоркі, душны ад сена і свежы ад вонкавага марозу пах адрыны, Аленчыны  рукі, што нечакана моцна сціскаюць ягоныя рамёны, цёмны рот, і цёмныя вочы, і няўлоўны водар яе валасоў.</p>
<p>Два лісты — і няма адказу. Крыху абражаны, ён даслаў паштоўку — нічога. І тады ён, упершыню ў жыцці, сяк-так скінуўшы з плячэй справы, узяў на некалькі дзён водпуск і памчаў у Ласевічы: ратаваць тое, што засталося, і ўсё, што толькі магчыма.</p>
<p>Нічога не засталося.</p>
<p>Вось такой жа ноччу ехаў ён, і так жа калаціла цягнік, і такія ж прывіды ўставалі за вокнамі. І  ён кляўся сабе, што калі толькі ўсё добра, ён ніколі ні на імгненне не выпусціць яе з рук. А потым была вёска, незвычайна ціхая, у параўнанні з калядамі, яшчэ больш  заснежаная і заінелая, з блакітнымі пацёкамі  лёду ля студняў, з умытым ружовым усходам.</p>
<p>І сустрэча была. Спяшаўся да хаты Наваграяў і, твар у твар, сутыкнуўся на вузюткай, нерастаптапай яшчэ сцежцы. Ішла ў гэтым сваім рудым, расшытым па баках і кішэнях кажушку, у той жа хусціне.</p>
<p>Толькі твар быў не той.  Не той, які смяяўся тады на санках, такі ззяючы і румяны. І не той цьмяны і загадкавы, як тады ў адрыне. Гэта быў твар жанчыны, якой давялося-такі сербануць ліха, падсохлы, жарсткаваты, з падціснутымі вуснамі.</p>
<p>— Алена.</p>
<p>Ён спалохаўся, убачыўшы, як пацямнелі яе вочы.</p>
<p>— Што з табой?</p>
<p>— Дай прайсці.</p>
<p>— Дык вось жа я. Прыехаў.</p>
<p>— Бачу, што прыехаў. Свайго недзе не  знайшоў, то прыехаў.</p>
<p>Прыгожыя дыялогі бываюць толькі  ў раманах. У жыцці яны, часцей за ўсё, грубыя, кароткія і невыразныя. Але каб вы толькі бачылі, колькі болю, пагарды і нянавісці было ў гэтых вачах.</p>
<p>— Саступі.</p>
<p>— Ты раней растлумач, што здарылася? Чаму не адказала на тры мае лісты?</p>
<p>— Тры? У каго ты вочы пазычыў? Хоць бы слова за ўвесь гэты час!</p>
<p>— Хлусня.</p>
<p>— Гэта ў цябе хлусня. Ва ўсіх вас хлусня. Каляды забыў. Адрыну забыў. <i>Такое</i> забыў. Шэлег табе цана, ты — тхор.</p>
<p>— Алена, гэта памылка нейкая. Немагчыма, Алена.</p>
<p>Гаворачы нешта бязладнае, ён паспрабаваў узяць яе за рамёны, расказаць, растлумачыць нешта. Але яна раптам з усёй сілы саштурхнула яго са сцежкі. Ён не быў зломкам, але штуршок быў зусім нечаканы, і ад яго Мікола сеў у снег.</p>
<p>І ўсё гэта бачылі людзі, а яна прайшла, не, праплыла міма, выяўляючы спінаю такую неймаверную пагарду, што Ласевічу стала холадна пад сэрцам.</p>
<p>У ранейшыя часы ён у адказ надаваў бы ёй ляшчоў, і ўсё, магчыма, высветлілася б, але цяпер ён быў для гэтага ўжо занадта цывілізаваным чалавекам. Кепская ўсё ж, часам рэч — цывілізацыя.</p>
<p>Таму ён толькі выбраўся на сцежку і, абабіваючы снег, сказаў ёй услед глухім голасам:</p>
<p>— Ты аб гэтым, Алена, пашкадуеш. Ні каляд і нічога я не забыў. І лісты дасылаў. Дзе — не ведаю. Спытай у свайго сумлення. Можа, адказваць не хацела, то й прыкінулася. Няхай. Шкадаваць не буду. Але лісты — былі, хай так мая хата гарыць і сам я здохну.</p>
<p>Павярнуўся і пайшоў прэч. Аблічча было такое, што твары ўсіх, хто бачыў, пасур’ёзнелі.</p>
<p>Ён прамінуў хат каля пяці, калі яму здалося, што нехта ззаду паклікаў яго па імю. Ён не аглянуўся, з яго было досыць гэтай несправядлівай абразы на вачах вуліцы, ледзь не на вачах усяго роднага сяла.</p>
<p>І  зноў нібы нехта паклікаў. Няголасна. Ці, можа, яму толькі хацелася ў гэта верыць? Ясна, што толькі хацелася. Напаўголаса ніхто не кліча, ні на дапамогу, ні тады, калі бурыцца свет.</p>
<p>А свет бурыўся. Мікола ішоў, амаль не бачачы дарогі, сутаргава хапаючы ротам паветра, і ўсё ўнутры ледзь не рвалася ад абразы, кахання і ўспамінаў.</p>
<p>...Праз месяц, у камандзіроўцы ў Пінску — Міколу часта даводзілася ездзіць сюды — ён, скарачаючы дарогу, ішоў рынкам. Быў сакавік, і неба ўжо было празрыстае і сіняе, але ўсё яшчэ марозіла, у баб былі шызыя ад марозу шчокі, мужыкі ў вайлаках пераступалі з нагі на нагу, а ўюны ляжалі на прылаўках, змершыся ў вялікія срэбна-карычневыя купы, і іх даводзілася раздзіраць нажом на брылы, каб адважыць колькі ўжо там кілаграмаў.</p>
<p>«Смачная рэч уюны. Адтаяць, нацерці соллю, каб не слізгалі ў руках, калі патрашыш. Дый якое там патрашэнне...»</p>
<p>І  тут Ласевіч нечакана сутыкнуўся з Петрам  Любоўчыцам, у хаце якога прыбіралі каравай.  Стаяў здаравенны, чырвоны ад марозу і ад таго, што, відаць, хільнуў  чарчыну, усміхаўся.</p>
<p>Пайшлі ў сталоўку непадалёк, хаця Міколу й не хацелася. Ён увогуле амаль нічога не еў увесь апошні месяц; не хацелася жыць. Але пацягнуў Петра, гарлаючы аб тым, што ў яго такі лешч, якога Ласевічу ніколі ў жыцці не даводзілася бачыць, а ў сталоўцы ёсць піва.</p>
<p>Лешч, сапраўды, быў такі, якога не бывае. Сантыметраў на сорак. Яны абдзіралі з яго скуру, і агалялася карычнева-чырвоная плоць, якая аж сачылася, аж спадала кроплямі тлушчу. Два заўсёднікі за суседнім сталом пазіралі на іхнюю оргію з зайздрасцю. Петра і ім адхапіў па кавалку. Ён быў добры чалавек, Петра. А Мікола засумняваўся толькі, ці павезлі  б яны, едучы да Петры, скрынку піва.</p>
<p>Яны гаварылі аб сім-тым, папіваючы гаркаватае смачнае піва. Тытунёвы дым сцяліўся пад столлю (курыць у сталоўцы было катэгарычна забаронена), і толькі пад канец Петра спытаў:</p>
<p>— Ну, і калі да нас?</p>
<p>— Мабыць, ніколі.</p>
<p>— ?!</p>
<p>— Лепей ты да мяне прыязджай. А я матку ў горад днямі забіраю.</p>
<p>— А хата?</p>
<p>— Хату хай Наваграі сабе бяруць. Ім, мабыць, скора дзяльба спатрэбіцца.</p>
<p>— Дык ты што? Праз Аленку?  Што гэта ў вас там?.. А, не мая справа! Але ж і ты свінтухайла!  Столькі не пісаць! Звёў дзяўчыну і ...</p>
<p>— Пісаў я гэтыя лісты!</p>
<p>— Не брашы,— ён відавочна не верыў.— Ясна — не.</p>
<p>Міколу раптам стала горка. І гэты не верыць.</p>
<p>— Няўжо ты думаеш, што праз уласную ляноту я захацеў бы страціць яе? Калі так, то глупства ты думаеш. Яна мне была...</p>
<p>Голас быў такі шорхлы і адчайдушны адначасова, што ў Петры раптам аж вусны задрыжалі. Паверыў.</p>
<p>— Дзе ж яны дзеліся? Дзе, да трох д’яблаў?</p>
<p>— Хацеў бы я й сам гэта ведаць.</p>
<p>— Дзядзька Астапа Васілеўчыка дырэктарам пошты ў Лоўні  працуе,— уголас разважаў Петра.— Ды не, гэты на злачынства не пайшоў бы.</p>
<p>— На службовае злачынства,— з крывой  усмешкай сказаў Ласевіч.</p>
<p>Рукі ягоныя дрыжалі.</p>
<p>Петра думаў. Потым раптам зрабіў здаровы лык піва, нібы ў яго ў глотцы перасохла.</p>
<p>— Ведаю. Ідыёт. Ёлуп. Здаецца, разумею, чаму так. Паштальён тады захварэў, і дзядзька Астапаў... Пошту цэлы месяц Іван Ступа насіў.</p>
<p>Мікола ўнутрана сціснуўся. Яму стала горача.</p>
<p>«Сябар Астапаў. Шырокая, вясёлая і бессаромная морда. Вечныя паскудствы. На вачах у іншых такія мілыя, з такой ладнай прыдумкай, што ўсе яму даравалі. За вочы, калі нават падазраваць не ўсе будуць, такія, за якія б’юць морду. Напрыклад, у спёку кінуць суседу некалькі пачак  дражджэй у прыбіральню, каб разлілося на ўвесь двор... Ясна, зрабіў сябру паслугу. Хутчэй за ўсё, без ягонага ведама. Астап харошы, сумленны хлопец. Божа, хутчэй трэба ратаваць становішча. Растлумачыць. Сказаць».</p>
<p>— Петра, ты сёння ж назад? З машынай? Бяры мяне з сабой,— заспяшаўся Ласевіч.</p>
<p>Петра глядзеў на яго са спачуваннем і скрухай, як на цяжкахворага.</p>
<p>— Узяць-та я цябе вазьму,— з уздыхам сказаў ён.— Але як ты з гэтай прычыны хочаш ехаць, то лепей не трэба, Міколка. Не вернеш нічога. Толькі душу наддзярэш.</p>
<p>— Што?</p>
<p>— Выйшла яна замуж тыдзень таму. Не піша, не вяртаецца, то са злосці хоць за Астапа, сказала, пайду.</p>
<p>Сцены сталоўкі закруціліся перад Міколавымі вачамі. Каб не ўпасці, ён учапіўся за сталешніцу. Апошнім пробліскам прытомнасці ўбачыў белыя з перапуду Петравы вочы, а потым цяжка ўпаў галавою на стол.</p>
<p>Павольна вярталася прытомнасць. Яго тармасіла зя плячо буфетчыца:</p>
<p>— Надрызгаюцца тут, пасля на падлогу бляваць пачынаюць.</p>
<p>— Не на стойку ж яму бляваць,— груба сказаў Петра.— І ўвогуле, ведаеш што. Валі ты адсюль. Ты што, бутэлькі гарэлкі ад фунта ліха адрозніць не можаш. Гора ў чалавека.</p>
<p>Буфетчыца глянула на Міколаў твар і спалохалася:</p>
<p>— А бра-атачка. Ды што ж гэта з табою? Ды не бядуй, не бядуй ты так, даражэнькі.</p>
<p>...Пасля ён крыху прыйшоў да прытомнасці ўжо на вуліцы. Цьмяна памятаў, як праводзіў Петру і як той сказаў:</p>
<p>— Ну, я цяпер Ступе! З морды квашаніну зраблю, падле. Дый тым мала не будзе.</p>
<p>— Не трэба.</p>
<p>На горад спускаўся прыцемак. Ласевіч ішоў, а сэрца нібы стаяла ў яго ў глотцы.</p>
<p>Ён  спыніўся ля касцёла францысканаў. Змрочныя гмахі ўзносіліся ў нізкае неба. Брудна-шэрыя муры былі нібы пасыпаныя цукарнай пудрай, а вакол стаялі заснежаныя дрэвы. Невядома нашто ён зайшоў на цвінтар і сеў у нішу мура.</p>
<p>Калі нехта адчыняў дзверы, адкрывалася ўнутранасць касцёла, раскалена-чырвоная, як вусце печкі, і з гэтага агню даляталі трубныя гукі: мякка рыкаў арган.</p>
<p>І  раптам чалавек  заплакаў. Без слёз, адной глоткай, што аж разрывалася, калоцячыся ўсім целам, як усе людзі, якія не ўмеюць плакаць.</p>
<p>У нумары ён паставіў  на стол бутэльку гарэлкі і стаў жлукціць поўнымі шклянкамі, як на апошнюю літасць, спадзеючыся на тое, што памрэ.</p>
<p>Доўжыць гэта, нясцерпнае, не было ні сілы, ні жадання. Ён ляжаў, а ў вушах ягоных гучала, і гучала, і гучала, зноў, і зноў, і зноў, як сапсутая пласцінка:</p>
<p> </p>
<div class="POETRY">
<p>Купіла я сукню</p>
<p>Белага шоўку,</p>
<p>Дый тую не знасіла.</p>
<p>Толькі я ў ёй красавалася,</p>
<p>Як я ў ёй вянчалася.</p>
<p>Гарэлі свечы</p>
<p>Дый яснюсенька,</p>
<p>Борздзенька пажахалі,</p>
<p>А мне, дзевіцы</p>
<p>Маладзюсенькай,</p>
<p>Ды ўжо свет</p>
<p>Завязалі.</p>
</div>
<div class="CLEAR"></div>
<p> </p>
<p> </p>
<p>Ён не памёр. На жаль. Спачатку хацеў быў напісаць ёй, але раздумаў. Нашто разбіваць ім шчасце. Дый морду біць нікому не хацелася. Позна было нешта рабіць. Астап, ясна ж, нічога не ведаў. Не пайшоў бы на такое. Усё ж былы друг.</p>
<p>Пару месяцаў ён кожную хвіліну хацеў, каб на яго наляцела машына, упала з даху брыла лёду, абы толькі не тое, што адбывалася з ім. Потым стаў пакрысе адыходзіць, цяжка, павольна, пасля занатурыўся: ну, і чорт з імі!</p>
<p>...Цягнік, ірвучыся праз ноч і лясы, працягла заспяваў, загаласіў, скардзячыся на нешта. І чамусьці гэта нагадала Ласевічу гукі тых даўжэзных труб на калядах. Пэўна, яны гучалі і на вяселлі.</p>
<p>...Хата аж гарыць святлом, сталы, знесеныя адусюль, аж ломяцца: студзіна, вялізныя пякучыя кавалкі свежыны, зялёныя бутэлькі, горы смажанай рыбы.</p>
<p>Яна сядзіць у вышыванай сарочцы. Вянок з кветак і васковых «божых слёзак» аблямоўвае яе залатыя валасы. А пад ім аблічча, крыху сумнае, але ўсё ж здаволенае сваёй пачэснаю роллю на гэтым свяце жыцця. Сінявокае, з празрыстым румянцам, з вішнёвымі вуснамі, што ўсміхаюцца сумнавата і адначасова расчулена.</p>
<p>— Горка!</p>
<p>Той схіляецца да яе, здаровы, чубаты, вясёлы, гаспадар. Вочы смяюцца. І вусны Аленчыны  раскрываюцца насустрач ягоным прагным вуснам, як кветка. А вакол гудзе і гудзе:</p>
<p> </p>
<div class="POETRY">
<p>Ды сядзіць зайка</p>
<p>Да пад ліпкаю,</p>
<p>Вочкі трэ,</p>
<p>Да прыйшоў к яму</p>
<p>Падмаршалачак,</p>
<p>Зайкá б’е.</p>
<p>«А за што ж мяне,</p>
<p>Падмаршалачак,</p>
<p>Да ты б’еш?</p>
<p>Да ці ж я твае</p>
<p>Вараны коні</p>
<p>Напужаў?</p>
<p>Да ці ж я тваю</p>
<p>Красну дзевіцу</p>
<p>Адбіваў?</p>
<p>І... ды напужалі</p>
<p>Вараны коні</p>
<p>Вераб’і,</p>
<p>І... ды адбівалі</p>
<p>Красну дзевіцу</p>
<p>Малайцы».</p>
</div>
<div class="CLEAR"></div>
<p> </p>
<p>«Божа, куды мне ўцячы ад усяго гэтага?»</p>
<p>...Таму праз некалькі там месяцаў ён і сядзеў ля ног іншай.</p>
<p>— Кіньце,— пасля доўгага маўчання сказаў ён.— Яшчэ некалькі месяцаў назад і я думаў, што свет абурыўся. Даходзіў да такога вар’яцтва, да такога свінства, да такой нізасці, што, каб вярнуць былое, згадзіўся б, каб увесь свет ляснуў, а засталіся толькі яна і я. І  вось — нічога. Нічога. Можна жыць. Можна і трэба жыць.</p>
<p>— Дзеля чаго трэба?</p>
<p>— Хаця б дзеля таго, што чалавек зрэдку вось так, як зараз, патрабуе  другога.</p>
<p>— Калі вы гэта вырашылі?</p>
<p>— Тады, калі сказаў сабе: не, з гэтым глупствам, з гэтай мукай трэба канчаць.</p>
<p>Яна паклала далонь яму на галаву, пагладзіла валасы.</p>
<p>— Ламанула вас, небараку.</p>
<p>І тады ён абняў яе доўгія моцныя ногі і прынік абліччам да яе каленяў.</p>
<p>— Ну што, што?</p>
<p>— Нічога, проста мне ўпершыню за апошнія месяцы амаль зусім добра.</p>
<p>Маўчалі. Цікаў гадзіннік, і яна адчувала, як, амаль у такт яму, няўхільна адмяраючы час, калоціцца ягонае сэрца. Незваротны, хуткаплынны, няўмольны час яе і яго жыцця.</p>
<p>Яна схілілася і прыпала галавою да ягонай галавы:</p>
<p>— Пусціце мяне, калі ласка, мілы вы мой.</p>
<p>— Ды не пушчу,— з уздыхам сказаў ён.</p>
<p>І яна раптам сама адчула, што яе сэрца, спячае, нібы замарожанае, безжыццёвае, пачало калаціцца ў тым жа рытме, што й ягонае.</p>
<p>— Вы што ж, усю ноч так і праседзіце тут?</p>
<p>— Калі спатрэбіцца, то і ўсю ноч.</p>
<p>— Гэтага не трэба,— з цяжкім уздыхам, нібы скідаючы нешта, сказала яна.</p>
<p>І ўстала. Ён, нібы зразумеўшы нешта, бязважка гладзіў яе ногі.</p>
<p>— Устаньце ж,— грудным голасам сказала яна.</p>
<p>У гэтым голасе гучала нешта такое рашучае, што ён падпарадкаваўся. Яна прыцягнула яго да сябе і халодна прыклала вусны да яго лба.</p>
<p>— Ну вось. Нікуды я вас не пушчу. Транспарт ужо не ходзіць. Вось ваша тахта. Кладзіцеся. Я зараз.</p>
<p>...Ён ляжаў і абыякава глядзеў у столь. Караблі, так бы мовіць, былі спаленыя. Чуў нейкія рухі ў кухні. Пасля даляцеў голас:</p>
<p>— Згасіце святло.</p>
<p>Ён працягнуў руку, націснуў выключальнік, і адразу пасвятлела чорнае дагэтуль акно. На яго фоне рухаўся сілуэт.</p>
<p>— Хадзіце сюды,— ціха сказаў ён.</p>
<p>— Я і іду.</p>
<p>Пачуўся электрычны нейлонавы трэск. Пасля нейкі лёгкі прывід слізнуў у цемры і крануўся яго.</p>
<p>Ляжала, уся сціснуўшыся, са зведзенымі плячамі, нібы кожны момант чакала ўдару аднекуль з цемры: жывое ўвасабленне краху і адчаю. І ён, прынікшы да яе, пачаў укрываць мяккімі бязважкімі пацалункамі яе плечы. Нібы суцяшаў. Ды так яно і было.</p>
<p>Ляжала з моцна заплюшчанымі вачамі, не адказвала ні на яго пяшчоту, ні на ласкавыя рухі ягоных рук, і вусны былі сціснутымі так горка і так неймаверна моцна, нібы яе катавалі.</p>
<p>— Бедная мая, што з табою ўчынілі... бедная мая... харошая мая... Ну, прачніся, адтань, не трэба... вось бачыш... Усё яшчэ можа быць добра.</p>
<p>Паступова, вельмі паступова яна адтавала; правяла рукою па яго валасах, уздыхнула, абняла яго, пачала прыціскаць мацней і мацней:</p>
<p>— Пашкадуйце мяне, слаўны мой, пашкадуйце мяне... Мне кепска, цяжка, вельмі нядобра... Халодна... Мне цяпер няма куды... няма... няма.</p>
<p>У яго і сапраўды было толькі шкадаванне, шчымлівае, нязноснае, страшнае шкадаванне, у чымсьці падобнае на любоў. Але яна, не ведаючы гэтага, не жадаючы ведаць, цалавала яму рукі:</p>
<p>— Мне страшна... Мне ўсе гэтыя дні было страшна, што я не вытрымаю.</p>
<p>І  раптам заплакала. Спачатку з такім нясцерпным адчаем, што мужчына спалохаўся. Потым усё больш ціха і жаласна, як пакрыўджанае дзіця. Ён гладзіў яе па валасах, і яна ўжо толькі ўсхліпвала. І раптам, прыхліпваючы, сказала яму:</p>
<p>— Дзякуй табе. О, дзякуй табе! Я сёння не магла б адна. Ноч, песні. А тут халодны пакой, і думы, і нясцерпная абраза. І таму ўсё як з гуся вада ў гэтую ноч і ва ўсе ночы. Я не была з ім, але ён мне, але я яго...</p>
<p>— Кінь пра яго,— жорстка сказаў мужчына.</p>
<p>— Не буду болей. Не варта. Ты мяне навучыў гэтаму. Дзякуй табе, што ты не пакінуў мяне адну. Нават калі ніколі болей — дзякуй. За тое, што трапіў на шляху — дзякуй, што суцешыў і даў сілы — дзякуй, за тое, што ты ёсць — дзякуй.</p>
<p>— Дзякуй і табе. За ўсё.</p>
<p>Яна заснула, прыпаўшы галавою да яго пляча. Зрэдку сутаргава ўздрыгвала ў сне. А ён ляжаў бяссонна і думаў.</p>
<p>І  зразумеў, што гэта ўварвалася ў яго жыццё не проста дарожная прыгода, і шкадаванне, і жаданне цішыні на адзін вечар, жаданне паратунку, да якога ён прыпаў, як атручаны да проціяддзя, а нешта куды большае, цяжкае, няўмольнае, але тое, ад чаго нікуды не пойдзеш, дый не трэба ісці.</p>
<p>...Крык цягніка, што ляціць у ноч.</p>
<p>«Так з ёю ніколі і потым не было таго, салодкага, магутнага, пагрозлівага, як смяротная часіна ў навальніцу...  Каханая болей за ўсіх, а болей няма і не будзе... Ніколі не было таго, што прынеслі тады яму каляды... Але затое з ёю было іншае... Але затое тут была бязмежная адданасць, цеплыня, пяшчота і давер да яго.</p>
<p>І вяртання ўжо не магло быць. Якімі пасля гэтага сабачымі вачамі ён паглядзіць у гэтыя адданыя вочы, якія жывуць толькі дзеля яго, яшчэ раз жорстка, да смяротнай абразы, а можа, і да смерці падмануць яе, добрую, мілую, якая спачатку проста хацела адпомсціць, а пасля зразумела, што з гэтага атрымалася нешта зусім не тое, і прыпала да яго, як да апошняга мура, і даверылася яму».</p>
<p>«Усё скончана».</p>
<p>А можа, паспрабаваць яшчэ раз. Прыйсці, уладна ўзяць за руку, вярнуць тое, чаго не было, няма і не будзе.</p>
<p>Вось ён ідзе па начной вуліцы. І каляднікі падыходзяць пад яе хату, і звініць песняй пад самае зорнае неба стракатая юрма.</p>
<p> </p>
<div class="POETRY">
<p>Ходзіць-паходзіць месяц па небе,</p>
<p>Кліча-пакліча зоры з сабою.</p>
</div>
<div class="CLEAR"></div>
<p> </p>
<p> </p>
<p>Ускінутыя да зор абліччы, урачыстыя вочы.</p>
<p> </p>
<div class="POETRY">
<p>Ой вы, зоранькі, сястрычкі мае,</p>
<p>Да хадзем жа мы пана шукаці,</p>
<p>Краснага пана, пана Астапа.</p>
</div>
<div class="CLEAR"></div>
<p> </p>
<p> </p>
<p>І вось ён і яна кідаюць у мяшок каляднікам сала. Яе рукі, такія белыя, так плаўна і мякка загнутыя на локціках, з ямачкамі ля гэтых локцікаў, кладуць у мех каўбасу.</p>
<p>Ён скрыгнуў зубамі ад пакутлівай рэўнасці.</p>
<p>Не, сысці, узяць за руку, павесці за агністай чырвонай зоркай пад урачыстыя гукі доўгіх труб.</p>
<p>...Але ж, магчыма, нічога гэтага няма, няма.</p>
<p>Ёсць!  Ёсць!  Яны топчуць снег, і яе рука ў ягонай руцэ, моцная, цёплая, рука каханай болей за ўсіх, а болей няма і не будзе. І весела, радасна скачуць вакол воўк, мядзведзь і каза.</p>
<p>...А Марына ляжыць на тахце, утаропіўшыся ў цемру пустымі вачамі, з якіх знік назаўсёды ён, з якіх знікла назаўсёды ўсё.</p>
<p>Цягнік запавольваў хаду. Радзей і радзей стукалі колы. Праплыў  адзін агеньчык... другі.</p>
<p>Мікола схапіў чамадан і кінуўся ў тамбур.</p>
<p>Паўстанак. Будыначак, што дзівам збярогся ў вайну. Слабае святло з акон. Таўшчэзныя таполі ў кветніку.</p>
<p>«Як  я мог без гэтага?»</p>
<p>Пазелянелы звон. За будынкам, пад скупым ліхтаром, сялянскія сані. Рыпіць пад нагамі ў людзей снег! І яна! Яна!</p>
<p>Брэнкнуў звон. Цягнік паволі рушыў у ноч.</p>
<p>Кінуць чамадан, каб усё, каб так ці інакш скочыць...</p>
<p>«Так... так... так...»,— адбівалі колы.</p>
<p>Ён прымерыўся.</p>
<p>«Не так... не так... не так...»,— змяніў рытм цягнік.</p>
<p>Праплыло дзесяць агнёў... два... адзін... Потым цемра. І  толькі дужа-дужа слабыя агні хутароў рэдка-рэдка міргаюць у снягах.</p>
<p>...Ён стаяў у тамбуры, прыціснуўшы лоб да ледзянога шкла, і даўкі яблык паступова таяў, таяў, таяў.</p>
<p>«Я ўсё ж страшэнна шкадую, вельмі кахаю яе».</p>
<p>Ён курыў, а ў вушах чамусьці стаялі радкі з нейкага польскага верша. Чые, ён забыў:</p>
<p> </p>
<div class="POETRY">
<p>Отвужце, отвужце окна в гломб кшычонцэго огроду,</p>
<p>Топельцем в песнь поплынэн, кіпелён похлоненты</p>
<p>Лець, укоханы доме, зэрвій сен з земі окрентем!</p>
<p>О, жоно! О, пшыяцеле! Доправды: нема повроту.</p>
</div>
<div class="CLEAR"></div>
<p> </p>
<p> </p>
<p>Цягнік набіраў хаду, вырываючыся ў палі, у якіх рэдка-рэдка трапляліся агні і па якіх слаба гуляла дуйка. Пасля зноў пагружаўся ў лес, у нетры, і тады квадраты акон імкліва вырывалі з цемры заснежаныя яліны, каб разбудзіць іх на хвіліну, а пасля зноў пакінуць зімовым снам.</p>
<p>Чалавек стаяў, курыў і глядзеў у начныя снягі.</p>
<p> </p>
<p> </p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>