<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bahdanovicu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 09.12.1966 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Багдановічу -->
<!-- HEADER_FIELD Year: 1966 -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Багдановічу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сцюжны час, бязмежна-суровы.</p>
<p>Спіць народ, нібы зерне ў раллі.</p>
<p>.  .  .  .  .  .  .  .  .  .  .  .  .  .  .  .  .  .  .</p>
<p>Ты прыйшоў</p>
<p>І гарачым словам</p>
<p>Рунь узняў на роднай зямлі.</p>
<p>Ты сказаў нам:</p>
<p>«Унукі Скарыны,</p>
<p>Дзе ваш гонар, моц і краса?</p>
<p>Ёсць і ў вас, як у іншых, святыня.</p>
<p>Не давайце святыні псам!</p>
<p>Не давайце з яе глуміцца,</p>
<p>Бо праспіць яна ясну зару,</p>
<p>Бо святы ізумруд заімгліцца</p>
<p>У пярсцёнку тваім, Беларусь».</p>
<p>Ты устаў на лютую сечу,</p>
<p>Бітву вечную сонца і хмар,</p>
<p>Узваліўшы на юныя плечы</p>
<p>Святагораў народны цяжар.</p>
<p>І не вынеслі жылы напругі:</p>
<p>Знік ты, лебедзь, у хвалях сівых,</p>
<p>Сплыў крывёю, загінуў «за другі»,</p>
<p>За мяне, за вас і за ўсіх.</p>
<p>І застаўся ты ў нашых душах,</p>
<p>Хоць навекі знік у палях,</p>
<p>Вечна светлы і вечна дужы,</p>
<p>Вечна юны, як наша зямля.</p>
<p>Мы табой ганарымся — і плачам.</p>
<p>Мы нясём цябе ў сэрцы праз дым.</p>
<p>.  .  .  .  .  .  .  .  .  .  .  .  .  .  .  .  .  .  .  .  .</p>
<p>Нізка голаў схіляю, юнача,</p>
<p>Перад вечным глаголам тваім.</p>
<p>Смела крочу цяпер у пяскі я</p>
<p>Перад светлай заветнай гарой,</p>
<p>Бо як ёсць у народа такія —</p>
<p>Не загіне давеку народ.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>