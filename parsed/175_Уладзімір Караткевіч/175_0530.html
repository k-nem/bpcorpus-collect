<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Car-harmata.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1984? -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Цар-гармата -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Цар-гармата</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ідзе аблога.</p>
<p>На зубцах каменных</p>
<p>Цвітуць клубкі парахавога дыму.</p>
<p>У сутарэннях Вадаўзводнай вежы</p>
<p>Дзяк мерае скупы прыток вады</p>
<p>(Глыток на дзень дзіцёнку і жанчыне,</p>
<p>Сем — воіну і кухаль — для баяр).</p>
<p>Над цёмнымі званіцамі сабораў,</p>
<p>Залітыя дрыжачым мяккім ззяннем,</p>
<p>Спалохана лунаюць галубы.</p>
<p>Ў прыказе душным нейкаму нябогу</p>
<p>Кавальскія пад нос падносяць клешчы,</p>
<p>І пальцамі ўчапляюцца у рэбры,</p>
<p>І тузаюць: «Кажы!</p>
<p>Кажы!</p>
<p>Кажы!»</p>
<p>А хаты,</p>
<p>што да моцных сцен прыбеглі</p>
<p>Ў адчаі,</p>
<p>бо не хочуць іх пусціць,</p>
<p>Ўзяліся полымем і паміраюць.</p>
<p>Рыхтуецца апошні штурм.</p>
<p>Надзея</p>
<p>Пакінула галодных і сасмаглых.</p>
<p>Драбіны валакуць.</p>
<p>На вежы лезуць,</p>
<p>Чапляючыся пальцамі за камень,</p>
<p>Як мухі па сцяне.</p>
<p>Вязуць таран.</p>
<p>На ланцугах, ад ворвані ільсняных,</p>
<p>Гайдаецца ляніва бервяно.</p>
<p>Вось трэскі паляцяць.</p>
<p>І раптам рып.</p>
<p>Чакаць нясцерпна.</p>
<p>Знову рып.</p>
<p>І вось,</p>
<p>Адкрыўшы браму, цяжка і павольна</p>
<p>Выкатваюць пачварную гармату.</p>
<p>Яна плыве,</p>
<p>плыве,</p>
<p>плыве,</p>
<p>плыве.</p>
<p>Здаецца, хобату канца не будзе.</p>
<p>Чаканне навісае...</p>
<p>Зараз...</p>
<p>зараз.</p>
<p> </p>
<p>У кожнага ёсць кроў і дом бацькоў,</p>
<p>Абдоймы жонкі раніцай замглёнай</p>
<p>І дзеці, што хістаюцца ў калысках,</p>
<p>Як мараходы на судах лядаштых.</p>
<p>І смокчуць пальцы, смачныя, як цукар.</p>
<p>І успамін аб гэтым, цёплым, блізкім,</p>
<p>Пранізвае людзей у страшны час.</p>
<p>Людская плоць пужаецца, крычыць,</p>
<p>І ў цёмнай паніцы перад страшыдлам</p>
<p>Ад брамы рынула.</p>
<p>Адкуль ім ведаць,</p>
<p>Што гэты леў бяспечны, як шчанюк,</p>
<p>Што ён на крок свайго ядра не кіне.</p>
<p>Ён страшны...</p>
<p>Ён жахлівы.</p>
<p>Бо нямы.</p>
<p>Бяспечная дурная недарэчнасць,</p>
<p>Бязглуздая, вялізная, цяжкая,</p>
<p>Як жудасная цёмная улада</p>
<p>Над душамі людзей, як тыранія.</p>
<p>Забойства цяжка коціць на людзей,</p>
<p>Грукоча ў камень коламі цяжкімі,</p>
<p>І з чорнае разяўленае пашчы</p>
<p>Крыўляецца і пазяхае смерць.</p>
<p>Ўстае над светам бронзы цёмнай холад,</p>
<p>Пагрозны і няўмольны зеў вайны.</p>
<p>О чалавек,</p>
<p>як дрэнна ты жартуеш!</p>
<p>Вось ты набудаваў палацаў дзіўных,</p>
<p>Узносяцца над светам Парфеноны,</p>
<p>Ў садах квітучых музыка іграе,</p>
<p>Гамеры светлыя складаюць гімны</p>
<p>І моцарты над нотамі сядзяць.</p>
<p>І раптам... грубы і нясцерпны скрогат</p>
<p>Гармонію ў кавалкі разбівае.</p>
<p>Прарокаў мудрых ты паслаў на смерць,</p>
<p>Заступнікаў сваіх пабіў каменнем</p>
<p>І дойліду фалангі перабіў...</p>
<p>Адвечная гучыць над светам песня:</p>
<p>Б’юць дзікуны у гучныя тамтамы,</p>
<p>Калоны скіфы валяць на зямлю...</p>
<p>Лятуць, як смерч,</p>
<p>атручаныя стрэлы...</p>
<p>Куюць мячы і вынаходзяць порах...</p>
<p>Агнямі выбухаюць мінаносцы...</p>
<p>І,— завяршэнне,— устае над морам,</p>
<p>Над залатым каралавым пяском</p>
<p>Сляпучы і тупы атрутны грыб.</p>
<p>Цывілізацыя!</p>
<p>Вянец культуры!</p>
<p>Яны жывуць народаў цёмным жахам.</p>
<p>Яны прыдумалі на душу простых</p>
<p>Дзесяткі недарэчных цар-гармат.</p>
<p>О простыя зямлі,</p>
<p>падайце рукі</p>
<p>Адзін другому з братняю любоўю.</p>
<p>Не кашляйце крывёй ля ям ліцейных,</p>
<p>Дзе смерць братам спакойна адліваюць.</p>
<p>І шчасцем стане жыць.</p>
<p>І цар-гарматы</p>
<p>Тады ў належнае паставяць месца,</p>
<p>На вечны п’едэстал,</p>
<p>каб ранкам дзеці</p>
<p>Гулялі ў схованкі паміж лафетаў,</p>
<p>І вартаўнік, заспаны і бурклівы,</p>
<p>Хадзіў вакол з анучаю і цэбрам</p>
<p>І лаяўся, змываючы з жалеза</p>
<p>Памёт і пер’е.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>