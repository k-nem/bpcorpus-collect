<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Busly_vucac_dziaciej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1959? -->
<!-- HEADER_FIELD FirstPublicationYear: 1959 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Буслы вучаць дзяцей -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Буслы вучаць дзяцей</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Буслы вучаць дзяцей. Цішыня над ракою.</p>
<p>На абрывах у прысмерку дрэмле падбел.</p>
<p>За ракой у густым лугавым спакоі</p>
<p>Пастуховай пугі ляскае стрэл.</p>
<p>Буслы вучаць дзяцей. Над стромай страшэннай</p>
<p>Шапку з чорнага голля надзела сасна.</p>
<p>А пад імі прасёлачак пахне сенам.</p>
<p>А пад імі — Дняпро і лугоў жаўцізна.</p>
<p>Скора вечар. Хваля пясок цалуе,</p>
<p>Ціха цені ў прыдонных лозах пляце.</p>
<p>Дзядзька спіць у чаўне. Я нячутна вяслую</p>
<p>Паўз жанчын, што купаюць на плёсе дзяцей,</p>
<p>Колькі іх. Напэўна, цэлы дзесятак,</p>
<p>Смех на беразе. Мяккае рэха ў лазе:</p>
<p>«Хтось ляжыць у чаўне...</p>
<p>Паглядзіце, дзяўчаты.</p>
<p>Бач, тужлівы які...</p>
<p>Тапельца вязе».</p>
<p>І адна з кабет, зубастая, смелая,</p>
<p>Пэўна, маці дзяўчатак, крычыць у спіну:</p>
<p>«Вось каб раптам устаў бы гэты тапелец</p>
<p>І ўхапіў сабе... ну хоць бы адну».</p>
<p>Я махаю рукой і торкаю ў човен,</p>
<p>Каб прыгожая самая села ў карме.</p>
<p>О, якія ляцяць наўздагон мне словы,</p>
<p>О, які там віск, і кпіны, і смех!</p>
<p>А «тапелец» раптам, задзёршы ногі,</p>
<p>Паімкнуўся ўстаць без падпоры рукой...</p>
<p>Сонца, сонца вячэрняе. Пырскі. Рогат...</p>
<p> </p>
<p>А буслы вяслуюць над ціхай ракой.</p>
<p>Добра жыць на сасне над шэрымі хатамі,</p>
<p>Дзе запаляцца скора ў вокнах агні</p>
<p>На абрывах высокіх пад ціхімі шатамі</p>
<p>У вёсцы з назваю звонкаю Кісцяні.</p>
<p>Бусляняты нагамі над хвоямі месяць,</p>
<p>Іх вячэрні палёт хавае імгла.</p>
<p>На вялізным, на нізкім аранжавым месяцы</p>
<p>Цень вялізны белага з чорным крыла.</p>
<p>У паветры звонкім старыя лунаюць.</p>
<p>Бездакорна старых пераймае дзятва...</p>
<p>Крыллем лопаюць, на верхавіны сядаюць,</p>
<p>І паветра са свістам б’ецца ў мой твар.</p>
<p>Буслы вучаць дзяцей. Ім трэба спяшацца.</p>
<p>З кожным днём сінява гусцее ў вадзе.</p>
<p>Першы жоўты ліст на галінах акацыі</p>
<p>Папярэджвае ліпень, што восень ідзе.</p>
<p>І стагі за ракою сумуюць па хатах,</p>
<p>Па адрынах, дзе плача смалою сцяна.</p>
<p>Нават вечарам лётаюць бусляняты</p>
<p>І мяне запрашаюць высока лунаць:</p>
<p>«Мы лунаем, а ты паўзеш, як мурашка.</p>
<p>Ў захапленні ўзлятаем, а ты стаіш.</p>
<p>Бачыш, мы навучыліся. Гэта няцяжка.</p>
<p>Ты такі вялікі. Ты лепш паляціш.</p>
<p>Паляцім мы з табою пад неба зорнае,</p>
<p>Адаб’ёмся ў базальтавай хмурай вадзе,</p>
<p>Паляцім мы ў Афрыку, ў Афрыку чорную,</p>
<p>Ў лес трапічны, дзе мнгва раздзірае людзей.</p>
<p>Мнгва — вялізная кошка, магутная, смелая,</p>
<p>Больш ільва, са шкураю шэрай, як дым.</p>
<p>Мнгву ніколі ў жыцці не бачылі белыя,</p>
<p>А пабачыўшы... не расказалі другім.</p>
<p>Там, у Афрыцы чорнай, пад небам сінім,</p>
<p>Над прытокам Конга ў густых сітнягах,</p>
<p>Правадыр негрыцянскі кажа дзяўчыне</p>
<p>З чорнай скурай бліскучай на цвёрдых грудзях:</p>
<p>«Чуеш, бой барабанаў спужаў антылопу.</p>
<p>З паляўнічай сцежкі паўзе змяя.</p>
<p>Калі мнгва мяне ў нетрах дагоніць і схопіць,—</p>
<p>Палявання героем загіну я.</p>
<p>Калі ж схопіць чужынец мяне і замучыць,—</p>
<p>Я памру не героем — рабом памру.</p>
<p>Чараду забяруць з крааляў<sup><a href="#footnote-1">2</a></sup> калючых,</p>
<p>І цябе з сабою яны забяруць.</p>
<p>Я прайду праз лясы, дрыгву і завалы,</p>
<p>Я забуду твой цёплы смяшлівы рот,</p>
<p>Я на мнгве паспрабую дзіды трываласць:</p>
<p>Ці праб’е яна ворагу прагны жывот».</p>
<p> </p>
<p>Буслы, буслы, ляціце дарогай прамою</p>
<p>На зарослыя пальмамі берагі,</p>
<p>Раскажыце, што над вялікай ракою</p>
<p>Ёсць народ, што ніколі не крыўдзіў другіх,</p>
<p>Што бязмерным гонарам я ганаруся,</p>
<p>І мацнее штодзённа мая любоў,</p>
<p>Бо скупая зямля маёй Беларусі</p>
<p>Не раджала рабоў і не мела рабоў.</p>
<p>Буслы вучаць дзяцей. У лясным ветрабоі,</p>
<p>Ў цёмных пушчах буслам зайздросцяць звяры...</p>
<p>Крылы моцныя гучна вяслуюць над хвоямі,</p>
<p>Хвост пушысты, як веерам, ногі накрыў.</p>
<p>І адклаўшы вясло, я слухаю сказы,</p>
<p>І па плыні спакойнай, па глыбіні</p>
<p>Адплываю кудысьці з захадам разам,</p>
<p>І згасаю на сумным тваім агні.</p>
<p>Ціхі гоман радзімы з абрываў чую,</p>
<p>Ціхі голас каханай, як песня, цячэ...</p>
<p>Ну куды, куды ад цябе палячу я,</p>
<p>Ад пяшчоты, ад шэрых глыбокіх вачэй?</p>
<p>Буслы, буслы. Зіма вас зробіць ізгоямі.</p>
<p>Не лікуйце, што прыйдзе гэта пара.</p>
<p>О дурненькія дзеці, з якою тугою</p>
<p>Вы прыпомніце захад і плёсы Дняпра!</p>
<p>Бузіну і яблынь цяжарных падпоры,</p>
<p>І стакроткі ў мокрай цяністай траве.</p>
<p>Не ад стомы буслы гінуць над морам:</p>
<p>Настальгія ім сэрца няшчаснае рве.</p>
<p>О, туга па радзіме. Хутчэе. Хутчэе.</p>
<p>Сэрца поўніць узлёт нечуваных мар.</p>
<p>Гэта ты, маё шчасце, за морам сінееш?</p>
<p>Сэрца! Шчасце! Любоў мая!..</p>
<p>Цемра... Удар...</p>
<p>Перамогшы ў палёце прастор акіяна,</p>
<p>Паміраюць яны у абдымках вод,</p>
<p>Як памёр Рафаэль у абдымках каханай,</p>
<p>Што кахаў безнадзейна дванаццаць год.</p>
<p>Я прыкметы твае павек не забуду:</p>
<p>Душагубка, што грэе на сонцы бакі.</p>
<p>Дзед сівенькі ў лазе, трапёткія вуды</p>
<p>І барвянец імклівы на плыні ракі.</p>
<p>Буслы, буслы, бярыце яе з сабою.</p>
<p>Усё запомніце: шоргат рачной асакі,</p>
<p>Сон пяску пад пяшчотай рачнога прыбою,</p>
<p>Соль ліловую сохнучай рыбнай лускі.</p>
<p>Часта радуеш сэрца ты, часта ты мучыш,</p>
<p>Я павек не забуду твае палі.</p>
<p>І каб стала ты полымем буйнаравучым,</p>
<p>Я саломаю стаў бы. Вазьмі. Спалі.</p>
<div class="endnote-block">
<div class="footnote"><p><sup><a id="footnote-1">2</a></sup> Крааль — закут для жывёлы з калючых раслін.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>