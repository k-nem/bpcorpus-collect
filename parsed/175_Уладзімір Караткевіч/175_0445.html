<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Orsa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 28.12.1954 -->
<!-- HEADER_FIELD FirstPublicationYear: 1956 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Орша -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Орша</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яна не блішчыць красою,</p>
<p>А ў сэрца навек запала</p>
<p>З паркам сваім змарнелым,</p>
<p>З сваёй Кабыляцкай гарой,</p>
<p>З лянівай сястрой Аршыцай,</p>
<p>Што летам бруіцца памалу</p>
<p>Ў шырокі, як песня наша,</p>
<p>Магутны, сівы Дняпро.</p>
<p> </p>
<p>Хаткі, што да абрыву,</p>
<p>Як ластавак гнёзды, туляцца —</p>
<p>Родныя і дарагія,</p>
<p>Як поціск сяброўскай рукі;</p>
<p>Брук, размыты дажджамі,</p>
<p>Пыльныя ўскраін вуліцы,</p>
<p>Куродым на сценах будынкаў,</p>
<p>Дальнія цягнікі.</p>
<p> </p>
<p>Далёка яна ад мяне,</p>
<p>Адзіная і дарагая,</p>
<p>У чорных істужках чыгунак,</p>
<p>Што ўсю яе абвілі,</p>
<p>З народам сваім, што у бітвах</p>
<p>Ніколі не памірае:</p>
<p>Заслонава слава звоніць</p>
<p>На ўсіх перагонах зямлі.</p>
<p> </p>
<p>Калісьці... Было і такое...</p>
<p>Хацелі пазбавіць крылляў...</p>
<p>Быдлам нас называлі,</p>
<p>А ўсё ж такі мы былі</p>
<p>Нязломнымі ў чорнай бядоце,</p>
<p>Гордымі і ў бяссіллі,</p>
<p>Бо род наш быў пралетарскі,</p>
<p>А рукі — у чорным вуглі.</p>
<p> </p>
<p>Мы паціскалі плячыма,</p>
<p>Калі нам з пагардай казалі,</p>
<p>Жадаючы ў час вясёлы</p>
<p>Рабочы наш род абсмяяць:</p>
<p>«Знаёмяцца ў вас на вапне,</p>
<p>На вапне вы нараджаліся,</p>
<p>Вапна усіх вас карміла,</p>
<p>У вапне вам і ляжаць».</p>
<p> </p>
<p>Паслухайце: наш ён, наш горад,</p>
<p>Няхай і суровы часам,—</p>
<p>Працоўнае гордае права</p>
<p>Здабыў у цяжкой барацьбе,</p>
<p>Гэта наш родны горад,</p>
<p>Яму не патрэбны прыкрасы,</p>
<p>Ён сам для сябе прыкраса</p>
<p>І гордасць — сам для сябе.</p>
<p> </p>
<p>Мы цягнікі вадзілі,</p>
<p>Палотны на фабрыках ткалі,</p>
<p>Лес магутны валілі</p>
<p>І ўмелі плавіць метал,</p>
<p>У цёмных каменяломнях</p>
<p>Белы вапняк ламалі,</p>
<p>Гліну і торф здабывалі,—</p>
<p>Гарачы у нас запал!</p>
<p> </p>
<p>Як толькі цёмнаю ноччу</p>
<p>Вочы свае закрываю,</p>
<p>Адразу я Оршу бачу</p>
<p>З яе няяркай красой,</p>
<p>З бярозамі над Аршыцай,</p>
<p>З вясёлым сонейкам мая,</p>
<p>З блакітам першых пралесак</p>
<p>У косах каханай маёй.</p>
<p> </p>
<p>Тут нарадзіліся думкі,</p>
<p>Воля, імкненні, жаданні,</p>
<p>Тут стаў я сынам краіны,</p>
<p>Абпален яе агнём...</p>
<p>Таму і люблю я Оршу</p>
<p>Першым вялікім каханнем,</p>
<p>Якое не знікне, пэўна,</p>
<p>Нават з маім жыццём.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>