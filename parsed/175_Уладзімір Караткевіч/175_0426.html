<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Na_rodnaj_mahile.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 29.03.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На роднай магіле -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>На роднай магіле</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Тыя цёмныя цісы і цёмныя кіпарысы,</p>
<p>Тыя зарасці лаўраў і леташняй ссохлай травы,</p>
<p>І туманныя горы з Яйлою, марознай і лысай,</p>
<p>Над якімі ўсё цягнуць і цягнуць у родны наш край</p>
<p>журавы,</p>
<p>Тыя, белыя з ярасці, тыя гуллівыя рэкі,</p>
<p>Хмар чароды, што снежнай вадой набіваюць валлё,—</p>
<p>Не забуду я іх, не забуду ніколі, давеку,</p>
<p>Не забуду, як ты, што засыпаны крымскай зямлёй.</p>
<p>І прабач за пралескі. Табе б васількі і рамонкі,</p>
<p>Але доўга яшчэ не цвісці ім на нашых палях.</p>
<p>Там вада памярцвела гайдаецца ў чорных палонках,</p>
<p>Там зіма, там на схілах адных і растала зямля.</p>
<p>Я скажу табе тое, чаго не сказаў бы я людзям,</p>
<p>Пастаю тут з гадзіну з апушчанай галавой,</p>
<p>А пасля... Што пасля?.. Суцяшэння няма і не будзе:</p>
<p>Я вярнуся дадому, а ты — да самоты сваёй.</p>
<p>Не сумуй, што далёка твой край і зялёны і сіні,</p>
<p>Што пралётныя жоравы граюць на весняй трубе:</p>
<p>Я хацеў бы і скону, і смерці ў далёкай чужыне,</p>
<p>Толькі б вочы юнацтва любілі мяне, як цябе.</p>
<p>Гэта дзіўна, што мёртвым часамі зайздросцяць</p>
<p>жывыя,</p>
<p>Тым, што песцілі парасткі, нішчылі ламаўё...</p>
<p>Хай канец, хай атлантаў цяжар на маю</p>
<p>несагнутую выю,</p>
<p>Толькі б вечнае шчасце каханай старонцы маёй.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>