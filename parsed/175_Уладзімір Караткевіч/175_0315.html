<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vulicy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 12.02.1966 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вуліцы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Вуліцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дом, дзе першае стрэў світанне,</p>
<p>Быў на ўскраіне ля дубровы.</p>
<p>Вулка першая да паўстання</p>
<p>Мела назву Планоў Князёвых.</p>
<p>Назвы новыя не прыліплі</p>
<p>(Мураўёўская! Петраградская!) —</p>
<p>Да пчаліных дзедаўскіх ліпаў,</p>
<p>Што на Вуліцы Першай Радасці.</p>
<p>Неіснуючая, нечуваная</p>
<p>Засталася ты ў сэрцы шалёным</p>
<p>Вечнай Вуліцай Абдуванчыкаў</p>
<p>(Залатых-залатых на зялёным).</p>
<p>Вуліцай Мокрых Падтыннікаў,</p>
<p>Вулкай Звону з-за Весняй Дубровы,</p>
<p>Вуліцай — Яйка Качынага</p>
<p>Ў Нетрах Сонечна-лапуховых,</p>
<p>Вуліцай Вось ты і Дома,</p>
<p>Вуліцай Душ Сагрэтых...</p>
<p>Вуліцай трыццаць сёмага</p>
<p>(Але я не ведаў пра гэта).</p>
<p>Назву новую гнеўна вырыдаў</p>
<p>Рот Айчыны, крывёю заліты.</p>
<p>Ты ў вайну стала Вуліцай Ірада,</p>
<p>Тупіком немаўлятак забітых.</p>
<p>Стала Вулкай Руін і Змарлых,</p>
<p>Стала Вулкаю Год Праклятых,</p>
<p>Вулкаю Клятага Карліка,</p>
<p>Вулкай Сусветнага Ката.</p>
<p>Колькі год давялося мне класці</p>
<p>У муры вашы цэглу звычайную,</p>
<p>Вулка Вуснаў і Вулка Шчасця,</p>
<p>Вулка Здрады і Вулка Адчаю?</p>
<p>Вулка Першага Верша і Слова</p>
<p>(І Апошняга Верша Крывавага),</p>
<p>Вулка Бацькаўшчыны і Мовы,</p>
<p>Вулка іхняй Зіхоткай Славы.</p>
<p>Колькі год я сноўдаўся ценем,</p>
<p>Каб патрапіць на Вулку Радасці</p>
<p>Вулкай Мудрасці і Сумлення,</p>
<p>Вулкай Гневу і Барыкады.</p>
<p>Можа, здарыцца й так, што гора</p>
<p>І вайна зноў падуць на народы,</p>
<p>І мяне за любоў маю горкую</p>
<p>Да Вуліц Радзімы й Свабоды</p>
<p>Павязуць, каб і попел рассеяць.</p>
<p>На вянчанне з драўлянай жырафай</p>
<p>Па вулцы Святых Фарысеяў,</p>
<p>На плошчы Анны з Кайяфай.</p>
<p>Хай!</p>
<p>Ніколі не помняць свінні,</p>
<p>Што з плошчы Няпраўды Дрымучай,</p>
<p>З Лобнай Плошчы — вядзе праз Краіны</p>
<p>Бясконцы Тракт Неўміручасці.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>