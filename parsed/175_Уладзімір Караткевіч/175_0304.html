<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vakol_chiejnala.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1971? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вакол хейнала -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Вакол хейнала</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p><i>Яну Колтуну ІІ, самаму маладому</i></p>
<p><i>трубачу — «хейналісту» Вежы Марыяцкай</i></p>
</div>
<div class="CLEAR"></div>
<p> </p>
<p>Думаеце — герольды</p>
<p>Ў барве й каронах?</p>
<p>Рык фанфаронаў — ад суднага дня глухіх?..</p>
<p>А тут проста трубы.</p>
<p>Чэшскай фірмы «Лігатона»,</p>
<p>А на калках вісяць кажухі.</p>
<p>Бэлькам — шэсцьсот</p>
<p>(Тут што праўда, то праўда)...</p>
<p>Сведкі польскай, і нашай, і... іншай зары,</p>
<p>Але тут... Тут спявае ціхутка радыё,</p>
<p>І ў каморцы «тэлік» маленькі гарыць.</p>
<p>Тут дзяжураць. Тут звон адбівае рупліва</p>
<p>Усё, што з’елі, скахалі і прапілі...</p>
<p>Ну вас... З вашым... туды...</p>
<p>Рамантызмам саплівым.</p>
<p>Вы, паэты ўлюбёнай маёй зямлі.</p>
<p>Не прыполамі дам,</p>
<p>Не дамаскай парфумай</p>
<p>Пахнуць рукі «герольдаў» на гэтай «гары».</p>
<p>Пахнуць яны жалезам, пылам і гумай,</p>
<p>А ў сіх тых — часныком.</p>
<p>(Ходзіць Кракавам грып.)</p>
<p>Пахнуць добра баршчом, цёплым хлебам, цыбуляй,</p>
<p>Як дзяды ў старожцы ці ў начлег на Дняпры...</p>
<p>І мне добра.</p>
<p>І шчыт Марыяцкі, як вулей,</p>
<p>Над згасаючым Кракавам мёдам гарыць.</p>
<p>Ў Яна Колтуна ані гербоў ні дукатаў</p>
<p>(Як, між іншым, ва ўсіх «герольдаў» пяцёх),</p>
<p>А звычайная,</p>
<p>Такая сабе —</p>
<p>Зарплата —</p>
<p>Ад дзвюх тысяч злотых да чатырох.</p>
<p> </p>
<p><i>[1971 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>