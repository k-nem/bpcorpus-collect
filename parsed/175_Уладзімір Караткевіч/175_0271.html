<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_ab_asudzanych_i_ab_calaviecym_daruj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада аб асуджаных і аб чалавечым «даруй» -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада аб асуджаных і аб чалавечым «даруй»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Можа, у Даласе, можа, ў Бейруце,</p>
<p>Мо на Марсе, а мо на Зямлі</p>
<p>Праз паклёп, і прэнт, і пакуты</p>
<p>Чалавека ў смерць прывялі.</p>
<p>Чэрап свой заціснуўшы ў рукі,</p>
<p>Ён спасцігнуць не мог галавой</p>
<p>Ўсю нязмернасць жыцця і мукі,</p>
<p>Ўсю нязмернасць смерці сваёй.</p>
<p>Ён не мог зразумець адзінага,</p>
<p>Ён не выціснуў, як ні тужыў,</p>
<p>Разумення апошняй хвіліны,</p>
<p>Разумення апошняй мяжы.</p>
<p>Сам-насам, без думкі аб цудзе</p>
<p>Разлучаўся з сабою ў вяках,</p>
<p>З добрым шчасцем, якога не будзе,</p>
<p>Злом, што будзе дарэмна чакаць,</p>
<p>З незламаным бэзам і з горам,</p>
<p>З лепшай думкай, падобнай на стрэл,</p>
<p>З тымі дзецьмі, якіх не створыць,</p>
<p>І з людзьмі, якіх не сустрэў.</p>
<p>З ненапісанымі радкамі,</p>
<p>З таямніцай роднай зямлі,</p>
<p>З прагай неба і, ўрэшце, з рукамі,</p>
<p>Светлым дзівам, што ўсё маглі:</p>
<p>На арэлях дзяўчыну гушкаць,</p>
<p>Біць рыдлёўкай засохлы глей,</p>
<p>Кельму ўзяць або выпусціць птушку,</p>
<p>Чару ўзняць або даць на хлеб.</p>
<p>І раптоўна павязка ўпала,</p>
<p>Вочы ўгледзелі зноў зару.</p>
<p>І раптоўна яму сказалі:</p>
<p>«Мы дарэмна цябе катавалі.</p>
<p>Калі можаш — забудзь і даруй.</p>
<p>Дай сваё дараванне небу,</p>
<p>Што заўсёды бачыў з акна,</p>
<p>І айчыннаму жорсткаму хлебу,</p>
<p>І радзіме нашай,</p>
<p>І нам.</p>
<p>Кінь муры і забудзь аб «гуме»,</p>
<p>Ўсім прабач і ў жыццё ідзі,</p>
<p>І застанься з зямлёю і думай,</p>
<p>З гэтым сонцам</p>
<p>Адзін на адзін».</p>
<p> </p>
<p>І ад слоў, як вясёлкай светлай,</p>
<p>Свет размыла і павяло.</p>
<p>О найлепшае сонца ў сусвеце:</p>
<p>Смех вачэй, што бачаць святло!</p>
<p>«Усім дарую. Усім дару я</p>
<p>Даравання лёгкай рукой,</p>
<p>Ўсім праменням, што ў кратах шаруюць</p>
<p>І ў палацы плывуць ракой.</p>
<p>Нават каменю. Нават лёсу,</p>
<p>Аб якім калоцімся мы,</p>
<p>Нават тым няшчасным калоссем,</p>
<p>Што ўзрасцілі хлеб для турмы.</p>
<p>Нават дурню злоснаму, богу,</p>
<p>Што на здзек нас стварыў. І аднак...»</p>
<p>(Можа, ён не сказаў такога,</p>
<p>Але думаў напэўна так.)</p>
<p>...Рак пракляты, што лапамі злымі</p>
<p>Разрастаецца ў плоці жывой,</p>
<p>Калі вы сябе звеце — радзіма,—</p>
<p>Не дарую радзіме такой.</p>
<p>Не дарую ад веку... да веку...</p>
<p>Буду жыць ці не буду жыць.</p>
<p>Чым настрашыце вы чалавека,</p>
<p>Што вярнуўся з апошняй мяжы?</p>
<p>Самай жорсткай павязкай грубай</p>
<p>Не пагасіць ніколі зло</p>
<p>У вачах маіх гонар і любасць</p>
<p>І прыўкраснае сонца святло.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>