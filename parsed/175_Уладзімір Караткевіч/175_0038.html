<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Byu_Josc_Budu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 09.12.1976 -->
<!-- HEADER_FIELD FirstPublicationYear: 1984 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Быў. Ёсць. Буду..." -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>"Быў. Ёсць. Буду..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Быў. Ёсць. Буду.</p>
<p>Таму, што заўжды, як пракляты,</p>
<p>Жыву бяздоннай трывогай,</p>
<p>Таму, што сэрца маё распята</p>
<p>За ўсе мільярды двухногіх.</p>
<p> </p>
<p>За ўсіх, хто ўздымае цяжкія разоры,</p>
<p>Хто ў гарачым пекле металу,</p>
<p>За ўсіх, хто змагаецца з небам і морам,</p>
<p>За жывых і за тых, што сканалі.</p>
<p> </p>
<p>За ўсіх, хто крывёю піша</p>
<p>Ў нязгодзе</p>
<p>З рабства подлай дарогай,</p>
<p>Хто за Край Свой Родны, за ўсе Народы</p>
<p>Паўстане нават на Бога.</p>
<p> </p>
<p>За ўсіх, хто курчыцца ў полымі вёсак,</p>
<p>Хто ратуе краіну ад краху,</p>
<p>За ўсіх, хто бясстрашна глядзіць у нябёсы</p>
<p>З барыкады,</p>
<p>З пушчы</p>
<p>І з плахі.</p>
<p> </p>
<p>Хто са смерцю гаворыць з вока на вока,</p>
<p>З яе усмешкаю ветлай,</p>
<p>І ўсё ж узводзіць — нясцерпна далёкі —</p>
<p>Храм наш агульны і светлы.</p>
<p> </p>
<p>А калі ён горда заззяе ў зеніце —</p>
<p>Непарушны — ўзнясецца ў неба,</p>
<p>Вы з распятага сэрца кроплю вазьміце.</p>
<p>Апошнюю.</p>
<p>Болей не трэба.</p>
<p> </p>
<p>І няхай яна збоку, недзе на ганку,</p>
<p>Дагарае й дзяцей не страшыць</p>
<p>На граніце любові,</p>
<p>На граніце світанку,</p>
<p>На граніце велічы вашай.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>