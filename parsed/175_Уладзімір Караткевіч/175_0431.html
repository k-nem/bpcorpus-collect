<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Narakanni_Nasredzina_Achmiet-Acha_efiendzi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: красавік 1967; 03.12.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Нараканні Насрэдзіна Ахмет-Аха эфендзі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Нараканні Насрэдзіна Ахмет-Аха эфендзі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Нараканні Насрэдзіна Ахмет-Аха эфендзі<sup><a href="#footnote-1">6</a></sup></p>
<p> </p>
<p>Чым дапікнуў табе стары мула?</p>
<p>За што, алах, караеш і караеш?</p>
<p>У Бухары і ў Басры мора зла,</p>
<p>І пекла ў Мерве і ў Бахчысараі</p>
<p>Ніхто прыўзняць не хоча галавы,</p>
<p>Ў былых садах пануе запусценне.</p>
<p>Па ўсёй зямлі — ад Хіны да Хівы</p>
<p>Пануе зло без літасці й сумлення.</p>
<p>Нашто мне вочы есць айчыны дым?</p>
<p>Чаму да скону суджана нябогу</p>
<p>Не студню бачыць, што патрэбна ўсім,</p>
<p>А мінарэт, нацэлены у бога?!.</p>
<p>Вакол мяне душыцеляў гайня.</p>
<p>Каранам б’юць па чалавечых марах,</p>
<p>А ў кожнай суры — нізкая хлусня...</p>
<p>І нізасць рабская у кожным твары.</p>
<p>Цалуюць ногі, хоць ты іх пілуй,</p>
<p>Гнілым мулам і хцівым царадворцам,</p>
<p>Ліслівяць, хлусяць, льюць аслам хвалу,</p>
<p>Гной ішака ўсхваляюць светлым сонцам.</p>
<p>А, што ўжо там: на ўсіх вісіць ярмо.</p>
<p>Па ўсёй зямлі адна і тая ж пошасць.</p>
<p>Зусім аднолькава смярдзіць дзярмо</p>
<p>Ў раба й султана, ў гяўра і святошы.</p>
<p>Каго мне джаліць і каго караць?</p>
<p>Каго ўратуе шлях пакутны ў Мекку,</p>
<p>Калі на ўвесь народ, на ўвесь мой край</p>
<p>Ці два, ці тры з найменнем Чалавека?</p>
<p>Што горды здзек, што вольнай песні ўзлёт</p>
<p>Для чарады, чый лёс — бізун агідны.</p>
<p>Як мне далей любіць такі народ?..</p>
<p>Няшчасны мой...</p>
<p>Ўлюбёны...</p>
<p>Ненавідны...</p>
<div class="endnote-block">
<div class="footnote"><p><sup><a id="footnote-1">6</a></sup> Насрэдзін Ахмет-Аха эфендзі — вандроўны цюркскі філосаф XVII ст. Выкрывальнік раскошы і распусты.</p>
<p>Стаў фальклорным героем турэцкіх і татарскіх казак пад імем Ахмет Ахая.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>