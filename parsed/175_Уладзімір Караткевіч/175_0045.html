<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_Viacka,_kniazia_ludziej_prostych.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1957? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра Вячка, князя людзей простых -->
<!-- HEADER_FIELD Year: 1957 -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра Вячка, князя людзей простых</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як груганы на трупы з высокае гары</p>
<p>Крыжакі наляцелі на вёскі і бары.</p>
<p>Няшчасная краіна тры доўгія гады</p>
<p>Нагбом хляптала трунак смярцей і злой бяды.</p>
<p>Цягнулі па кавалках яе ва ўсе бакі,</p>
<p>Загінулі героі і здрадзілі князькі.</p>
<p>Агонь любові мужнай у брудных душах згас,</p>
<p>Адзін не здрадзіў Вячка, сумленны хлопскі князь.</p>
<p>Параненым і слабым яны яго ўзялі,</p>
<p>Ў кайданы ногі скулі і ў лагер прывялі.</p>
<p>Ад раны, непрытомны, ачнуўся ён тады,</p>
<p>Калі былі далёка айчыны гарады.</p>
<p>Меў сілы, каб змагацца і з сотняй варагоў,</p>
<p>Але шляхі да волі замкнулі для яго.</p>
<p>І вырас над палонным закуты ў грозны мур</p>
<p>Гохмайстра цытадэла крыжацкі Мар’ёнбург.</p>
<p>Паўзе з ракі на замак пранізлівы туман,</p>
<p>Крукі круцяцца хмарай над вежай Герэнданск,</p>
<p>За брамай маставою, як перадвесце бед,</p>
<p>Ўстае Папоўскай вежы злавесны сілуэт...</p>
<p>Па вуліцы смярдзючай, дзе скупчанасць і бруд,</p>
<p>Вядуць яго на плошчу. А там чакае суд.</p>
<p>А ў галаве чамусьці ўстае чырвоны снег,</p>
<p>Пажары чорных замкаў ў апошні іх набег...</p>
<p>Ў агні наперад з імі ляцелі бітвы дні,</p>
<p>Парчу і аксаміты тапталі ў бруд яны.</p>
<p>За подзвігі у бітвах супроць крыжацкіх зграй,</p>
<p>За мужнасць і за гонар трымай адказ, трымай!</p>
<p>Тут, як на браме пекла, магла б пісаць рука:</p>
<p>«Пакіньце спадзяванні — адсюль выводзіць кат».</p>
<p>Але сканаць пакорным і мяккім, быццам пух,</p>
<p>Як бык дурны на бойні, папаўшы пад абух?</p>
<p>І просіць перад стратай ён путы развязаць,</p>
<p>Каб рукі на імгненне замлелыя размяць.</p>
<p>І ў гэты час апошні перад канцом сваім</p>
<p>Каня яму прывесці, каб развітацца з ім:</p>
<p>«Са мною разам зносіў ён дождж і халады,</p>
<p>Насіў мяне на бітву тры доўгія гады,</p>
<p>Таптаў нагамі лона сталочанай зямлі».</p>
<p>.  .  .  .  .  .  .  .  .  .  .  .  .  .  .</p>
<p>І вось каня на плошчу два кнехты прывялі.</p>
<p>І Вячка грыву гладзіць, цалуе ў мяккі нос</p>
<p>І кажа, кажа сябру пра свой жахлівы лёс:</p>
<p>«Мой конь, мой конь, мой любы.</p>
<p>Як будзеш жыць цяпер?</p>
<p>Канец лясной свабодзе, мой добры, моцны звер.</p>
<p>Ты грэбаваў зямлёю, што слалася ў нагах,</p>
<p>Няўжо насіць ты будзеш чужога, варага?</p>
<p>Якому не пасуе і назва: «чалавек»,</p>
<p>Ў якога твар, як пятка, не чырванее век.</p>
<p>Не роднае, чужое усё нам тут з табой:</p>
<p>Не так, як на Радзіме, кабылы йржуць вясной,</p>
<p>Не так гамоняць дрэвы, не так звіняць лугі,</p>
<p>Не так куюць падковы для конскае нагі.</p>
<p>Дапамажы мне, косю, мой бездыханны труп</p>
<p>Не проста дол чакае — ганьба, ганебны слуп».</p>
<p>І, выпрастаўшы рукі, меч ката вырваў ён</p>
<p>І ссёк дубовы чэрап з крутых яго рамён,</p>
<p>І на каня узвіўся, і ў стрэмя горда стаў</p>
<p>І зноў для бітвы волю ў апошні час дастаў.</p>
<p>Меч бліснуў у паветры над лютаю гурбой.</p>
<p>Адзін супроць дзесяткаў —</p>
<p>і ўсё ж не прэнт, а бой!</p>
<p>Конь варагоў хапае зубамі і храпіць.</p>
<p>Паўсюль пануе пекла і трупы, як снапы.</p>
<p>О, лепей дні пакончыць на полі баявым,</p>
<p>Ніж век глытаць ў кайданах чужынскіх вогнішч дым!</p>
<p>Вось уцякаюць суддзі, вось кроў плыве ракой:</p>
<p>«Я ў Мар’енбург з’явіўся і ён на час, ды мой.</p>
<p>Пакуль тугія лукі на вежах не звіняць,</p>
<p>Пакуль даўгія стрэлы адтуль не паляцяць».</p>
<p>Але слабеюць сілы, але дрыжыць далонь.</p>
<p>І вось аб труп запнуўся яго любімы конь.</p>
<p>«О конь, не давядзецца табе ў лугах іржаць</p>
<p>І ў полі нам з табою ўжо болей не гуляць.</p>
<p>Я ў стрэлах, быццам вожык. Бывай, мой конь, бывай!</p>
<p>Мы болей не пабачым лугі і родны край».</p>
<p>Аленя абступілі са зграяй злых сабак.</p>
<p>Ірвуць і раздзіраюць, сякуць на дробны мак.</p>
<p>І вось з крывёю гордай змяшаўся пыл і гразь.</p>
<p>.  .  .  .  .  .  .  .  .  .  .  .  .  .  .  .</p>
<p>Так у баі няроўным загінуў Вячка-князь.</p>
<p>Авой!!!</p>
<p> </p>
<p><i>[1957 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>