<div class="container">
<div class="book-utils">
<div id="qrcode"></div>
<a href="/Uladzimir_Karatkievic/U_viekaviecnaj_backauscynie_klony.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "У векавечнай бацькаўшчыне клёны" -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>"У векавечнай бацькаўшчыне клёны"</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У векавечнай бацькаўшчыне клёны</p>
<p>Нячутна пачынаюць аблятаць</p>
<p>На рыжую траву, на мох зялёны,</p>
<p>На весніцы, на ціхі стаў, на гаць.</p>
<p>Зямля глядзіць азёрамі-вачыма</p>
<p>На ясны свет, што стыне у красе.</p>
<p>Як чыста, бы святло абшары вымыла,</p>
<p>Як ціха — быццам зніклі людзі ўсе.</p>
<p>Адвечная мая! Ў сцюдзёных росах,</p>
<p>Як летась, як мільёны год таму...</p>
<p>Ляцяць на ветры косы рыжай восені,</p>
<p>І кліча лісцяў жоўты сум зіму.</p>
<p>На вуснах стыне горкі смак рабіны,</p>
<p>Цалую іх, халодныя як лёд.</p>
<p>О вы, што будзеце ісці з дзяўчынай</p>
<p>Пад тымі ж клёнамі праз сотню год,</p>
<p>Ці зразумееце, што мы кахалі,</p>
<p>Што зніклі так, як знікнеце і вы,</p>
<p>Што векавечны толькі край, і далеч,</p>
<p>І жоўты ліст на зелені травы,</p>
<p>Што ў векавечнай бацькаўшчыне клёны</p>
<p>Тысячагоддзі будуць аблятаць</p>
<p>На рыжую траву, на мох зялёны,</p>
<p>На весніцы, на ціхі стаў, на гаць,</p>
<p>Што нездарма яны з асінак рудых,</p>
<p>Калі ідзеш увосень па зямлі,</p>
<p>Раняе золата пад ногі людзям,</p>
<p>Каб мы яе любілі й бераглі.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>