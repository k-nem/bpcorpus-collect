<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ramans_Maryli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 15.06.1963 -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Раманс Марылі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Раманс Марылі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сонца паліць над шатамі парку,</p>
<p>Ў вочы людзям дзідамі б’е,</p>
<p>Людзі-кветкі нясуць на карках</p>
<p>Пчол назойлівых — думы свае.</p>
<p>Кветкі сінія, вогненна-чорныя,</p>
<p>Хмель хістаецца ўгору і ўніз,</p>
<p>Ружы алай нешта гаворыць</p>
<p>Самаўпэўнена — тонкі нарцыс.</p>
<p>Сярод гэтага кветніка п’янага</p>
<p>(Мо было ўжо такое калісь?)</p>
<p>Ты праходзіш адна ля фантана,</p>
<p>Найпрасцейшая кветка зямлі.</p>
<p>Нібы ціхая сумная музыка,</p>
<p>Ты праходзіш з пакорай сваёй,</p>
<p>Адуванчык на ярасным лузе,</p>
<p>Кветка з жоўтаю галавой.</p>
<p>І з фантана, раскрыліўшы крылы,</p>
<p>Праз вясёлак халодны звон</p>
<p>Усімі рэшткамі бронзавай сілы</p>
<p>Лебедзь рвецца табе наўздагон.</p>
<p>Марна рвецца, бо ў звоне і граі,</p>
<p>У мільёнах вясёлкавых слёз</p>
<p>Хлопчык лебедзю шыю сціскае,</p>
<p>Як адвечны няўмольны лёс.</p>
<p>І гляджу я змрочна на тое,</p>
<p>Як, абернуты ў шумнай вадзе,</p>
<p>Цень Міцкевіча нада мною</p>
<p>Лебядзіную песню вядзе.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>