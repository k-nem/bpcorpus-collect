<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vino_armianskaj_historyi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 21.11.1981 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Віно армянскай гісторыі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Віно армянскай гісторыі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Раздан, Арташат, Аўрэшат. Што б ні ўзяць.</p>
<p>Сотню назваў любых абяры між іх.</p>
<p>Але ўсе.</p>
<p>Ўсе</p>
<p>армянскія віны гарчаць,</p>
<p>Як гарчыць гісторыя іх.</p>
<p> </p>
<p>Можаш тысячы кніг геніяльных стварыць,</p>
<p>Збудаваць Гарні, Гегард, Кармір-Блур...</p>
<p>Ды зірні і ўважай:</p>
<p>над Масісам крывавы ятаган,</p>
<p>Над Масісам месяц — крывавы ятаган.</p>
<p>Над народам, які палюбіў і люблю.</p>
<p> </p>
<p>Хай бы ўсім пражыць, хай бы ўсім дажыць</p>
<p>Без пакут,</p>
<p>без хлусні,</p>
<p>без ран...</p>
<p>П’ю віно, а яно, халера, гарчыць,</p>
<p>Як стагоддзі жыцця армян.</p>
<p> </p>
<p>І каштую, і — ўсё ж — без ахвоты п’ю,—</p>
<p>Як душу прадаю сатане —</p>
<p>І душу народа ў ім пазнаю,</p>
<p>А іншай — не трэба мне.</p>
<p> </p>
<p>Божа мой! Я пеклу б душу аддаў</p>
<p>І здохнуў ахвотна, як нейчы там сын,</p>
<p>Каб аднойчы ў жыцці толькі «горка!» крычаў</p>
<p>На вяселлі дачкі армянін.</p>
<p> </p>
<p>П’ю.</p>
<p>Гарчыць. І думаю я пра сябе:</p>
<p>О Арменія гор, што крывавяць ад ран!</p>
<p>Хай бы горка ўжо мне...</p>
<p>Хай не горка табе,</p>
<p>Маці мільёнаў забітых армян!</p>
<p> </p>
<p>Хай раней за дабро памірае гнюсь,</p>
<p>Хай сонца жыве, хай гіне туман...</p>
<p>Бо як без Беларусаў мая Беларусь,</p>
<p>Так Арменія без Армян.</p>
<p> </p>
<p>Добры божа! Гарчыць! Вось відаць і дно.</p>
<p>(Дзе я? Ў пекле? У раі? Дзе?)...</p>
<p>Зразумееш не зразу армян віно,</p>
<p>Як душу карабахскіх людзей.</p>
<p> </p>
<p>Горыч вінаў Аременіі... і Беларусь...</p>
<p>Ну каму па плячы вас здушыць?..</p>
<p>Можа — горкія — мы й не да смаку камусь,</p>
<p>Але нам — узаемна — мы па душы.</p>
<p> </p>
<p><i>21 лістапада 1981 г.</i></p>
<p><i>12.25. Паўн. м.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>