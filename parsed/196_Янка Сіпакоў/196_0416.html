<div class="container">
<div class="book-utils">
<div id="qrcode"></div>
<a href="/Janka_Sipakou/Taniec_sosnau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Танец соснаў -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Танец соснаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каб сустрэць хутчэй аўтобус,</p>
<p>Сосны выбеглі на ўзлесак</p>
<p>І, як людзі з караваем,</p>
<p>З аблачынкамі на лапках</p>
<p>Запрасілі ў сваю хату</p>
<p>На агледзіны іх казкі.</p>
<p>Гэта казка — танец соснаў:</p>
<p>Мітусяцца яны злева,</p>
<p>Справа — робяць круг шырокі</p>
<p>І, як бы дзяўчаткі тыя,</p>
<p>Так і млеюць, так і хочуць</p>
<p>За спіну другіх схавацца.</p>
<p>А калі карэнне раптам</p>
<p>Пад аўтобус наш трапляе,—</p>
<p>Сосны ўпрысядкі ірвуцца,</p>
<p>Як вясковыя танцоры,</p>
<p>А пасля ў ручай спяшаюць,</p>
<p>Каб абдаць вадою станы,</p>
<p>Разамлелыя у танцы.</p>
<p>Гляньце, гляньце, як галінкі</p>
<p>Засрабрыліся ад пырскаў!..</p>
<p>Толькі позна... Вунь з ускрайку</p>
<p>Нам апошняя сасонка</p>
<p>Памахала сваёй лапкай.</p>
<p>Едзе полем наш аўтобус,</p>
<p>Не ўзнімае ні пылінкі:</p>
<p>Мусіць, хоча азірнуцца,</p>
<p>Каб яшчэ хоць раз убачыць</p>
<p>Танец казачны сасонак.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>