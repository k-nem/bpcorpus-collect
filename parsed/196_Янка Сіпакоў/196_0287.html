<div class="container">
<div class="book-utils">
<div id="qrcode"></div>
<a href="/Janka_Sipakou/Zialony_list.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Зялёны ліст -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Зялёны ліст</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Глядзіце, смяротнікі,</p>
<p>Як у бучныя, зялёныя травы</p>
<p>Падае сонца збалелаю ранай;</p>
<p>Глядзіце і помніце:</p>
<p>Недзе ўзыходзіць вось зараз іскрысты,</p>
<p>Няпуджаны ранак.</p>
<p>Бяжыце!</p>
<p>Туды вы ў трызненні бяжыце,</p>
<p>Дзе перапёлкі купаюцца ў жыце.</p>
<p>Расою свой твар асвяжыце</p>
<p>І зноў, хоць у думках, бяжыце,</p>
<p>На волю ўсе вы бяжыце,—</p>
<p>Ангел, Бранка, Курт, Жуль, Іван,</p>
<p>Іржы, Костусь, Алекса, Хаім, Юліуш,</p>
<p>Шандар і іншыя сотні тысяч...</p>
<p>А тут,</p>
<p>Бы ў калодзежы, дротам калючым</p>
<p>аплеценым</p>
<p>(Ён лагерам смерці завецца),</p>
<p>Падзелена ўсё па-братэрску,</p>
<p>Што магло толькі ў роце халодным</p>
<p>сагрэцца:</p>
<p>Карэнне, лісцё і галіны,</p>
<p>Кара і нават крыло матылінае...</p>
<p>А болей, як вокам звесці,</p>
<p>Няма на што птушцы прысесці —</p>
<p>Няма зеляніны...</p>
<p>І толькі зялёным верадам</p>
<p>Так і лезе ў галоднае вока</p>
<p>Дрэва,</p>
<p>Якое ў канцлагеры на галінах высока</p>
<p>Зялёную ежу трымае ў аблоках,</p>
<p>На якое ў лісцё садзяцца,</p>
<p>Бы птушкі, галодныя думкі ўсіх,</p>
<p>І якое</p>
<p>Як сімвал пакінулі людзі-пакутнікі,</p>
<p>Пакінулі ў вечным спакоі,</p>
<p>Нібыта святое,—</p>
<p>На ім ні лістка не з’едзена...</p>
<p>Казалі,</p>
<p>Што тлумнага веку самоту</p>
<p>Рассейвала дрэва гэтае</p>
<p>немцу вялікаму — Гётэ.</p>
<p>І дрэва стаяла някранутым</p>
<p>Сярод памутнення фашысцкага,</p>
<p>быццам бы крэпасць стаяла.</p>
<p>І пад сцягам зялёным жыцця,</p>
<p>Нямецкае,</p>
<p>Супраць немцаў яно ваявала...</p>
<p>На ноч прызначалі смяротнікі</p>
<p>Да дрэва галодную варту —</p>
<p>Калі усе спаць палягуць,</p>
<p>Каб ніхто ў забыцці не з’еў</p>
<p>Нават лісточка з зялёнага гэтага сцяга.</p>
<p>Трымалі той сцяг упарта</p>
<p>І самі за сцяг трымаліся, каб небасхіл не хістаўся...</p>
<p>А побач дзяўчынка малая</p>
<p>Ляжала на мяккай, рукамі ўскапанай пасцелі.</p>
<p>Прывезлі дзяўчынку адтуль,</p>
<p>Дзе з краіны зялёнай зрабілі канцлагер суцэльны,</p>
<p>Дзе птушкі даўней гняздзіліся</p>
<p>ў ціхім ласкавым лесе,</p>
<p>Прывезлі дзяўчынку Алесю.</p>
<p>Трызніла ежай дзяўчынка:</p>
<p>— Мама, налі мне клёцак...</p>
<p>Поўную місу трэба...</p>
<p>Мама, дай куляшу...</p>
<p>Сарві мне з дрэва хоць ліст —</p>
<p>яблык я ўжо не прашу...</p>
<p>Я есці хачу... А наша дзяжа насыцістая</p>
<p>Чамусьці не мае хлеба...</p>
<p>Мам, хадзем у наш агарод,</p>
<p>дзе морквы, я знаю, багата...</p>
<p>Мама, гарыць наша хата!</p>
<p>І маму дзяўбе, кусае зяўло аўтамата...</p>
<p>Тата!..</p>
<p>Адгані аваднёў,</p>
<p>якія дзуняць і дзуняць над маёй галавою...</p>
<p>Дзе вы ўсе?..</p>
<p>Мо пазаснулі?..</p>
<p>Лісток... Смачны лісток... І авадні...</p>
<p>— Ціха, дзяўчынка, то кулі.</p>
<p>Над трызненнем галоднай дзяўчынкі</p>
<p>Нагнуліся тысячы татаў свету.</p>
<p>Што ж вы так стаіцё?</p>
<p>Збірайце ціхую братчыну — пачастунак у складчыну.</p>
<p>У вас выйдзе няблага гэта:</p>
<p>Ты, лесаруб, даставай тую хлебную крошку,</p>
<p>што засталася ад зайцава хлеба (яго ты</p>
<p>вёз сыну!) і згубілася недзе ў кішэні;</p>
<p>Ты, араты, страсай попел з печанай некалі</p>
<p>бульбы ў полі, якім яшчэ і сёння абсыпаны</p>
<p>твае акучнікі-жмені;</p>
<p>Ты, цесля, асцярожна дабаў першага паху</p>
<p>улазінаў, які яшчэ і сёння не выветрыўся</p>
<p>з тваіх валасоў-праменняў;</p>
<p>Ты, пекар, сюды дакладзі пах свежага</p>
<p>даваеннага хлеба, якім яшчэ і сёння</p>
<p>пахнуць увесь ты павінны;</p>
<p>А калі ў вас нічога не захавалася,</p>
<p>Тады ў братчыну смела кладзіце</p>
<p>Вы свае даваенныя успаміны,</p>
<p>Ангел, Бранка, Курт, Жуль, Іван,</p>
<p>Іржы, Костусь, Алекса, Хаім, Юліуш,</p>
<p>Шандар і іншыя сотні тысяч...</p>
<p>Праўда, і гэтай складчыне</p>
<p>Не стае ўсё роўна чагосьці.</p>
<p>Чаго ж гэта ёй не хапае?..</p>
<p>Пэўна, ліста зялёнага...</p>
<p>Вунь яго вецер за дротам паціху гайдае, гайдае...</p>
<p>Курт, куды ты?!</p>
<p>Хіба ты не бачыш, як з вышкі драпежна</p>
<p>На яго аўтамат пазірае?..</p>
<p>— Не яблык прашу... Дайце... мне... ліст...</p>
<p>І за Куртам ланцуг худых рук спяшае.</p>
<p>Гайдаецца ліст.</p>
<p>Рука ўжо за дротам калючым.</p>
<p>Яна зрывае зялёны,</p>
<p>Сабраўшы сілы астатак,</p>
<p>І перадае другой,</p>
<p>А другая — трэцяй,</p>
<p>Трэцяя — пятай, дзесятай...</p>
<p>За лістом спяшаюцца стрэлы —</p>
<p>Колькі рук прайшоў ліст, лічыць варта</p>
<p>Сваім аўтаматам.</p>
<p>Ліст зялёны!</p>
<p>Ты страшнай мяжою зрабіўся —</p>
<p>Між жыцця і смерці асновай,</p>
<p>Перадавалі цябе, як апошні ўздых,</p>
<p>Як апошні пагляд,</p>
<p>Як апошняе слова.</p>
<p>І падалі, да зямлі прыбітыя кулямі.</p>
<p>А ліст ішоў далей і далей...</p>
<p>Ён ужо ў Алесі ў руках:</p>
<p>— Які смачны ліст гэты, дзядзі!</p>
<p>Стрэл...</p>
<p>І ў гэтую радасць фашысты папалі...</p>
<p>Мёртвыя свету! Пацясніцеся крышку —</p>
<p>Дайце месца маленькай дзяўчынцы.</p>
<p>Ёй месца многа не трэба...</p>
<p>Нават з лістом — яе зялёным гасцінцам...</p>
<p>Я вас прашу пацясніцца,</p>
<p>Ангел, Бранка, Курт, Жуль, Іван,</p>
<p>Іржы, Костусь, Алекса, Хаім, Юліуш,</p>
<p>Шандар і іншыя сотні тысяч...</p>
<p>Хай з вамі яна страчае</p>
<p>Ранкі пад цёплым вясновым сугрэвам —</p>
<p>Гэты лісток,</p>
<p>Галінка,</p>
<p>Якая ніколі-ніколі не будзе зялёным дрэвам.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>