<div class="container">
<div class="book-utils">
<div id="qrcode"></div>
<a href="/Janka_Sipakou/Jes.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Еш! -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Еш!</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Славенская балада. ХХ стагоддзе</p>
<p> </p>
<p>Калі ў канцлагеры закончыцца вячэра,</p>
<p>Аціхне бразгатанне кацялкоў,</p>
<p>Яны спяшаюць у зацемненае месца,</p>
<p>І кожны нешта пад крысом нясе:</p>
<p>— Еш!</p>
<p> </p>
<p>Адзін — баланду, злітую ў бутэльку:</p>
<p>Як бы самога ўсцешыла яна!..</p>
<p>Другі — акрайчык, што дзяўбе ў далоні...</p>
<p>Спакуса яго несці пад крысом!..</p>
<p>— Еш!</p>
<p> </p>
<p>Знябытыя, зняможаныя вязні</p>
<p>Нясуць свае галодныя пайкі...</p>
<p>Як доўжыцца кароткая дарога —</p>
<p>Хутчэй, хутчэй бы ўсё яму аддаць!</p>
<p>— Еш!</p>
<p> </p>
<p>А калі есць ён — прагна, хапатліва,</p>
<p>І чмякае (наглядчык бы не ўчуў!),</p>
<p>Як ласкавеюць земляныя твары:</p>
<p>Аж радасць загараецца ў вачах.</p>
<p>— Еш!</p>
<p> </p>
<p>— Еш, дарагі наш. Ты — збавіцель,</p>
<p>Адзіная надзея на жыццё.</p>
<p>Ён чмякае... І мускулы мацнеюць...</p>
<p>Круглее твар... Ён чмякае гучней...</p>
<p>— Еш!</p>
<p> </p>
<p>Як радасна — ужо рукі ягонай</p>
<p>Ніхто не зможа ў лагеры сагнуць!</p>
<p>Паспрабавалі ўдзесяцёх падужаць —</p>
<p>Параскідаў, нібы той бык снапы.</p>
<p>— Еш!</p>
<p> </p>
<p>Як здорава, што гэтага абралі!</p>
<p>Як ён сыцее — проста на вачах.</p>
<p>Сыцее ён — бліжэй, бліжэй расплата,</p>
<p>А там і вызваленне, можа быць...</p>
<p>— Еш!</p>
<p> </p>
<p>І вязні ўсе пайкі свае і сілу</p>
<p>З надзеяй аддаюць яму штодзень,</p>
<p>Каб ён стаў моцным, каб ён змог падужаць</p>
<p>Наглядчыка, што здзекуецца, кат.</p>
<p>— Еш.</p>
<p> </p>
<p>Еш... Вязні не маглі нават падумаць,</p>
<p>Што той, хто пайкі іхнія жарэ,—</p>
<p>Не сябра ім. Ён здраднік, здраднік, здраднік,</p>
<p>Якога сам наглядчык падаслаў...</p>
<p>— Падавіся!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>