<div class="container">
<div class="book-utils">
<div id="qrcode"></div>
<a href="/Janka_Sipakou/Ekstaz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Экстаз -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Экстаз</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Святое месца каля Святых Гор нечакана паклікала да сябе, і ўсхваляваная душа з</p>
<p>трымценнем і заміраннем азвалася на гэтыя запросіны...</p>
<p>Мы кажам: дзякуй табе, Міхайлаўскае, што</p>
<p>ты знайшлося для Пушкіна — у генія</p>
<p>павінна быць сваё Міхайлаўскае ці свая</p>
<p>Ясная Паляна.</p>
<p>Але ж гэта была ссылка, было выгнанне —</p>
<p>яго дом быў турмою, яго парк быў турмою, яго сцежкі былі турмою. Сораць —</p>
<p>турма, возера Маленец — турма, хацінка Арыны Радзівонаўны — таксама</p>
<p>турма.</p>
<p>Мы кажам: дзякуй табе, жанчына, дзякуй</p>
<p>табе, каханне, якое, нібы міг бліскавіцы, успыхнула ў гэтай турме.</p>
<p>Але ж Ганна Пятроўна Керн была замужам</p>
<p>і гэтае каханне да аднаго было здрадаю другому?</p>
<p>І ўсё ж, дзякуй табе, каханне, бо ты нават</p>
<p>флірт можаш узвысіць да такой чысціні,</p>
<p>якой усе мы марым пакланяцца.</p>
<p>Пушкінскае свята паэзіі. Пскоў з яго ракою</p>
<p>Вялікаю. Святыя Пушкінскія Горы з дарагою магілаю, дзе вялікі сын прытуліўся</p>
<p>да роднае маці.</p>
<p>І вось нарэшце Міхайлаўскае.</p>
<p>Хоць я і не быў тут ніколі, усё здаецца мне</p>
<p>знаёмым — зусім жа блізка, вось там, за</p>
<p>Апочкаю, за Невелем, мая Беларусь,</p>
<p>мая паўночная зямля, дзе такія ж самыя ўзгоркі і кусты, палі і лугі, рэкі,</p>
<p>лясы і сцежкі.</p>
<p>І ўсё ж хаджу, як заварожаны, гляджу, як</p>
<p>заварожаны, стаю, як заварожаны.</p>
<p>Стаю каля хаты, на Сораць гляджу, за Сораць гляджу.</p>
<p>Дрэвы шумяць гэтак жа, як і пры ім шумелі.</p>
<p>Краявіды тыя ж самыя, якія і ён бачыў.</p>
<p>І вецер, здаецца, той жа, што варушыў яго</p>
<p>крылатку.</p>
<p>У сённяшнім леце стаю, а здаецца, даўняе</p>
<p>лета чую.</p>
<p>Удзень стаю, а здаецца, ноч бачу.</p>
<p> </p>
<p>...Цудоўная летняя ноч, навошта</p>
<p>ты такая прыгожая? Навошта так</p>
<p>звабліва пахнуць твае травы? Навошта свеціць поўня? Навошта такая цішыня, ад якой закладае</p>
<p>вушы і грудзі — няма як дыхаць?</p>
<p>Гэта б’ецца маё сэрца ці, можа,</p>
<p>яе? Няўжо яна ў маім садзе</p>
<p>забылася сваё сэрца? Не, сэрца не</p>
<p>забудзеш — яно заўсёды з целам. Я</p>
<p>ненавіджу цябе, ноч, што ты такая</p>
<p>панадная і ласкавая! Чуеш, ненавіджу! Нішто не павінна быць цудоўным без яе! Пах травы ненавіджу,</p>
<p>поўню — ненавіджу! А яшчэ нядаўна ўсё гэта я так любіў! Змоўкніце,</p>
<p>конікі! Вы раздражняеце мяне і не</p>
<p>даяце зноў і зноў успамінаць яе вобраз. Што гэта — яе смех, яе голас?</p>
<p>І чаму так пахне дарожным пылам?</p>
<p>Ах, які ж я неразумны: то ж нядаўна паехала яна, і гэты пыл ад яе</p>
<p>экіпажа. Не выдумляй! Дарожным</p>
<p>пылам пахне заўсёды ўвечары, а</p>
<p>паехала яна колькі дзён таму. І з</p>
<p>ёю сеў гэты кузен. Я ненавіджу іх</p>
<p>экіпаж! Я ненавіджу ўсё, што нядаўна любіў: ненавіджу купанне ў рацэ, ненавіджу сенакос. Ненавіджу</p>
<p>дарогу ў Трыгорскае — і верхнюю, і</p>
<p>ніжнюю,— якімі так цешыўся: месяц з правага боку — туды еду, месяц з левага боку — адтуль еду. А</p>
<p>навошта месяц? Ён прыгожы толькі</p>
<p>тады, калі асвятляе твой твар. К</p>
<p>чорту і Трыгорскае — навошта яно,</p>
<p>калі там няма цябе! Былі толькі</p>
<p>лета і ты. А зараз — адно толькі лета. І тое хутка састарыцца ў восень... Кожную ноч я гуляю па сваім парку і паўтараю сам сабе: «Яна</p>
<p>была тут, яна спатыкалася аб вось</p>
<p>гэтае карэнне, а мне балела: я</p>
<p>ўздрыгваў ад кожнага такога дотыку.</p>
<p>Я б’ю карані нагамі і лашчу рукамі — яны кепскія, бо палохалі яе, і</p>
<p>добрыя, бо помняць яе ножкі. Камень, аб які яна спатыкнулася, ляжыць на маім стале, а галінку геліятропу, якая была на яе грудзях і</p>
<p>якую я выпрасіў у каханай, бачу і ў</p>
<p>цемры...</p>
<p>Алея Керн. Тое ж самае карэнне — тоўстае,</p>
<p>векавое, выслізганае да бляску: хоць і</p>
<p>ведаем, што іх выслізгалі іншыя ногі,</p>
<p>усё роўна боязна ступаць — яны помняць</p>
<p>тую ноч.</p>
<p>Як і вось гэтыя дрэвы, што, разам з маладым</p>
<p>выгнаннікам, таксама глядзелі тады з надзеяй у бок Трыгорскага, якое засланіла</p>
<p>яму ўсё на свеце: і сваю крыўду, і чужую радасць.</p>
<p>Зараз радасць у яго была свая!</p>
<p>Але ж навошта тады тут, на возеры, яшчэ і</p>
<p>гэты востраў адзіноты?</p>
<p>Радасці ж самота непатрэбна. Ды і само</p>
<p>Міхайлаўскае на той час — востраў</p>
<p>адзіноты.</p>
<p>Значыць, паэту нават на востраве патрэбен</p>
<p>куточак адзіноты?</p>
<p>...Цябе няма, але ты са мною. Я цябе бачу! Вось твае журботныя вочы...</p>
<p>Вось твае вусны — такія блізкія і</p>
<p>такія жаданыя... І я ўжо ля тваіх</p>
<p>ног. Абдымаю іх і люблю. Адчуваю</p>
<p>твае калені... Дзе я? Што я? Гэта</p>
<p>што — трызненне? І я шукаю поўдзень у дзве гадзіны дня? Хоць яно</p>
<p>і смешнае, але шчырае. О, я ўсё аддаў бы, каб гэтае трызненне стала</p>
<p>яваю! Я кахаю цябе болей, чым табе</p>
<p>здаецца. Навошта мне хаваць свае</p>
<p>пачуцці і саромецца іх? Бо калі я жывы,</p>
<p>а любові не маю,— я мёртвы.</p>
<p>Калі я ўмею ўсё, ведаю ўсе таямніцы, а любові не маю,— я ніхто і нішто. Веды — драбніца, розум — глупства, прароцтвы — лухта. Усё гэта</p>
<p>знікне, а каханне застанецца. Важней</p>
<p>за жанчыну няма нічога на свеце.</p>
<p>Высакародней за каханне — таксама,</p>
<p>нічога няма. Што зрабіць мне, каб</p>
<p>убачыць цябе вось зараз? Пакінуць</p>
<p>радзіму? Засіліцца? Ажаніцца? Ні</p>
<p>тое, ні другое, ні трэцяе: тады я не</p>
<p>ўбачу цябе ніколі. Можна захацець</p>
<p>убачыць цябе аднойчы, а можна хацець гэтага заўсёды. Я хачу бачыць</p>
<p>цябе заўсёды! Я хачу ехаць да цябе</p>
<p>кожны дзень. Ніхто не ведае, як я</p>
<p>пакутую без цябе ў сваім выгнанні.</p>
<p>І ведаць не будзе. Пакутаваць трэба</p>
<p>аднаму, бо пакуты на людзях —</p>
<p>блюзнерства. Яна невыносная, гэтая</p>
<p>цёплая летняя ноч! І яе цішыня, яе</p>
<p>насалода... Задушы мяне, спакуслівая летняя ноч! Не шкадуй — задушы: я пазнаў шчасце раней, чым</p>
<p>развітаюся з жыццём. Я зацалую</p>
<p>твае рукі, якія адчую на сваёй шыі!</p>
<p>Я не хачу думаць пра цябе, дрыяда,</p>
<p>каб не звар’яцець, але не магу, думаю. Я злуюся, шалею і ўсё роўна,</p>
<p>бачыш,— ля тваіх ног. Я паміраю ад</p>
<p>смутку! Хачу думаць пра нешта іншае, а думаю толькі пра цябе. Што</p>
<p>яднае людзей? Журба? Жаданне? А</p>
<p>можа, падабенства душ? Ці наадварот — іх рознасць? О ты, дзіватворніца! Ствары цуд — з’явіся! Мілая,</p>
<p>чароўная, прывабная... Ах, нягодніца! Даруй, чараўніца. Ты самая прыгожая і пяшчотная. Хто паслаў цябе — суцешыць мой боль і маю адзіноту? Хто ён, гэты заступнік? Не, я</p>
<p>не варты твайго кахання! Мне здаецца, ніколі ў жыцці ніхто не змусіць мяне перажыць такія хваляванні, якія я перажыў з табою... Што</p>
<p>гэта са мною? Я — нібы чатырнаццацігадовы хлапчук, які не ведаў ніколі</p>
<p>жанчыны...</p>
<p> </p>
<p>«У дрэва ніжнія галінкі — для ўсіх: на іх</p>
<p>можа ўзабрацца кожны, хто пажадае.</p>
<p>І толькі самыя верхнія, пяшчотныя і далікатныя,— для птушак і матылёў: чалавеку</p>
<p>яны недасяжныя.</p>
<p>Дык вось у Міхайлаўскім, убачыць якое</p>
<p>марыць кожны паэт свету, я адчуваю</p>
<p>сябе такім шчаслівым, нібыта ўзабраўся</p>
<p>на самую верхнюю галінку...»</p>
<p>Так расказваў пра сваё захапленне гэтым</p>
<p>краем бельгійскі паэт Марыс Карэм.</p>
<p>А мне здавалася, што і я знаходжуся недзе</p>
<p>каля той жа самай галінкі...</p>
<p> </p>
<p>...О гэтыя графы і генералы, гэтыя</p>
<p>Варанцовы і Насельродэ! Бачыце,</p>
<p>што адзін піша другому: «Вызваліце мяне ад Пушкіна: гэта, можа</p>
<p>быць, вельмі добры хлопец і неблагі</p>
<p>паэт, але мне не хацелася б далей</p>
<p>мець яго ні ў Адэсе, ні ў Кішынёве...» Таму і схавалі мяне тут... Слухайце, а і праўда, кіньце вы свайго</p>
<p>генерала ў сваіх Лубнах, закладзіце</p>
<p>коней на Востраў і прыязджайце!</p>
<p>У Трыгорскае? Не — у Міхайлаўскае! Ведаеце, я пачастую вас нават</p>
<p>печанаю бульбаю. Не любіце? Што</p>
<p>вы — смачней за яе няма на свеце</p>
<p>нічога! Матуля ведала гэта і заманьвала мяне ў дом печанаю бульбаю...</p>
<p>Вар’ят, гавару адно, а думаю другое!</p>
<p>Спазмы... Спазмы ад таго, што я</p>
<p>зноў уявіў вас у сваім парку. А затым уявіў Лубны і Ермалая Фёдаравіча побач з вамі. К чорту ўсіх</p>
<p>мужоў і ўсіх генералаў! Я ненавіджу</p>
<p>ўсіх генералаў! А ў чым вінаваты</p>
<p>Ермалай Фёдаравіч? Разумны, паважны. І самая вялікая яго віна ў</p>
<p>тым, што ён ваш муж. Не магу</p>
<p>ўявіць, як можна быць вашым мужам! Бачыце, аж за чатырыста вёрст</p>
<p>вы абудзілі ўва мне рэўнасць. Я ўяўляю, як вы кружыце ўсім там галовы — направа і налева. Усміхаецеся графам, ларніруеце генералаў.</p>
<p>Какетнічаеце з рознымі кузенамі...</p>
<p>Я ж бачыў, як вы какетнічалі з гусарамі, з якімі я некалі піраваў у</p>
<p>Магілёве і якія прыехалі да мяне ў</p>
<p>Міхайлаўскае. Ах, як вы спявалі ім</p>
<p>у Трыгорскім «Венецыянскую ноч»!</p>
<p>З якім пачуццём і абяцаннем — нібы хацелі ўсіх закахаць у сябе. О, гэта ж не Трыгорскае, а вар’яцкі дом!</p>
<p>Я ненавіджу сваіх гусараў і нават</p>
<p>сляпога Ваню Казлова, на чые вершы вы спявалі з такім хваляваннем</p>
<p>песню, раўную яго да вас... «Ёй не</p>
<p>міла вабнасць ночы»... Ненавіджу і</p>
<p>баркаролу! Я не люблю зараз слоў —</p>
<p>яны могуць быць такія ж саладжавыя і ліпкія, як і пагляды... Вы какетнічаеце несур’ёзна? А мне баліць</p>
<p>напраўду! Як добра, што ўсе кахаюць па-рознаму. Адны — пачціва,</p>
<p>другія — нясмела, трэція — стрымана... О, каб яны кахалі вас па-іншаму, я звар’яцеў бы!.. І яшчэ — нехта</p>
<p>Рокатаў. З яго пахвалою: «Чароўная</p>
<p>жанчына. Я б яе пакараў ізаляцыяй.</p>
<p>Такія жанчыны небяспечныя для</p>
<p>грамадства». Ёлупень! О, якія ж яны</p>
<p>дурныя, гэтыя дужа разумныя людзі!</p>
<p>А сам ты — лепшы? Памятаеш, як</p>
<p>практыкаваўся ў красамоўстве перад</p>
<p>ёю ў Аленіных: «Вы хочаце ў рай,</p>
<p>а я хачу ў пекла, таму што там будзе вельмі многа такіх харошанькіх,</p>
<p>як вы, жанчын...» Цалую і перацалоўваю вашы рукі — даруйце. А вы,</p>
<p>як і абяцалі ў лістах, пацалуйце мяне ў вочы... Ці спяць вашы вусны?</p>
<p>Ноч жа... О, непакорна-пяшчотная</p>
<p>ноч, уціхамірся нарэшце! Мне здаецца, тваё паветра такое густое і</p>
<p>трывожнае, як перад навальніцаю.</p>
<p>А можа, гэта навальніца ўжо варочаецца, як гром, у душы? Распаласуй, навальніца, напятую цішыню,</p>
<p>ад якой не знаходжу я месца ў сваёй</p>
<p>журботнай вясковай глухмені! Раздзяры яе! Чорцік, стань анёлам!</p>
<p>О, я помню, тое дзіўнае імгненне,</p>
<p>калі ўпершыню ўбачыў цябе...</p>
<p> </p>
<p>Была на паляне трава — няма на паляне</p>
<p>травы.</p>
<p>Была паляна прасторная, стала паляна цеснаю.</p>
<p>Шумна і весела зрабілася на сцежках суму</p>
<p>і адзіноты.</p>
<p>А дзе ж ён сам, Аляксандр Сяргеевіч? Ага,</p>
<p>вунь на сцэне — як і павінна быць, разам з паэтамі.</p>
<p>Не, на сцэне яго толькі партрэт, а сам ён,</p>
<p>канечне ж, сярод людзей.</p>
<p>Розныя мовы ўсхваляюць яго геній, розныя</p>
<p>народы кланяюцца Міхайлаўскаму.</p>
<p>А навокал палі, якія ён бачыў, лугі, па якіх</p>
<p>хадзіў.</p>
<p>Алея Керн побач, лаўка Анегіна недалёка</p>
<p>над кручаю і нават да Святагорскага манастыра, пад скляпеннямі якога — дзякуй Казлоўскаму! — гучалі, сціскаючы</p>
<p>сэрца, «Аве, Марыя» і «Я помню дзіўнае</p>
<p>імгненне», блізка...</p>
<p>І ўвесь свет побач.</p>
<p> </p>
<p>...А можа, я выдумаў яе? Можа, гэта</p>
<p>мая фантазія нарадзіла яе? Але ж</p>
<p>галінка геліятропу, што глядзіць на</p>
<p>мяне... Але ж камень, аб які яна</p>
<p>спатыкнулася... Яна для мяне — то</p>
<p>рэальная какетлівая маладая жанчына — зямная і вабная, якой — уся</p>
<p>мая ўвага і страсць. То раптам яна</p>
<p>аддаляецца, і бачу я ўжо яе, як прывід — яе вобраз светліць праз нейкі</p>
<p>незямны засціл, і на яго глядзіш з</p>
<p>хваляваннем і непакоем — як на сонца, зажмурыўшыся. Яна ўсміхаецца</p>
<p>не толькі вуснамі і вачамі, яна</p>
<p>ўсміхаецца ўсёю сабою: рукамі ўсміхаецца, плячамі ўсміхаецца. Душою</p>
<p>ўсміхаецца... Каханне ўсёмагутнае,</p>
<p>і якая асалода слугаваць яму! Мудрасць і каханне несумяшчальныя.</p>
<p>А я хачу іх сумясціць — хачу і кахаць, і быць мудрым. Чароўнасць</p>
<p>сышла на маю адзіноту. А зараз,</p>
<p>калі яна паехала, маё выгнанне —</p>
<p>яшчэ болей нясцерпнае. Я — д’ябал,</p>
<p>а той, хто бачыць ўва мне д’ябла,—</p>
<p>бог для мяне. О, чароўная даўкая</p>
<p>ноч, ты д’ябал і бог адначасова!..</p>
<p> </p>
<p>Раніца ў Міхайлаўскім. Шчаслівыя, што пераначавалі ў такім слынным месцы, весела ўмываемся — хто з чаго — каля</p>
<p>школы-інтэрната, дзе ўсе спалі ў вялікай залі, перагароджанай просцінамі на</p>
<p>пакоі.</p>
<p>Паліваю з нейкай конаўкі на рукі Рыгору</p>
<p>Рыгоравічу Пушкіну, праўнуку паэта,</p>
<p>звычайнаму маскоўскаму інжынеру —</p>
<p>надзіва сціпламу, нават сарамліваму чалавеку,— і пытаюся: «Як вам спалася?»</p>
<p>«Цудоўна! — смяецца ён.— А як яшчэ можа</p>
<p>спацца ў маім родным родавым маёнтку?»</p>
<p> </p>
<p>...О, ноч, аціхні сама і супакой мяне!</p>
<p>Я не магу болей! А што ты маўчыш,</p>
<p>мой аргамак, мой слаўны вараны</p>
<p>конь? Ты ж памятаеш, як сядлалі</p>
<p>цябе, як садзілася яна і вы скакалі</p>
<p>між жытоў — аж развяваліся за вамі</p>
<p>яе блакітныя стужкі. Паехалі! А куды?</p>
<p>Абы-куды! Толькі б ехаць! Туды, дзе няма гэтай задушлівай і пажадлівай, гэтай праклятай ночы...</p>
<p>Мілая! Каханая! Сама чароўнасць!</p>
<p>У Аленіна ты так свяцілася, што я</p>
<p>мог аслепнуць. Я здзіўляўся: хіба</p>
<p>можна быць такою прыгожаю? Я хачу, каб толькі я адзін глядзеў на цябе, любаваўся табою! І калі нехта</p>
<p>яшчэ зірне на цябе гэтак жа, як я,—</p>
<p>памру! Не змушай мяне паміраць,</p>
<p>мой жызнёнак! О, я помню дзіўнае</p>
<p>імгненне, калі перада мной узнікла</p>
<p>ты... Што, што? Кажаш, я не першы</p>
<p>гавару табе такія словы? «А ведаеш,</p>
<p>імператар Аляксандр Паўлавіч казаў</p>
<p>мне тое ж самае: «Я ніколі не за-</p>
<p>буду першага імгнення, калі ўбачыў</p>
<p>вас...» Зноў гэты Аляксандр! Відаць,</p>
<p>такі мой лёс — хадзіць поплеч з ім і</p>
<p>каля мае бяды, і каля мае радасці...</p>
<p>Ён сказаў: «Не забуду»? І потым вы</p>
<p>ларніравалі яго на парадах, аглядах</p>
<p>і ў дывізіёнах? Строілі яму вочкі,</p>
<p>танцавалі з ім? Ён запрашаў вас у</p>
<p>Пецярбург, а вы наіўна адказвалі</p>
<p>яму: «Прыязджайце лепей вы да нас</p>
<p>у Лубны», на што ён, усміхнуўшыся,</p>
<p>канечне ж, адказаў: «Прыеду, абавязкова прыеду»? Ты абагаўляла яго,</p>
<p>пакланялася яму, глядзела на яго</p>
<p>з захапленнем? Цар! Прыгажун-мужчына! А сэрца жанчыны заўсёды</p>
<p>мужчынскай славы просіць... Ненавіджу імгненне, ненавіджу цябе, ненавіджу імператара! Усіх імператараў ненавіджу! Мала яму, што</p>
<p>саслаў мяне сюды, у выгнанне —</p>
<p>«калежскі сакратар А. Пушкін звольнены са службы і адпраўлены ў</p>
<p>ссылку ў пскоўскі маёнтак бацькоў</p>
<p>пад нагляд грамадзянскіх і духоўных</p>
<p>улад»... «Каб выправіць пяро і слова», па-салдафонску прызнаўся потым Бенкендорф...</p>
<p> </p>
<p>«Імператар упэўніўся, што яму неабходна</p>
<p>прыняць у адносінах да п. Пушкіна некаторыя новыя меры строгасці, і, ведаючы, што яго родныя валодаюць нерухомаю маёмасцю ў Пскоўскай губерні,</p>
<p>яго вялікасць пастанавіў саслаць яго</p>
<p>туды, даверыўшы яго вашым, пан маркіз, пільным клопатам і нагляду мясцовых улад».</p>
<p> </p>
<p>...Мала яму гэтага, дык ён яшчэ і</p>
<p>сам ходзіць па маіх сцежках ля Міхайлаўскага і Трыгорскага, слядзіць</p>
<p>на маіх алеях, у маім парку. О Божа</p>
<p>мой! Ты, канечне, памагаеш чалавеку, але навошта ж ты прагнеш,</p>
<p>каб ён пакутаваў перад гэтым? Лічыш, што кожны чалавек павінен</p>
<p>зазнаць пакуты, бо без пакут няма</p>
<p>радасці...</p>
<p> </p>
<p>А свята тым часам гуло і шырылася — усяго</p>
<p>на ім, як і на кожным свяце, хапала.</p>
<p>Але аблітае кола аўтобуса не было хуліганствам.</p>
<p>І спалоханыя ўскрыкі бабулек, якіх знаны</p>
<p>паэт хапаў за калені, не было хамствам.</p>
<p>І лятаючыя талеркі на ўрачыстай вячэры ў</p>
<p>Пушкінскіх Гарах, што з ежаю ляталі</p>
<p>над чынна прычасанымі галовамі і святочнымі касцюмамі,— таксама не былі</p>
<p>здзекам.</p>
<p>Гэта Яраслаў Смелякоў, удзельнік таго даўняга свята паэзіі, былы «зэк» і «вораг</p>
<p>народа», так пратэставаў супраць усіх</p>
<p>несправядлівасцей, усіх ссылак, усіх гулагаў свету...</p>
<p>Успамінаем, як Яраслаў Васільевіч паказваў</p>
<p>нам тады свой пашарпаны пашпарт, дзе</p>
<p>было напісана, што ён беларус.</p>
<p>А пра тое, што больш як хто абураліся тады</p>
<p>яго паводзінамі, маўчым.</p>
<p>І пра тое, як смяяліся хохмам жартаўнікоў-</p>
<p>самавукаў,— таксама маўчым.</p>
<p>Такіх, да прыкладу: «Чым Смелякоў адрозніваецца ад Пушкіна?» — «Пушкіна сюды саслалі, а Смелякова адсюль выслалі».</p>
<p>Верылі пацешкам, якім было весела, што</p>
<p>Смелякова за пракуды адвезлі назад у</p>
<p>Пскоў.</p>
<p>Не, зусім не разумеем мы пратэстаў!</p>
<p> </p>
<p>...І ўсё ж прыязджайце! Бо я не вынесу гэтай спакуслівай, чароўнай ночы. Я задушу яе, калі вы не прыедзеце! Чуеце,— задушу. Каб яна не</p>
<p>напамінала мне пра вас. Прыязджайце хутчэй! І я абяцаю вам, што ў панядзелак буду вясёлы, у аўторак —</p>
<p>захоплены, у сераду — пяшчотны, у</p>
<p>чацвер — дураслівы, у пятніцу, суботу і нядзелю — буду ўсім, чым вы</p>
<p>захочаце. Ды вы ж і самі ведаеце,</p>
<p>што я бываю то шумна-вясёлы, то</p>
<p>сумны, то нясмелы, то дзёрзкі, то</p>
<p>ласкавы, то нясцерпна нудны, то нават дурнаваты — чалавеку ж нельга</p>
<p>заўсёды быць разумным! Прыязджайце! — крычу. А сам разумею —</p>
<p>не прыедзеце... І ўсё ж я чакаю..Надзея — прыгожая жанчына, але да</p>
<p>мяне яна адносіцца непрыгожа. Мая</p>
<p>прывідная фея! Я кахаю цябе і цябе ж ненавіджу! Цалую твае ручкі</p>
<p>і ненавіджу іх. Асалоду жыцця пазнаўшы, гаркоту хацеў пакінуць</p>
<p>іншым, а яна астаецца са мною. Душа, якая пакутуе, патрэбна жанчыне. Раз’юшанасць і шаленства наша</p>
<p>патрэбна ёй! Бывайце, чароўная!</p>
<p>Я пакутую ад вар’яцтва і цалую вашы ножкі. Не прыязджайце! Я вас</p>
<p>буду чакаць. І пісем — таксама. Памятаеце, я папрасіў у вас дазволу</p>
<p>пісаць вам і вы літасціва дазволілі.</p>
<p>І ўсё ж я хачу, каб мае пісьмы вы</p>
<p>хавалі на грудзях. Разумею, што нашы пісьмы будуць перахопліваць,</p>
<p>будуць смяяцца з іх, смакаваць іх,</p>
<p>нават спальваць. А вы ўсё ж пішыце!</p>
<p>Хаця, хіба можна каханне давяраць</p>
<p>словам, а словы — пісьмам?..</p>
<p> </p>
<p>У галечы і жабрацкай беднасці жыла ў сваёй</p>
<p>старасці Ганна Пятроўна Керн.</p>
<p>А пісьмы Пушкіна берагла доўга і пяшчотна.</p>
<p>І ўсё ж прадала — дадзела ўсё ж гора. Па</p>
<p>пяць рублёў за кожнае заплацілі...</p>
<p>Кажуць, бедная бабулька заплакала і пацалавала вясёлкавую паперку — ці то ад</p>
<p>адчаю, што расстаецца з самым дарагім</p>
<p>у сваім жыцці, ці то ад радасці, што на</p>
<p>нейкі час прагоніць з хаты беднасць.</p>
<p> </p>
<p>...Дакуль ты будзеш здзекавацца з</p>
<p>мяне, ноч?! Дакуль будзеш свяціць,</p>
<p>поўня,— я ненавіджу тваё святло!</p>
<p>Дзе ты, дзень? Прыйдзі і накінь на</p>
<p>маю стомленую і аголеную душу</p>
<p>свой покрыў. На яе саднеючыя раны. Я крыўдзіў сваю душу! Я, ганебны і высакародны, нікчэмны і</p>
<p>ўзвышаны, здзекаваўся з яе і абражаў яе... І ўсё ж, ноч, жахлівая ноч,</p>
<p>ты спагадніца і памочніца мая. Душа адпакутавала ў табе і стала вольнаю. Зараз яна гатовая для слова.</p>
<p>У пакутах паздаравела душа, засяродзіліся думкі. Знешняе і ўнутранае</p>
<p>з’ядналася. Яўнае і патаемнае сустрэлася. І я зараз адчуваю, што</p>
<p>духоўныя сілы мае дасягнулі поўнага развіцця,— я магу тварыць. І заўтра, выпакутаваўшы «Барыса Гадунова», скончыўшы «Яўгенія Анегіна», выдыхнуўшы «Цыган», напісаў-</p>
<p>шы столькі міхайлаўскіх вершаў, я</p>
<p>плясну ў далоні і крыкну: «Ай ды</p>
<p>Пушкін, ай ды сучы сын!»</p>
<p> </p>
<p>На магілу Ганны Пятроўны Керн адразу з</p>
<p>загса прыходзяць маладажоны.</p>
<p>Каму і чаму яны прыходзяць пакланіцца?</p>
<p>Здрадзе? Нявернасці? Заляцанню?</p>
<p>Яны прыходзяць пакланіцца каханню, вышэй якога няма нічога на свеце.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>