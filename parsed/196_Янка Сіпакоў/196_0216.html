<div class="container">
<div class="book-utils">
<div id="qrcode"></div>
<a href="/Janka_Sipakou/Arystant.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Арыштант -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Арыштант</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Украінская балада. XIX стагоддзе</p>
<p> </p>
<p>І зноў марозна доўгая дарога,</p>
<p>Наскрозь прамерзлі нават кайданы.</p>
<p>Ім да Табольска грукаць яшчэ многа,</p>
<p>І вёрсты будзяць, як званы, яны.</p>
<p> </p>
<p>Мяне зноўку разлучылі</p>
<p>З роспачным Падоллем —</p>
<p>Мусіць, гэткая ў Кармеля</p>
<p>Гараватка-доля.</p>
<p> </p>
<p>Шлях на катаргу пачаўся</p>
<p>Ад кузні вясковай,</p>
<p>Дзе мяне заланцужылі,</p>
<p>Закулі нанова.</p>
<p> </p>
<p>Твар нанова стаўравалі,</p>
<p>Хоць таўро ўжо тое</p>
<p>Не было дзе нават ставіць</p>
<p>На чало крутое.</p>
<p> </p>
<p>Не тужыце, дабралюдзі:</p>
<p>Я і тут вас бачу.</p>
<p>Як успомню гвалт над вамі,</p>
<p>Дык і сам заплачу.</p>
<p> </p>
<p>Гэта ж трэба, каб у раны</p>
<p>Столькі ўцёрлі солі,</p>
<p>Каб для вас мачылі доўга</p>
<p>Розгі у расоле.</p>
<p> </p>
<p>Каб прыгонныя красуні,</p>
<p>Быццам бы панятак,</p>
<p>Малаком, грудзьмі кармілі</p>
<p>Панскіх цуцанятак.</p>
<p> </p>
<p>І ў дарозе чую — мною</p>
<p>Страшыце вампіраў:</p>
<p>«Пачакайце, Кармалюка</p>
<p>Вернецца з Сібіру.</p>
<p> </p>
<p>Ён тады вам і пакажа,</p>
<p>Як загляне ў «госці».</p>
<p>Вы за ўсё,</p>
<p>за ўсё плаціцьмець</p>
<p>Кроўю, ягамосці!»</p>
<p> </p>
<p>А вось і лета па Сібіру крочыць.</p>
<p>Нагрэліся, спацелі ланцугі.</p>
<p>Цяжкія стомадні і стоманочы</p>
<p>Матаюць кайданы ў клубок тугі.</p>
<p> </p>
<p>І раней плаціў спаўна ім</p>
<p>Я за вашы болькі.</p>
<p>Як над дурнямі глуміўся,</p>
<p>Каб вы зналі толькі!</p>
<p> </p>
<p>Жабракам у торбы сыпаў</p>
<p>Панскія дукаты</p>
<p>І за беднага аднога</p>
<p>Лез на сто багатых.</p>
<p> </p>
<p>Я круціў над галавою</p>
<p>І на пасавішча</p>
<p>Так кідаў, бывала, пана,—</p>
<p>Што аж вецер свішча.</p>
<p> </p>
<p>Піў гарэлку ў корчмах з імі,</p>
<p>Піў і на вяселлі,—</p>
<p>Дазнаваліся назаўтра,</p>
<p>З кім яны сядзелі.</p>
<p> </p>
<p>Пра мяне ў мяне пыталі,</p>
<p>Знаць, дзе я, хацелі.</p>
<p>І я сам ім — сам! — падказваў,</p>
<p>Як злавіць Кармеля.</p>
<p> </p>
<p>Мне ж таксама давялося</p>
<p>Слёзамі давіцца,</p>
<p>Як з сынамі і Марыяй</p>
<p>Быў на вачавідцы.</p>
<p> </p>
<p>Горнуцца сыны да бацькі</p>
<p>З радасцю дзіцячай.</p>
<p>Я ж піхаю ад сябе іх,</p>
<p>Хоць душою плачу.</p>
<p> </p>
<p>А яны не разумеюць —</p>
<p>Зыраць вачаняты,</p>
<p>І спалоханыя вусны</p>
<p>Шэпчуць:</p>
<p>— Тату!</p>
<p>— Тату!</p>
<p> </p>
<p>Я ж кажу:</p>
<p>— І іх не знаю,</p>
<p>І іхняга енку!</p>
<p>Вы ўзялі за Кармалюка</p>
<p>Ваську Гаўрыленку.</p>
<p> </p>
<p>На мяне глядзяць малечы,</p>
<p>Потым зноў на маці...</p>
<p>Не, няма цяжэй нічога</p>
<p>За слязу дзіцяці.</p>
<p> </p>
<p>Дарога чвякае, пад ногі лезе,</p>
<p>І сам у твані тонеш да вушэй,</p>
<p>Набракла восенню і холадам жалеззе</p>
<p>І ад гразі зрабілася цяжэй.</p>
<p> </p>
<p>Што ж, чакайце мяне, людзі,</p>
<p>З катаргі чакайце,</p>
<p>На свайго Кармалючэньку</p>
<p>Зноў надзею майце.</p>
<p> </p>
<p>Бізуны,</p>
<p>батогі, плёткі,</p>
<p>Канчукі, нагайкі...</p>
<p>На спіне не зажываюць</p>
<p>Іх шрамы і спайкі.</p>
<p> </p>
<p>Колькі ў вежах насядзеўся,</p>
<p>Да слупоў прыкуты!</p>
<p>Ды ўсё роўна вырываўся</p>
<p>Я з жалезных путаў.</p>
<p> </p>
<p>Пад канвоем быў я вольны,</p>
<p>Не баяўся гаўя,</p>
<p>І чым болей было варты,</p>
<p>Тым лягчэй збягаў я.</p>
<p> </p>
<p>На сцяне ў турме як толькі</p>
<p>Лодку намалюю —</p>
<p>Мы з сябрамі ў яе сядзем</p>
<p>І з-за крат вяслуем.</p>
<p> </p>
<p>Тройчы з катаргі ўцякаў я —</p>
<p>Дагані Кармаля!</p>
<p>Не, няма такіх кайданаў,</p>
<p>Каб мяне стрымалі!</p>
<p> </p>
<p>Зноў дамоў вярнуся скора...</p>
<p>Дам я радасць глотцы —</p>
<p>Крыкну так, што цар пачуе:</p>
<p>— Ну, здаровы, хлопцы!</p>
<p> </p>
<p>І ўжо свабода, блізкая такая,</p>
<p>Казыча твар, знабкі ад ледзяшоў.</p>
<p>І ў думках ён, шчаслівы, уцякае</p>
<p>Адтуль, куды пакуль што не прыйшоў.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>