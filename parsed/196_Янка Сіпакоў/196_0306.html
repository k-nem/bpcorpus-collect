<div class="container">
<div class="book-utils">
<div id="qrcode"></div>
<a href="/Janka_Sipakou/Kuznia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Кузня -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Кузня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Руская балада. ХУШ стагоддзе</p>
<p> </p>
<p>Ля крывабокай кузні — коні,</p>
<p>Цароў адпрэжаны вазок.</p>
<p>А ў кузні гром, жалеза звоніць,</p>
<p>Цяжкі гагоча малаток.</p>
<p> </p>
<p>Каваль паказвае малойцу,</p>
<p>Дзе трэба па кавадлу біць,</p>
<p>І лае на чым свет стаіць</p>
<p>Няўмелага малатабойца.</p>
<p> </p>
<p>— Куды ты б’еш, куды ты плешчаш?</p>
<p>Хіба не бачыш, слепанда?</p>
<p>Даў Бог табе такія плечы,</p>
<p>А галавы, відаць, не даў.</p>
<p> </p>
<p>Ах ты убоіна, ах неслух,</p>
<p>Бач, заманулася каваць!..</p>
<p>Ах, растакую тваю таць</p>
<p>Чаго цябе сюды прынесла!</p>
<p> </p>
<p>Лепш грэў бы свой высокі трон</p>
<p>(Цішэй! Кавадла зараз хрусне...),</p>
<p>Дык не, у Тулу едзе ён —</p>
<p>Цара мая цікавіць кузня.</p>
<p> </p>
<p>Куды, куды, куды ты б’еш?!</p>
<p>Які ж ты, дурань, крывалапы!</p>
<p>З табой нічога не скуеш,</p>
<p>З табой жалеза папсуеш,—</p>
<p>Ідзі ты лепей дзевак лапаць.</p>
<p> </p>
<p>Што за цары ў нас, Бог святы!</p>
<p>На вочы слеп і глух на вушы...</p>
<p>Балбеса гэткага, як ты,</p>
<p>Каваль ніякі не навучыць.</p>
<p> </p>
<p>А той рагоча, як лясун,</p>
<p>Вясёла молат-волат ходзіць...</p>
<p>— На сёння, можа, Пётра, годзе,</p>
<p>Бо вунь вячэру нам нясуць...</p>
<p> </p>
<p>Сядзяць. Вячэраюць. Адкрыта</p>
<p>Глядзяць адзін другому ў твар</p>
<p>Каваль Дзямідка, сын Мікітаў,</p>
<p>І Пётра Першы — гасудар.</p>
<p> </p>
<p>— Прабач, калі табе дадзеў,</p>
<p>І на мае не гневай словы,—</p>
<p>Каваць ты будзеш адмыслова,</p>
<p>Не збрэша молат твой нідзе.</p>
<p> </p>
<p>Цябе аблаяў я пад зло,—</p>
<p>Прабач. Скажу табе я прама,</p>
<p>Што любіць наша рамясло</p>
<p>І крык, і лаянку таксама.</p>
<p> </p>
<p>Без мацюка я — што без рук,</p>
<p>А з ім, бы воск, жалеза стане:</p>
<p>Хоць прыкладай яго ты к ране</p>
<p>Ці выкуй волас, нібы гук.</p>
<p> </p>
<p>І ты, Пятруша, куй і куй,</p>
<p>Бо сам жа знаеш,— не загана,</p>
<p>Калі і цараву руку</p>
<p>Мазоль пазнае нечакана.</p>
<p> </p>
<p>Я навучу цябе, павер мне,</p>
<p>Каваць ты будзеш — часу дай.</p>
<p>Тады з табой мы горы звернем...</p>
<p>Давай, Ляксеіч, прыязджай...</p>
<p> </p>
<p>Кафтан цара, халопа світа...</p>
<p>Развітваюцца ля двара</p>
<p>Каваль Дзямідка, сын Мікітаў,</p>
<p>І Пётра Першы, што ў царах.</p>
<p> </p>
<p>Той Пётра, жорсткасць што ўзгадуе</p>
<p>І страх нагоніць на людзей;</p>
<p>Той Пётра, які флот збудуе</p>
<p>І ўздыбіць Русь — аблог надзей.</p>
<p> </p>
<p>Ды гэта будзе потым, потым —</p>
<p>Калі яго цяжкія боты</p>
<p>Зашаргацяць па коткіх днях...</p>
<p>Пакуль жа цар, прапахлы потам,</p>
<p>Куе з Дзямідкам, як раўня.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>