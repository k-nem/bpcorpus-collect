<div class="container">
<div class="book-utils">
<div id="qrcode"></div>
<a href="/Janka_Sipakou/I_nie_abtrossy_z_noh_darozny_pyl.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "І не абтросшы з ног дарожны пыл..." -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>"І не абтросшы з ног дарожны пыл..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І не абтросшы з ног дарожны пыл,</p>
<p>Пыл сцежак і шляхоў, пыл селяў і такыраў,</p>
<p>Я да знаёмай вёскі набліжаўся. І яна</p>
<p>Здалёк з’явілася на небакраі, як зярнятка,</p>
<p>І да яе сцяжынка ручаілася, пакуль</p>
<p>Зусім у гэту крапку не ўпадала. Як даўно</p>
<p>Не быў я ў гэтай вёсцы! І таму</p>
<p>З якім сардэчным заміраннем я глядзеў,</p>
<p>Як большала яна, расла увачавідкі,</p>
<p>І распускалася, нібы пупышка,</p>
<p>І разварочвалася шчыра прада мною,—</p>
<p>Як усё роўна хто пад шклом павелічальным</p>
<p>Паказваў мне яе. Спачатку я убачыў</p>
<p>Толькі дрэвы — жоўтыя, асеннія, як полымя,</p>
<p>Асветленыя сонейкам закотным. А затым</p>
<p>Пачаў ужо між іх распазнаваць</p>
<p>І ліпы, што спрадвек шумяць ля школы,</p>
<p>І вербы ля балотца, што на загуменні,</p>
<p>І яблыні чырвона-белыя ў садах.</p>
<p>Пасля і хаты ўбачыў, што смяяліся,</p>
<p>Здаецца, кожнаю асветленаю шыбінай,</p>
<p>І вуліцу між імі, што струменіла</p>
<p>Сцяжынкамі па мураве да хат.</p>
<p>Божа мой! Напружыліся вушы —</p>
<p>Хутчэй схацелася наслухацца гамонкі,</p>
<p>Напружыліся вочы — ім хацелася</p>
<p>Дзяцей ля хат убачыць карагоды,</p>
<p>Напружыліся рукі — прадчувалі,</p>
<p>Як паціскаць прыемна шорсткія далоні,</p>
<p>Якія пахнуць полем і раллёй.</p>
<p>вось яна сама, нарэшце, вёска —</p>
<p>Пустая вуліца, зарослыя сцяжынкі,</p>
<p>Што мне здалёк здаліся вадаводамі,</p>
<p>Забітыя аполкамі крыж-накрыж вокны,</p>
<p>Асверы, што рыпяць, самотныя, над студнямі,</p>
<p>І цішыня такая, бы на могілках,</p>
<p>І толькі ля маўклівых хат, як і заўсёды,</p>
<p>Напраўду пладаносілі сады...</p>
<p>Ішоў па вуліцы і цішу ненавідзеў,</p>
<p>Глох ад яе і ёю нерваваўся —</p>
<p>Хутчэй, хутчэй прабегчы б гэту ціш!</p>
<p>І раптам голас: — Добры дзень, сыночку!</p>
<p>— Дзень добры, баба Ева! — Яна несла</p>
<p>Ваду з калодзежа — адзінага жывога.</p>
<p>— А дзе ж ваш дзед Адам?</p>
<p>— Памёр, дзіцятка.</p>
<p>Вясной адсеяўся, памыўся, апрануў</p>
<p>Сарочку чыстую, нібы на свята,</p>
<p>Сказаў:</p>
<p>«Ну, баба, даганяй, пайду я ўжо дамоў».</p>
<p>«Чаго ж на лета ты сабраўся?» — «Зямелька</p>
<p>Цяпер мне падабаецца — і цёпленька, і мякка.</p>
<p>Я не хачу, ці чуеш ты, лажыцца</p>
<p>У мёрзлыя глыжы». Сказаў так і памёр.</p>
<p>А ты што робіш тут, маё дзіцятка?</p>
<p>— Я прыйшоў праведаць вас.</p>
<p>— Ну дзякуй, што успомніў</p>
<p>Старую бабу Еву.</p>
<p>Я узяў</p>
<p>Вядро ў бабулі з рук, і мы пайшлі</p>
<p>Да напята расчыненых варотцаў...</p>
<p>Да хаты, што адзіная у вёсцы</p>
<p>Вокнамі глядзела незабітымі...</p>
<p>Заходзіла ўжо восеньскае сонца. Неўзабаве</p>
<p>Над хатаю дымок завіўся — быццам вёска</p>
<p>Растком адзіным прарастала ў неба:</p>
<p>То баба Ева, як спрадвеку, госцю</p>
<p>Смажыла яечню...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>