<div class="container">
<div class="book-utils">
<div id="qrcode"></div>
<a href="/Janka_Sipakou/Babula.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Бабуля -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Бабуля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ой, загасцявалася надзіва</p>
<p>Я ў тваім у горадзе, сынок.</p>
<p>Мне ўжо сніцца поначы сумліва</p>
<p>На маёй на хатачцы замок.</p>
<p> </p>
<p>Гэтак жа даўно я не карміла</p>
<p>Трэскамі у печачцы агонь,</p>
<p>Доўжанька з дзвярмі не гаманіла,</p>
<p>Ганку не садзілася на ўлонь.</p>
<p> </p>
<p>Печачка галодненькая ў хаце,</p>
<p>Студня ўсё чакае мяне там...</p>
<p>А ў цябе тут цёпленька, бы ў ваце,</p>
<p>І нагам, і сэрцу, і рукам...</p>
<p> </p>
<p>Там жа маёй хатачцы не спіцца —</p>
<p>Холадна ў зіме адной дрыжэць.</p>
<p>І няма каму, каб заступіцца,</p>
<p>І няма каму яе сагрэць.</p>
<p> </p>
<p>Разам жа мы ўсе зможам дакукі —</p>
<p>Што нам вецер, што нам той узвей!</p>
<p>Ведаеш, мы возьмемся за рукі</p>
<p>І удзвюх нам зробіцца цяплей.</p>
<p> </p>
<p>Да шчакі прытулімся шчакою,</p>
<p>Разам будзем жытку ўспамінаць.</p>
<p>Толькі там, набыўшыся спакою,</p>
<p>Як пасля жніва, змагу я спаць.</p>
<p> </p>
<p>Ты сабе, раднулечка, як хочаш,</p>
<p>Я ж сабе — таксама, як хачу.</p>
<p>Дзякуй твайму доміку, сыночак,</p>
<p>Я ў сваю хацінку палячу.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>