<div class="container">
<div class="book-utils">
<div id="qrcode"></div>
<a href="/Janka_Sipakou/Elehija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Элегія -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Элегія</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мой бацька быў як зросшыся з канём</p>
<p>І, хоць ішоў па баразне за плугам,</p>
<p>Сам плуг цягнуў. Таксама і калёсы</p>
<p>Усцягваў на пагорак — стомлены, змакрэлы,</p>
<p>Ён напінаўся болей за каня,</p>
<p>Шукаў нагой зручнейшае апоры,</p>
<p>І дыхаў цяжка, і спяшаўся так,</p>
<p>Нібы ягонай пугай іх абодвух</p>
<p>Хтосьці невідомы падганяў.</p>
<p>З канём, здаецца, ён не разлучаўся,—</p>
<p>Хіба што еў асобна, а ваду</p>
<p>З адной ракі з ім піў, з той самай аблачынкі,</p>
<p>Што люстравалася ў нятоптанай вадзе,—</p>
<p>Адна на двух. Пароўну</p>
<p>Абодвух аблівалі іх дажджы,</p>
<p>Сушыла сонца, ветры прасавалі —</p>
<p>Аж пара туманілася вакол.</p>
<p>Сляпні ім, потным, дакучалі. Заедзь</p>
<p>У вочы лезла, а яны</p>
<p>Не разлучаліся ніколі — ўсё аралі.</p>
<p>І жаўрукова песня ім на спіны</p>
<p>Падала і разбівалася — званочкі</p>
<p>Скочваліся, быццам пацеркі, ў барозны:</p>
<p>На жаўруковай песні, як на шчырым гноі,</p>
<p>Рос, кажуць, дужа добры ураджай.</p>
<p>І я з маленькім, танканогім жарабяткам</p>
<p>Пасвіўся на поплаве. Як хораша і бесклапотна</p>
<p>Падбрыкваць нам было пад сонцам на выгодзе,</p>
<p>Не думаючы ні пра што. І мы таксама</p>
<p>Павінны з ім былі зрасціся і па часе</p>
<p>З’яднацца у адно. З якой надзеяй</p>
<p>На нас глядзелі бацька мой і конь,</p>
<p>Конь, стомлены плугамі і гадамі.</p>
<p>І ўсё ж мы не зрасліся — воля лёсу!</p>
<p>А жарабятка — брат мой і таварыш —</p>
<p>Тым часам выбралася ў добрага каня.</p>
<p>Конь плуг цягнуў і вёз у пуню сена,</p>
<p>Снапы падвозіў з поля к малатарні,</p>
<p>І ўсё глядзеў, і ўсё мяне чакаў,—</p>
<p>Каб аб’яднацца з братам у адно...</p>
<p>Не дачакаўся — не пусціў мой горад,</p>
<p>Конь, мусіць, у чаканні састарэў,</p>
<p>Напэўна, недзе на барознах ці на лузе,</p>
<p>Падмяўшы пахкую, як лета, канюшыну</p>
<p>Ці ўжо набраклы восенню бульбоўнік,</p>
<p>Апошні раз зірнуў з тугой на сцежку</p>
<p>І сціх каля неперспектыўнай нейкай вёскі</p>
<p>(Што ж, конскі век каротшы за людскі).</p>
<p>А я астаўся — як адзін з блізнят,</p>
<p>Не спраўдзіўшы вялікую надзею</p>
<p>І бацькі, і каня. І вось цяпер,</p>
<p>Калі мне дужа зімна раптам стане,</p>
<p>Я, быццам вінячыся, грэюся маленствам</p>
<p>І ўспамінаю луг, як свет, шырокі,</p>
<p>Дзе мы дзяцьмі гулялі з жарабяткам,</p>
<p>Успамінаю бацьку, што заўсёды</p>
<p>Быў зросшыся з канём...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>