<div class="container">
<div class="book-utils">
<div id="qrcode"></div>
<a href="/Janka_Sipakou/Vy_kazacie,_heta_dzied_Heta_z_backa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Вы кажаце, гэта дзед? Гэта ж бацька..." -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>"Вы кажаце, гэта дзед? Гэта ж бацька..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вы кажаце, гэта дзед? Гэта ж бацька,</p>
<p>Што столькі сыноў павыкрыльваў у людзі,</p>
<p>А сам са старою застаўся ў прасторным, астылым</p>
<p>гняздзе.</p>
<p>І зараз глядзіць з-пад далоні напружана —</p>
<p>На ўсход і на захад, на поўдзень і поўнач глядзіць,—</p>
<p>З якога шчаслівага боку яны пазлятаюцца ў госці.</p>
<p> </p>
<p>Вы кажаце, гэта бацька? То ж хлопец,</p>
<p>Які яшчэ чуб аніяк свой не можа прыгладзіць,</p>
<p>Які сарамліва, зацята сядзіць на ігрышчах,</p>
<p>Нясмела танцуе, бывае. Калі ж дакранецца знячэўку</p>
<p>Да дзявочых грудзей неразбуджаных — так чырванее,</p>
<p>губляецца:</p>
<p>Нібыта такое ў жыцці і ёсць непрыстойнае самае.</p>
<p> </p>
<p>Вы кажаце, гэта хлопец? Не, хлопчык,</p>
<p>Якому хадзіць так нязручна, а поўзаць — так лёгка:</p>
<p>Па красках, масніцах і па каленях у маці;</p>
<p>Дзіця, немаўлятка, у якога ўсё яшчэ дзесьці</p>
<p>наперадзе</p>
<p>(Песні і праца, каханне і дзеці, розум і слёзы),</p>
<p>Усё, апрача аднаго — нараджэння.</p>
<p> </p>
<p>Вы кажаце, то немаўлятка? Ага, немаўлятка!</p>
<p>Якое так плакала шчыра, калі праразаліся зубы,</p>
<p>Якое смяялася радасна, калі абдымала каханую,</p>
<p>Якое радзела ад сілы, калі касавішчам махала,</p>
<p>Якому святлела ў хаце, калі ў ёй дзяцей</p>
<p>прыбаўлялася,</p>
<p>Якое вось так незаўважна ссівела і састарэла,</p>
<p>Што зараз ужо і не крыўдзіцца, калі яго называюць</p>
<p>Дзедам, дзядулем...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>