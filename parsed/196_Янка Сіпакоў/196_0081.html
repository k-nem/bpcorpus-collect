<div class="container">
<div class="book-utils">
<div id="qrcode"></div>
<a href="/Janka_Sipakou/Z_rodu_ja_chlebasiejau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "З роду я хлебасеяў..." -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>"З роду я хлебасеяў..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З роду я хлебасеяў —</p>
<p>Сэрца ў ніве ўрасіў.</p>
<p>Я і сеяў, і веяў,</p>
<p>І араў, і касіў.</p>
<p> </p>
<p>Сын нязводных ратаяў,</p>
<p>Унук жніва і сяўбы.</p>
<p>Пашанота святая</p>
<p>Стуль да ўсходаў любых.</p>
<p> </p>
<p>Праўнук поля, што струніць</p>
<p>Рупна дзеда саха,</p>
<p>Я дажджу прасіў руні,</p>
<p>Сонца ніве благаў.</p>
<p> </p>
<p>Спадкаемец зярнятам,</p>
<p>Пераемнік вазоў.</p>
<p>Для мяне было святам</p>
<p>Жыць паміж каласоў.</p>
<p> </p>
<p>Там, дзе хлеб шанавалі,</p>
<p>Бы зямлю, я сталеў,</p>
<p>Дзе раллю цалавалі,</p>
<p>Быццам хлеб на стале.</p>
<p> </p>
<p>Родзіч даўні палеткам,</p>
<p>І сярпам, і плугам.</p>
<p>За сяброў былі кветкі</p>
<p>Маім босым лугам.</p>
<p> </p>
<p>Як дзіця — роднай хаце,</p>
<p>Жыту — крэўны сваяк.</p>
<p>І ў зярняці, бы ў маці,</p>
<p>Грэшны, верую я!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>