<div class="container">
<div class="book-utils">
<div id="qrcode"></div>
<a href="/Janka_Sipakou/Laznia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Лазня -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Лазня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Балгарская балада. XVIII стагоддзе</p>
<p> </p>
<p>Мы — аркестр рабоў.</p>
<p>Мы цягнем мелодыю гэту,</p>
<p>Даўгую — быццам дарога дадому,</p>
<p>Цяжкую — нібы бурлакам карабель на мелі,</p>
<p>Сумную — што нашы вочы.</p>
<p>А хіба вочы вясёлымі будуць,</p>
<p>Калі людзі эміра (якія там людзі!)</p>
<p>Адабралі ў іх колеры,</p>
<p>А ім толькі чорны пакінулі —</p>
<p>Колер зацьмення:</p>
<p>Чорныя кветкі,</p>
<p>Чорнае неба</p>
<p>І чорнае сонца</p>
<p>На чорнай чужыне...</p>
<p>Іх палохалі нашы вочы —</p>
<p>І яны іх выпеклі, вылюдкі.</p>
<p>(Маўляў, вочы, што бачаць колеры,</p>
<p>Замінаць толькі будуць аркестру.)</p>
<p> </p>
<p>Мы — аркестр рабоў,</p>
<p>У мармуравай лазні эміра іграем.</p>
<p>Ён толькі што выкупаўся ў басейне</p>
<p>І цяпер абсыхае, выстарак.</p>
<p>А ў басейне яго</p>
<p>Паланянкі-балгаркі купаюцца,</p>
<p>Перад ім,</p>
<p>Перад намі купаюцца...</p>
<p>Мы іх ведаем добра,</p>
<p>Хоць ніводную ў твар не бачылі,</p>
<p>Толькі ж кожную мы пазнаём</p>
<p>Па дыханню,</p>
<p>Па кроках,</p>
<p>І па тым, як рука ваду паслухмяную чэрпае</p>
<p>І, ўзняўшы, на плечы крутыя ліе,</p>
<p>І па тым, як вада па целе</p>
<p>Сцякае —</p>
<p>Пазнаём.</p>
<p> </p>
<p>Мы — аркестр рабоў.</p>
<p>Нас трынаццаць.</p>
<p>Іх таксама, здаецца, трынаццаць.</p>
<p>О, як мы іх да болю кахаем!</p>
<p>Вылка — тую, што вельмі ласкава ступае,</p>
<p>Асен — тую, што, нібы крылом,</p>
<p>рукою ледзь чутна махае,</p>
<p>Я — тую, што дужа часта ўздыхае.</p>
<p>І як мы пакутуем,</p>
<p>Калі эмір выклікае на ложа каго з іх,</p>
<p>Каб сваю старэчую прагнасць спатоліць!</p>
<p>Сціхніце...</p>
<p>Зноў кагосьці пальцам паклікаў...</p>
<p>Анямейце, птушкі ў залочаных клетках!</p>
<p>Дзівакі,</p>
<p>Навошта вы гэтак стараецеся?</p>
<p>Як і нам, вам жа выпеклі вочы,</p>
<p>Каб вы лепей спявалі,</p>
<p>Каб толькі спявалі,</p>
<p>Сціхніце,</p>
<p>Дайце паслухаць,</p>
<p>Хто ж ідзе на эмірава ложа клятае,—</p>
<p>Ці тая, што дужа ласкава ступае,</p>
<p>Ці тая, што, быццам крылом, рукою махае,</p>
<p>Ці тая, што цяжка ўздыхае?..</p>
<p> </p>
<p>Мы — аркестр рабоў.</p>
<p>О Божа!</p>
<p>Яна, зноў яна, ідучы, уздыхае...</p>
<p>Вось яе абціраюць вялыя еўнухі,</p>
<p>Успамінаючы нешта далёкае,</p>
<p>Дакрануўшыся да грудзей знячэўку...</p>
<p>Вось кладуць яе ля эміра —</p>
<p>Перасохлага, нібы мошчы, турка...</p>
<p>Божа!</p>
<p>Аглушы мяне, Божа,—</p>
<p>Як я знябыўся слухаць</p>
<p>Такія любоўныя пакуты</p>
<p>Маладога і старага цела...</p>
<p>Застагнала струна мая...</p>
<p>адразу шчаку запякло ад далоні хормайстра.</p>
<p>О, яны ўмеюць да нас, сляпых, падкрадацца</p>
<p>Ціха, нячутна — як кошкі;</p>
<p>Біць,</p>
<p>Каб зноў выпрамляць мелодыю:</p>
<p>Мы ж — аркестр рабоў...</p>
<p>Хто тут?..</p>
<p>Хто ля мяне?..</p>
<p>— Ангел! Абдымі мяне, Ангел...</p>
<p>— Гэта ты?!</p>
<p>І адкуль ты ведаеш,</p>
<p>Што з цябе я вачэй не спускаю?</p>
<p>— Абдымі... Пацалуй...</p>
<p>Я...</p>
<p>Яго...</p>
<p>Задушыла...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>