<div class="container">
<div class="book-utils">
<div id="qrcode"></div>
<a href="/Janka_Sipakou/Adkul_ja_pomniu_hetaki_malunak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Адкуль я помню гэтакі малюнак?.." -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>"Адкуль я помню гэтакі малюнак?.."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адкуль я помню гэтакі малюнак?</p>
<p>Раўніны Кеніі бяскраю пад нагамі,</p>
<p>А ўверсе — кроны упляліся ў кроны,</p>
<p>А ўнізе — змрок ад гушчару акацый,</p>
<p>І шлях, стаптаны босымі масайя,</p>
<p>Які вядзе з нікуды ў нікуды.</p>
<p>Нябачныя гіены. Толькі рогат,</p>
<p>Нібыта звар’яцелы іхні рогат</p>
<p>Гучыць уночы жудасна падоўгу</p>
<p>У апраметнай афрыканскай цемрыні...</p>
<p> </p>
<p>Адкуль я помню гэтакі малюнак?</p>
<p> </p>
<p>А можа, і не гэты, а вось гэты</p>
<p>Малюнак помню я наўздзіў яскрава:</p>
<p>Шумяць высозныя бразільскія гевеі,</p>
<p>На кожнай з іх — надрэз касы, глыбокі,</p>
<p>Што зроблен вострай дзюбкаю нажа.</p>
<p>А па надрэзах сочыцца сок латэкс —</p>
<p>Кроў дрэва, што каўчукам потым стане,—</p>
<p>І капае, і капае — сцякае</p>
<p>У гліняныя ёмістыя місы,</p>
<p>Падвешаныя да параненых ствалоў.</p>
<p> </p>
<p>Адкуль і гэты помню я малюнак?</p>
<p> </p>
<p>Не, пачакай, здаецца, бачу новы</p>
<p>Малюнак я ўжо. Быццам над гаямі</p>
<p>Какосавымі, а таксама</p>
<p>Над водамі рачулак малярыйных,</p>
<p>У Папуа, што Новая Гвінея,</p>
<p>Усходзіць сонца. Па дарогах</p>
<p>Ідуць, нібы на паляванне, папуасы</p>
<p>З праткнутым носам — перыной птушынай,</p>
<p>На галаве — таксама ўборы з пер’я,</p>
<p>З клыкоў кабанніх — важкія каралі,</p>
<p>Набедраныя повязкі з лістоўя...</p>
<p>Хоць чарапы яны і не палююць,</p>
<p>Канібалізм не помняць і старыя,</p>
<p>А ўсё ж і коп’і, ды і лук, і стрэлы</p>
<p>Заўсёды з імі. А вунь, бач, старая,</p>
<p>Усохлая, бязводная бабуля</p>
<p>Сядзіць на гэткай жа старой калодзе</p>
<p>І абірае каукау, а шалупінне</p>
<p>Кідае птушцы дзіўнай — насарогу,</p>
<p>З падрэзаным закрыллем — насарогу,</p>
<p>Каб той не мог ніколі узляцець...</p>
<p> </p>
<p>Адкуль я помню гэтакі малюнак</p>
<p>Сярод зімы бялюткай беларускай?</p>
<p>Адкуль, навошта і чаму?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>