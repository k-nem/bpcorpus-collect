<div class="container">
<div class="book-utils">
<div id="qrcode"></div>
<a href="/Janka_Sipakou/Rostan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Ростань -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Ростань</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Руская балада. XVII стагоддзе</p>
<p> </p>
<p>— Пазнасіў снапы, мой ты добры муж,</p>
<p>З нашай постаці — што на жабін скок,</p>
<p>Змалацілі іх мы у два цапы,</p>
<p>Потым цэлы дзень жорны шоргалі —</p>
<p>Гэта ў дзве рукі млён круцілі мы</p>
<p>І так хораша мілаваліся:</p>
<p>Вусны пахлі ў нас жніўнем сонечным,</p>
<p>І саломаю, і зярнятамі,</p>
<p>І мучыцаю пытляванаю...</p>
<p>А цяпер бывай, мой ласкавы муж:</p>
<p>За спіною ў нас — холад ростані...</p>
<p>— Што гаворыш ты? Што ты ўздумала?</p>
<p>Чым, скажы хутчэй, я ўгнявіў цябе?</p>
<p>Можа, быў з табой я няласкавы,</p>
<p>Можа, вочы меў дужа колкія,</p>
<p>Можа, ласка рук была грубая,</p>
<p>Можа, вусны мае — схаладалыя,</p>
<p>Што марозяць цвет, нібы летнікі?</p>
<p>— Не кажы ты так, мой жаданы муж:</p>
<p>Твае вочы мне — сонца ўскотнае,</p>
<p>У руках тваіх няма грубасці,</p>
<p>Вусны спелыя — гэта ягады,</p>
<p>Што на сонейку выграваюцца...</p>
<p>— Ну, а можа, ты закахалася</p>
<p>У каго-небудзь — скажы шчыра мне.</p>
<p>Я няволіць сам і не ўздумаю,</p>
<p>Бо я ведаю, што на двух дзяліць</p>
<p>Сваю ласку ты век не ўздолееш.</p>
<p>— Як ты думаць так мог, мой сокале?!</p>
<p>Ты, харошы мой,— на ўвесь свет адзін.</p>
<p>— Дык а што ж тады разлучае нас?</p>
<p>— Ты прадай мяне, мой ласкавы муж,</p>
<p>Закладзі мяне багачу ў заклад,</p>
<p>А купі сабе каня спраўнага,</p>
<p>Паспяшай у раць Кузьмы Мініна —</p>
<p>Згані ворагаў з нашай Русь-зямлі,</p>
<p>Што ў палоне ўся нецярплівіцца...</p>
<p>А як вернешся з перамогаю,</p>
<p>Прадасі каня — мяне выкупіш.</p>
<p>Не паспееш ты даць «дабрыдзень» мне,</p>
<p>Як цябе, мой свет, зацалую я.</p>
<p>Зажывём з табой мы, шчаслівыя,</p>
<p>Будзе жыта ў нас — гоман гоманам,</p>
<p>Будзе хата ў нас — з сосен жоўценькіх,</p>
<p>А у хаце ў нас — дзетак загучна,</p>
<p>А у клеці ў нас — жыту зацесна,</p>
<p>А у місе ў нас — скварак загуста,—</p>
<p>Вось тады ўжо ды дамілуемся,</p>
<p>Будуць вусны ў нас пахнуць, як цяпер:</p>
<p>І саломаю, і зярнятамі,</p>
<p>І мучыцаю пытляванаю...</p>
<p>Дык бывай, мой муж, сокал ласкавы!</p>
<p>Я сама б пайшла за табою ў раць,</p>
<p>Толькі два кані як жа купім мы?</p>
<p> </p>
<p>Лепш прадай мяне...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>