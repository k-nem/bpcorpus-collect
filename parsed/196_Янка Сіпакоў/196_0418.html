<div class="container">
<div class="book-utils">
<div id="qrcode"></div>
<a href="/Janka_Sipakou/Tlumacenni_kampjuteru.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Тлумачэнні камп’ютэру -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Тлумачэнні камп’ютэру</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p> </p>
<div class="EPIGRAPH">
<p>Кажуць, камп’ютэр усё ведае. Кажуць, камп’ютэр усё разумее. Болей і лепей за чалавека. І раптам гэтая істота з адной толькі галавы, гэты мудры мозг спытаўся: «Што значыць хвалявацца? Ці не адно гэта і тое ж, што падымаць хвалі?»</p>
</div>
<div class="CLEAR"></div>
<p> </p>
<p>Не, памыляешся, мой дружа,—</p>
<p>Няма нідзе ніякіх хваль,</p>
<p>А ты хвалюешся задужа,</p>
<p>А ты гайдаешся амаль.</p>
<p> </p>
<p>Нахопіць дзіўнае трымценне,</p>
<p>Заб’ецца сэрца, нібы птах.</p>
<p>Злуеш на ўзнёслае імгненне,</p>
<p>На свой незразумелы страх.</p>
<p> </p>
<p>З якой, не ведаеш, нагоды</p>
<p>Ты непакоішся тады:</p>
<p>Ці ў прадчуванні насалоды,</p>
<p>Ці ад няўхільнасці бяды.</p>
<p> </p>
<p>Ты дакранешся да каханай,</p>
<p>І хваляванне — нібы ток...</p>
<p>Хвалюе кожны новы ранак,</p>
<p>Паветра пругкага глыток.</p>
<p> </p>
<p>І лес хвалюе, луг хвалюе,</p>
<p>Хвалюе возера, рака.</p>
<p>Хвалюе ўсё:</p>
<p>як воўк палюе</p>
<p>І як палююць на ваўка.</p>
<p> </p>
<p>Хто не хвалюецца, тым можна</p>
<p>Усёй душой паспагадаць.</p>
<p>Ты сам хвалюешся трывожна,</p>
<p>А хваль, як бачыш, не відаць.</p>
<p> </p>
<p> </p>
<h3><a id="chapter2"></a>2</h3>
<p> </p>
<div class="EPIGRAPH">
<p>І яшчэ ён спытаўся: «Ці значыць слова «нічога» лічбу «нуль»?»</p>
</div>
<div class="CLEAR"></div>
<p> </p>
<p>Ну як, мой дружа, растлумачыць</p>
<p>Зямною моваю людзей,</p>
<p>Што лічба «нуль» дакладна значыць</p>
<p>І як між нас сябе вядзе?</p>
<p> </p>
<p>Звычайна нуль — як дзірка ў плоце,</p>
<p>Але трымайцеся, калі</p>
<p>К адзінцы хітранька падкоцяць</p>
<p>Такія два ці тры нулі.</p>
<p> </p>
<p>Не дай ты Бог — якая пыха!</p>
<p>Нос не дастанеш качаргой.</p>
<p>Ужо не коціцца — паціху</p>
<p>Нясе жывот, як гонар, свой.</p>
<p> </p>
<p>І не руплівец, не работнік,</p>
<p>А горда высіць галаву.</p>
<p>Нулі бываюць, што як сотні,</p>
<p>А то і тысячы жывуць.</p>
<p> </p>
<p>Ці зразумеў ты што, мой дружа?</p>
<p>Чаму зняможана сапеш?</p>
<p>Над намі тыя словы кружаць,</p>
<p>Што не адкрыюцца табе.</p>
<p> </p>
<p>І ты няўцямна будзеш зіркаць,</p>
<p>Па схеме хуценька пятляць...</p>
<p>І што такое «ў плоце дзірка»</p>
<p>Зноў давядзецца высвятляць.</p>
<p> </p>
<p>Не, мусіць, нельга перайначыць</p>
<p>Нам, людзям, розуму твайго...</p>
<p>Ты зноў пытаешся, што значыць</p>
<p>«Дастаць да носа качаргой»!</p>
<p> </p>
<p> </p>
<h3><a id="chapter3"></a>3</h3>
<p> </p>
<div class="EPIGRAPH">
<p>А ён, лыпнуўшы лямпачкаю, яшчэ раз пацікавіўся: «Ці не азначае слова «холадна» тэмпературу ніжэй нуля?»</p>
</div>
<div class="CLEAR"></div>
<p> </p>
<p>Як зноў жа лёгка памыліцца,</p>
<p>Жалезнаплечы браце мой!</p>
<p>І вельмі шчыра памаліцца</p>
<p>Недакладнасці самой.</p>
<p> </p>
<p>Не лыпай зноў здзіўлёна вокам —</p>
<p>Няма шматмернасці мяжы.</p>
<p>Бывае, летам смажыць спёка,</p>
<p>А ты ад холаду дрыжыш.</p>
<p> </p>
<p>Калі прыгледзецца цвяроза,</p>
<p>Бывае ўсё наадварот:</p>
<p>Трашчаць калядныя марозы,</p>
<p>А з цябе ліецца пот.</p>
<p> </p>
<p>Хоць сам ты сталы па узросту,</p>
<p>Душа ж —</p>
<p>нібыта ў немаўля.</p>
<p>Як табе ўсё здаецца проста:</p>
<p>Вышэй нуля, ніжэй нуля.</p>
<p> </p>
<p>Вы дужа дзіўныя, машыны!</p>
<p>І абыякія.</p>
<p>Па вас</p>
<p>І вусны любае жанчыны</p>
<p>Для ежы створаны якраз.</p>
<p> </p>
<p>Няма ад гэтага лячэння,</p>
<p>Хоць вам і множацца гады.</p>
<p>Для вас і людзі —</p>
<p>спалучэнне</p>
<p>Бялкоў, жалеза і вады.</p>
<p> </p>
<p>Душа не паддаецца лекам,</p>
<p>Душу найлепш адразу мець.</p>
<p>Стаць, мусіць, трэба чалавекам,</p>
<p>Каб так, як мы,</p>
<p>ўсё разумець.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>