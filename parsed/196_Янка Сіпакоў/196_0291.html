<div class="container">
<div class="book-utils">
<div id="qrcode"></div>
<a href="/Janka_Sipakou/Karol.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Кароль -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Кароль</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Харвацкая балада. XVI стагоддзе</p>
<p> </p>
<p>Нарэшце, Мація Губец,</p>
<p>Цябе карануюць сёння.</p>
<p>Бачыш, колькі сабралася</p>
<p>Тваіх засмучоных сяброў...</p>
<p>Што ж зробіш — гэта падзея,</p>
<p>Хоць сумная, ды падзея,—</p>
<p>Калі селянін на троне</p>
<p>Вянчаецца на караля.</p>
<p> </p>
<p>А табе ж гэты трон ці трэба —</p>
<p>Колькі было ў цябе тронаў!</p>
<p>На лузе — купіна мяккая,</p>
<p>У лесе — цёплы пянёк!</p>
<p>Там, умакрэлы ад працы,</p>
<p>Сядзеш, бывала, паважна,</p>
<p>З полуднем клунак развяжаш —</p>
<p>Ясі, як сапраўдны кароль.</p>
<p> </p>
<p>А калі ты з угрэтага поплава</p>
<p>Ехаў на возе сена,</p>
<p>Тваёй вышыні зайздросцілі,</p>
<p>Здавалася, каралі:</p>
<p>Галава — высока-высока,</p>
<p>За яе аж хмурынкі чапляюцца,—</p>
<p>Гэтак, як сена ахапкі</p>
<p>Чапляюцца за платы...</p>
<p> </p>
<p>Сёння дадуць табе ў рукі</p>
<p>Цяжкі каралеўскі скіпетр,</p>
<p>Але да яго не прывыкла</p>
<p>Твая з мазалямі далонь.</p>
<p>Дайце ёй лепш тапарышча,</p>
<p>Цапільна ці нават грабільна!</p>
<p>А як яна, Божа, пазнае</p>
<p>Высліжанае кассё!</p>
<p> </p>
<p>І як абудзяцца рукі,</p>
<p>Што так сумуюць па працы,</p>
<p>Будуць касіць і грэбці,</p>
<p>Грэбці і зноў касіць...</p>
<p>Забярыце свой д’яблаў скіпетр —</p>
<p>Селяніну ён непатрэбен:</p>
<p>Гэтай парожняй бразготкай</p>
<p>Забаўляцца сорам яму!</p>
<p> </p>
<p>А табе яшчэ, Мація Губец,</p>
<p>І карону на голаў уздзенуць.</p>
<p>А навошта? Хіба ў ёй за плугам</p>
<p>Босы пойдзеш па баразне?</p>
<p>Як жа гэтай дзіраваю шапкай</p>
<p>Галаву ад сонца заслоніш,</p>
<p>Ад асцюкоў уратуешся,</p>
<p>Звозячы з поля снапы?..</p>
<p> </p>
<p>Не, ні скіпетр, ні трон, ні карона</p>
<p>Не былі табе, Губец, патрэбны,</p>
<p>Не з-за іх ты сяброў на паўстанне</p>
<p>Ад касьбы, ад жніва адрываў.</p>
<p>Ты хацеў свабоды сялянам,</p>
<p>Ты хацеў справядлівасці толькі —</p>
<p>Каб селянін на полі</p>
<p>Вольна араў, як кароль.</p>
<p> </p>
<p>Вось за гэта цябе й карануюць —</p>
<p>Каралеўствам гарачым караюць.</p>
<p>Бачыш, вораг як распраўляецца</p>
<p>З сялянскім сваім каралём:</p>
<p>Вунь твой трон стаіць ясны,</p>
<p>Разагрэты, нагрэты дачырвана,</p>
<p>І карона, і скіпетр</p>
<p>Зырка ззяюць, нібы вугалі.</p>
<p> </p>
<p>Моцна сціснуўшы скіпетр распалены</p>
<p>І карону рукою паправіўшы,</p>
<p>Ты спакойна ўзышоў</p>
<p>На жалезны палаючы трон...</p>
<p> </p>
<p>І сягоння яшчэ</p>
<p>Твой народ не забыўся — ён помніць,</p>
<p>Як на троне адзін селянін</p>
<p>Паміраў каралём.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>