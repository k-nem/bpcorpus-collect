<div class="container">
<div class="book-utils">
<div id="qrcode"></div>
<a href="/Janka_Sipakou/Spacuvannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Спачуванне -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Спачуванне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ты, Сальвадор, і нам баліш,</p>
<p>Як наша колішняя рана:</p>
<p>І мы караныя былі</p>
<p>За спачуванне партызанам.</p>
<p> </p>
<p>За спачуванне цішыні,</p>
<p>За спачуванне сонцу, ранню,</p>
<p>Цябе караюць дзень пры дні</p>
<p>За спачуванне, спачуванне.</p>
<p> </p>
<p>Распяты на крыжах вайны</p>
<p>Бацькі твае, і іх караюць</p>
<p>За тое толькі, што яны</p>
<p>Сваім жа дзецям спачуваюць.</p>
<p> </p>
<p>Дзяцей расстрэльваюць звяры —</p>
<p>І дзеці зноў жа вінаваты,</p>
<p>Што бацькам сваім наўзрыд</p>
<p>Спачуваюць, немаўляты.</p>
<p> </p>
<p>За спачуванне да зямлі,</p>
<p>За спачуванне да радзімы</p>
<p>Людзей спяшаюцца спаліць,</p>
<p>Надзею, волю — разам з імі.</p>
<p> </p>
<p>Караюць смерцю гарады,</p>
<p>Гараць лясы, палаюць вёскі.</p>
<p>За тое, што далі вады,—</p>
<p>Калодзежы і хаты ўроскід.</p>
<p> </p>
<p>І паляць у дамах жанчын,</p>
<p>І топчуць немаўлят у іле,</p>
<p>І мы ад болю іх крычым —</p>
<p>Нас так тапталі, так палілі.</p>
<p> </p>
<p>Мы помнім звар’яцелы час,</p>
<p>Калі ў агонь людзей зганяюць...</p>
<p>Матулі гэтак, як і ў нас,</p>
<p>Дзяцей сабою засланяюць.</p>
<p> </p>
<p>А іх — галоўкаю... насмерць...</p>
<p>А іх, падкінуўшы,— мачэтэ...</p>
<p>Скажыце, як не звар’яцець</p>
<p>Матулям, бачачы ўсё гэта?!</p>
<p> </p>
<p>Як пераносіш гэты жуд,</p>
<p>Далёкі, блізкі нам народзе?!</p>
<p>Крывава найміты і тут</p>
<p>Рукой тваіх забойцаў водзяць.</p>
<p> </p>
<p>Ты, Сальвадор, і нам спаўна</p>
<p>Баліш, нібыта наша рана:</p>
<p>Яны страляюць і па нас —</p>
<p>Мы ж спачуваем партызанам!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>