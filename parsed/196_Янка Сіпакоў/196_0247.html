<div class="container">
<div class="book-utils">
<div id="qrcode"></div>
<a href="/Janka_Sipakou/Hod.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Год -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Год</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Здаецца, ўсё па-летняму было:</p>
<p>Па-летняму і сонца шчыра грэла,</p>
<p>І луг у промнях зыркіх за сялом</p>
<p>Свяціў сваёй чупрынай парыжэлай.</p>
<p> </p>
<p>Ды раптам ліст сарваўся —</p>
<p>ўніз,</p>
<p>уніз,</p>
<p>Бы ў сне, скружыў на ссохлае націнне.</p>
<p>Яшчэ...</p>
<p>Яшчэ...</p>
<p>Трапечацца, павіс</p>
<p>Наступны на танюткай павуціне.</p>
<p> </p>
<p>Зірнеш назаўтра — вецер-прайдзісвет</p>
<p>Пажоўклыя лісты іржышчам коле,</p>
<p>Куды ні ступіш,</p>
<p>за табою ўслед</p>
<p>Шуміць,</p>
<p>шарсціць,</p>
<p>шаргоча наваколле.</p>
<p> </p>
<p>Праходзяць дні...</p>
<p>І вось лісток адзін</p>
<p>Вісіць на ветры, мокры і гаротны...</p>
<p>Зляцеў і ён...</p>
<p>І тут спаміж галін</p>
<p>Прасыпаўся пушок-сняжок халодны.</p>
<p> </p>
<p>Ён сыпаў дзень,</p>
<p>другі,</p>
<p>пакуль не змог</p>
<p>Паназмятаць сумётаў ля парканаў.</p>
<p>Укрыў зямлю,</p>
<p>капец</p>
<p>і сена стог</p>
<p>І нават у падстрэшнікі заглянуў.</p>
<p> </p>
<p>Ён шчодра сыпаў цэлую зіму</p>
<p>На палазню,</p>
<p>на след зубчатай шыны.</p>
<p>Аднойчы ўсе здзівіліся яму,—</p>
<p>Бы ўлетку, пахлі росамі пушыны.</p>
<p> </p>
<p>Падзеўся дзе калючы холад іх,</p>
<p>Яны ў садах п’янілі закаханых</p>
<p>І маладзілі ўдумлівых старых,—</p>
<p>Пялёсткі ўсіх вялі у сіні ранак.</p>
<p> </p>
<p>Прайшло і гэта.</p>
<p>Толькі па начах</p>
<p>У жыта часта звальваліся зоры,</p>
<p>Трымаліся у яблынь на плячах</p>
<p>Антоны,</p>
<p>каб не шпокнуцца ў разору.</p>
<p> </p>
<p>Ды падалі ў бульбоўнік, білі ў дах,</p>
<p>І з коласа цякло,</p>
<p>як слёзы, зерне,</p>
<p>Камбайнерам не спалася —</p>
<p>шкада,</p>
<p>Што дарагіх зярнят ужо не вернеш.</p>
<p>….......................................................</p>
<p>Спяшаемся з вясны у лета мы,</p>
<p>Зімою веснія ўспаміны грэем.</p>
<p>Не бачым і на сходзінах зімы,</p>
<p>Што год мінуў...</p>
<p>Што мы, сябры, старэем..</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>