<div class="container">
<div class="book-utils">
<div id="qrcode"></div>
<a href="/Janka_Sipakou/Marski_muziej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Марскі музей -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Марскі музей</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Увага, шаноўныя экскурсанты!</p>
<p>Падоўгу так не бачылі зямлі</p>
<p>Вось гэтыя цяжкія караблі.</p>
<p>Цяпер яны пацеюць перад вамі,</p>
<p>Прыбітыя зялёнымі вятрамі</p>
<p>Да берага прыціхлага музея.</p>
<p>Стаяць, слухмяныя,— не рыпне рэя,</p>
<p>І днішча да вады не дакранецца,</p>
<p>Не лопне ветразь, ветрам не надзьмецца —</p>
<p>Які там вецер з нашага дыхання,</p>
<p>Суцішанага намі. Аж да рання</p>
<p>Яны свой сум калышуць старадаўні,</p>
<p>Нібы на колішніх зімоўках даўкіх</p>
<p>Сярод палону льдоў. І вось тады —</p>
<p>Хоць бы глыток салёнае вады,</p>
<p>Хоць бы вятрыну нейкую прыгнала,</p>
<p>Хоць у паўбала — хай бы пагайдала!</p>
<p>Але навокал — сцены, сцены, сцены...</p>
<p>Як белыя ільды, сціскаюць сцены.</p>
<p>Так горача — гарачая ільдзіна...</p>
<p>І людзі ўсе — цікаўныя пінгвіны —</p>
<p>Працягваюць гарачыя далоні,</p>
<p>І караблі яшчэ ў адным палоне...</p>
<p>Тады у сны да іх прыходзіць мора,</p>
<p>Разгорнутае па усіх прасторах;</p>
<p>У ветразях не месцяцца вятры,</p>
<p>На мосціку — зноў капітан стары,</p>
<p>Рыпіць лябёдка — якар паднімае,</p>
<p>З яго вада жадомая сцякае</p>
<p>І капае,</p>
<p>і капае</p>
<p>у цішу...</p>
<p>А вось і хваля іх ужо калыша...</p>
<p>— Экскурсія, таварышы, закончана. Караблі</p>
<p>засынаюць: бачыце, ківаюцца...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>