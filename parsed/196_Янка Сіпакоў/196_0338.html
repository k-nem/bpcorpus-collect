<div class="container">
<div class="book-utils">
<div id="qrcode"></div>
<a href="/Janka_Sipakou/Nieadaslany_list_da_maci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Неадасланы ліст да маці -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Неадасланы ліст да маці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пішуць хлопцы лісты дадому —</p>
<p>У студэнтаў ёсць радасць такая...</p>
<p>Я таксама пішу табе сёння.</p>
<p>А нашто? —</p>
<p>Сам сябе пытаю.</p>
<p>Успаміны ж прыйшлі нязвана,</p>
<p>Прыгадаўся мне зноўку час той —</p>
<p>Сустракаў я цябе пасля працы,</p>
<p>Бег на выган хлапчук віхрасты.</p>
<p>І прасіўся к табе на рукі,</p>
<p>Хіба ж ведаць я мог, бесклапотны,</p>
<p>Што гудзелі яны і нылі</p>
<p>Пасля цяжкай</p>
<p>Мужчынскай работы.</p>
<p>Шмат чаго я тады не ведаў,</p>
<p>У пакутныя тыя вёсны:</p>
<p>І каму ты вячэру насіла,</p>
<p>І чаму пакідала кросны;</p>
<p>Хто хаваецца ў нашым склепе,</p>
<p>І чаму ён не прыйдзе ў хату,</p>
<p>І чаго недзе вельмі далёка,</p>
<p>А не з намі жыве наш тата;</p>
<p>І чаго па грыбы ты хадзіла,</p>
<p>Хоць я рэдка еў бульбу з грыбамі;</p>
<p>І што ты ў гумно вазіла</p>
<p>На калёсах цяжкіх пад снапамі...</p>
<p>Як вялі цябе ў горад пад вартай,</p>
<p>Зразумець я не мог анічога:</p>
<p>Слёзы... Слёзы...</p>
<p>Сястрычкі галосяць...</p>
<p>А мяне суцяшаюць, малога.</p>
<p>Мне ж і цётка-суседка сказала,</p>
<p>Што дамоў цябе пусцяць уранні...</p>
<p>І хоць слёзы ёй засцілі вочы,</p>
<p>Я не мог не паверыць Ганне...</p>
<p>А калі ўжо слязой перад смерцю</p>
<p>Ты сіроцтва маё абмывала,</p>
<p>Я дзівіўся, чаму гэта цётка Не сваіх,</p>
<p>А мяне забаўляла.</p>
<p>Пішуць хлопцы лісты дадому —</p>
<p>Радасць светла ля іх карагодзіць!</p>
<p>Я таксама пішу,</p>
<p>Хоць і знаю:</p>
<p>Пісьмы, мама, мае не даходзяць,</p>
<p>Пісьмы, мама, дарог не знаходзяць</p>
<p>Туды, да цябе...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>