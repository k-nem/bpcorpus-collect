<div class="container">
<div class="book-utils">
<div id="qrcode"></div>
<a href="/Janka_Sipakou/Jolka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Ёлка -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Ёлка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чэшская балада. XVIII стагоддзе</p>
<p> </p>
<p>Гаспадар — барон аўстрыйскі</p>
<p>Да сваіх імчыць суседзяў,</p>
<p>Да сяброў багатых едзе</p>
<p>Гаспадар — барон аўстрыйскі.</p>
<p> </p>
<p>— Хоць зірнуць на нашу ёлку</p>
<p>Запрашаю на Каляды.</p>
<p>О, з вас кожны будзе рады</p>
<p>Хоць зірнуць на нашу ёлку.</p>
<p> </p>
<p>— Не прасі — мы не паедзем:</p>
<p>Там паўстанне — стрэляць раптам,</p>
<p>А страляюць ходы трапна,—</p>
<p>Не прасі — мы не паедзем.</p>
<p> </p>
<p>— У мяне ёсць толькі ёлка,</p>
<p>У мяне няма паўстання,</p>
<p>Ходскіх стрэлаў — анізвання:</p>
<p>У мяне ёсць толькі ёлка.</p>
<p> </p>
<p>Як убрана гэта ёлка!</p>
<p>А якія на ёй цацкі!</p>
<p>Я і сам люблю, прызнацца,</p>
<p>Як убрана гэта ёлка...</p>
<p> </p>
<p>Запрасіўшы ўсіх суседзяў,</p>
<p>Ён вяртаецца дахаты,</p>
<p>Накрывае стол багаты,</p>
<p>Запрасіўшы ўсіх суседзяў.</p>
<p> </p>
<p>Вунь, зірніце, едуць госці —</p>
<p>Снег капыцяць гулка коні,</p>
<p>Нецярпліва бомы звоняць —</p>
<p>Вунь, зірніце, едуць госці.</p>
<p> </p>
<p>Бачаць госці — перад замкам</p>
<p>Ёлка колядная ззяе,</p>
<p>Ёлка іх, гасцей, страчае,</p>
<p>Бачаць госці перад замкам.</p>
<p> </p>
<p>Гляньце, што гэта за дзіва?</p>
<p>Заміж цацак карагоду</p>
<p>Там вісяць паўстанцы-ходы.</p>
<p>Гляньце, што гэта за дзіва...</p>
<p> </p>
<p>Ай, барон! Ай, малайчына!</p>
<p>Ведаў, чым сяброў усцешыць:</p>
<p>Гэтых ходаў толькі й вешаць</p>
<p>Ай, барон! Ай, малайчына!</p>
<p> </p>
<p>І пры радасці ляклівай</p>
<p>За сталы садзяцца госці.</p>
<p>Толькі муляе ўсё ж штосьці</p>
<p>І пры радасці ляклівай.</p>
<p> </p>
<p>Весяляцца і не бачаць,</p>
<p>Што на ёлцы цесна стала,</p>
<p>Што жывых на ёй нямала,—</p>
<p>Весяляцца і не бачаць.</p>
<p> </p>
<p>Дзе сп’янелым ім убачыць,</p>
<p>Што за імі сочаць рулі</p>
<p>І штуршка чакаюць кулі,</p>
<p>Дзе сп’янелым ім убачыць!</p>
<p> </p>
<p>А на ёлцы помста вісне —</p>
<p>Ходы з мёртвымі ў абдымку.</p>
<p>Зараз стрэляць... Шчэ хвілінку...</p>
<p>Вунь, на ёлцы помста вісне...</p>
<p> </p>
<p>Загрымелі стрэлы раптам,</p>
<p>Нібы хлопаўкі між голля,—</p>
<p>Парадзела ўраз застолле...</p>
<p>Так, страляюць ходы трапна!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>