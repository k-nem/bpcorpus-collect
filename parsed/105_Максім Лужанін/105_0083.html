<div class="container">
<div class="book-utils">
<div id="qrcode"></div>
<a href="/Maksim_Luzanin/Hrak_i_kot_Kazacka_biez_marali.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1966 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Грак і кот. Казачка без маралі -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Грак і кот. Казачка без маралі</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Жыў разумны чалавек,</p>
<p>Падабаў жыццё без грыму,</p>
<p>Не любіў ён прастарэк,</p>
<p>А найболей падхалімаў.</p>
<p> </p>
<p>І замест — падхалімаж —</p>
<p>У яго злятала з вуснаў</p>
<p>Вельмі часта — халуяж</p>
<p>І яшчэ часцей — халуйства.</p>
<p> </p>
<p>Не жаніўся той дзівак,</p>
<p>Неслі з ім самоты ношку</p>
<p>Заўдавелы грак Прымак</p>
<p>І Яўдошка, кот ці кошка.</p>
<p> </p>
<h3><a id="chapter2"></a>2</h3>
<p>Што даваў, з’ядалі ўсмак,</p>
<p>Падбяруць усё да крошкі:</p>
<p>— Дзякуй! — вымавіць Прымак.</p>
<p>— Дзякуй! — вуркне кот Яўдошка.</p>
<p> </p>
<p>Не бярыце гэты факт</p>
<p>Пад крытычную бамбёжку:</p>
<p>Гаварыў вучоны грак,</p>
<p>Мяўкаў цёмны кот Яўдошка.</p>
<p> </p>
<p>Звычкі добрыя аднак</p>
<p>Пераймалі,</p>
<p>і патрошкі</p>
<p>Крыў халуйства грак Прымак</p>
<p>І пляваўся кот Яўдошка.</p>
<p> </p>
<h3><a id="chapter3"></a>3</h3>
<p>Неяк выпаў скрутны момант:</p>
<p>Недзе ў лета на парозе</p>
<p>Гаспадар паехаў з дому</p>
<p>І забавіўся ў дарозе.</p>
<p> </p>
<p>Дома спела заварушка,</p>
<p>Грак і кот агаладалі,</p>
<p>І яны душа на душку</p>
<p>Ласым вокам паглядалі.</p>
<p> </p>
<p>Ні ўкусіць дзён колькі запар,</p>
<p>Ні глынуць вады з-пад крана.</p>
<p>Грак аслаб, заснуў</p>
<p>і ў лапах</p>
<p>Апынуўся нечакана.</p>
<p> </p>
<h3><a id="chapter4"></a>4</h3>
<p>Кот душыў, вачыма бліскаў,</p>
<p>А пасля дурыцца з ім стаў.</p>
<p>Мудры грак прамовіў:</p>
<p>— Кіска!</p>
<p>Еш хутчэй, без падхалімства.—</p>
<p> </p>
<p>Не прасіўся, не маліўся,</p>
<p>Горда смерць прыняць гатовы,</p>
<p>Нават цёмны кот здзівіўся:</p>
<p>Вось што значыць прынцыповасць!</p>
<p> </p>
<p>Але як ён ні трымаўся,</p>
<p>Быў бы з’едзен без прыварку...</p>
<p>Гаспадар якраз нарваўся</p>
<p>І Яўдошку даў па карку.</p>
<p> </p>
<h3><a id="chapter5"></a>5</h3>
<p>Зноў жывуць у добрай згодзе,</p>
<p>Дзе ён ёсць,— ваююць з грымам:</p>
<p>Дзень пры дні і год пры годзе</p>
<p>Дружна крыюць падхалімаў.</p>
<p> </p>
<p>Крый ні крый, а трэба часам</p>
<p>Халуяж па карку жарнуць,</p>
<p>Калі кіем, калі пасам,</p>
<p>Як Яўдошку гаспадар даў.</p>
<p> </p>
<p>Але ж я пакпіў наогул</p>
<p>І прашу сяброў шаноўных:</p>
<p>Не шукайце больш нічога</p>
<p>У радках маіх жартоўных.</p>
<p> </p>
<p><i>1966</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>