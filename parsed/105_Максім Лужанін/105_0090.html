<div class="container">
<div class="book-utils">
<div id="qrcode"></div>
<a href="/Maksim_Luzanin/Darozny_kufar_Dzordza_Vasynhtona.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дарожны куфар Джорджа Вашынгтона -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Дарожны куфар Джорджа Вашынгтона</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У Монт-Верноне, на фамільнай ферме,</p>
<p>Між букавых лясоў, пры хвалях Патамака,</p>
<p>Зялёны дом.</p>
<p>Пабраўшыся з удоўкай,</p>
<p>Тут жыў наводшыбе той чалавек,</p>
<p>Кім і з каго была пачата</p>
<p>Амерыка.</p>
<p> </p>
<p>За колькі тыдняў да няцяжкай смерці</p>
<p>Сказаў, дзе збудаваць сямейную грабніцу,</p>
<p>Куды сышоў, а ўслед і жонка Марта.</p>
<p>Вось і пліта з чуллівымі радкамі</p>
<p>Евангеліста.</p>
<p>А паблізу — службы:</p>
<p>Трашчаць кладоўкі ад смачных прыпасаў,</p>
<p>Двор брэша, ржэ і гаўкае заўзята,</p>
<p>Дом для прыезджых кліча на спачынак,</p>
<p>І пахне дым з курыльнае каморы.</p>
<p> </p>
<p>Здаецца, сам ён недзе пахаджае,</p>
<p>Заможны гаспадар.</p>
<p>Вось абышоў сядзібу,</p>
<p>Вось паглядзеў на сонечны гадзіннік,</p>
<p>Зірнуў, як на ражнах пякуцца шынкі,</p>
<p>З патэльняў тлушчам пырскаюць каўбасы,</p>
<p>Бушуе варыва ў катлах мядзяных.</p>
<p>...Гатовы сёдлы, жарабцы — ў загоне,</p>
<p>І стрэльбы самі просяцца на плечы!</p>
<p> </p>
<p>Забаве — час. Цяпер жа — продаж земляў,</p>
<p>Сабе не ў крыўду і другому сходна!</p>
<p>Дзяліць пірог па роўнай палавіне,</p>
<p>Ды так, каб кожны, атрымаўшы, думаў,</p>
<p>Што мой кавалак большы і смачнейшы.</p>
<p> </p>
<p>Падняўшыся наверх, натрапілі мы ў спальні</p>
<p>На ложак хутаранскага размаху:</p>
<p>Не двух-, не трох-, а, пэўна, пяціспальны.</p>
<p>А ў саменькіх нагах, каля парога,</p>
<p>Напаўраскрыты куфар — скураны,</p>
<p>Парэпаны. Ён паміж дном і векам</p>
<p>Складаецца ў гармонік — мо ў дарогу</p>
<p>Захоча гаспадар узяць паболей рэчаў,</p>
<p>Тады мяхі разыдуцца, нібыта</p>
<p>Раптоўна хтось зайграў на іх кадрылю.</p>
<p> </p>
<p>Дарожны куфар Джорджа Вашынгтона!</p>
<p>Горш пашарпаны, чым берлінскі чамадан,</p>
<p>Які я там купіў на танным рынку.</p>
<p>Хіба што больш пакоўны.</p>
<p>Не таму,</p>
<p>Што ў ім складаліся сурдуты і пластроны.</p>
<p>Хай гаспадар быў моцным хутаранцам,</p>
<p>Ды першым прэзідэнтам, і з сабою</p>
<p>Вазіў не толькі зброю і адзежу,</p>
<p>Ён браў заўсёды, хай няшмат, а жменю</p>
<p>Людской турботы.</p>
<p>Аж да гэтых часаў</p>
<p>Напагатове куфар, ён чакае</p>
<p>Руплівай і адважнае рукі.</p>
<p> </p>
<p>Калі сказаць па праўдзе, спраты рэчаў</p>
<p>Нам ні да чога — я спрактыкаваўся:</p>
<p>Даўно ўвесь боль і клопат чалавечы</p>
<p>Пакую ў сэрца.</p>
<p> </p>
<p><i>29.Х.1968</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>