<div class="container">
<div class="book-utils">
<div id="qrcode"></div>
<a href="/Maksim_Luzanin/Jak_naradzausia_novy_sviet.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Як нараджаўся новы свет -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Як нараджаўся новы свет</h2>
<div style="height: 3rem"></div>
<!-- TOC_BEGIN -->
<a href="#chapter1">1. Запавет</a><br/>
<a href="#chapter2">2. Хто ж ты</a><br/>
<a href="#chapter3">3. След у новы свет</a><br/>
<a href="#chapter4">4. Пачатак варты</a><br/>
<a href="#chapter5">5. На ўзлёт</a><br/>
<a href="#chapter6">6. Горкая споведзь</a><br/>
<a href="#chapter7">7. Матчын лёс</a><br/>
<a href="#chapter8">8. Умельцы зброі</a><br/>
<a href="#chapter9">9. Мы за час, і час за нас</a><br/>
<a href="#chapter10">10. На хвалі Дзвіны</a><br/>
<a href="#chapter11">11. Першапаэт, першадрукар</a><br/>
<a href="#chapter12">12. Хлопец з Нафтабуда</a><br/>
<a href="#chapter13">13. На прыстані ў Пінску</a><br/>
<a href="#chapter14">14. У новыя прасторы</a><br/>
<a href="#chapter15">15. Па слядах маленства</a><br/>
<a href="#chapter16">16. Казачны варыянт утварэння рэк</a><br/>
<a href="#chapter17">17. Хвалі ідуць да чалавека</a><br/>
<a href="#chapter18">18. Гідролаг пад Сталінградам</a><br/>
<a href="#chapter19">19. Заручыны Волгі</a><br/>
<a href="#chapter20">20. Пад родны дах</a><br/>
<a href="#chapter21">21. Бальшакі да сонца</a><br/>
<a href="#chapter22">22. Тры абразкі на ваш прысуд</a><br/>
  <a href="#chapter23">Выпадак першы</a><br/>
  <a href="#chapter24">Выпадак другі</a><br/>
  <a href="#chapter25">Выпадак трэці</a><br/>
<a href="#chapter26">23. Ткалля шкла</a><br/>
<a href="#chapter27">24. Хвіліна развагі перад футболам</a><br/>
<a href="#chapter28">25. Качаня і лебедзь</a><br/>
<a href="#chapter29">26. Размова з Нью-Йоркам</a><br/>
<a href="#chapter30">27. За акіянам</a><br/>
<a href="#chapter31">28. Пошукі дарады</a><br/>
<a href="#chapter32">29. Месца пад сонцам</a><br/>
<a href="#chapter33">30. У дарогу нашчадкам</a><br/>
<br/><br/>
<!-- TOC_END -->
<!-- BOOK_BEGIN -->
<p>Паэма</p>
<p> </p>
<div class="EPIGRAPH">
<p>Сотри случайные черты —</p>
<p>И ты увидишь: мир прекрасен.</p>
<p><i>Аляксандр Блок</i></p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>1. Запавет</h3>
<p>Наш век ужо ў астатняй квадры,</p>
<p>І новы век не за гарой.</p>
<p>Мне год двухтысячны</p>
<p>даў адрас,</p>
<p>Як перадаць набытак свой.</p>
<p> </p>
<p>Сказаць усё, чаму быў сведкам,</p>
<p>Куды вяла нас часаў ніць,</p>
<p>Чаму стаў не такім, а гэткім,</p>
<p>Памылак горкіх не рабіць</p>
<p>Павінен я...</p>
<p>Адна турбота,</p>
<p>Каб нават парастак малы,</p>
<p>Што ўжо дыхнуў, глынуў ясноты,</p>
<p>Не захлынуўся ад імглы,</p>
<p>Якая падпаўзае люта</p>
<p>Да нашых кроўных рубяжоў</p>
<p>І асуджае на пакуты</p>
<p>Маё жыццё, маю любоў.</p>
<p> </p>
<p>Ці неадхільнай будзе схватка,</p>
<p>Ці той злавесны ураган</p>
<p>За крылле схопіць напачатку</p>
<p>Рука рабочых і сялян?</p>
<p>І чорны прывід, смерч сіберны,</p>
<p>Не нарадзіўшыся, памрэ...</p>
<p>Каб мякка спала ў глебе зерне,</p>
<p>Мой час на камені арэ.</p>
<p> </p>
<p>Я так хачу, пра гэта мару,</p>
<p>У гэта веру і раблю</p>
<p>Усё,</p>
<p>каб не пусціць пажару</p>
<p>На акрыяўшую зямлю.</p>
<p> </p>
<p>Тут, можа, не зусім багата</p>
<p>Жыву я, сціплы чалавек,</p>
<p>Але гартаю не дваццаты,</p>
<p>А дваццаць першы — новы век.</p>
<p> </p>
<p>І не шашой, а Шляхам Млечным,</p>
<p>З маторам на мільёны сіл,</p>
<p>Нібы ў грыбы пад Маладзечна —</p>
<p>У госці езджу да свяціл.</p>
<p> </p>
<p>Яшчэ чытаюцца з усмешкай</p>
<p>Радкі такія, тым не менш</p>
<p>Адчуў, прыкуты да памежкаў,</p>
<p>Што можна ў свеце жыць без меж.</p>
<p> </p>
<p>Свой час заўжды твару і слаўлю,</p>
<p>А зазірнуць імкнуся ў час,</p>
<p>Якому я падмуркі стаўлю,</p>
<p>Дзе не абыдуцца без нас.</p>
<p> </p>
<p>Мы — тленны, ўжо сячэцца волас,</p>
<p>Душа ж не згодна спачываць.</p>
<p>Я зноў і зноў падвышу голас</p>
<p>Да вас, наступнікі, да вас.</p>
<p> </p>
<p>Паслухайце, прайдзіце следам</p>
<p>За мною.</p>
<p>Вы павінны ведаць,</p>
<p>Што я пабачыў на вяку,</p>
<p>Каму я паціскаў руку,</p>
<p>Каго я ворагам лічыў,</p>
<p>Якія кнігі я вучыў,</p>
<p>Як гінуў каля перапраў</p>
<p>Як ажываў я і ўзлятаў,</p>
<p>Дзень гадаваў, узносіў гмах —</p>
<p>І прастарнеў Радзімы шлях.</p>
<p> </p>
<p>Калі пераступлю мяжу</p>
<p>З свайго  хачу</p>
<p>ў сваё  магу</p>
<p>I простым словам раскажу,</p>
<p>Што перачуў,</p>
<p>Што дасягнуў,—</p>
<p>Я абвяшчу вам запавет,</p>
<p>Мой светлы друг!</p>
<p>З гарачых рук</p>
<p>Прымі навуку ўсіх навук:</p>
<p>Як нараджаўся новы свет,</p>
<p>Твой свет...</p>
<p> </p>
<h3><a id="chapter2"></a>2. Хто ж ты</h3>
<p>Твой дзень, твой ураджай,</p>
<p>Што зашумеў на плодных нівах,</p>
<p>Я ў муках матчыных раджаў</p>
<p>І пачуваў сябе шчаслівым.</p>
<p> </p>
<p>Мяне ламалі — я зламаў,</p>
<p>Міжволі робячыся жорсткім,</p>
<p>Штык чатырнаццаці дзяржаў,</p>
<p>Нашылены смяротным ворсам.</p>
<p> </p>
<p>Кусашчы, валачашчы рой —</p>
<p>Франк,</p>
<p>Долар,</p>
<p>Фунт</p>
<p>І нават злоты! —</p>
<p>Па хлеб і нафту ў свіран мой</p>
<p>Адкрыта пёр і лез употай.</p>
<p> </p>
<p>Хто паабломваў кіпцюры,</p>
<p>А хто на зуб нагнаў аскому...</p>
<p>Я з карабінчыкам старым</p>
<p>Дапільнаваў парогі дому.</p>
<p> </p>
<p>Тады, прыспешваючы рост</p>
<p>Душ чалавечых, руд жалезных,</p>
<p>Краіны лёс і свету лёс</p>
<p>Рашалі на партыйных з’ездах.</p>
<p> </p>
<p>І я ў падраным шынялі</p>
<p>Пачуў грымотнае прароцтва:</p>
<p>— Не будзем больш,—</p>
<p>Казаў Ільіч,—</p>
<p>У міжнародным адзіноцтве:</p>
<p>Наш край савецкі — не адзін,</p>
<p>Ад гэтых часаў ёсць саратнік...—</p>
<p> </p>
<p>Прыгнечаныя ўсіх краін</p>
<p>Са мною сталі ў шэраг братні.</p>
<p>— Хто ж ты? — спытаюць.—</p>
<p>Адкажы,</p>
<p>Хто даў табе такое права</p>
<p>Праломваць часу рубяжы</p>
<p>І гаварыць за ўсю дзяржаву?</p>
<p>Калісьці гэтак — я ды я! —</p>
<p>Падхвальваўся адзін Людовік...—</p>
<p> </p>
<p>Мне мала спраў да караля,</p>
<p>Я стаў дужэйшы анадове.</p>
<p> </p>
<p>І маю болей не ўтрая,</p>
<p>У дзвесце крат шырэй арбіта:</p>
<p>Дзяржава — я, яна — мая,</p>
<p>Я — ёю, мной — яна здабыта,</p>
<p>А на чарзе — уся зямля!</p>
<p> </p>
<p>І права гэтае вяло</p>
<p>На з’езды, мар і думак святы,</p>
<p>На Першы з’езд і на Дваццаты,</p>
<p>Хоць не прысутнічаў —</p>
<p>было,</p>
<p>Было там сэрца дэлегатам.</p>
<p> </p>
<h3><a id="chapter3"></a>3. След у новы свет</h3>
<p>Буланы конь ішоў ступою,</p>
<p>І чулася: забег тапор</p>
<p>У шчыры бор пад Слабадою,</p>
<p>Што і на карце зваўся Бор.</p>
<p> </p>
<p>Я з пошты ехаў... Там у сані</p>
<p>Сухі падкінуўся дзядок.</p>
<p>Трымаў газету, ды чытанне</p>
<p>Было не на ягоны зрок.</p>
<p> </p>
<p>Вычытваў я паведамленне</p>
<p>З-пад чорнай рамкі аркушоў.</p>
<p>— Ды не, сынок! Таварыш Ленін?</p>
<p>Не можа быць! Мо дзе пайшоў...</p>
<p> </p>
<p>— Куды пайсці яму?</p>
<p>— А ўведаць,</p>
<p>Што ў свеце, што ў яго дзяжы? —</p>
<p>Зашаранелі густа ў дзеда</p>
<p>Брывей разгатыя лаўжы.</p>
<p> </p>
<p>— Пакуль ён тут, бліжэй, разгледзіць,</p>
<p>Што парабляем, як жывём...</p>
<p>Відаць, пачне заходзіць недзе,</p>
<p>Нібы папіць, у кожны дом.—</p>
<p> </p>
<p>Мароз калоў зямлю, і нерадзь</p>
<p>Прамёрзшы прадчуваў загон...</p>
<p>Як не хацела сэрца верыць</p>
<p>У гэты перадчасны скон!</p>
<p> </p>
<p>Мой неспакойны спадарожнік</p>
<p>Махнуў палойкай барады,</p>
<p>Прыўзняўся на санях парожніх:</p>
<p>— А ты зірні адно — сляды! —</p>
<p> </p>
<p>У снежнай выціснуты солі,</p>
<p>Нібы пачаўшыся ад хат,</p>
<p>Па цаліку, па белым полі</p>
<p>Цягнуўся след за далягляд.</p>
<p> </p>
<p>Ці на заставу пагранічнік</p>
<p>Пакет з сакрэтамі пранёс,</p>
<p>Ці нехта з нашых паляўнічых</p>
<p>Пужаў зайцоў, зрабіў прачос.</p>
<p> </p>
<p>Лыжніцу іней прыпарушваў,</p>
<p>Пабліскваў мёртва, як глазет...</p>
<p>А можа, праўда — Ленін рушыў</p>
<p>І каля нас пакінуў след?</p>
<p> </p>
<p>У вёсках рыпалі асверы,</p>
<p>Дым слупам стаў — на халады.</p>
<p>Як нам хацелася паверыць,</p>
<p>Што гэта Леніна сляды!</p>
<p> </p>
<p>...Дзядок дзеля царкоўнай службы,</p>
<p>Як блямкне на абедню звон,</p>
<p>Плуг пакідаў, і хоць нядуж быў,</p>
<p>Але ў царкву прыскочыць ён.</p>
<p> </p>
<p>А тут — пачаў валіць на бога:</p>
<p>— Што робіць, воўк яго дзяры!</p>
<p>Каго бярэ? Мяне б, старога,</p>
<p>А то...—</p>
<p>І спахмурнеў стары.</p>
<p> </p>
<p>Прыціснуў пальцамі вачніцы</p>
<p>І кінуў богу крымінал:</p>
<p>— Не мог не даць мне нарадзіцца,</p>
<p>А працаваць пазамінаў.</p>
<p> </p>
<p>Без божай волі — ні паўкрочку:</p>
<p>Пасці, святкуй паўсотні свят.</p>
<p>Палю па свечцы ўсім святочкам,</p>
<p>Пайду касіць — то дождж, то град.</p>
<p> </p>
<p>Ты бачыш, бог які дыспетчар?</p>
<p>Расла салома з мужыка!</p>
<p>Сам хату дзецьмі забяспечваў,</p>
<p>Ужо ж не божая рука.—</p>
<p> </p>
<p>...Аддаўшы веру Чалавеку,</p>
<p>Зракаўся бога чалавек...</p>
<p>— Па дню б,— казаў,— ад нас, няўмекаў,</p>
<p>Злажыліся б, і жыў бы век...—</p>
<p> </p>
<p>Казаў і разумеў блюзнерца,</p>
<p>Што з новай верай стаў вышэй.</p>
<p>Святла чырвоныя азерцы</p>
<p>Плылі паўзверх старых траншэй.</p>
<p> </p>
<p>— Пайду ў Савет: пашліце зараз</p>
<p>Кашулю гэту пры пісьме —</p>
<p>Не дар  я м у,  але аддара,</p>
<p>Сабе хаваў яе на смерць.</p>
<p> </p>
<p>Няхай сябры  я м у  надзенуць</p>
<p>Ад нашых земляў белы строй.</p>
<p>Быць можа, нехта стане ў змену</p>
<p>І з нашай вёсачкі малой.—</p>
<p> </p>
<p>Стары ўздыхнуў:</p>
<p>— Лунаў высока,</p>
<p>Каму цяпер зраўняцца з  і м!</p>
<p>Меў сонца ўсход у левым воку,</p>
<p>А сонца захад — у другім.</p>
<p> </p>
<p>Снег на лыжні палыскаваўся.</p>
<p>Мы думалі: куды той след?</p>
<p>І Ленін быццам абазваўся:</p>
<p>— Куды той след?</p>
<p>У Новы свет.</p>
<p> </p>
<p>*</p>
<p>І я тады прыпаў да слова...</p>
<p>Што верш мой, бедны мой заход!</p>
<p>За ўздых адзін — мільёнвятровы —</p>
<p>Натоўпы хмар нагнаў народ.</p>
<p> </p>
<p>Дык хто пачуў бы ў гэтым плачы,</p>
<p>На золкай студзеньскай смузе,</p>
<p>У болю тым мой боль дзіцячы,</p>
<p>Маю слязіну ў той слязе?</p>
<p> </p>
<p>Праз гурбаў снежныя надзімы</p>
<p>Я смутку не данёс свайго</p>
<p>У сэрца нашае Радзімы,</p>
<p>Да сэрца змоўкшага  Яго,</p>
<p>Але той след, ад той гадзіны</p>
<p>Цераз мяне, праз усяго</p>
<p>Сусвету далечы</p>
<p>адбіўся</p>
<p>На многіх тысячах дарог</p>
<p>І ўсім наступнікам адкрыўся,</p>
<p>Як быццам перад вокам лёг.</p>
<p> </p>
<h3><a id="chapter4"></a>4. Пачатак варты</h3>
<p>Запал юнацкае рукі</p>
<p>Мне абвяваў штандар надзеі.</p>
<p>Дзяржавы юныя палкі</p>
<p>Вадзіў я — чырвонагвардзеец.</p>
<p> </p>
<p>Дзе пад канём, дзе на кані,</p>
<p>З крывою сошкай і жалейкай,</p>
<p>Адзіны ў вёсцы камуніст,</p>
<p>Сам — сакратар</p>
<p>і сам — ячэйка.</p>
<p>Падважваў лёсу камяні,</p>
<p>Каб скінуць торбу падарэйкі.</p>
<p>Дружбак загіне — уздыхні,</p>
<p>Прыгоршчы жвіру ўссып на вейкі</p>
<p>І стой на варце, не зміргні!</p>
<p> </p>
<p>Так, пад варожы сквіл і брэх,</p>
<p>Дзяліў зямлю, каваў жалеза</p>
<p>І чырваніў крывёю снег—</p>
<p>Селькор,</p>
<p>падстрэлены з абрэза.</p>
<p> </p>
<p>Але над тым не ўладны скон,</p>
<p>Хто працай рады, векам шчасны,</p>
<p>Вялікіх дзён і дробных дзён</p>
<p>Вялікі і малы сучаснік.</p>
<p> </p>
<p>Цяпер туды згары гляджу,</p>
<p>А меней дзіўны мне рэактар,</p>
<p>Чым той, што першую мяжу</p>
<p>У полі зрэзаў,—</p>
<p>першы трактар.</p>
<p> </p>
<p>Я з ім развейваў даўні змрок</p>
<p>І, падтачыўшы дзень кароткі,</p>
<p>Вёў індустрыі першы крок,</p>
<p>Клаў першы камень пяцігодкі.</p>
<p> </p>
<p>На мне зламала меч вайна,</p>
<p>Яе адужаў з пабрацімам,</p>
<p>Хоць у Майданаках канаў,</p>
<p>Гарэў у печах Асвянцімаў.</p>
<p> </p>
<p>Як жыў?</p>
<p>Не знаю — я ішоў.</p>
<p>З глытком вады на перавале</p>
<p>Давершваў справы за сяброў,</p>
<p>Калі прысталі і не ўсталі.</p>
<p> </p>
<p>І той шчаслівы халадок</p>
<p>Здзяйснення, скончанай работы</p>
<p>Пранізваў скрозь, ад рук да ног,</p>
<p>Надаючы ў хадзе ахвоты.</p>
<p> </p>
<p>Хай на калошынах брыжы,</p>
<p>У страве затаўка слабая —</p>
<p>Я зноў ішоў, а значыць — жыў,</p>
<p>Душа ані не наракае.</p>
<p> </p>
<p>Не дзеля следу ў барацьбе</p>
<p>Рабілі ўсё, не дзеля славы:</p>
<p>Перш нас, пасля саміх сябе</p>
<p>Перарасталі нашы справы.</p>
<p> </p>
<p>Так век судзіў, так ён падбаў:</p>
<p>Клявец ператвараўся ў молат,</p>
<p>У трактар — плуг,</p>
<p>Серп — у камбайн,</p>
<p>Вышэй арла ўзвіваўся голуб,</p>
<p>А чалавек —</p>
<p>і не пытай!</p>
<p> </p>
<p>Яго ўжо нёс далей парыў.</p>
<p>Работу скончыць, кіне вокам —</p>
<p>Не пазнае —</p>
<p>а сам тварыў! —</p>
<p>І лепш яно, і больш высока.</p>
<p> </p>
<p>У свет, які не за гарой,</p>
<p>Ісці —</p>
<p>мне гэтага хапала! —</p>
<p>І быць упоравень з парой,</p>
<p>Што ўсіх і ўсё перарастала,</p>
<p>Каб і сябе перарасці,</p>
<p>Эпохай стаць насупраць метрык.</p>
<p> </p>
<p>Інакш не мог ён узысці,</p>
<p>Той свет мой светлы, запаветны.</p>
<p> </p>
<h3><a id="chapter5"></a>5. На ўзлёт</h3>
<p>Мне давялося шмат пабачыць,</p>
<p>Быў не скупы на дзівы лёс:</p>
<p>Трусок з калмаценькім сабачкам</p>
<p>Лятаў за трыдзевяць нябёс.</p>
<p> </p>
<p>А што казаць пра чалавека?</p>
<p>Ён корміць зоры проста з рук...</p>
<p>Цяпер калгасная аптэка —</p>
<p>Што Акадэмія навук.</p>
<p> </p>
<p>Яна,</p>
<p>шаноўнейшая цётка</p>
<p>Асветы нашае,</p>
<p>наўрад</p>
<p>Ці знала ўчора столькі сродкаў,</p>
<p>Хоць мела большы апарат.</p>
<p> </p>
<p>Я ўжо лаўлю дакору словы,</p>
<p>Нібы іроніяй грашу,</p>
<p>Што без патрэбы установы</p>
<p>З вялікай літары пішу.</p>
<p> </p>
<p>Іначай нельга...</p>
<p>Не пагана</p>
<p>Укладзен правапіс стары;</p>
<p>Калі напішаш без пашаны,</p>
<p>Дык выправяць карэктары.</p>
<p> </p>
<p>Нясу пашану, больш — спагаду,</p>
<p>Бо як зірнеш на фронт навук,</p>
<p>Праз тое, што азадак гладак,</p>
<p>Там не адзін сядзеў Дундук.</p>
<p> </p>
<p>Асобы скромнасці нябеснай,</p>
<p>Калегіяльны — прыклад нам:</p>
<p>Паўсотні прац, і ўсе — сумесна,</p>
<p>З сааўтарам, ніводнай — сам.</p>
<p> </p>
<p>Тут як ні пстрыкай — пахне ліпай.</p>
<p>Гісторык не паспее чхнуць,</p>
<p>І ні з малое, ні з вялікай</p>
<p>Тых дзеячаў не ўспамянуць.</p>
<p> </p>
<p>Зірнуць паўзверх, пакпіць — не штука,</p>
<p>Каштуй, зачэрпаўшы са дна.</p>
<p>Хіба ж звялася ў нас навука?</p>
<p>Не!</p>
<p>Ёсць яна, ды як відна!..</p>
<p> </p>
<p>Ручво капае між наносаў</p>
<p>І ўжо глядзіць за далягляд,</p>
<p>За сотні год, як Ламаносаў,—</p>
<p>Навуцы гэтакай я рад.</p>
<p> </p>
<p>Адкінуўшы блукальны посах,</p>
<p>Ступіў я на такі парог,</p>
<p>Што ў даўніх днях адзін філосаф</p>
<p>І з ліхтаром знайсці не мог.</p>
<p> </p>
<p>Не нашчадкі яго, не ўнукі,</p>
<p>Змаглі мы, ўстаўшы да жыцця,</p>
<p>Праверыць ісціну навукі</p>
<p>Святою ісцінай быцця.</p>
<p> </p>
<p>Вякі з трывогаю глядзелі:</p>
<p>Ледзь акрыяў, па дзірване,</p>
<p>А ўсе падзеі і надзеі</p>
<p>Закручаны вакол мяне.</p>
<p> </p>
<p>І столькі сіл я разняволіў,</p>
<p>Каб толькі з імі саўладаць!</p>
<p>Ды зноў шукаў,</p>
<p>знаходзіў болей,</p>
<p>Чым дазваляла мне хада.</p>
<p> </p>
<p>Бывала страшна, часам скрутна</p>
<p>З прыродай жыць у барацьбе,</p>
<p>І вось я стаў такі магутны,</p>
<p>Што сцерагуся сам сябе.</p>
<p> </p>
<p>Няма таемнай сілы божай,</p>
<p>Ёсць чалавечая, адна.</p>
<p>Ці нам дужэць яна паможа,</p>
<p>Ці свет пакіне без відна</p>
<p>І ўсё замкнецца ў вечным цыкле?</p>
<p> </p>
<p>Перамажы ці стань праўцом!</p>
<p>Так пачынаўся дзёрзкі выклік</p>
<p>Таму, хто лічыцца тварцом,</p>
<p>Каму той-сёй гатоў паверыць,</p>
<p>А то паклоны б’е цішком,</p>
<p>Як думцы не ўдаецца дзверы</p>
<p>Прасеч за свету акаём.</p>
<p> </p>
<p>Ды нездарма ўсеўладны атам,</p>
<p>Часціначку, драбней за пыл,</p>
<p>На сонца вывеўшы са спратаў,</p>
<p>Са мной сучаснік расшчапіў.</p>
<p> </p>
<p>Пайшло святло ад рэк таёжных,</p>
<p>З вадой пустэльні ажылі,</p>
<p>Я выкіраваў спадарожнік</p>
<p>Са спадарожніцы — Зямлі!</p>
<p> </p>
<p>Куды ні глянеш ты сягоння,</p>
<p>Сваю пазнаеш баразну.</p>
<p>Паклаў мне час усё ў далоні</p>
<p>І папярэдзіў: не змарнуй!</p>
<p> </p>
<p>Май пэўнасць, часе, не змарную</p>
<p>І танным словам не зглумлю,</p>
<p>Калі слязіны не зміргну я —</p>
<p>Вачыма сэрца уяўлю.</p>
<p> </p>
<p>Бо на сягонняшніх арбітах</p>
<p>Каму-каму, калі не нам,</p>
<p>Жывой душы зрабіць адбітак,</p>
<p>Якую меў і майстар сам.</p>
<p> </p>
<h3><a id="chapter6"></a>6. Горкая споведзь</h3>
<p>Мой добры сябар вельмі зграбна</p>
<p>У вершы казку пераклаў</p>
<p>Пра тое, як музыка д’яблу</p>
<p>За піва скрыпку старгаваў.</p>
<p> </p>
<p>І, можа, абышлося б гладка,</p>
<p>Але, пасля магарычу,</p>
<p>Яны, завёўшыся выпадкам,</p>
<p>Са скрыпкі вытраслі душу.</p>
<p> </p>
<p>А скрыпка без душы — нямая!</p>
<p>І зараз не чакай дабра:</p>
<p>Табе, калі душы не маеш,</p>
<p>Ні заспяваць, ні заіграць.</p>
<p> </p>
<p>Бытуй з людзьмі, хадзі па часе,</p>
<p>З яго аблічча цень сатры</p>
<p>І ўчуеш раптам, што злілася</p>
<p>Душа з душой твае пары.</p>
<p> </p>
<p>Ніхто не зганіць наш набытак</p>
<p>Ні за сталом, ні на сяўбе,</p>
<p>Каб рос ён,</p>
<p>гавары адкрыта</p>
<p>Аб цяжкім — перш за ўсё — сабе.</p>
<p> </p>
<p>Упічак будзе, хоць заліся,</p>
<p>А не прыкрашу, не салгу,</p>
<p>Скажу з душой,</p>
<p>як летапісец,</p>
<p>Жыць, не сказаўшы, не змагу.</p>
<p> </p>
<p>*</p>
<p>Бывае, вынесуць з пакоя</p>
<p>Афорт які...</p>
<p>Вісеў даўно,</p>
<p>Павыцвітаў і ўсё такое,</p>
<p>Але шкада — усё адно!</p>
<p> </p>
<p>Прывычкі нашы, ах, прывычкі!</p>
<p>Вол прывыкае да ярма —</p>
<p>Як распрагуць, яму нязвычна,</p>
<p>Здаецца, выпраглі дарма.</p>
<p> </p>
<p>Нейк у мяне так сэрца ўпала,</p>
<p>Нібыта ад благіх прыкмет:</p>
<p>Вось плошча — і без п’едэстала,</p>
<p>Вісеў партрэт — і знік партрэт.</p>
<p> </p>
<p>Хай пахавалі чалавека,</p>
<p>Яго не вернеш з небыцця...</p>
<p>Каб жа труну!</p>
<p>Тут постаць века,</p>
<p>Здалося, вынеслі з жыцця.</p>
<p> </p>
<p>Так, гэта постаць...</p>
<p>І не з дробных,</p>
<p>Таму не выбралі другой...</p>
<p>Быў час нялёгкі і падобны</p>
<p>У нейкіх рысах да яго.</p>
<p> </p>
<p>Адной рукой кусцілі засеў,</p>
<p>Другой — сцішалі перуны.</p>
<p>Рабілі мы, а рысы ў часе</p>
<p>Былі ягоныя значны.</p>
<p> </p>
<p>Тае пышлівасці надмернай,</p>
<p>Што вызначае ўладароў,</p>
<p>І падазронасці да верных,</p>
<p>Што пакідае без сяброў.</p>
<p> </p>
<p>І нечаканых паваротаў</p>
<p>Рукі, узнятай на штурвал,</p>
<p>Як прывучаў пас да работы,</p>
<p>Нібы наўкола бой трываў.</p>
<p> </p>
<p>Няхай ён шмат сабе прыпісваў</p>
<p>Да гістарычнай баразны,</p>
<p>А рысы ў часе засталіся,</p>
<p>Не выкасуеш, ёсць яны.</p>
<p> </p>
<p>Мы шмат чаго рабілі з болем,</p>
<p>Хоць часам з радасцю маглі.</p>
<p>Чаго ўздыхаць? Не кожны здолен</p>
<p>Патрэбны рух надаць зямлі.</p>
<p> </p>
<p>Ды ці ўтрымаў бы хтосьці хліпкі</p>
<p>Аж дваццаць год ад схваткі той,</p>
<p>Ад той смяротнай, страшнай сшыбкі,</p>
<p>Што называецца вайной?</p>
<p> </p>
<p>Калі ўзраслі на даляглядзе</p>
<p>Яе агністыя клубы,</p>
<p>Ніхто, і бог бы не дарадзіў,</p>
<p>Яе ўжо пе магло не быць!</p>
<p> </p>
<p>Яна дайшла, яна даспела,</p>
<p>Яна дабегла да прысад</p>
<p>І з хмары вырвацца паспела,</p>
<p>Як на калоссе цяжкі град.</p>
<p> </p>
<p>Спрабуй — стрымай!</p>
<p>Не кожны здолен</p>
<p>Не ўціснуць голаў, не ўцячы...</p>
<p>Мы шмат чаго рабілі з болем,</p>
<p>Іначай — не перамагчы...</p>
<p> </p>
<p>Прыйшла бяда — гаворак меней:</p>
<p>Сказаў — адсек, і ўсё па ўсім.</p>
<p>А хто там, геній ці не геній</p>
<p>Адбіў удар —</p>
<p>мацней стаім!</p>
<p> </p>
<p>Як ні адмахвайся заўзята —</p>
<p>Быў, і няма, і след астыў! —</p>
<p>А сэрцу млосна, пуставата,</p>
<p>Перахварэць павінен ты.</p>
<p>Няхутка ўбачыў я за стратай</p>
<p>Свет не пусты і лес густы.</p>
<p> </p>
<p>Сумеўся я...</p>
<p>Што будзе заўтра?</p>
<p>Ці ўстоім, калі гром угрунь</p>
<p>Рванецца з авія і з аўта</p>
<p>На падгадованую рунь?</p>
<p> </p>
<p>Аднак без выбухаў раптоўных</p>
<p>Заднеўся дзень.</p>
<p>За ім — другі</p>
<p>Закалыхаўся поўным-поўны</p>
<p>Аж да вясёлчынай дугі.</p>
<p> </p>
<p>Калгаснік ладзіў трактар, збрую,</p>
<p>Свет не саскочыў з перадка,</p>
<p>Хоць не падкручвала старую</p>
<p>Зямлю</p>
<p>астыўшая рука.</p>
<p> </p>
<p>І прастарней на сэрцы стала,</p>
<p>Як і на вуліцы любой,</p>
<p>Дзе ўжо на месцы п’едэстала</p>
<p>Кармілі дзеці галубоў.</p>
<p> </p>
<p>Зямлі зялёная грудзіна</p>
<p>Расціла ціха свой прыплод.</p>
<p>Мяне ўздымала, маладзіла:</p>
<p>Зварот імён, сяброў зварот!</p>
<p>Мне прадчуваліся радзіны</p>
<p>Яшчэ нябачаных турбот.</p>
<p> </p>
<p>І адбылося!</p>
<p>Светлым дзівам</p>
<p>Душа рванулася наўзлёт,</p>
<p>І словы</p>
<p>Маці і Радзіма</p>
<p>Яшчэ цяплей сказаў народ.</p>
<p> </p>
<p>Я ўголас вымавіў.</p>
<p>І ў кожным</p>
<p>З тых добрых слоў</p>
<p>ажыў мой дом,</p>
<p>Мой чорны хлеб, мой луг мурожны,</p>
<p>Паднебны свет з усім дабром.</p>
<p> </p>
<p>І нешчаслівых продкаў слава,</p>
<p>І шлях прычаснікаў маіх</p>
<p>Насталі простай, земнай справай...</p>
<p>Ды як я дыхаць мог без іх!</p>
<p> </p>
<p>Я піў святло, здавольваў смагу</p>
<p>І лёс прасіў: не адарві</p>
<p>Ад цёплай матчынай увагі,</p>
<p>Ад смутнай матчынай любві.</p>
<p> </p>
<p>І сёння ёсць, і заўтра будзе,</p>
<p>І не прыскочыць бура ўгрунь.</p>
<p>Да каласоў, мой добры людзе,</p>
<p>Падняў ты будучыні рунь.</p>
<p> </p>
<h3><a id="chapter7"></a>7. Матчын лёс</h3>
<p>*</p>
<p>Гады закрэсляць ці адновяць —</p>
<p>Не разважай, не бі адбой:</p>
<p>Пішы сабе,</p>
<p>працягвай споведзь</p>
<p>Ні перад кім, перад сабой.</p>
<p> </p>
<p>Цяпер багата стала ясна,</p>
<p>Пішу па часе — рад не рад —</p>
<p>Раней крыху паспеў сучаснік,</p>
<p>Паэт, дык ён старэйшы брат.</p>
<p> </p>
<p>*</p>
<p>Чаго таіць!</p>
<p>Балелі страты,</p>
<p>Як нараджаўся новы свет.</p>
<p>Не вінаваць невінаватых,</p>
<p>Спачатку глянь на веліч мэт.</p>
<p> </p>
<p>Прасцей за ўсё абвінаваціць</p>
<p>Абставіны.</p>
<p>Спрэс абяліць</p>
<p>Саміх сябе, злажыць на маці,</p>
<p>Нібыта мы ў другой раслі.</p>
<p> </p>
<p>Усім пялёнкі паласкала</p>
<p>І хлеб пякла на ўсіх адзін,</p>
<p>Ды, як на тое, і ў ласкавай</p>
<p>Удасца раптам жорсткі сын.</p>
<p> </p>
<p>Як ні глядзі, а з ім халодна:</p>
<p>І смех і плач — яму пад лад,</p>
<p>Ды ўсё ж ткі родны, не наводны,</p>
<p>Не чужаземны супарат.</p>
<p> </p>
<p>Як ні пякло, ні калаціла</p>
<p>Яе пад позіркам цяжкім,</p>
<p>А даравала, бо любіла</p>
<p>Той добры свет, што быў за ім.</p>
<p> </p>
<p>Вастрыла серп вайны зубіла,</p>
<p>За справу, пры якой стаім,</p>
<p>Устала, крыўды ўсе забыла</p>
<p>І ў цяжкі бой пайшла за ім.</p>
<p> </p>
<p>А смерць прыйшла, сарвала біла,</p>
<p>І звон навекі стаў нямым —</p>
<p>Збялела маці, ўсё забыла,</p>
<p>Пагаласіла і па ім.</p>
<p> </p>
<p>Такая ты!..</p>
<p>Жалоба ў хаце,</p>
<p>Павіслі сцягі наўкасы...</p>
<p>Хай жорсткі ён, але для маці</p>
<p>Які б ні быў, а ўсё ж ткі сын.</p>
<p> </p>
<p>*</p>
<p>Ва ўчора зазірнеш часамі.</p>
<p>Айцоў айчыны шмат было —</p>
<p>Цары з бародамі, з вусамі,</p>
<p>З галовамі і без галоў.</p>
<p> </p>
<p>А маці — ўсё адна!</p>
<p>Сівая,</p>
<p>Ды маладзей за маладых —</p>
<p>Слязой праводзіць, сустракае</p>
<p>Сыноў жывых і нежывых.</p>
<p> </p>
<p>Слязой...</p>
<p>Чаму ж я ўспомніў працу</p>
<p>Вясёлую?</p>
<p>Згадайце вы,</p>
<p>Як пачынаюць нахіляцца,</p>
<p>Дыміцца ў росах паплавы.</p>
<p> </p>
<p>Вяскоўцы — Колас і Твардоўскі</p>
<p>І не мужык, а граф — Талстой</p>
<p>Занятак славілі дзядоўскі:</p>
<p>Прайсці на досвітку з касой.</p>
<p> </p>
<p>Яно так хораша, аж млосна!</p>
<p>Спіць травастой, туман паўзе...</p>
<p>Ідзеш:</p>
<p>а росна там ці слёзна,</p>
<p>Ці па расе, ці па слязе?</p>
<p> </p>
<p>І ўбачыцца: на сенажаці,</p>
<p>З глыбінь яе, ў світальны час</p>
<p>Мільёны воч мільёнаў маці</p>
<p>Глядзяць на свет.</p>
<p>Глядзяць на нас.</p>
<p> </p>
<p>І плачуць, як здаўна тужылі,</p>
<p>Бо як мы добра ні жылі,</p>
<p>Здаецца ім: не даступілі,</p>
<p>Напэўна, лепей бы маглі.</p>
<p> </p>
<p>Заўжды ім рупіла, балела:</p>
<p>Трава — няхай, пара сцінаць,</p>
<p>Але нашто, прыгожы, белы,</p>
<p>Выкошваць свет, як сенажаць!</p>
<p> </p>
<p>Пад раніцу і ўвечар позна</p>
<p>Луг на туманы не скупы,</p>
<p>Але ці росна там, ці слёзна —</p>
<p>Не знаю...</p>
<p>Боязна ступіць.</p>
<p> </p>
<p>Як з пераспелага калосся,</p>
<p>На дол плывуць зярняты слёз,</p>
<p>Усіх жанок з’яднаўшы лёсы</p>
<p>У матчын — вечны бабскі лёс.</p>
<p> </p>
<p>Чаго ты, маці, ні цярпела:</p>
<p>То прыбяры, то падавай!</p>
<p>На сонцы млела, ў ветры зглела,</p>
<p>А працы мела — цераз край.</p>
<p> </p>
<p>Дзяўчына, не пабыўшы жонкай,</p>
<p>Ужо рабілася ўдавой,</p>
<p>І не вылазіла з пастронкаў,</p>
<p>Ледзь не хадзіла пад дугой.</p>
<p> </p>
<p>Не ўстояць перад гэткай сілай</p>
<p>Ні конскай, ні чыёй з багоў...</p>
<p>Не нам судзіць, калі каго</p>
<p>Ад гора ў змроку прытуліла,</p>
<p>А думала то пра свайго!</p>
<p> </p>
<p>Мы — юнакі і ў веку сталым —</p>
<p>Хінёмся болей да бацькоў,</p>
<p>Хоць з беднаю зямлёй звязала</p>
<p>Яна нятлустым малаком.</p>
<p> </p>
<p>Адкуль узяць? Жыла нягуста,</p>
<p>Ды як ні ўкрыўджана была,</p>
<p>А хлеба лусту, слова лусту,</p>
<p>Не пасаліўшы, не дала.</p>
<p> </p>
<p>Перш чым сабе — падкіне сыну:</p>
<p>Сілкуйся, дзеткі, на — пірог!</p>
<p>І, моўчкі праглынуўшы сліну,</p>
<p>Вядзе, галодная, нарог.</p>
<p> </p>
<p>А надвечар, у хустцы новай,</p>
<p>Нясе кужэльны ручнічок</p>
<p>Таму, хто ў полі раскрыжован</p>
<p>І на дажджы асеннім змок.</p>
<p> </p>
<p>Стаіць, укленчыўшы, гадзіны</p>
<p>Прад ім,</p>
<p>і хрысціцца рука,</p>
<p>Каб толькі сын яе адзіны</p>
<p>Такое долі не спаткаў.</p>
<p> </p>
<p>Але вяла і выпраўляла</p>
<p>На горшы лёс, на чорны скон.</p>
<p>І падала, і ў крык крычала</p>
<p>Над пахавальным пісямком.</p>
<p> </p>
<p>З франтоў яно або з Сібіры,</p>
<p>Ад маці роўная хвала</p>
<p>Усім, хто ў незваротны вырай</p>
<p>Людзей цяплушкі пасылаў.</p>
<p> </p>
<p>Палаплены, падраны ў шматы,</p>
<p>Будзённы матчын фартушок</p>
<p>Свяцей за той, з якім распяты</p>
<p>На растанцах вісеў і мок.</p>
<p> </p>
<p>Заўсёды ў ім адным хадзіла,</p>
<p>Калі хлапцам, лясным байцам,</p>
<p>Чыгунчык з бульбаю цадзіла</p>
<p>І ў іх была за пасланца.</p>
<p> </p>
<p>Ды падсачыла з леснічоўкі,</p>
<p>Што вораг іх падпільнаваў,</p>
<p>І так злажылася з вінтоўкі</p>
<p>Упершыню...</p>
<p>І напавал!</p>
<p> </p>
<p>Не разумела, не чакала,</p>
<p>Абцерла рукі аб хвартух...</p>
<p>На чалавека болей стала,</p>
<p>На ката менш...</p>
<p>Бяры, чвартуй!</p>
<p> </p>
<p>Ступала босымі нагамі</p>
<p>Па шкле, з цвікоў — на вугалі,</p>
<p>І — хоць бы хустачка! —</p>
<p>нагая,</p>
<p>Пакуль на шыбельню ўзвялі.</p>
<p> </p>
<p>Яна зрабілася б каменнай,</p>
<p>Каб камянеў народны дух,</p>
<p>Каб не жывіла ў пакаленнях</p>
<p>Да волі рух, да сонца рух.</p>
<p> </p>
<p>У далячынь ідзе.</p>
<p>Сівая,</p>
<p>А маладзей за маладых.</p>
<p>Сыноў праводзіць, сустракае.</p>
<p>Жывых.</p>
<p>Няма ёй нежывых.</p>
<p> </p>
<h3><a id="chapter8"></a>8. Умельцы зброі</h3>
<p>*</p>
<p>Цяпер усе шануюць Мінскі</p>
<p>Тонкасуконны камбінат,</p>
<p>Але скажыце без замінкі,</p>
<p>Хто быў яго старэйшы брат?</p>
<p> </p>
<p>Ён быў і ёсць.</p>
<p>Завецца Кобрын,</p>
<p>Яго павет у ткацтва ўлёг,</p>
<p>Праславіўся суконцам добрым,</p>
<p>А прадзед мой насіць не мог.</p>
<p> </p>
<p>Купіць не мог!</p>
<p>Снавала кросны</p>
<p>Прабабка, ткала ніт у ніт,</p>
<p>І апранаў мой край дзівосны</p>
<p>Строй саматканых белых світ.</p>
<p> </p>
<p>Ушанаваў убор бацькоўскі,</p>
<p>Калі свабоду зваў у дом,</p>
<p>Змагар народны:</p>
<p>Каліноўскі</p>
<p>Назваўся Світкай Васілём.</p>
<p> </p>
<p>Мы не таму рабілі бочкі,</p>
<p>Што не маглі чаго мудрэй,</p>
<p>Бо вось жа трапіў налібоцкі</p>
<p>Крышталь</p>
<p>у Лонданскі музей.</p>
<p> </p>
<p>І не якія фінціфлюшкі —</p>
<p>Нясвіж гарматы ліў,</p>
<p>з Ашмян</p>
<p>Вазілі зброю для Касцюшкі,</p>
<p>А з Оршы штось для пскавічан.</p>
<p> </p>
<p>Да Пецярбурга дапіналі.</p>
<p>Варылі цукар на Маскву</p>
<p>І атрымоўвалі медалі,</p>
<p>За што — ўсяго не назаву.</p>
<p> </p>
<p>Я не хвалюся, многа месцаў</p>
<p>Лілі метал і дзьмулі шкло.</p>
<p>Былі выдатныя умельцы,</p>
<p>Умельства з часам прыбыло.</p>
<p> </p>
<p>Ты хочаш ведаць, як з ваўчынай</p>
<p>Навалай</p>
<p>біўся партызан?</p>
<p> </p>
<p>Хутчэй ідзі ў Музей Айчыннай</p>
<p>Вайны.</p>
<p>Ў адной з прасторных зал</p>
<p>Усё, што трэба для салдата,</p>
<p>Каб ён правёў дастойна бой:</p>
<p>Вісяць клінкі і аўтаматы</p>
<p>З малое кузенькі лясной.</p>
<p> </p>
<p>Наш продак быў даўнейшай веры</p>
<p>І для сваіх ваяцкіх спраў</p>
<p>Хапаў касу або сякеру —</p>
<p>Чым працаваў, тым ваяваў.</p>
<p> </p>
<p>Мы — не маглі ўжо так адбіцца —</p>
<p>Не тыя ворагі былі:</p>
<p>У навальніцу з навальніцы</p>
<p>Мы навальніцаю ішлі.</p>
<p> </p>
<p>Каб выкурыць чужынца з дому,</p>
<p>Дзе набярэшся зброі той:</p>
<p>Дай франтавому, і лясному,</p>
<p>І ўсім салдатам пад страхой.</p>
<p> </p>
<p>Салдату хлеба і да хлеба —</p>
<p>Радзіма-маці ўсё дае;</p>
<p>Калі ж няўпраўка, ёсць патрэба,</p>
<p>Салдат і скочку падкуе.</p>
<p> </p>
<p>Пакуль там чых збярэцца ў носе,</p>
<p>Салдат гаворыць: будзь здароў!</p>
<p>...На ціхай Случчыне знайшлося</p>
<p>Дзесяткі ўдалых збраяроў.</p>
<p> </p>
<p>Ніхто не ведаў і не зваў іх,</p>
<p>Прыйшлі майстры ў зялёны край:</p>
<p>Ужо ж не Круп, ужо ж не Заўэр,</p>
<p>Сам Слагада і сам Няграй<sup><a href="#footnote-1">5</a></sup>.</p>
<p> </p>
<p>З-пад Чапялёў, з-за Прус і з Бранчыц</p>
<p>Кавалі хлопцы, адусюль,</p>
<p>І, як гаворыцца, затанчыў</p>
<p>Крыжак ад рою іхніх куль.</p>
<p> </p>
<p>«Рабіў Няграй, а ён жа грае</p>
<p>Лепш за гармонік, аўтамат», —</p>
<p>Хадзіла прымаўка такая.</p>
<p>Рад майстар быў, і воін рад.</p>
<p> </p>
<p>*</p>
<p>Пры горнах кузні лесавое</p>
<p>Як не рабіць было майстрам!</p>
<p>Там зброю нараджала зброя,</p>
<p>Навечна дадзеная нам.</p>
<p> </p>
<p>Калі Расія паўставала,</p>
<p>Каб выплаўляць людскі метал,</p>
<p>Змагацца супраць капіталу</p>
<p>Дапамагаў нам «Капітал».</p>
<p> </p>
<p>Не ўзросшы з буйных спекуляцый,</p>
<p>Нажыты з крахаў біржавых,</p>
<p>А той, што Маркс здабыў у працы</p>
<p>І завяшчаў мне ўсе правы.</p>
<p> </p>
<p>Прасвідраваў у глыб эпохі</p>
<p>Магутны розум, быццам зніч.</p>
<p>Зірнуў, як майстар, і апокі</p>
<p>Для зброі вынайшаў Ільіч.</p>
<p> </p>
<p>Не проста ўзяў ад продкаў нешта,</p>
<p>Ён зрушыць свет знайшоў рычаг</p>
<p>І, каб зваліць муры дарэшты,</p>
<p>Гартоўку зброі распачаў.</p>
<p> </p>
<p>Ужо той час далекавата,</p>
<p>Мы ўпершыню яе ўжылі</p>
<p>Перад Семнаццатым,</p>
<p>у Пятым,</p>
<p>І ўсёй зямлі перадалі.</p>
<p> </p>
<p>*</p>
<p>...Скрыпеў ручны станочак марны</p>
<p>Накручвай, добра прыціскай!</p>
<p>Ільіч у лейпцыгскай друкарні</p>
<p>Піў з друкаром нішчымны чай.</p>
<p> </p>
<p>А вочы праз мяжу глядзелі</p>
<p>У светлы горад на Няве.</p>
<p>У думках гаварыў Надзеі:</p>
<p>Няшчыры чалавек Гэ Вэ.</p>
<p> </p>
<p>Гэ Вэ — Георгій Валянціныч</p>
<p>Пляханаў...</p>
<p>Да пашаны звык,</p>
<p>Прывык трымацца палавіны...</p>
<p>Выдатны...</p>
<p>А не бальшавік!</p>
<p> </p>
<p>А ў «Іскры» — мае голас лішні...</p>
<p>Што ж, паспрачаемся! Дарма!</p>
<p>А гэта вось удала выйшла,</p>
<p>Канспіратыўна, слоў няма!</p>
<p> </p>
<p>Удала выбран шрыфт для «Іскры»</p>
<p>Той — з рускай бібліі!</p>
<p>Ну як?</p>
<p>...Яшчэ глыточак, цукар выскраб,</p>
<p>І ўсмешка точыцца няўзнак.</p>
<p> </p>
<p>*</p>
<p>Не помню, дзе пітво такое</p>
<p>Зачэрпаў з філасофскіх рэк:</p>
<p>Нібыта вырастае зброя,</p>
<p>Калі драбнее чалавек.</p>
<p> </p>
<p>Як на чыёй, мне невядома,</p>
<p>На гэтай зброі ён расце,</p>
<p>А што равеснік мой не зломак —</p>
<p>Адчуў наш вораг на хрыбце.</p>
<p> </p>
<p>Вайну адбудзе, думаў, смехам,</p>
<p>Параскашуецца тады.</p>
<p>Сеў на каня, а не паехаў,</p>
<p>Бо мы схапілі павады.</p>
<p> </p>
<h3><a id="chapter9"></a>9. Мы за час, і час за нас</h3>
<p>Умелец ты або няўмека,</p>
<p>Не знойдзеш ісціны прасцей:</p>
<p>Ідэі твораць чалавека,</p>
<p>А чалавек — тварэц ідэй.</p>
<p> </p>
<p>І не спрабуйце разлучыць іх</p>
<p>Ці падмяніць адно другім:</p>
<p>Уміг падкруціцца нячысцік,</p>
<p>Піратэхнічны пусціць дым.</p>
<p> </p>
<p>Каб перакроіць свету карту,</p>
<p>Ён неабходнасць давядзе</p>
<p>Злажыць упокат паўмільярда,</p>
<p>Ды не ідэй — жывых людзей.</p>
<p> </p>
<p>Калі ў крыві ідэі мыюць,</p>
<p>Каб і ў крыві апаласкаць,—</p>
<p>Глухія робяцца, нямыя —</p>
<p>Без ветру — крылы ветрака.</p>
<p>Не свецяць пам ідэі тыя,</p>
<p>Бо ў кожнай — чэрапа аскал.</p>
<p> </p>
<p>Яны памерлі, ці, праўдзівей,</p>
<p>І не жылі, жыць не маглі,</p>
<p>Хоць каштавалі шмат</p>
<p>цярплівай,</p>
<p>Руплівай матухне-зямлі.</p>
<p> </p>
<p>Хадзіць па прыклад — недалёка:</p>
<p>Трубіў адзін з нядаўніх крыкс,</p>
<p>Прасторы прагнуў...</p>
<p>Выйшла бокам,</p>
<p>І як узнік ён, так і знік.</p>
<p> </p>
<p>І шчасце ёсць, і ёсць надзея</p>
<p>Дайсці да явы аднае,</p>
<p>Калі яна, твая ідэя,</p>
<p>Нясе цябе, а ты — яе;</p>
<p>Сама ні кроплі не сівее,</p>
<p>Табе састараць не дае.</p>
<p> </p>
<p>...Плыву я.</p>
<p>Судна не хістае,</p>
<p>Але там-сям зямля гарыць...</p>
<p>Вось патыхае ад Кітая</p>
<p>Гаркавы чад, дымяць кастры.</p>
<p> </p>
<p>Народ, славуты ў пакаленнях</p>
<p>І па ідэі добры друг,</p>
<p>Навекі скінуў паніжэнне,</p>
<p>Зноў акрыяў, прыйшоў у рух.</p>
<p>І раптам — злое ачмурэнне,</p>
<p>А нам бы жыць, рабіць удвух!</p>
<p> </p>
<p>Людзей багата, рысу мала...</p>
<p>Чым замяніць? Пачаць спярша</p>
<p>Канцэрт кашэчы — мау-мау! —</p>
<p>А пад яго сячы з пляча</p>
<p>Галовы згодных і нязгодных</p>
<p>З тым, што б ні выславіў мудрэц,</p>
<p>Айцец няродны, ды нязводны,</p>
<p>Філосаф, ён жа і плывец.</p>
<p> </p>
<p>Іду ў той край. І з асцярогай,</p>
<p>Каб не ажыў, кранаю лом,</p>
<p>З якога там зямнога бога</p>
<p>Ляпілі, ўзяўшыся гуртом.</p>
<p> </p>
<p>А гэты бог, хоць сам быў цёмны,</p>
<p>Ды неяк пасляпіў усіх</p>
<p>Сваім вяліччам каркаломным,</p>
<p>Пераніцоўкай дзей і кніг.</p>
<p> </p>
<p>Памешваў чарпаком стагоддзі,</p>
<p>Хаду краін і душ развой</p>
<p>Да гладкай роўніцы прыводзіў,</p>
<p>А рух — да лініі прамой.</p>
<p> </p>
<p>І людзі пастулат прымалі,</p>
<p>Не сумняваліся дарма,</p>
<p>Што найкаротшы шлях прамая</p>
<p>Дае між пунктамі двума.</p>
<p> </p>
<p>Лічылі шчыра: меней глуму,</p>
<p>Кружні ў шуканні пуцявін,</p>
<p>Калі адзін за ўсіх падумаў,</p>
<p>Усё за ўсіх сказаў адзін.</p>
<p> </p>
<p>Тым болей што майстры авацый</p>
<p>Гатовы цалаваць сляды,</p>
<p>Прамовіць слова — енчаць:</p>
<p>— Праца!</p>
<p>Прагноз навекі, назаўжды.—</p>
<p> </p>
<p>Мёртванароджаныя вершы,</p>
<p>Якімі ён грашыў і сам,</p>
<p>Паэты сіляцца падперчыць,</p>
<p>Гусцей развезці фіміям.</p>
<p> </p>
<p>І скрозь, на лекцыях і ў прэсе,</p>
<p>За ўзор стаўлялі для вякоў</p>
<p>Цытатнічак, які накрэслен</p>
<p>Яго ці не яго рукой.</p>
<p> </p>
<p>Без бацькі — ні красы, ні ўздыму!</p>
<p>І сталі ў цень, нібы па звод,</p>
<p>Каго хацеў любіць — радзіма,</p>
<p>Каму хацеў служыць — народ.</p>
<p> </p>
<p>Там адшукалі раду зрэшты:</p>
<p>Каб лішне дзетак не пладзіць,</p>
<p>Адважна выразаюць нешта</p>
<p>І хваляцца, што не баліць.</p>
<p> </p>
<p>Але шаноўныя дарадцы —</p>
<p>Хто скроб пяром, так і скрабе,</p>
<p>А рызыкоўных аперацый</p>
<p>Не дапускаюць для сябе.</p>
<p> </p>
<p>Яны гарлаюць з-за атрогаў,</p>
<p>Што павялічаць зноў прыплод,</p>
<p>Не будуць рэзаць больш нічога —</p>
<p>Прырэжце ім...</p>
<p>Далёкі Ўсход.</p>
<p> </p>
<p>Кіпіць у горшчыках жалеза,</p>
<p>У кожнай фанзе металург.</p>
<p>Давай зямлі! Сляпіцай лезуць</p>
<p>І грозяць рынуцца на штурм.</p>
<p> </p>
<p>Бо як-ніяк, а чорны выбух</p>
<p>Там прагучаў, і бомба ёсць.</p>
<p>Калі ў мазгах не ўправіць вывіх,</p>
<p>Не ўцішыцца настырны госць.</p>
<p> </p>
<p>Ну што ж: жылі мы ў горшым сціску,</p>
<p>А хто б ні пёр пад дом, пад лес,</p>
<p>Мы так адважвалі па пыску,</p>
<p>Каб і давеку не падлез.</p>
<p> </p>
<p>Ваўку аўсянкі не наварыш,</p>
<p>Мясоў давайце на папас.</p>
<p>Яшчэ гасіць вайны пажары</p>
<p>Нам давядзецца. І не раз.</p>
<p>Надзейны курс трымай, таварыш,</p>
<p>Бо мы за час і час за нас.</p>
<p> </p>
<p>Калі пазначыцца нязгода,</p>
<p>Звяртайся проста да сяброў,</p>
<p>Як Ленін колісь да народаў —</p>
<p>Цераз галовы ўладароў.</p>
<p> </p>
<p>Ідзі на помач без адмовы,</p>
<p>Сам не напрошвайся ў сваты.</p>
<p>Дзе не пасобіць наша слова,</p>
<p>Дарадзіць прыклад наш святы.</p>
<p> </p>
<p>Высокі прыклад!</p>
<p>Кожным рухам</p>
<p>Мацуй яго, шануй, дружбак,</p>
<p>Не дай няздарам аблавухім</p>
<p>З ім абысціся абы-як.</p>
<p> </p>
<p>Не дай адкульсьці сесці скулцы,</p>
<p>Каб дзе не выскачыў, зважай,</p>
<p>Не мульцікульт, не мульцікульцік,</p>
<p>А проста мульціпустабай.</p>
<p> </p>
<p>Ідэя наша — наша сіла,</p>
<p>Яна адна ва ўсёй хадзе,</p>
<p>Яна ў баі мяне вадзіла,</p>
<p>Яна і ў заўтра прывядзе.</p>
<p> </p>
<p>Каб толькі зберагчы насенне,</p>
<p>Што Ленін рыхтаваў здаўна,</p>
<p>Каб не расла неразумення</p>
<p>Наўсцяж кітайская сцяна.</p>
<p> </p>
<p>Там сціхнуць маўканне і крыкі.</p>
<p>Шумлівай клікі знікне след,</p>
<p>І той народ, як наш, вялікі,</p>
<p>Таксама прыйдзе ў новы свет.</p>
<p> </p>
<h3><a id="chapter10"></a>10. На хвалі Дзвіны</h3>
<p> </p>
<p>Прыдзіра чмыхне:</p>
<p>— Перадоўка,</p>
<p>Скрозь публіцыстыка...</p>
<p>Дармо!..</p>
<p>Хай так... А варухні галоўкай.</p>
<p>Як хлеб расце?</p>
<p>А мы — ямо!</p>
<p> </p>
<p>Не забывайце, маладыя,</p>
<p>Што ў год вось гэтага дабра</p>
<p>За неблагою гаспадыняй</p>
<p>З’ясі вазок ці паўтара.</p>
<p> </p>
<p>А што датычыцца сталовак,</p>
<p>Тут падлічыць патрэбен спрыт.</p>
<p>Няхай жа сам бярэ аловак</p>
<p>І сам падлічвае нарпіт.</p>
<p> </p>
<p>У творы бачу сам заганы,</p>
<p>І не жадаю я зусім,</p>
<p>Каб мой чытач шматпаважаны</p>
<p>Карміўся ліха знае чым.</p>
<p> </p>
<p>Вось гэты строй радкоў і думак</p>
<p>Вяду гісторыі пад цэп:</p>
<p>Ці хлеб спячэ, ці кіне ў гумус</p>
<p>І выспеліць ямчэйшы хлеб.</p>
<p> </p>
<p>Я адхіляюся ад тэмы,</p>
<p>Ды прабачэнняў не прашу:</p>
<p>Я ж не раман і не паэму,</p>
<p>А толькі летапіс пішу.</p>
<p> </p>
<p>Тут можа быць і назіранне,</p>
<p>Не вырастае да высот,</p>
<p>Неверагоднае паданне</p>
<p>І не банальны анекдот.</p>
<p> </p>
<p>Як ні рашай, крытычны кворум,</p>
<p>Прыкметы часу часцяком</p>
<p>Не ў тым відны, што ў поце творым,</p>
<p>А ў тым, што смехам сказанём.</p>
<p> </p>
<p>Не ўсё прытном валі на фуру,</p>
<p>Чым падрабязней, тым нудней,</p>
<p>Дык пашануй літаратуру</p>
<p>І думай крышачку вальней.</p>
<p> </p>
<p>Пакуль не грозіць дамавіна,</p>
<p>Што б ні казалі дружбакі,</p>
<p>Павінен я ў ланцуг адзіны</p>
<p>Сабраць і звесці звенчакі.</p>
<p> </p>
<p>Адкуль нам ведаць, колькі ехаць,</p>
<p>Пакуль, мой дарагі паэт,</p>
<p>Як быццам крэйду, мокры вехаць</p>
<p>З табліцы дзён змахне твой след.</p>
<p> </p>
<p>*</p>
<p>Абы вось прыгадаўся Полацк,</p>
<p>І мы — ў абдымках даўніны:</p>
<p>На тым шляху, што зваўся волак,</p>
<p>На замчышчах каля Дзвіны,</p>
<p> </p>
<p>Дзе птушкі крыллем апраналі</p>
<p>Дружыны мёртвыя ўначы,</p>
<p>Дзе шумным вечам справавалі,</p>
<p>Як наўгародцы, крывічы...</p>
<p> </p>
<p>«Мяцеж вялік... у палачанах»</p>
<p>Не раз гарэў...</p>
<p>Трымайся, князь!</p>
<p>Калі ён злыдзень быў паганы,</p>
<p>Гукала веча:</p>
<p>«Княжа, злазь!»</p>
<p> </p>
<p>Яшчэ чаго! Якое веча,</p>
<p>Калі грыміць дваццаты век?</p>
<p>Ды там жа воблік чалавечы</p>
<p>Мець навучаўся чалавек.</p>
<p> </p>
<p>Хоць рос упоравень з травою,</p>
<p>Ледзь-ледзь адскочыў ад зямлі,</p>
<p>А ці прыдбаў бы сёння волю,</p>
<p>Каб не дыхнуў яе калісь!</p>
<p> </p>
<p>Я не хачу, не маю права</p>
<p>Распісваць рай ля Палаты:</p>
<p>Ён быў ярэмны і крывавы,</p>
<p>Той век,— зусім не залаты.</p>
<p> </p>
<p>Як зажадаецца магнатам,</p>
<p>Вызвоньваў звон, высуджваў суд.</p>
<p>Халоп на латах ставіў латы</p>
<p>Ды дзень пры дні званіў у склюд.</p>
<p> </p>
<p>Званіў у кельню, ў мур высокі,</p>
<p>Біў білам сэрца ў грудзі ён,</p>
<p>А веча бачыў на паўвока</p>
<p>І напаўвуха чуў той звон.</p>
<p> </p>
<p>Але Сафію ці Сахвею</p>
<p>Падняў, як кажуць случакі,</p>
<p>І да Ўсяслава Чарадзея</p>
<p>Збіраўся ў пешыя палкі.</p>
<p> </p>
<p>Бег шэрым воўкам да Нямігі,</p>
<p>За конскім скокам — бегма ў бой!</p>
<p>Ішлі вадой чырвонай крыгі,</p>
<p>Саха — чырвонай цаліной...</p>
<p> </p>
<p>Пасля баёў — каму палацы,</p>
<p>Каму вянок на галаву,</p>
<p>Адно халопу ўсё па частцы,</p>
<p>Якой дасюль не загаю.</p>
<p> </p>
<p>Не лішка тут, не перагрузка:</p>
<p>Як ні капай паданняў фуз —</p>
<p>Для чорнай косткі беларускай</p>
<p>Бяды не знойдзеш недагруз.</p>
<p> </p>
<p>Калі ярмо — да трунных зрубаў,</p>
<p>Калі вайна — усё датла.</p>
<p>Прыпрэцца госць, пад’есць і — ў зубы,</p>
<p>І вон цябе з твайго жытла.</p>
<p> </p>
<p>Плаціўся продак мой, нябога,</p>
<p>За тое, што рахманым стаў,—</p>
<p>Жыў у падсуседзях у тога,</p>
<p>Каго ў падсуседзі пускаў.</p>
<p> </p>
<p>А род не звёўся, не захежаў</p>
<p>І нажынаў не менш з палёў,</p>
<p>Хоць не займеў сабе драпежных</p>
<p>Сцягоў з каронай і арлоў.</p>
<p> </p>
<p>Ну — так то так... Нашто ж на шалях</p>
<p>Зноў пераважваць даўніну?</p>
<p>А я — каб зналі, шанавалі</p>
<p>Наш добры час —</p>
<p>напамяну.</p>
<p> </p>
<p>Не я кажу:</p>
<p>паэт народны</p>
<p>Свой запавет сынам нясе,</p>
<p>Каб за свабоду ў час нягоды</p>
<p>Мы грознай хваляй сталі ўсе.</p>
<p> </p>
<p>*</p>
<p>Дзвіною цешыў вочы Грозны,</p>
<p>Стаяў, адпаясаўшы меч,</p>
<p>А гэты цар быў цар сур’ёзны</p>
<p>У сэнсе, каб галовы сеч.</p>
<p> </p>
<p>Прыкмеціў: берагі са срэбра</p>
<p>І залатое ў рэчцы дно,</p>
<p>Але не здолеў сілай зрэбнай</p>
<p>Адстояць горад ад паноў.</p>
<p> </p>
<p>А зло спагнаў...</p>
<p>І за вадою</p>
<p>Пайшлі навек даваць нырца</p>
<p>Тапельцы, бедныя жыдове,—</p>
<p>Не залюбіў іх строгі цар.</p>
<p> </p>
<p>Адсюль са шведамі разлікі</p>
<p>З-за хвалі сіняе марской</p>
<p>Намерваўся Пятро Вялікі</p>
<p>Нарэшце звесці пад Лясной.</p>
<p> </p>
<p>І ён раку адзначыў зразу,</p>
<p>Як зручны шлях перад усім,</p>
<p>Яе па царскаму указу</p>
<p>Апісваў цёзка мой, Максім<sup><a href="#footnote-2">6</a></sup>.</p>
<p> </p>
<p>Яшчэ не раз у жвірных сховах</p>
<p>Яна крывёю падплыла,</p>
<p>Пакуль падужаў двухгаловы</p>
<p>Аднагаловага арла.</p>
<p> </p>
<p>Тады царыца Кацярына,</p>
<p>Пабыўшы ў Полацку ў гасцях,</p>
<p>Крыху жаманна гаварыла:</p>
<p>«Пакуль я тут — наўкол куртаг».</p>
<p> </p>
<p>Відаць, пашэнціла на тое,</p>
<p>Чаму была заўжды жадна,</p>
<p>Што ёй да рэчкі залатое,</p>
<p>Да тога залатога дна!</p>
<p> </p>
<p>Медалік з надпісам адбіла</p>
<p>«Отторженныя возвратих»</p>
<p>І тыя ж землі пратрубіла</p>
<p>Паміж угоднікаў сваіх.</p>
<p> </p>
<p>Ад аднаго скрычаўся Крычаў,</p>
<p>У Шклове шкліў палацы той,</p>
<p>Дый трэці ўсмак займеў здабычу —</p>
<p>Калі Прапойск, дык на прапой.</p>
<p> </p>
<h3><a id="chapter11"></a>11. Першапаэт, першадрукар</h3>
<p>Я не чапляўся да выпадку</p>
<p>Пылок абдзьмухваць з камяніц</p>
<p>І пералічваць па парадку</p>
<p>Усіх цароў, усіх царыц.</p>
<p> </p>
<p>Няхай парадкуе гісторык,</p>
<p>Калі ёсць нешта на плячах,—</p>
<p>Хто быў слабейшы з іх на ўторы,</p>
<p>Хто нёс дабро, хто сеяў жах.</p>
<p> </p>
<p>Праз тлум Альгердаў, Сігізмундаў,</p>
<p>Строй каралёў і каралеў</p>
<p>Шукаў я зерне даўніх бунтаў,</p>
<p>З якога бунт астатні спеў.</p>
<p> </p>
<p>Заўсёды блізка будзе віцца</p>
<p>І над патомкам грозны дух</p>
<p>Таго, хто сіняй бліскавіцай</p>
<p>Хапаў касу, забыўшы плуг.</p>
<p> </p>
<p>Лепш развітацца з галавою,</p>
<p>Пайсці на плаху ці на кол,</p>
<p>Чым так гібець, пакуль даўбнёю,</p>
<p>Не зачасаўшы, ўб’юць у дол.</p>
<p> </p>
<p>Вось і ўбівалі, заганялі</p>
<p>Глыбока гэтак, як маглі,</p>
<p>А мы карэнне прасціралі,</p>
<p>Хоць пад зямлёй, але раслі.</p>
<p> </p>
<p>Нам неслі гвалт у конскай дозе,</p>
<p>Каб сын раба раджаў раба,</p>
<p>Ды з голай тычкі пры дарозе</p>
<p>Пускае парастак вярба.</p>
<p> </p>
<p>У век ваўчыны і лучынны</p>
<p>Край абыходзіўся трыма,</p>
<p>Тры дактары людзей лячылі:</p>
<p>Часнок,</p>
<p>Гарэлка</p>
<p>І</p>
<p>Труна.</p>
<p> </p>
<p>Чарга настаўнікаў таксама — Астрог,</p>
<p>Гарапнік</p>
<p>І</p>
<p>Царква —</p>
<p>У тры рукі душу красала,</p>
<p>А бог, як бульбу, таркаваў.</p>
<p> </p>
<p>І з долу, поўнага па коптур</p>
<p>Пітвом пакут і цяжкіх кар,</p>
<p>На свет прабіўся першадоктар,</p>
<p>Першапаэт, першадрукар.</p>
<p> </p>
<p>Зачэрпаў не адзін кілішак</p>
<p>З бяды людской і з горкіх рэк...</p>
<p>Выходзіў раніцай Францішак —</p>
<p>Гарлае певень-кукарэк,</p>
<p>На плошчы дзеўку-самадайку</p>
<p>Таргуе прышлы машнарэз,</p>
<p>А там Дзвіна гайдае чайку,</p>
<p>А за ракой — дрымучы лес.</p>
<p> </p>
<p>І ў свеце, ў лесе, ў доме — цёмна</p>
<p>З тых часаў думка павяла</p>
<p>Яго на подзвіг векапомны,</p>
<p>Першаздабытчыка святла.</p>
<p> </p>
<p>Як ацяплела б, асвятлела</p>
<p>Вось гэта бедная зямля,</p>
<p>Каб у душы не сірацела</p>
<p>Любоў да роднага камля,—</p>
<p>Разважыў ён.</p>
<p>І рушыў смела,</p>
<p>І ў кнізе запісаў пасля:</p>
<p>«Пчала ў свой вулей прылятае,</p>
<p>Шануе звер нару павек.</p>
<p>А ўжо ж да месца ласку мае,</p>
<p>Дзе нарадзіўся,</p>
<p>чалавек».</p>
<p> </p>
<p>Каб гэта слова выжыць з хаты,</p>
<p>Папы збіраліся палком:</p>
<p>І праваслаўны з рэфарматам,</p>
<p>І пратэстант з каталіком.</p>
<p> </p>
<p>Палілі скарб, вязалі рукі,</p>
<p>Ледзь не самога — на касцёр.</p>
<p>«Пачатак добрае навукі»</p>
<p>Усё ж ён вывеў на прастор.</p>
<p> </p>
<p>У белы свет рассунуў сцены</p>
<p>З тае спрадвечнае глушы,</p>
<p>Быць меўся лекарам для цела,</p>
<p>А стаўся доктарам душы.</p>
<p> </p>
<p>Цяпер яно не так і дзіўна,</p>
<p>Усё гусцей растуць сябры,</p>
<p>Каму навука прысудзіла</p>
<p>Вучоны стопень,— дактары.</p>
<p> </p>
<p>Карысці шмат — злажыўшы оптам,</p>
<p>А вось, каб з неба зор дастаць,</p>
<p>Я б не сказаў, што кожны доктар</p>
<p>Скарыне можа быць падстаць.</p>
<p> </p>
<p>Сёй-той, я думаю, бяскарна</p>
<p>Мог разгружаць яму свінец,</p>
<p>Падмесці вечарам друкарню,</p>
<p>Вады падаць, і ўсё — канец...</p>
<p> </p>
<p>Калі ў дакторстве едзеш зайцам,</p>
<p>Дык з перапуду — марны клёк,</p>
<p>Як бы ў навуку ні ўгрызаўся</p>
<p>Зайчыны востранькі зубок.</p>
<p> </p>
<p>Глядзіш, і на балаціроўку</p>
<p>Сабе пад масць вядуць зубра:</p>
<p>Давай банкет, цягні зуброўку,</p>
<p>Чаму ж не вылучыць?</p>
<p>Пара!</p>
<p> </p>
<p>Што трэба больш ад кандыдата?</p>
<p>Хоць не зусім, але аглух,</p>
<p>Адменны дзед, узорны тата —</p>
<p>Ажно па завязку заслуг!</p>
<p> </p>
<p>Убачаць, як бы ні круцілі,</p>
<p>Чаго хто варт,</p>
<p>з наступных дат.</p>
<p>Я кпіў даволі традыцыйна —</p>
<p>У гэтым Пушкін вінават.</p>
<p> </p>
<p>Не мог трываць ён, бессмяротны,</p>
<p>Калі наўкол неўправарот,</p>
<p>Невынішчальны і нязводны,</p>
<p>Навуку ссе дундучы род.</p>
<p> </p>
<p>Хоць працу вёў на ўзроўні прэзес,</p>
<p>А той, хто зваў сябе Янук,</p>
<p>Быў Акадэміяй Паэзій</p>
<p>І Акадэміяй навук.</p>
<p> </p>
<p>Турботу гэту ж Дзядзька Колас</p>
<p>Багата год трымаў адзін,</p>
<p>І ўсе — біёлаг і філолаг —</p>
<p>Куды відней былі за ім.</p>
<p> </p>
<p>Маўчу, маўчу! Зарваўся, вашаць!</p>
<p>Не ўмееш ехаць — злазь з каня...</p>
<p>Я ж не хацеў каго зняважыць,</p>
<p>Я думку меў — крыху падняць.</p>
<p> </p>
<h3><a id="chapter12"></a>12. Хлопец з Нафтабуда</h3>
<p>Сустрэўся мне сабрат малодшы,</p>
<p>Усё каля тае ж Дзвіны,</p>
<p>З расточку незайздросны хлопчык,</p>
<p>На гэткіх кажуць — качаны.</p>
<p> </p>
<p>Але —</p>
<p>падпален чубам жоўтым,</p>
<p>Увесь — з няўброджаных дражджэй,</p>
<p>Хоць не Георгій, проста Жорка,</p>
<p>Скарыне ён куды бліжэй.</p>
<p> </p>
<p>Ён, ад рукі ў насценгазету</p>
<p>Аддрукаваўшы вершык свой,</p>
<p>Рабіў застаўкі, сілуэты</p>
<p>Для той жа прэсы цэхавой.</p>
<p> </p>
<p>Па маладосці вельмі здатны</p>
<p>Граміць уся і ўсіх ушчэнт,</p>
<p>Сам і друкар, сам і рэдактар,</p>
<p>І выязны карэспандэнт.</p>
<p> </p>
<p>Куды як важна за сталом стаў,</p>
<p>Каб не падумалі, што шкет,</p>
<p>І дзеля першага знаёмства</p>
<p>Загаварыў пра антысвет.</p>
<p> </p>
<p>У той размоўцы зрушваць сонцы</p>
<p>Было нязвычна дзіваку,</p>
<p>Як сойцы ў кінаперасоўцы</p>
<p>Ці ў асамблеі шчупаку.</p>
<p> </p>
<p>Ды як бы пер’е ні напыжваў,</p>
<p>Як ні прыхоўваў маладосць,</p>
<p>Быў задзірасты мілы рыжык</p>
<p>Відзён да костачак, наскрозь.</p>
<p> </p>
<p>Я запытаў:</p>
<p>— А як арэхі?</p>
<p>Маглі б пад’ехаць...—</p>
<p>З юнака</p>
<p>За нейкі момант, з добрым смехам,</p>
<p>Уся злузалася луска.</p>
<p> </p>
<p>Сталоўку злаяў з-за прыварку,</p>
<p>За мяч футбольны пахварэў,</p>
<p>Вадзіў, вадзіў мяне па парку</p>
<p>І знік раптоўна паміж дрэў.</p>
<p> </p>
<p>— Сакрэт,— шапнуў,—</p>
<p>на паўхвілінкі.</p>
<p>Я ўбачыў той сакрэт здалёк:</p>
<p>На дзёрзкіх плечыках касынку,</p>
<p>На шпільках неабвыкшы крок.</p>
<p> </p>
<p>Ну, гэта лепш, а то са сшыткам,</p>
<p>Я думаў,</p>
<p>вернецца назад...</p>
<p>Тады цярпі! Пачнецца чытка,</p>
<p>А ты не знаеш, як сказаць,</p>
<p> </p>
<p>Адраіць як — у след мушыны</p>
<p>Не плесці вышывачкі гладзь,</p>
<p>Дзе скрозь пры волатах-машынах</p>
<p>Мужчыны-волаты стаяць.</p>
<p> </p>
<p>Вазьмі любога вершасейку —</p>
<p>Манерыцца, прыйшоўшы ў цэх,</p>
<p>Як перад змеем дзеўка Еўка,</p>
<p>Яшчэ не ўведзеная ў грэх.</p>
<p> </p>
<p>На ўзросце сам, як ночвы — пуза,</p>
<p>Дабёр пад’есці, выпіць рад,</p>
<p>Ён спрытна вешае пад музу</p>
<p>Вершадаільны апарат.</p>
<p> </p>
<p>Неўправарот цячэ рыцыны,</p>
<p>А майстар часам так загне,</p>
<p>Што ў рызы прасвятой Прузыны</p>
<p>Ткачыху Фрузу апране.</p>
<p> </p>
<p>Я памыліўся, нават жорстка,</p>
<p>Дарма гадзіну прачакаў —</p>
<p>З'явіўся толькі заўтра Жорка</p>
<p>Без сшытка...</p>
<p>Многа спраў, маўляў.</p>
<p> </p>
<p>*</p>
<p>На забудованым абшары,</p>
<p>Куды мы падаліся зноў,</p>
<p>Быў Жорка шмат каму таварыш —</p>
<p>Ідзём — і скрозь:</p>
<p>— Здароў!</p>
<p>— Здароў!</p>
<p> </p>
<p>З брыгады тэхнікі найноўшай</p>
<p>Да патаемнай АВТ<sup><a href="#footnote-3">7</a></sup></p>
<p>Ён вольна гаварыў, ішоўшы,</p>
<p>І руляваў патоку тэм:</p>
<p> </p>
<p>Ці ты хоць бачыш, прыкмячаеш,</p>
<p>Што проста пад нагамі ў нас</p>
<p>Рака падземная, другая,</p>
<p>З не меншай славай, чым Дзвіна,</p>
<p> </p>
<p>Што на прастор, дзе вецер швэндаў,</p>
<p>Бунтуючы дрымотны плёс,</p>
<p>Ступіў завод і стаў легендай,</p>
<p>Ледзь не паданнямі аброс.</p>
<p> </p>
<p>Пачаўся ён з баракаў цесных —</p>
<p>Хлеб настываў мудрэй за косць,</p>
<p>Але заўжды за рукі песню</p>
<p>Вяла на працу маладосць.</p>
<p> </p>
<p>Тады з марознага туману</p>
<p>Блішчалі ўдзень і ўноч кастры,</p>
<p>Да беларускага Івана</p>
<p>Па іх ішлі сябры, майстры,</p>
<p>Каб адагрэць пад катлаваны</p>
<p>Пласты, мацункам як муры.</p>
<p> </p>
<p>...Тут мы ступілі ў век наперад,</p>
<p>Зірнуўшы добра ў век назад...</p>
<p>Мой Жорка, вывеўшы на бераг,</p>
<p>Спытаў:</p>
<p>— Як вершы на пагляд?</p>
<p> </p>
<p>Напэўна, скажаце: напіўся</p>
<p>І абы-што сячэ з пляча?</p>
<p>Не! Гэты верш ужо напісан,</p>
<p>А гэты думаю пачаць...—</p>
<p> </p>
<p>І стаў паказваць: мост на пойме,</p>
<p>Аблокаў рэдкае радно</p>
<p>І мікракран у сценнай пройме,</p>
<p>Што нёс у хобаце акно.</p>
<p> </p>
<p>Гукнуў дружка, а той у плаўках</p>
<p>На ўсю разлегласць горла дзёр...</p>
<p>— Пайшлі купацца! Што там, Слаўка?</p>
<p>— Ды чорт! Ізноў заглух матор.</p>
<p> </p>
<p>— Рэкамендую Усяслава!</p>
<p>Хоць, праўда, не на вараным,</p>
<p>А неблагі яздок, яй-права,</p>
<p>І на снарадзе земляным.—</p>
<p> </p>
<p>Пасля ў закусачнай на памяць</p>
<p>Хлапец асмеліўся на верш;</p>
<p>Чытаў, і з першымі ж радкамі</p>
<p>Жывінка выйшла напаверх.</p>
<p> </p>
<p>Яшчэ валіў праз пень-калоду,</p>
<p>Але рабіў мяне раўнёй</p>
<p>Свае раўні, свайго завода,</p>
<p>Тае касыначкі рабой.</p>
<p> </p>
<p>Яму ўсё люба, усё па мерцы,</p>
<p>І несці зможа больш, чым нёс.</p>
<p>Я мог аддаць багаж умельства,</p>
<p>І стаж, а заадно і ўзрост,</p>
<p>За тое, як ён кожнай жылкай</p>
<p>Быў у жыцці, рос у жыцці,</p>
<p>За стылістычныя памылкі,</p>
<p>Якіх мне ўжо не дапусціць.</p>
<p> </p>
<p>Няўклюдна хлопец лепіць выраз,</p>
<p>А слова к слову прырасло —</p>
<p>Не адарвеш!</p>
<p>Відно, дзе вырас,</p>
<p>І ўсё, што сэрца прыняло.</p>
<p> </p>
<p>Калі ўзняліся нафты рэкі,</p>
<p>Дык не інакш, як праз яго,</p>
<p>Калі праходзяць душы крэкінг —</p>
<p>Зноў праз яго, праз аднаго.</p>
<p> </p>
<p>Спяваў, не зазірнуўшы ў пляшку,</p>
<p>На камертон не зырыў ён,</p>
<p>Рэдактар мог бы без прамашкі</p>
<p>Па ім праверыць камертон.</p>
<p> </p>
<p>Адной турбоце падзагадны —</p>
<p>Што перажыў, аб тым і спеў,</p>
<p>Каб творчы дух, дух усеўладны</p>
<p>Да думкі словам прыкіпеў.</p>
<p> </p>
<p>Было ў ім нешта ад Музыкі</p>
<p>Сымона, ды ў другой пары,</p>
<p>І свет увесь, як ёсць, вялікі</p>
<p>Са мной сам-насам гаварыў.</p>
<p> </p>
<p>З зямлі завеснявелых лапін</p>
<p>Яму пад сілу збіць гарбы,</p>
<p>Здабыць усё, што я не трапіў,</p>
<p>І скрозь пабыць, дзе не пабыў.</p>
<p> </p>
<p>Пакуль жа за сваёй канторкай</p>
<p>Скарыны сённяшні сваяк:</p>
<p>Заместа мантыі дакторскай</p>
<p>Рудая майка і пінжак.</p>
<p> </p>
<p>*</p>
<p>...А новы горад крочыў спорна,</p>
<p>Дужэў на радасць нам усім,</p>
<p>Падмаладзіў даўнейшы горад</p>
<p>І зліўся з ім, з’яднаўся з ім.</p>
<p> </p>
<p>Запрагла сэрца неспакою!</p>
<p>Я б не зважаў на мазалі,</p>
<p>Каб лёс мяне яшчэ адною,</p>
<p>Яшчэ Дзвіною надзяліў.</p>
<p> </p>
<p>Я лішне назаляць не буду,</p>
<p>А шапяну яму:</p>
<p>— Давай,</p>
<p>Падкінь сям-там па Нафтабуду,</p>
<p>А сама лепш — яшчэ па два.</p>
<p> </p>
<p>Што мне да лёсу і да бога?</p>
<p>Няма іх, значыцца, няма.</p>
<p>Надзея на сябе самога,</p>
<p>Я больш на свеце падымаў.</p>
<p> </p>
<p>І да апошняга світання,</p>
<p>Пакуль ад грому не ўпаду,</p>
<p>Хоць не плячом, хаця б жаданнем</p>
<p>Прыспешваю падзей хаду.</p>
<p> </p>
<h3><a id="chapter13"></a>13. На прыстані ў Пінску</h3>
<p>*</p>
<p>Таполі атрасалі пух</p>
<p>На светлых вуліцах і скверах,</p>
<p>Калі, з таварышам удвух,</p>
<p>Мы выйшлі на адхонны бераг.</p>
<p> </p>
<p>Перад вачыма, як з Байдар,</p>
<p>Дзе міражамі зводзіць мора,</p>
<p>Усплыў на вадзяны абшар</p>
<p>Паўднёвы белым-белы горад.</p>
<p> </p>
<p>Нібыта ў промня на плячы,</p>
<p>Шугнулі галубы з-пад верфі —</p>
<p>Карычневыя хахлачы</p>
<p>І срэбныя з падкрылкаў верфлі.</p>
<p> </p>
<p>Усё так дыхала вясной,</p>
<p>Салёным ветрам, яркім сонцам,</p>
<p>Вось-вось, здавалася, прыбой</p>
<p>У борт ударыць пласкадонцы.</p>
<p> </p>
<p>У гічцы — дужыя грабцы,</p>
<p>Курсанты ў майках паласатых:</p>
<p>Трэніраваліся хлапцы,</p>
<p>Напэўна, перад майскім святам.</p>
<p> </p>
<p>А між рухавых кацяроў,</p>
<p>Больш асцярожна, як марудна,</p>
<p>Буксір, пагукваючы, вёў</p>
<p>Нагружанае гонтам судна.</p>
<p> </p>
<p>Гула высокая вада,</p>
<p>Дамы заплёсквала па ганак,</p>
<p>І сэрца не магло ўгадаць</p>
<p>Усіх навін і нечаканак.</p>
<p> </p>
<p>I толькі веры мы далі,</p>
<p>Што горад — Пінск,</p>
<p>А рэчка — Піна,</p>
<p>Калі ўжо густа паплылі</p>
<p>Чаўны калгаснікаў на рынак.</p>
<p> </p>
<p>*</p>
<p>Рос, прыбываючы здалёк,</p>
<p>Шумеў, гайдаўся торг плывучы,</p>
<p>І быў непрызвычаен зрок,</p>
<p>І слых не да ўсяго прывучан.</p>
<p> </p>
<p>А кожны човен, быццам дом</p>
<p>Ці нават цэлая сядзіба:</p>
<p>З цялём, з гарлатым певуном,</p>
<p>З двума падсвінкамі — на выбар!</p>
<p> </p>
<p>І не шманаюць, што плывуць,</p>
<p>Вада, а страху — ані знаку.</p>
<p>Канёк, угнуўшы галаву,</p>
<p>Зубамі дастае сабаку.</p>
<p> </p>
<p>А лыску трэба абсыхаць,</p>
<p>Бо столькі бег і плыў за лодкай,</p>
<p>Каб на чужога пабрахаць,</p>
<p>Як пойдзе ў краму дзядзька з цёткай.</p>
<p> </p>
<p>Ускіне вёслы гаспадар,</p>
<p>Рулём паможа гаспадыня.</p>
<p>Калгасны выраб і тавар</p>
<p>Плынь падняла.</p>
<p>Ідуць па плыні</p>
<p>На плашкі біты беразак,</p>
<p>Дзве-тры мурожныя капешкі.</p>
<p>Збанкі, між іх пузаты гляк,</p>
<p>Начоўкі, цэбрыкі і дзежкі.</p>
<p> </p>
<p>Тут глыбіня і шырыня!</p>
<p>Плысці, сабраўшы ўсё начынне,</p>
<p>Куды зручней, чым гнаць каня</p>
<p>Ці плюхаць грэбляй на машыне.</p>
<p> </p>
<p>Дый у людзей марацкі спрыт:</p>
<p>Блазнюк, як след парток не ўздзене,</p>
<p>А ўжо — на чайцы, вяжа плыт,</p>
<p>Напраўду, мора па калені!</p>
<p> </p>
<p>Усе,</p>
<p>Малыя і жанкі,</p>
<p>Так завіхаліся на хвалі,</p>
<p>Нібыта морскія ваўкі</p>
<p>Судзіны на прычал стаўлялі.</p>
<p> </p>
<p>І той, хто мурагу прывёз</p>
<p>Або якое дроў палена,</p>
<p>Ён гаварыў ужо не  воз,</p>
<p>А  човен  дроў</p>
<p>і  човен  сена.</p>
<p> </p>
<p>Паміж натоўпу гараджан</p>
<p>Яго бадай адрозніць цяжка,</p>
<p>Ён самавіта пахаджаў,</p>
<p>Павыпускаўшы закаўрашкі.</p>
<p> </p>
<p>Пасля сабраўся ў выканком</p>
<p>Па справе, што карцела дома,</p>
<p>Хоць не курыў, з сакратаром</p>
<p>Папыхкаў папяросай «Нёман»</p>
<p> </p>
<p>І, скінуўшы вагу турбот,</p>
<p>Наведаў магазін гасцінны:</p>
<p>Памераць паляўнічы бот,</p>
<p>Купіць дражджэй, набраць тканіны.</p>
<p> </p>
<p>Пахаладнела.</p>
<p>Наўкасы</p>
<p>На жоўтых дахах леглі промні.</p>
<p>Па гэтым руху ён успомніў,</p>
<p>Што недалёка да расы.</p>
<p> </p>
<p>Дамоў!</p>
<p>Успёршыся на шост,</p>
<p>Суседа ён адчальваць клікнуў.</p>
<p>Плывучы міліцэйскі пост</p>
<p>Свістаў найболей для прыліку.</p>
<p> </p>
<p>Дарогу кожны ведаў сам</p>
<p>І чуў, які прастор бязмежны</p>
<p>Адчынены, дзе век дзядам</p>
<p>Было няўлежна і няўежна.</p>
<p> </p>
<p>Цяпер калішні паляшук</p>
<p>Стаў маякі стаўляць у свеце.</p>
<p>Вось зараз,</p>
<p>Тут,</p>
<p>Маю душу</p>
<p>Пяці марэй абвеяў вецер.</p>
<p> </p>
<p>*</p>
<p>Аранжавыя ліхтары</p>
<p>Дугой успыхнулі над рэчкай,</p>
<p>За бакенамі ўзнік абрыс,</p>
<p>Пачуўся гук сірэны стрэчнай.</p>
<p> </p>
<p>Там кіраваўся караван</p>
<p>Вялізных барак.</p>
<p>Роўным цугам</p>
<p>Ён расцягнуўся.</p>
<p>Падплываў</p>
<p>Да горада ўкраінскі вугаль.</p>
<p> </p>
<p>Ні бег чаўноў, ні ход барлін</p>
<p>Ужо для Піншчыны не дзіва.</p>
<p>Адгэтуль штурмаваць Берлін</p>
<p>Адна флацілія хадзіла.</p>
<p> </p>
<p>У мірным часе пагатоў</p>
<p>Вось гэты шлях, сяброўскі, блізкі,</p>
<p>Вядзе цябе да берагоў</p>
<p>І чарнаморскіх і балтыйскіх.</p>
<p> </p>
<p>Да іх даўно знайшоў ключы</p>
<p>Той волат, што сваё маленства</p>
<p>Праводзіць, шпарка плывучы,</p>
<p>На слаўных землях за Смаленскам.</p>
<p> </p>
<p>Пасля, дужэючы ўвесь час,</p>
<p>Ён робіцца смялей і шырай:</p>
<p>Ідзе ў рэспубліку да нас</p>
<p>І тут працуе вельмі шчыра.</p>
<p> </p>
<p>Убраўшыся ў матроскі клёш,</p>
<p>Дняпро вітаецца з Бярозай,</p>
<p>Яны ўдваіх бягуць па Сож,</p>
<p>А з ім да Прыпяці...</p>
<p>Завозна!</p>
<p> </p>
<p>Якую хочаш працу дай:</p>
<p>Ён можа зеляніць галіны,</p>
<p>Паіць калгасны ураджай,</p>
<p>Жывіць магутныя турбіны.</p>
<p>Работай поўны цераз край,</p>
<p>Плыве</p>
<p>Дняпро</p>
<p>на Украіну.</p>
<p> </p>
<p>Пабыць захочацца ў Літве —</p>
<p>Ізноў табе Дняпро таварыш:</p>
<p>На Нёман трапіш —</p>
<p>даплывеш</p>
<p>Ужо ў літоўскія абшары.</p>
<p> </p>
<p>А выпраўляючы плыты</p>
<p>З Беразіны, за першай крыгай,</p>
<p>У латышоў пагосціш ты —</p>
<p>Дзвіна дамчыць да самай Рыгі.</p>
<p> </p>
<p>Душа з душой,</p>
<p>Плячо з плячом</p>
<p>Жывём,</p>
<p>і рэкі ў нас сябруюць:</p>
<p>Канал, злучыўшы Буг з Дняпром,</p>
<p>Вітае Польшчу маладую.</p>
<p> </p>
<p>І да балгар і да румын</p>
<p>Па Чорным моры шлях някружны,</p>
<p>Да новых радасных краін,</p>
<p>Што між сабой і з намі дружаць.</p>
<p> </p>
<p>Дняпро!</p>
<p>Ты стрэчы прычакаў</p>
<p>З сваёй вялікаю сястрою,—</p>
<p>Усенародная рака</p>
<p>З усенароднаю ракою.</p>
<p> </p>
<h3><a id="chapter14"></a>14. У новыя прасторы</h3>
<p>*</p>
<p>Пры хвалях Піны мы стаім,</p>
<p>Цяпер чакаць ужо нядоўга,</p>
<p>Калі з таварышам сваім</p>
<p>Адсюль праедзем проста ў Волгу.</p>
<p> </p>
<p>І гэта нам, як дождж вясне,</p>
<p>Як сэрцу шчасце, дню работа...</p>
<p>Хутчэй туды!</p>
<p>На чым зручней</p>
<p>Дастацца самым быстрым ходам?</p>
<p>Каб на лятучым дыване!</p>
<p>А то — марудна цеплаходам.</p>
<p> </p>
<p>А сэрца? У яго крыло!</p>
<p>Яму даверыць можна смела:</p>
<p>Задумала — і падняло</p>
<p>І паглядзела, што хацела.</p>
<p> </p>
<p>*</p>
<p>...Пілот, адчуўшы наш настрой,</p>
<p>Спяшаў на берагі канала,</p>
<p>Які вясноваю парой</p>
<p>Радзіма ў клопаце канчала.</p>
<p> </p>
<p>На воды, на пласты парод</p>
<p>Мы рушылі ў паход нязвычны</p>
<p>Усё, што тэхнікай народ</p>
<p>Назваў на мове будаўнічай.</p>
<p> </p>
<p>Падняўшы над вачыма шчыт,</p>
<p>Сігналіў мой знаёмы добры,</p>
<p>Такога росту самаскід,</p>
<p>Што й да машыны не падобны.</p>
<p> </p>
<p>Наш сціплы газік перад ім</p>
<p>Убок адскочыў, быццам кропля,</p>
<p>Абітая з галіны цёплай</p>
<p>Раптоўным віхрам дажджавым.</p>
<p> </p>
<p>У тым, як набіраў ён рух,</p>
<p>Слаў грунт жалезнай пяцярнёю,</p>
<p>Мы чулі сілу тысяч рук,</p>
<p>Занятых працаю другою.</p>
<p> </p>
<p>Мне там запомніўся юнак</p>
<p>З абліччам надзвычайна шчасным.</p>
<p>Ён выглядаў паважна так,</p>
<p>Нібы ўвесь век пракладваў трасы.</p>
<p> </p>
<p>Быў гэты новы кранаўшчык</p>
<p>Чарнявы, шчуплы па-хлапечы,</p>
<p>Але, на вахту ўстаючы,</p>
<p>Ён вырас,</p>
<p>Пашырэлі плечы.</p>
<p> </p>
<p>Уладна засвяціўся зірк,</p>
<p>Як у сапраўдных капітанаў,</p>
<p>І ўжо не рух яго, а мірг</p>
<p>Перадаваў загады крану.</p>
<p> </p>
<p>Глядзеў, як сталы гаспадар,</p>
<p>Адказваў нам крыху з усмешкай,</p>
<p>А йшоў — была яго хада</p>
<p>І хуткаю, і непаспешнай.</p>
<p> </p>
<p>*</p>
<p>Сягоння ты не пазнаваў</p>
<p>Мясціны, дзе стаяў учора:</p>
<p> </p>
<p>Пагорак быў — далінай стаў,</p>
<p>Была даліна — стаў пагорак.</p>
<p> </p>
<p>І ў гэтым жыў такі разлік,</p>
<p>Што называецца натхненнем,</p>
<p>Гарэў ім кожны будаўнік,</p>
<p>Ад першых да астатніх звенняў.</p>
<p> </p>
<p>Я зразумеў:</p>
<p>Я перамог</p>
<p>Свавольнае стыхіі нораў!</p>
<p> </p>
<p>Стаю на беразе —</p>
<p>да ног</p>
<p>Пакорна падступае мора.</p>
<p> </p>
<p>Яму прызначана заліць</p>
<p>Майго маленства злую долю:</p>
<p>Вадой абдзелены калісь,</p>
<p>Цяпер-то смагу я здаволю!</p>
<p> </p>
<h3><a id="chapter15"></a>15. Па слядах маленства</h3>
<p>Чаму дагэтуль у жыцці,</p>
<p>Як гляну — не магу, дый годзе,</p>
<p>Ад морскай хвалі адысці</p>
<p>Ці адарвацца ад разводдзя?</p>
<p> </p>
<p>Не той, хто, стаўшы на карме,</p>
<p>Даваў нырца на плыні людскай,</p>
<p>Не, гэта можа зразумець,</p>
<p>Хто родам, як і я, з-пад Слуцка.</p>
<p> </p>
<p>Вось там, пачаўшыся якраз</p>
<p>За вёсачкай Малая Млынка,</p>
<p>Уздоўж дарог ішоў да нас</p>
<p>Гарбок бязрэчнага суглінку.</p>
<p> </p>
<p>Хоць бы ручай сярод палёў,</p>
<p>Бо — дзе ёй жыць — не знойдзеш</p>
<p>плоткі!</p>
<p>Я змалку знаў адных яршоў,</p>
<p>Дый то панізаных на мёткі.</p>
<p> </p>
<p>Калодзеж — страшна зазірнуць:</p>
<p>Паўдня — пакуль вады дастанеш!</p>
<p>Напой кароўчыну адну,</p>
<p>А для другой няма нізвання.</p>
<p> </p>
<p>Няма цяньку, няма нідзе</p>
<p>Ні журавіны, ні апенькі.</p>
<p>Курыць прастор...</p>
<p>І дзень у дзень</p>
<p>Благаюць хмар касец і жнейка,</p>
<p>Кінь на зямлю — звініць капейка,</p>
<p>А іскра ўпала — быць бядзе!</p>
<p> </p>
<p>І жабравалі пагарэльцы,</p>
<p>Дзяды з Някрытага сяла.</p>
<p>Мянушка гэта прырасла</p>
<p>Да жыхароў і навасельцаў.</p>
<p>Іначай вёскі і не звалі,</p>
<p>Бо як агню ні пільнавалі,</p>
<p>Бо як яе ні будавалі,—</p>
<p>Усё адно без стрэх жыла:</p>
<p>Сяк-так агораюць па бэльцы,</p>
<p>Глядзіш, згарэлі зноў датла.</p>
<p> </p>
<p>З такой жа ўдачаю былі</p>
<p>Бязверхавічы па суседству,</p>
<p>Ды Старчыцы, ды Мазалі —</p>
<p>Пажары, ўтраты і калецтва.</p>
<p> </p>
<p>З тых назваў пот і кроў плылі.</p>
<p>А людзі лепшых не ўзялі:</p>
<p>Ці не змаглі, ці не знайшлі,</p>
<p>Ці, можа, ім далі на кепства.</p>
<p> </p>
<p>А дзе тых рэк!</p>
<p>На ўвесь прасцяг</p>
<p>Адна — і зваць яе Ўдавою.</p>
<p>Цераз яе ў сухіх лапцях</p>
<p>Дыбае певень пехатою.</p>
<p> </p>
<p>І хлопцы ў нашай старане</p>
<p>Не чулі, што такое хвалі.</p>
<p>Мы па зялёнай збажыне</p>
<p>Зыбанне водаў уяўлялі.</p>
<p> </p>
<p>Маглі касіць, маглі араць,</p>
<p>Вядома, на грудах узросшы,</p>
<p>А зойдзе справа — нырцаваць:</p>
<p>Мы — як сякерка за тры грошы.</p>
<p> </p>
<p>І жартам з даўняе пары</p>
<p>Наш спрыт плывецкі вызначалі:</p>
<p>На першым месцы — тапары,</p>
<p>А на другім —</p>
<p>мае сяльчане.</p>
<p> </p>
<p>Смяюцца — ты маўчы, не дыш.</p>
<p>Нас выбракоўвалі для флоту,</p>
<p>Дазнаюцца адкуль — і крыж:</p>
<p>Ідзіце, хлопчыкі, ў пяхоту.</p>
<p> </p>
<p>Так і жылі...</p>
<p>Вадзе жадна,</p>
<p>Узлезшы на сухое гала,</p>
<p>Сяліба наша сумавала,</p>
<p>А вёрст за сорак —</p>
<p>да акна</p>
<p>Паводка хаты залівала.</p>
<p> </p>
<h3><a id="chapter16"></a>16. Казачны варыянт утварэння рэк</h3>
<p>Там прасціраўся іншы край,</p>
<p>Замглёны казкаю злавеснай:</p>
<p>У пекла дзірка, крыкі зграй,</p>
<p>Нячыстых духаў куламеса...</p>
<p>Не толькі мне, усім, бадай,</p>
<p>Так малявалася Палессе.</p>
<p> </p>
<p>Дзе неба з туманом балот</p>
<p>Злівалася на даляглядзе,</p>
<p>Быў, гаварылі, пераход,</p>
<p>Каб апынуцца ў райскім садзе.</p>
<p>Туды хадзіў не без прыгод</p>
<p>Хто і чаго —</p>
<p>далей паглядзім.</p>
<p> </p>
<p>Тут казка помніць валуны,</p>
<p>Пяскі па пояс, а балоты</p>
<p>Нядаўна сталі, і яны</p>
<p>Свае, палескае, работы.</p>
<p> </p>
<p>Калісь і тут гарэла суш,</p>
<p>Куды рабіць — і дыхаць цяжка!</p>
<p>Расло пагана: руш ні руш —</p>
<p>Жалезны глей, як грабу плашка.</p>
<p> </p>
<p>Дык вось, праз гэтую бяду</p>
<p>Нейк паляшук у рай цягаўся:</p>
<p>Яго паслалі па ваду,</p>
<p>Далі паказ: «Глядзі, не баўся,</p>
<p>Не ашукай, брат, грамаду,</p>
<p>Ды каб халоднай расстараўся!</p>
<p> </p>
<p>Прасі Іллю, ён робіць дождж,</p>
<p>Каб ліў, не цыркаў.</p>
<p>Потым рэчку</p>
<p>Купі ці ўкрадзь ды заадно ж</p>
<p>Спытай, як ураджай на грэчку».</p>
<p> </p>
<p>Узяў той дзядзька торбу, нож</p>
<p>І богу, як цапільна, свечку.</p>
<p>Дайшоў, у зорку цвік убіў,</p>
<p>Развесіў пасушыць анучы,</p>
<p>Але па вуху засвяціў</p>
<p>Яму хтось гнеўны і бліскучы.</p>
<p> </p>
<p>Мужык прывычны — і не лыс,</p>
<p>Падаўся нашчыпаць арэхаў,</p>
<p>Ды, мусіць, божы каштарыс</p>
<p>Не дапускаў такіх агрэхаў:</p>
<p>Паддалі ногцам, і на ніз</p>
<p>На ўласных палазах прыехаў.</p>
<p> </p>
<p>«Брысці дамоў,— ён думаў,— смех,</p>
<p>Ад жартаў век не абяруся,</p>
<p>У лесе страхі, дрэнь-начлег!</p>
<p>Няхай хоць што, я ў рай прарвуся».</p>
<p> </p>
<p>Пачаў шукаць другіх дзвярэй,</p>
<p>Шлях выбіраючы па сонцы.</p>
<p>Ідзе, а неба ўсё вышэй,</p>
<p>Нібы хто цягне на вяроўцы.</p>
<p> </p>
<p>Наперад ступіць — неба скок!</p>
<p>Назад адыдзе — зноў на месцы.</p>
<p>Да вушак лапці збіў і змок —</p>
<p>Дастаць аблокі не ўдаецца.</p>
<p> </p>
<p>Змарыўся, разламаў праснак,</p>
<p>Прысеў на пень каля выгары.</p>
<p>Глядзіць: аж гонкая сасна</p>
<p>Шуміць вяршалінаю ў хмары.</p>
<p> </p>
<p>Палез... Крыху не дастае!</p>
<p>Вяршок разгойдаў ды як скочыць...</p>
<p>Чуць транты пазбіраў свае</p>
<p>Ад раніцы да позняй ночы.</p>
<p> </p>
<p>Хадзіў-хадзіў, блукаў-блукаў,</p>
<p>Упрэў і, ўспёршыся на дрэўца,</p>
<p>Упарты паляшук сказаў:</p>
<p>«Хоць не дагнаў, але нагрэўся.</p>
<p> </p>
<p>Ці вы чарты, ці вы багі,—</p>
<p>Палескі гаварыў блюзнерца,—</p>
<p>Каб вы былі, дык памаглі б</p>
<p>Мне прачыніць да раю дзверцы.</p>
<p> </p>
<p>Не пхаў мяне адтуль ніхто,</p>
<p>І вуха не баліць ні кроплі.</p>
<p>Так, прывярзлося пад кустом,</p>
<p>Бо пераеў камоў з картоплі».</p>
<p> </p>
<p>Стаіць. Сплывае пот цурком,</p>
<p>Давай жа выкручу кашулю,</p>
<p>Крутнуў і бачыць: ручайком</p>
<p>Ягоны пот бяжыць, бушуе.</p>
<p> </p>
<p>І дзе хадзіў ён шмат разоў,</p>
<p>Шугнуць збіраючыся ў высі,</p>
<p>Па рэчышчы яго слядоў</p>
<p>Павольна хвалі разліліся.</p>
<p> </p>
<p>Стаход — ён першай даў імя,</p>
<p>Другую ж, затаіўшы горыч,</p>
<p>Што замарочваўся дарма,</p>
<p>Адзначыў кплівай назвай Морач.</p>
<p> </p>
<p>І радаваўся ручаям,</p>
<p>Празрыстым, поўным з берагамі,</p>
<p>У іх ён адбіваўся сам,</p>
<p>Ляжала неба пад нагамі.</p>
<p> </p>
<p>Сюды, дзе кветкі і трава,</p>
<p>Яно ўзіралася зайздросна.</p>
<p>І скеміў дзядзька: без пітва</p>
<p>Там, каля сонца, пэўна, млосна.</p>
<p> </p>
<p>— Эгей,— гукнуў ён,— малайцы!</p>
<p>Мікола ці які свяціцель?</p>
<p>Я маю люстра, паглядзіце:</p>
<p>На небе гразь у вас, хлапцы,</p>
<p>Памыйце хоць Марыю з дзіцем,</p>
<p>А можа, елі селядцы,</p>
<p>Дык пабрашыце на вадзіцу.</p>
<p>Цяпер абыдземся без вас,</p>
<p>Я сам здабыў сабе багацце! —</p>
<p> </p>
<p>І па адбітку кіем — раз!</p>
<p>І наступіў на неба лапцем.</p>
<p> </p>
<p>Надзелен сілаю дзіўной,</p>
<p>Ён не драмаў, чаго марудзіць!</p>
<p>Ішоў, куды прасілі людзі,</p>
<p>Кранецца мокраю нагой —</p>
<p>І ўжо сяло жыве з ракой,</p>
<p>Лясы выростаюць на грудзе.</p>
<p> </p>
<p>Пра гэта мне ў начной цішы</p>
<p>Расказвалі...</p>
<p>І сэрца млее,</p>
<p>І дзядзька з цёмнае глушы</p>
<p>Здаецца ледзь не Праметэем.</p>
<p> </p>
<p>Ён дужаўся з святым Пятром!</p>
<p>Разліў ваду яму, і пырскі</p>
<p>Цяпер на дол ляцяць дажджом,</p>
<p>Нябёсы ж, выгнуўшыся нізка,</p>
<p>Зачэрпаць хочуць сіняй міскай</p>
<p>Хоць на маленькі вадаём.</p>
<p> </p>
<p>Я верыў, што ў сваім баку</p>
<p>Ён вільгаць даў сухім прасторам,</p>
<p>Я кожную лічыў раку</p>
<p>Яго разбэрсанай аборай.</p>
<p> </p>
<p>Я наракаў на дрэнны лёс</p>
<p>За тое, што да нашых земляў</p>
<p>Той дзядзька рэчкі не данёс,—</p>
<p>Упіўся, ўчаставалі вельмі.</p>
<p> </p>
<p>Праспаўся, выйшаў за парог,</p>
<p>Адчуў: няма былое сілы!</p>
<p>Размножваць рэк ужо не мог,</p>
<p>Аднак быў слаўны да магілы.</p>
<p> </p>
<p>Яго назвалі бацькам хваль...</p>
<p>Ды прабачайце, калі ласка,</p>
<p>Я турбаваў сівую даль</p>
<p>Па летапісным абавязку.</p>
<p>Паданне, праўдзе месца дай,</p>
<p>Ужо закончылася казка.</p>
<p> </p>
<h3><a id="chapter17"></a>17. Хвалі ідуць да чалавека</h3>
<p>Няхай у казцы ўсё мана,</p>
<p>А праўда дзе? У тым, што продак</p>
<p>Хацеў ад першага відна</p>
<p>Прыроды скарбам авалодаць.</p>
<p> </p>
<p>І гэта любасць да вады,</p>
<p>Вось гэта спрэчка са стыхіяй</p>
<p>У даўніх часах гарады</p>
<p>На хвалі вынесла рачныя.</p>
<p> </p>
<p>Калішняга будаўніка</p>
<p>Не мерай сённяшняю меркай,</p>
<p>Бо што магла яго рука</p>
<p>З жалезняком, з тупой сякеркай?</p>
<p> </p>
<p>Гразілі хвалі:</p>
<p>— Не падходзь!</p>
<p>Іх потым крышку падвучылі,</p>
<p>Дзе пілаваць, а дзе малоць,</p>
<p>Насіць плыты за міляй мілю,</p>
<p>Ды не даваліся ў аброць,</p>
<p>Да чалавека не хадзілі.</p>
<p> </p>
<p>Калі ж ішлі,— ішлі з благім:</p>
<p>Паводкі ладзілі ігрышча,</p>
<p>І не курыўся доўга дым</p>
<p>Над гарадзьбой і гарадзішчам.</p>
<p> </p>
<p>А чалавек, сабраўшы хлам</p>
<p>Сваіх паселішч пазмываных,</p>
<p>Абводзіўся мяжою дамб</p>
<p>І сцен, з камення мураваных.</p>
<p> </p>
<p>Служылі воды для патрэб</p>
<p>Ды працавалі як папала,</p>
<p>А вырваць з іх</p>
<p>і рух і хлеб</p>
<p>Ніяк рука не даставала.</p>
<p>Стаяў і смагнуў голы стэп,</p>
<p>Палессе наша падплывала.</p>
<p> </p>
<p>Мы спраўдзілі ў сваёй хадзе</p>
<p>Лятункі, што жылі спрадвеку:</p>
<p>Не чалавек да хваль ідзе,</p>
<p>Яны бягуць за чалавекам.</p>
<p> </p>
<p>*</p>
<p>Хмяліла мора, як віно,</p>
<p>Было ласкавым і навальным,</p>
<p>Ужо імкнулася яно</p>
<p>У сець каналаў абвадняльных.</p>
<p> </p>
<p>Упершыню тады раса</p>
<p>У стэпе выпала з дасвецця,</p>
<p>Падзьмуў у маладых лясах</p>
<p>Упершыню вільготны вецер.</p>
<p> </p>
<p>Як прыварожаны, стаю:</p>
<p>Не зрушыцца, не адысціся!</p>
<p>Будзіла шэптам цішыню</p>
<p>Скрозь, развінаючыся, лісце.</p>
<p> </p>
<p>Яно смялела.</p>
<p>Дзе-нідзе,</p>
<p>Праклюнуўшыся ў цёплай ваце,</p>
<p>Раскрыты пупішак глядзеў,</p>
<p>Як жоўты дзюблік птушаняці.</p>
<p> </p>
<p>— Каб мне яшчэ крыху дажджу,</p>
<p>Лісток шасцеў, рвучы лупіну,—</p>
<p>Я ў сіле буду,</p>
<p>Я дажду,</p>
<p>Я вылужуся...—</p>
<p>Праз хвіліну</p>
<p>Ён, трапяткі, ужо стаяў</p>
<p>На тонкай ножцы і, здзіўлёны,</p>
<p>Трымаўся за галінку клёна,</p>
<p>Як гэта выйшла, сам не знаў!</p>
<p>А вецер бег і раздзімаў</p>
<p>Сям’ю агеньчыкаў зялёных.</p>
<p> </p>
<p>І неба сіняю парчой</p>
<p>Паслалася на цёплай хвалі.</p>
<p>Будаўнікі, плячо ў плячо,</p>
<p>Са змен да мора прыбывалі.</p>
<p> </p>
<p>Кудлаціць ветрык валасы,</p>
<p>У сэрцы свежасць і слаўнота:</p>
<p>Вось гэта вадзяная сінь</p>
<p>Ручной, уласнае работы!</p>
<p> </p>
<p>Супроць пустынь,</p>
<p>супроць вятруг</p>
<p>Ужо ў паход ізноў гатовы.</p>
<p>Апаясаць зямлю наўкруг</p>
<p>Зялёнай стужкай мораў новых</p>
<p>Іх клікаў неўтаймоўны дух.</p>
<p> </p>
<p>І добры сябар мой прыціх.</p>
<p>Адчулі мы:</p>
<p>і ў нас абодвух,</p>
<p>Як і ва ўсіх у гэты міг,</p>
<p>Душа ўздымаецца на подзвіг.</p>
<p> </p>
<p>Я прасвятлеўшымі вачмі</p>
<p>Зірнуў на стэп, на лес і насып,</p>
<p>Дзе я з надзейнымі людзьмі</p>
<p>Выходзіў у вялікі наступ.</p>
<p> </p>
<h3><a id="chapter18"></a>18. Гідролаг пад Сталінградам</h3>
<p>Па гэтым стэпе дзень пры дні</p>
<p>У верасні сорак другога</p>
<p>На фронт вяла ў гарачыні</p>
<p>Мяне вайсковая дарога.</p>
<p> </p>
<p>Жывое слова Ільіча</p>
<p>Мы чулі ў баявых загадах.</p>
<p>Наш полк спяшаў з-пад Калача</p>
<p>На подступы да Сталінграда.</p>
<p> </p>
<p>Наўсцяж пазначаны быў шлях</p>
<p>«Кацюш» гаручымі зубамі.</p>
<p>За часцю часць ішла, ішла</p>
<p>У катлавіну Катлубані.</p>
<p> </p>
<p>Яны так шчыльна занялі</p>
<p>Яры, кюветы, ўзгоркі, тропы,</p>
<p>Што вольнай лапіны зямлі</p>
<p>Палку, здавалася, не хопіць.</p>
<p> </p>
<p>Трапляў праціўнік у абруч,</p>
<p>Абруч сталёвы акружэння.</p>
<p>Завязвалі мы каля круч</p>
<p>Баі мясцовага значэння.</p>
<p> </p>
<p>Яны ўначы і раніцой</p>
<p>Не аціхалі і аднойчы</p>
<p>Перараслі ў рашучы бой,</p>
<p>А ён са славаю закончан!</p>
<p> </p>
<p>...Мы выйшлі на пярэдні край,</p>
<p>Пусцілі коней без аброцей.</p>
<p>Пакуль зацішна — пачынай,</p>
<p>Пара ўмацоўвацца пяхоце.</p>
<p> </p>
<p>І вось пасля шматлікіх спроб,</p>
<p>За нейкім бадыллём разгатым,</p>
<p>У гліне выгрызла акоп</p>
<p>Мая паходная лапата.</p>
<p> </p>
<p>Тады ў камандным складзе быў</p>
<p>Высокі выпускнік-гідролаг,</p>
<p>Які заўжды гарэў і жыў</p>
<p>Сваёй прафесіяй вясёлай.</p>
<p> </p>
<p>Адным лятункам дыхаў ён:</p>
<p>У стэп на доследы з рыдлёўкай.</p>
<p>Была ў яго на Волга-Дон</p>
<p>Доўгачаканая пуцёўка.</p>
<p> </p>
<p>Ды не ўдалося, як хацеў,</p>
<p>Навала планы збунтавала,</p>
<p>І зразумела, па хрыбце</p>
<p>За гэта Гітлеру ўлятала.</p>
<p> </p>
<p>Мой хлопец лаяўся:</p>
<p>— Злаўлю,</p>
<p>Рукамі задаўлю заразу.</p>
<p>Дай толькі вызваліць зямлю,</p>
<p>Дык я ў гідролагі адразу.—</p>
<p> </p>
<p>Пад вечар сыдземся мы з ім,</p>
<p>З нізіны патыхае гарай,</p>
<p>Шынель падсцелем, а другім</p>
<p>Накрыемся... І доўга марым.</p>
<p> </p>
<p>Зацяжка. Слабым аганьком</p>
<p>Ледзь-ледзь асветліцца аблічча,</p>
<p>А мы будуем з дружбаком</p>
<p>Страі плацін і перамычак.</p>
<p> </p>
<p>Патрапіў полк пад артналёт,</p>
<p>Са строю выйшаў наш гідролаг:</p>
<p>Патрушчыў косць і навылёт</p>
<p>Прабіў бядро яму асколак.</p>
<p> </p>
<p>Зубамі рыпнуў, закурыў,</p>
<p>Сказаў:</p>
<p>— Скалечылі, паскуды!</p>
<p>Шкада, я — не баец, сябры,</p>
<p>Але гідролагам то буду! —</p>
<p> </p>
<p>Неспадзяваны той адказ</p>
<p>Перасмыкнуў марозам плечы,</p>
<p>Аж здрыгануўся кожны з нас</p>
<p>Ад гэтай сілы чалавечай.</p>
<p> </p>
<p>А слова паляцела ў свет...</p>
<p>Радзіўшыся ў сям’і паходнай,</p>
<p>Яно дасюль яшчэ жыве</p>
<p>У мудрай памяці народнай.</p>
<p> </p>
<p>Бо кожны ранены салдат</p>
<p>Не толькі ў нас, на фронце ўсюды</p>
<p>Казаў:</p>
<p>— Адваяваў, шкада,</p>
<p>Ну, а гідролагам то буду.—</p>
<p> </p>
<p>Я гэта чуў і ад сяброў,</p>
<p>Як навіну перадавалі,</p>
<p>Калі, вярнуўшыся з баёў,</p>
<p>Мы перамогу святкавалі.</p>
<p> </p>
<p>Але таго, хто абагрэў</p>
<p>Жывою сілай гэта слова,</p>
<p>Дасюль чамусьці не сустрэў,</p>
<p>А мусіў стрэць абавязкова.</p>
<p> </p>
<p>Ў натоўпе бляск яго вачэй,</p>
<p>У воклічах ягоны голас</p>
<p>Мне чуўся, калі ўсё хутчэй</p>
<p>Дон плыў да Волгі, а наўкола...</p>
<p> </p>
<h3><a id="chapter19"></a>19. Заручыны Волгі</h3>
<p>Адступілі машыны,</p>
<p>Адкрыта дарога:</p>
<p>Сустракаюцца зараз</p>
<p>Дзве слаўных ракі.</p>
<p> </p>
<p>Дон пад рукі вялі,</p>
<p>Як вядуць маладога,</p>
<p>Паабапал канала</p>
<p>Будаўнікі.</p>
<p> </p>
<p>Вельмі густа ішлі</p>
<p>Самазвальшчыкі і матарысты,</p>
<p>Казыркі над вачыма</p>
<p>Натоўп накрывалі, як дах,</p>
<p>Падапрануты хлопцы,</p>
<p>Дзяўчаты ўсе чыста</p>
<p>У шумлівых, як лісце,</p>
<p>Вясновых шаўках.</p>
<p> </p>
<p>Перш нясмелым струменьчыкам</p>
<p>Нібыта мацаў нагою,</p>
<p>Ці трывалае дно,—</p>
<p>Выкіроўваўся Дон.</p>
<p>Потым, сілу пачуўшы,</p>
<p>Адчуўшы прастор прад сабою,</p>
<p>Наравіцца пачаў,</p>
<p>Заупарціўся ён.</p>
<p> </p>
<p>Грымнуў хваляю ў бераг —</p>
<p>Збудован надоўга!</p>
<p>У другі —</p>
<p>адкаціўся:</p>
<p>Мацунку стае.</p>
<p>Вось вароты,</p>
<p>Будзь ласкаў,</p>
<p>Там дыхае Волга.</p>
<p>Утаймованы сценамі,</p>
<p>Дон ідзе да яе.</p>
<p> </p>
<p>Пачала яна зрання</p>
<p>На стрэчу збірацца,</p>
<p>Волга стала</p>
<p>Яшчэ прыгажэй, чым была:</p>
<p>У граніт,</p>
<p>Зеляніну</p>
<p>Паспела прыбрацца,</p>
<p>Усміхнулася ў люстра сабе</p>
<p>І пайшла.</p>
<p> </p>
<p>Паплыла.</p>
<p> </p>
<p>У зялёныя косы</p>
<p>Дон выносіць ёй</p>
<p>Белыя хваль грабянцы.</p>
<p>Будаўнік на ўсю шчырасць</p>
<p>Абняўся з матросам,</p>
<p>Шапкі ўгору кідаюць</p>
<p>Валгары і данцы.</p>
<p> </p>
<p>А паперадзе ўсіх</p>
<p>Бег па броўцы канала</p>
<p>Так, што ногі амаль</p>
<p>Не краналі зямлі,</p>
<p>Белатвары хлапчук,</p>
<p>Быццам толькі яго неставала,</p>
<p>Каб злучаліся рэкі</p>
<p>І плылі караблі.</p>
<p> </p>
<p>*</p>
<p>Стэп да вады прыпаў:</p>
<p>Прыйшла!</p>
<p>Дубкі варушаць голлямі.</p>
<p>Зямля піла,</p>
<p>піла,</p>
<p>піла</p>
<p>І ўцёрлася...</p>
<p>Здаволена!</p>
<p> </p>
<p>Нясмела бліснула тады</p>
<p>З нябёс зара світальная,</p>
<p>І ёй зачэрпалі вады</p>
<p>Каналы арашальныя.</p>
<p> </p>
<p>Зара, абняўшыся з вадой,</p>
<p>Плыве у светлай велічы,</p>
<p>Ужо махаюць ёй рукой</p>
<p>Далёкія паселішчы.</p>
<p> </p>
<p>Прэч, сухавей,</p>
<p>Ляці на звод!</p>
<p>Тут болей не папарышся.</p>
<p>Глядзі: вада!</p>
<p>І без грымот,</p>
<p>І без дажджоў, таварышы!</p>
<p> </p>
<p>Сама пайшла нядаўна ў рух,</p>
<p>А ўжо турбіны рухае.</p>
<p>Ідзі ўгару!</p>
<p>Ідзе ўгару.</p>
<p>Уніз! — таксама слухае.</p>
<p> </p>
<p>Агульнай сілай,</p>
<p>не ўраздроб,</p>
<p>Усё зрабілі разам мы!</p>
<p>І людзі ў думках важаць сноп,</p>
<p>Цяжкі, натуга звязаны.</p>
<p> </p>
<p>*</p>
<p>Прыпынім, дружа, наш палёт.</p>
<p>Зірні ў прастор, адкрыты насцеж,</p>
<p>Адчуй, што перажыў народ,</p>
<p>Пакуль не авалодаў шчасцем.</p>
<p> </p>
<p>Тут дзве магутныя ракі</p>
<p>Жылі здаўна, амаль што поруч.</p>
<p>Цягнулі баркі бурлакі</p>
<p>Цераз адмелі проста ў мора.</p>
<p> </p>
<p>З крывавай лямкай на грудзях</p>
<p>Ішлі, пракляўшы ўсё па свеце,</p>
<p>Як парус, зрэб’е апранах</p>
<p>Ім раздзімаў паўстання вецер.</p>
<p> </p>
<p>І стогн далёка быў чуцён,</p>
<p>Што песняю калісьці зваўся,</p>
<p>Ён, скалануўшы ціхі Дон,</p>
<p>Па ўсёй Расіі разлягаўся.</p>
<p> </p>
<p>Даволі есці горкі хлеб,—</p>
<p>Ссякай баярскія галовы!</p>
<p>І дыхаў воляй дзікі стэп</p>
<p>Пры Разіне, пры Пугачове.</p>
<p> </p>
<p>Завабліваў сюды людзей</p>
<p>Прасцяг бяскрайні, грунт багаты.</p>
<p>Яны ляпілі пры вадзе</p>
<p>Свае пабеленыя хаты.</p>
<p> </p>
<p>Асемянялі тлусты глей,</p>
<p>А навіну сцяблінак кволых</p>
<p>Складаў упокат сухавей,</p>
<p>І зноў за горла ціснуў голад.</p>
<p> </p>
<p>Соль выступала паміж плеч,</p>
<p>За працу браліся адчайна:</p>
<p>«Зямля ўрадлівая, але</p>
<p>Год, бачыш, выпаў неўраджайны».</p>
<p> </p>
<p>За часам час на ўлонні рэк,</p>
<p>Не расцвітаючы, знікалі,</p>
<p>Ды распрастаўся чалавек —</p>
<p>Знайшоў управу і на хвалі.</p>
<p> </p>
<p>Разбіў кадэтаў на Дану,</p>
<p>На Волзе разграміў фашыстаў</p>
<p>І чорных стэпаў цаліну</p>
<p>Ён поіць вільгаццю празрыстай.</p>
<p> </p>
<p>*</p>
<p>На ўсходзе сонца праз абшар,</p>
<p>Як плынь няшпаркага метала,</p>
<p>Вада, прыняўшы колер хмар,</p>
<p>Лілася і не астывала.</p>
<p> </p>
<p>Пасля, як разгуляўся дзень</p>
<p>І неба ўпала па глыбіні,</p>
<p>Мы ўбачылі, што судна йдзе</p>
<p>Па сіняй шоўкавай тканіне.</p>
<p> </p>
<p>А можа, гэтак і было б,</p>
<p>Ды вецер хвалю патрывожыў,</p>
<p>І за бартамі паплыло,</p>
<p>Гайдаючыся, поле збожжа.</p>
<p> </p>
<p>Так ад відна і да відна,</p>
<p>Хвіліны не згуляўшы марна,</p>
<p>Іграла ў берагах вада</p>
<p>І паўставала ў новых фарбах.</p>
<p> </p>
<p>І зразумелі мы тады</p>
<p>Размовы каляровай хвалі,</p>
<p>Яна ўжо стала сапраўды</p>
<p>Пшаніцай, шоўкам, добрай сталлю.</p>
<p> </p>
<p>Аб гэтым сведчылі слупы</p>
<p>Высакавольтнай перадачы,</p>
<p>Казалі свежыя тарпы,</p>
<p>Гудок сцвярджаў пераканаўча,</p>
<p>І сведчу я.</p>
<p>Я гэта бачыў.</p>
<p> </p>
<h3><a id="chapter20"></a>20. Пад родны дах</h3>
<p>Хутчэй спяшай у той прастор,</p>
<p>Адкуль ты пачалася, песня,</p>
<p>Ідзі, працуй ад зор да зор,</p>
<p>Ператвараючы Палессе.</p>
<p> </p>
<p>Дняпро!</p>
<p>Ты стрэчы прычакаў</p>
<p>З сваёй вялікаю сястрою,—</p>
<p>Усенародная рака</p>
<p>З усенароднаю ракою.</p>
<p> </p>
<p>Плыві,</p>
<p>Рабі дужэй зямлю!</p>
<p>Каб ведаў ты,</p>
<p>З якой ахвотай</p>
<p>Табе ўсю вільгаць перальюць</p>
<p>Мае палескія балоты.</p>
<p> </p>
<p>Вазьмі ўсю безліч рэк, азёр,</p>
<p>Злучы ў адзіным вадазборы,</p>
<p>Ты будзеш мець такі прастор —</p>
<p>Не мора, хай сабе паўмора!</p>
<p> </p>
<p>А поруч стане мора траў,</p>
<p>Лугоў, палёў, далін дзівосных,</p>
<p>Нібыта ў гэты сціплы край</p>
<p>З усіх краёў сышліся вёсны.</p>
<p> </p>
<p>Дарма,</p>
<p>Што гэтага няма,</p>
<p>Няўжо ж пісаць і марыць рана?</p>
<p>Ці ж мала самых смелых мар</p>
<p>Падтрымліваў разлік Дзяржплана!</p>
<p> </p>
<p>Так будзе! І Палессе ў нас</p>
<p>Акрыецца багатым плёнам.</p>
<p>Я бачу гэты шчодры час</p>
<p>І веру, як у сцяг чырвоны.</p>
<p> </p>
<p>*</p>
<p>Прад намі ранішні праспект</p>
<p>Свяціўся ў свежай зеляніне,</p>
<p>Нібы разьбяр яго прасек</p>
<p>У глыбе мармуру.</p>
<p>Ад ліній</p>
<p>Паветраных і ў той жа час</p>
<p>І дасканалых і трывалых</p>
<p>Высокай веліччу на нас,</p>
<p>Цяплом сардэчным павявала.</p>
<p> </p>
<p>Дзень каляровасцю страёў</p>
<p>Спрачаўся з афарбоўкай кветак,</p>
<p>А іх на радасць жыхароў</p>
<p>Нагадавала шчодра лета.</p>
<p> </p>
<p>Нас абкружала безліч з’яў</p>
<p>І спраў уздымных і гарачых.</p>
<p>Мы йшлі, і кожны адчуваў,</p>
<p>Як быццам гэта добра знаў,</p>
<p>Як быццам першы раз пабачыў.</p>
<p> </p>
<p>І гэтак радасна было</p>
<p>Дужэць самім з узмахам дужым,</p>
<p>Святлець самім з тваім святлом,</p>
<p>Таварыш Мінск,</p>
<p>наш добры дружа!</p>
<p> </p>
<p>Я мімаволі паглядзеў</p>
<p>У час, калі грымотным раннем</p>
<p>На бедным скверыку сядзеў</p>
<p>Ў табе, спустошаным дазвання.</p>
<p> </p>
<p>Прахожага самотны крок</p>
<p>За тры кварталы разлягаўся...</p>
<p>Прыйшоўшы з баявых дарог,</p>
<p>Падняць цябе я прысягаўся.</p>
<p> </p>
<p>І ўзняўся ты ў такой красе,</p>
<p>Што нам падзякуе патомства,</p>
<p>Шчаслівы свет, куды мы ўсе</p>
<p>Сям’ёй адзінаю збяромся.</p>
<p> </p>
<p>Выконваюць партыйны доўг</p>
<p>Твой муляр, токар і ліцейшчык,</p>
<p>Каб ты ад галавы да ног</p>
<p>Штодня рабіўся прыгажэйшы.</p>
<p> </p>
<p>І праца спорна йдзе наўздзіў.</p>
<p>Дом на рагу... Калі ж ты скончан?</p>
<p>Пакуль я Волгу заручыў,</p>
<p>Ты не падрос, ты, брат, падскочыў.</p>
<p> </p>
<p>Пераступіўшы катлаван,</p>
<p>Ты быў падмуркам ці сцяною</p>
<p>І ўсё падцягваўся пад кран,</p>
<p>Што зверху зваў, махаў рукою.</p>
<p> </p>
<p>Прыйшоўся дах табе якраз,</p>
<p>Зручней глядзець на голле сквера,</p>
<p>Ты ўжо мяне, як жыхара,</p>
<p>Чакаеш, расчыніўшы дзверы.</p>
<p> </p>
<p>Даруй!</p>
<p>Над намі не грыміць,</p>
<p>Дадому нельга апазніцца.</p>
<p>Мне гэтак хочацца пабыць</p>
<p>На кожнай вуліцы сталіцы.</p>
<p> </p>
<p>Каб ахапіць, адчуць ярчэй</p>
<p>Усё, што разам здабылі мы,</p>
<p>Мне хочацца пабыць яшчэ</p>
<p>У кожным горадзе Радзімы.</p>
<p> </p>
<p>У тых, што ўжо даўно стаяць,</p>
<p>У тых, што беляць твар цагляны,—</p>
<p>Усюды праца ёсць мая,</p>
<p>Часцінка сэрца ўбудавана.</p>
<p> </p>
<p>Хіба адлучыш ты яе?</p>
<p>Спрабуй між хваль у моры грозным</p>
<p>Пазнаць, каторая з Дняпра,</p>
<p>Знайсці, каторая з Бярозы!</p>
<p> </p>
<p>*</p>
<p>Мы не падлічвалі гадзін,</p>
<p>Вярнуўшыся з аэрадрома.</p>
<p>І раптам Свіслач з-пад вярбін</p>
<p>Нам зашумела па-марскому.</p>
<p> </p>
<p>Пад тым павевам трапяткім</p>
<p>Шырэй разлісціліся кроны,</p>
<p>Уздзьмуўся вымпелам марскім</p>
<p>Спартыўны сцяг над стадыёнам.</p>
<p> </p>
<p>А ён аціхне, зноў дыхне,</p>
<p>У дом загляне вецер хмельны,—</p>
<p>І ўжо фіранка на акне</p>
<p>Ляціць, як ветразь карабельны.</p>
<p> </p>
<p>Пасля зірнулі з вышыні,</p>
<p>За дзень змаркоціўшыся, зоры,</p>
<p>Пасля пачаў гасіць агні,</p>
<p>За дзень натупаўшыся, горад,</p>
<p>А мы ўсё чулі ў цішыні,</p>
<p>Нібыта гальку гоніць мора.</p>
<p> </p>
<p>Навек запомніў гэта слых.</p>
<p>То дыхаў век наш працавіты,</p>
<p>На справы і на нас усіх</p>
<p>Свой накладаючы адбітак.</p>
<p> </p>
<p>Цяпер ужо, як дзень, так ноч,</p>
<p>Прыходзіць тое задуменне,</p>
<p>Калі ты пе змыкаеш воч</p>
<p>Ад захаплення і здзіўлення.</p>
<p> </p>
<p>І дух займаецца, калі</p>
<p>Імкнуся хваляванне наша</p>
<p>Патомку ў душу пераліць,</p>
<p>Не зрушыўшы, не распляскаўшы.</p>
<p> </p>
<h3><a id="chapter21"></a>21. Бальшакі да сонца</h3>
<p>*</p>
<p>Калі агорне часам жаль</p>
<p>Па ўсплёску акіянскіх хваль,</p>
<p>Па ўсім, што не магло змясціць</p>
<p>Людское вока пры жыцці,</p>
<p>Не пакідай, мой друг, імкнуцца,</p>
<p>Знайдзі яе, узваж, узвысь —</p>
<p>З імглы бязладнае пачуццяў</p>
<p>Нагую, трапяткую мысль.</p>
<p> </p>
<p>Каб не дрыжала, дай адзенне,</p>
<p>Дай слова ёй, само пасля</p>
<p>Яно праб’ецца, стане дзеяй,</p>
<p>І ўжо не спыніцца зямля.</p>
<p> </p>
<p>Тут не прыдумка, не дзівацтва,</p>
<p>На гэтых трох кітах стаяць</p>
<p>Уся навука і мастацтва,</p>
<p>Уся гісторыя твая.</p>
<p> </p>
<p>Зірні ў гады: ўсё больш яскрава</p>
<p>Ідуць да сонца бальшакі,</p>
<p>Якія</p>
<p>думкай,</p>
<p>словам,</p>
<p>справай</p>
<p>Мы пракладалі напрасткі.</p>
<p> </p>
<p>Яшчэ адзначыў адмыслова</p>
<p>Пісец нязнаны даўніх кніг,</p>
<p>Сказаў:</p>
<p>было спачатку слова,</p>
<p>А потым бог са слова ўзнік.</p>
<p> </p>
<p>Прыдумаў бога не дурнейшы,</p>
<p>Каб слухаў і не чхаў сусед,</p>
<p>Каб спасылацца на вышэйшы,</p>
<p>Чым маеш сам, аўтарытэт.</p>
<p> </p>
<p>Я паўтарыўся?</p>
<p>Крытыкуйце,</p>
<p>Бунтуйце мне радкоў страі,</p>
<p>Але вытокі ў кожным кульце</p>
<p>Адны...</p>
<p>Я зараз не пра іх.</p>
<p> </p>
<p>Я слаўлю мысль!</p>
<p>Яе раджае</p>
<p>Жывая кропелька крыві,</p>
<p>Яна магутней, хоць малая,</p>
<p>За міжпланетны рухавік.</p>
<p> </p>
<p>Я слаўлю слова!</p>
<p>Ім спынялі</p>
<p>На небе сонца, ім заўжды</p>
<p>Дзень пачыналі, спусташалі</p>
<p>І засялялі гарады.</p>
<p> </p>
<p>Я слаўлю справу, слаўлю працу!</p>
<p>Не злічыш высілкі мае,</p>
<p>Я ім не дам ператварацца</p>
<p>У зброю, што мяне заб’е.</p>
<p> </p>
<p>Нашто мне свет — нямая пустка,</p>
<p>Дзе ты — прыдатак да машын?</p>
<p>Мне трэба соль і хлеба луста,</p>
<p>Прастор патрэбен для душы.</p>
<p> </p>
<p>Я слаўлю мару, слаўлю шчасце</p>
<p>Сягаць вачмі за далягляд</p>
<p>І прабівацца праз напасці,</p>
<p>Куды б ні скіраваў пагляд.</p>
<p> </p>
<p>Мой друг, малодшы мой таварыш,</p>
<p>І ты пагодзішся, бадай:</p>
<p>Не праўдзяць мары — кепска марыш;</p>
<p>Захочаш мець — мацней жадай!</p>
<p> </p>
<p>Заўсёды так, і не іначай!</p>
<p>Заўваж: у ранішняй імгле</p>
<p>Хто моцна прагнуў, той пабачыў,</p>
<p>Што з іскры полымя шугне.</p>
<p> </p>
<p>*</p>
<p>Хутчэй на восеньскія пожні</p>
<p>Перад халоднаю зімой</p>
<p>Ідзі, спяшай, мой твор апошні,</p>
<p>Лятунак мой і клопат мой.</p>
<p> </p>
<p>Ты быў маім, пакуль складаўся,</p>
<p>Ад сэрца я цябе паіў,</p>
<p>Каб у сябрах ты абазваўся,</p>
<p>Каб імі стаў, як мною быў.</p>
<p> </p>
<p>Ізноў у руху несціханым,</p>
<p>І не крыніцай, не ракой,</p>
<p>Народ мой, стаўшы акіянам,</p>
<p>Перада мной і нада мной.</p>
<p> </p>
<p>А колькі лёсаў, колькі доляў</p>
<p>Навек хаваў, зноў нараджаў,</p>
<p>Пакуль такою неадольнай,</p>
<p>Усемагутнай сілай стаў!</p>
<p> </p>
<p>*</p>
<p>Час падзяліў зямлю няроўна,</p>
<p>І вырасталі ў мужыка</p>
<p>Дзе вінаград, а дзе бавоўна,</p>
<p>А дзе драсён ды асака.</p>
<p> </p>
<p>Адны жылі пад цёплым сонцам,</p>
<p>Аралі пульхны чарназём,</p>
<p>А мы па даўняй завядзёнцы —</p>
<p>Што ні ўварвём — усё гарбом.</p>
<p> </p>
<p>Кавалак лугу — ад балота,</p>
<p>Зямлі кавалак — ад лясоў.</p>
<p>Дубеюць каптаны ад поту,</p>
<p>Смыліць далонь ад мазалёў.</p>
<p> </p>
<p>За тую працу, тую долю</p>
<p>Хапала мукі, не мукі:</p>
<p>Кіёў на спіны мелі ўволю</p>
<p>І жалудоў на праснакі.</p>
<p> </p>
<p>Не паспявалі бараніцца,</p>
<p>Не разбярэш,</p>
<p>дзе горш прыпар:</p>
<p>Цішэў татарын, пёрся рыцар,</p>
<p>Спіхаўся князь, таптаўся цар.</p>
<p> </p>
<p>На нашым полі, нашым целе</p>
<p>Чынілі гвалт, гацілі гаць;</p>
<p>Мы гаварыць і то не смелі,</p>
<p>А ўмелі ж песні пачынаць.</p>
<p> </p>
<p>Хоць адбаўляй было прастору,</p>
<p>Ды ўсё куп’ёўнік ды пясок,</p>
<p>І мара горкая пра мора —</p>
<p>Ну, хоць бы вузкі паясок!</p>
<p> </p>
<p>Яго трымаў драпежны кіпець</p>
<p>Арла, што ўзбіўся на сцягі,</p>
<p>Нібы адзін мог мора выпіць</p>
<p>І паспытаць не даць другім.</p>
<p> </p>
<p>А што рабіць было народу?</p>
<p>Ён не ахвотнік да арлоў!</p>
<p>Злаўчыўся, падсачыў нагоду</p>
<p>І абваліў арла далоў.</p>
<p> </p>
<p>За ўсё сказаўшы дзякуй продку,</p>
<p>Я плынню стаў, не ручаём,</p>
<p>Прыняў адказнасць за паводку,</p>
<p>Якою свет мы скаланём.</p>
<p> </p>
<p>*</p>
<p>Як у далёкай маладосці,</p>
<p>Падціснуўшы вандроўны пас,</p>
<p>Ізноў я мору пазайздросціў —</p>
<p>Каторы раз, каторы раз!</p>
<p> </p>
<p>Калісь, дарваўшыся да мора,</p>
<p>Адчуў, як быццам жыў дасюль</p>
<p>У беспаветранай прасторы —</p>
<p>Падземны вязень ці хатуль.</p>
<p> </p>
<p>А тут быў свет жывы, віхурны,</p>
<p>Абшар сінечы наліўной,</p>
<p>З яго ласкавасцю прадбурнай,</p>
<p>З неабазнанай глыбінёй.</p>
<p> </p>
<p>І людзі — племя капітанаў,</p>
<p>Што ветрам з палуб не садзьмеш,</p>
<p>Што не прыстыла, не прыстала</p>
<p>Да нізкіх стрэх, да вузкіх меж.</p>
<p> </p>
<p>Я не насіў пярсцёнкаў зроду,</p>
<p>Адзін-адненькі, залаты,</p>
<p>З рукі, праз нейкую нагоду,</p>
<p>Марская глыб, забрала ты!</p>
<p> </p>
<p>А можа сам я хвалі кінуў</p>
<p>І ў тым вянчальным абручы</p>
<p>Сваю бязводную краіну</p>
<p>Навекі з морам заручыў.</p>
<p> </p>
<p>Тады з юнацкім захапленнем —</p>
<p>У вершах, праўда, не ўсур’ёз —</p>
<p>Вады марское на насенне</p>
<p>З сабой узяў, дамоў прывёз.</p>
<p> </p>
<p>За гэта мне быў гром з маланкай —</p>
<p>Маўляў, захопніцкі імпэт...</p>
<p>Як ні ўсыпалі дратаванкай,</p>
<p>Але імпэт усплыў на свет.</p>
<p> </p>
<p>Пасля вайны, пры самым Мінску,</p>
<p>Мы спраўдзілі ўсё акурат —</p>
<p>Пад мора занялі нізінку...</p>
<p>Малое?</p>
<p>Я такому рад.</p>
<p> </p>
<p>Вядома, болей мае Волга,</p>
<p>Жывуць уцешней масквічы,</p>
<p>Стварыць на Волзе — там нядоўга,</p>
<p>Вось паспрабуйце на Пцічы!</p>
<p> </p>
<p>А гэта рэчка ледзь прыкметна</p>
<p>Віецца ў даўніх берагах,</p>
<p>Высозных, з часаў пракаветных,</p>
<p>Дзе плынь вірыла — проста жах.</p>
<p> </p>
<p>І вось бліскучаю падковай</p>
<p>Нам свеціць люстра пры шашы,</p>
<p>І цешаць душу рыбакову —</p>
<p>Няхай не сцерлядзі — яршы.</p>
<p> </p>
<p>Ды гэта мора ў нас другое,</p>
<p>Лічы, і трэцяе ў руках:</p>
<p>Яго на Мінскае узгор’е</p>
<p>Ліе з крыніц Вілля-рака.</p>
<p> </p>
<p>Вялікі горад сухапутны,</p>
<p>Паўней ён дыхае, свяжэй,</p>
<p>А там, глядзіш, падыме судны</p>
<p>Мой Мінск, сталіца трох марэй.</p>
<p> </p>
<p>Я перабыў былое гора,</p>
<p>І той дзіцячы жаль не ў жаль:</p>
<p>Паказвае людское мора</p>
<p>І шторм,</p>
<p>і ціш,</p>
<p>і глыб,</p>
<p>і даль.</p>
<p> </p>
<h3><a id="chapter22"></a>22. Тры абразкі на ваш прысуд</h3>
<p>*</p>
<p>На добры лад сябе настрою,</p>
<p>А тут — чыя ці нічыя —</p>
<p>У хвілі добрага настрою</p>
<p>Надакучае печая.</p>
<p> </p>
<p>Часамі зганяць пракураты</p>
<p>Найдаражэйшае ў табе,</p>
<p>І ты прызнаў, што вінаваты,</p>
<p>Што лепш спявае верабей.</p>
<p> </p>
<p>А ён глядзіць сабе пад ножкі,</p>
<p>Якое б гора ні раўло —</p>
<p>Дарма,</p>
<p>абы не ўтраціць крошкі,</p>
<p>Каб дзе пагрэбціся было.</p>
<p> </p>
<p>І звычку ведаю другую:</p>
<p>Крычаць, нібы ўсяго дабраў,</p>
<p>Задзерці нос, як патрабуе</p>
<p>Звышсарамлівая мараль.</p>
<p> </p>
<p>Няёмка, бачыце, прызнацца:</p>
<p>Яшчэ таму-сяму жадны,</p>
<p>Сірот, руін і абадранцаў</p>
<p>Назаставалася з вайны.</p>
<p> </p>
<p>Гарэніць праўда?</p>
<p>Ліпкі меляс</p>
<p>Ці сахарын падлі ў цытвар</p>
<p>І сам сябе хвалі за смеласць</p>
<p>Сказаць уголас двойчы два.</p>
<p> </p>
<p>Хай на цябе сыходзіць ззянне,</p>
<p>Якое здольны вылучаць</p>
<p>Добрапрыстойныя мяшчане,—</p>
<p>Каб ад пляча і да пляча.</p>
<p> </p>
<p>Лягчэй — на верш, гусцей — на прозу</p>
<p>Кладуць прыемны пахкі грым,</p>
<p>На манумент раўняюць позу,</p>
<p>Рыхтуюць лысіны пад німб.</p>
<p> </p>
<p>Як не сама літаратура,</p>
<p>Дык час ёй зробіць добры лад,</p>
<p>І для халтуры на хаўтуры</p>
<p>Не паскупіцца на разрад.</p>
<p> </p>
<p>Бо як ты соладка ні тромкай,</p>
<p>Лепш не выжыльвайся дарма:</p>
<p>Ёсць слава продкаў і патомкаў;</p>
<p>Пакуль ты жыў, твае няма.</p>
<p> </p>
<p>Здабудзь:</p>
<p>узлётна ці паходна,</p>
<p>Як хочаш, а сваю здабудзь,</p>
<p>Няхай пакуль бацькоў паходня</p>
<p>Твой земны асвятляе пуць —</p>
<p>Тваёй руцэ даецца сіла,</p>
<p>Дайдзі да жылы залатой,</p>
<p>Каб нашых нашчадкаў будзіла</p>
<p>Святло, здабытае табой.</p>
<p> </p>
<p>Хай іншы дбае аб парадзе!</p>
<p>Старайся, каб сышоў з пяра</p>
<p>Увесь запал, што ў нас закладзен,</p>
<p>Сумлення,</p>
<p>праўды і дабра.</p>
<p> </p>
<p>Усё! Цяпер падымем справы,</p>
<p>Калі і кім настрой прыпсут:</p>
<p>Тры абразкі аб трох праявах —</p>
<p>На ваш прагляд, на ваш прысуд.</p>
<p> </p>
<h4><a id="chapter23"></a>Выпадак першы</h4>
<p>Няйначай, першая асоба</p>
<p>На ўсёй разлегласці лугоў,</p>
<p>Махнаты чмель здымае пробу —</p>
<p>У чабароў мядок гатоў.</p>
<p> </p>
<p>Гудзе, нібы гуляка хмельны,</p>
<p>Ад раніцы нападпітку,</p>
<p>Крыху марудны, важны вельмі —</p>
<p>Лепш не трапляйся пад руку.</p>
<p> </p>
<p>Хоць стаў яго царом у птушак!</p>
<p>Ужо здалёку страшаць нас</p>
<p>І аксамітны паўкажушак</p>
<p>І гэткі ж аксамітны бас.</p>
<p> </p>
<p>Куды нектар такому несці</p>
<p>З тых лугавых дармовых крам!</p>
<p>Ён п’е на месцы, хай не дзвесце,</p>
<p>А грам з суседам папалам.</p>
<p> </p>
<p>Ды вось хлапчук:</p>
<p>сарваў рамонак,</p>
<p>Хоп — і прыціснуў спевака!</p>
<p>І дзе той бас? Стаў голас тонак,</p>
<p>Як плач дзіцяці ў паўгадка.</p>
<p> </p>
<p>Бездапаможна сучаць лапкі,</p>
<p>Такі рахманенькі ў бядзе,</p>
<p>А толькі вырвецца з-пад шапкі —</p>
<p>Зноў задавака, зноў гудзе.</p>
<p> </p>
<p>Не смешкі тут, а, сама меней,</p>
<p>Карэц гаркоты да краёў...</p>
<p>Ці бачыў хто ператварэнне</p>
<p>Істот вышэйшых у чмялёў?</p>
<p> </p>
<p>*</p>
<p>Не з глебы плоднае эпохі,</p>
<p>А з плесні, як вясной смаржкі,</p>
<p>Дзе густавата, дзе патрохі</p>
<p>Сям-там выскаквалі бажкі.</p>
<p> </p>
<p>Яно, вядома, век смаржковы</p>
<p>Канчае пугаю пастух,</p>
<p>Ды год міне, у дзень вясновы</p>
<p>Зірнеш пад куст — ізноў растуць!</p>
<p> </p>
<p>Вы ўспамінаеце знаёмых,</p>
<p>Што наганяць любілі страх:</p>
<p>Хадзілі ў фрэнчыках зялёных,</p>
<p>Трымалі фаечкі ў зубах.</p>
<p> </p>
<p>На дзвюх пасадах кіраўнічых,</p>
<p>А то й на трох!</p>
<p>Ну, чым не бог:</p>
<p>Пакажа яснае аблічча,</p>
<p>Як месяц маладзенькі рог.</p>
<p> </p>
<p>Пры старшых —</p>
<p>хоць яго расскварвай,</p>
<p>Пры меншых — ідал.</p>
<p>Прад сабой</p>
<p>Глядзіць і не паверне карак,</p>
<p>Сядзіць, а ты ў дзвярах пастой.</p>
<p> </p>
<p>Павольны рух, таемны выгляд,</p>
<p>Нібы яму адкрыта больш</p>
<p>І бачыць ён цябе навылет,</p>
<p>Хоць і ўпірае вочы ў столь.</p>
<p> </p>
<p>За паўгадзіны слова скажа</p>
<p>Адно.</p>
<p>Як быццам творыць цуд.</p>
<p>Адчуй, персона колькі важыць,</p>
<p>І слова — сама меней! — пуд.</p>
<p> </p>
<p>На працы ўсіх разносіць бурна,</p>
<p>А вырваўшы білет на матч,</p>
<p>Такі выходзіць на трыбуны —</p>
<p>Вяроўкі ві, на хлеб намаж.</p>
<p> </p>
<p>Там за шырэйшымі плячыма</p>
<p>Стаіць і сочыць, не зміргне,</p>
<p>У ладкі плясне — малайчына! —</p>
<p>За тым, хто старшы, не раней.</p>
<p> </p>
<p>Абы-чаго не ляпне здуру,</p>
<p>Падкоціцца пад густ пад ваш</p>
<p>І ўскочыць у наменклатуру,</p>
<p>Адтуль не зрушыш, хоць падваж.</p>
<p> </p>
<p>З адной пасады — на другую,</p>
<p>Заваліць што — вучыцца шлём,</p>
<p>Адбудзе школу, зноў шуруе:</p>
<p>Мы кадры моцна беражом.</p>
<p> </p>
<p>І зноў дзяўбе, як тыя галкі,</p>
<p>Папраўдзе ўсё — пра ўздым і рост,</p>
<p>Ды хоць бы слова без шпаргалкі,</p>
<p>А ад душы і без пагроз.</p>
<p> </p>
<p>Ён дакладаць — здароў майстрыска!</p>
<p>Насыпле доказаў з папер...</p>
<p>І падкрадалася прыпіска,</p>
<p>На мяккіх лапах шумны звер.</p>
<p> </p>
<p>Жніво не скончыць напалову,</p>
<p>А зводка трубіць пра пасеў.</p>
<p>Завод яшчэ не дабудован,</p>
<p>Затое рапарт пашумеў.</p>
<p> </p>
<p>І вылічаўся год за годам,</p>
<p>Усё вышэй зажытак рос</p>
<p>Ад недавершаных заводаў</p>
<p>І з недасеяных палос.</p>
<p> </p>
<p>Паперак — страх! З усіх інстанцый</p>
<p>Вір віраваў — угору, ўніз.</p>
<p>Расплоджваліся марнатраўцы,</p>
<p>Майстры маніць...</p>
<p>Каму маніць?</p>
<p> </p>
<p>Каму, нашто?</p>
<p>Ці тут няслава</p>
<p>Прызнаць нястачы і даўгі?</p>
<p>Мы ж паднялі такую справу —</p>
<p>Няхай падыме хто другі.</p>
<p> </p>
<p>Калі прамовы з тым, што робіш,</p>
<p>Не разыходзяцца нідзе,</p>
<p>І без надворнае аздобы</p>
<p>Мы маем ласку ад людзей.</p>
<p> </p>
<p>Не знойдзеш горай паніжэння</p>
<p>За бытаваўшае суздром,</p>
<p>Дзіўное, крыўднае схіленне</p>
<p>Перад пасадай і пастом.</p>
<p> </p>
<p>Нібы хапала нам падказу,</p>
<p>Каб непрыкметны хлебаед</p>
<p>Разумны, добры стаў адразу,</p>
<p>Заняўшы пэўны кабінет.</p>
<p> </p>
<p>Не дай жа бог табе паверыць,</p>
<p>Што ты  такі.</p>
<p>Ты стань  такі.</p>
<p>Ёсць і узор, і ўчынкаў мера —</p>
<p>Старэйшыя бальшавікі.</p>
<p> </p>
<p>То з іхняй славы, з іх узлёту</p>
<p>І на цябе сышоў прамень,</p>
<p>Дык аплаці аванс работай,</p>
<p>Жыві прасцей, хадзі прамей.</p>
<p> </p>
<p>Не кроч на сцежкі бакавыя —</p>
<p>Ямчэй сказаць, паменш зрабіць,—</p>
<p>Бяры адказ сабе на шыю,</p>
<p>Не на сяброўскія гарбы.</p>
<p> </p>
<p>Які б ні быў ён недасяжны,</p>
<p>Пост не затым, каб пастаяць,</p>
<p>А рупіцца, а быць адважным,</p>
<p>А быць чысцейшым удвая.</p>
<p> </p>
<p>Ужо дарэшты культ пазбаўлен</p>
<p>Былое сілы і красы,</p>
<p>Але ж лягчэй рвануць з падвалін,</p>
<p>Куды цяжэй — не ўваскрасіць.</p>
<p> </p>
<p>Сёй-той аж енчыў — так развенчваў,</p>
<p>А сам, паскрэбак,— не дзівак:</p>
<p>Паклаў у дуст зялёны фрэнчык,</p>
<p>Не перашыўшы на пінжак.</p>
<p> </p>
<p>Рашыў: бывае ўсё на свеце,</p>
<p>Не трапячыся, не спяшай,</p>
<p>А ну падзьме інакшы вецер —</p>
<p>Тады назад перашывай.</p>
<p> </p>
<p>У гэтым прызнавацца сорам,</p>
<p>А прызвычаіцца любы:</p>
<p>Калі па нырках мажуць здорам,</p>
<p>Прыемна!..</p>
<p>Чалавек слабы...</p>
<p> </p>
<p>Другому б не паверыў можа —</p>
<p>Сяргей Прытыцкі расказаў,</p>
<p>Як пачынаўся кожны божы</p>
<p>Дзень у раённага туза.</p>
<p> </p>
<p>Перад люстэркам слупам стане,</p>
<p>Сабе ўсміхнецца з-пад рукі</p>
<p>І ў грудзі ляпне:</p>
<p>«Жысць не тая,</p>
<p>Не тыя ўжо кіраўнікі».</p>
<p> </p>
<p>Каб сёння шмоткі з нафталіну</p>
<p>Дастаў такі, шумнём:</p>
<p>— Адлезь!</p>
<p>Даўно не тая ўжо краіна,</p>
<p>Не тыя людзі на чале.</p>
<p> </p>
<p>Хто чым увенчан, тым развенчан,</p>
<p>Фальшывы бляск у дол зляцеў,</p>
<p>І ценем стаў зялёны фрэнчык,</p>
<p>Ды ён жывучы, гэты цень.</p>
<p> </p>
<p>Пачне вучыць даіць каровы,</p>
<p>Не навучыўшыся даіць,</p>
<p>Ці павязе дарыць кароны,</p>
<p>Правоў не маючы дарыць.</p>
<p> </p>
<p>Недачуваў мужчына ў сіле</p>
<p>І пакідаць не думаў пост,</p>
<p>Яго мы дружна папрасілі:</p>
<p>Час адпачыць, старэчы ўзрост.</p>
<p> </p>
<p>А можа, гэта ўсё — нічога,</p>
<p>Дарма ўздымаецца рука</p>
<p>На адстаўнога, на старога,</p>
<p>А, як-ніяк, працаўніка?</p>
<p> </p>
<p>Ён не прыбавіў нам здароўя,</p>
<p>Зярнят не ўсыпаў у засек,</p>
<p>А што датычыць мнагаслоўя,</p>
<p>Дык быў магутны чалавек.</p>
<p> </p>
<p>Загуста сеяў абяцанні,</p>
<p>А справа рупіла ў людзей.</p>
<p>Казаў, а нашы спадзяванні</p>
<p>Былі вышэй, куды вышэй!</p>
<p> </p>
<p>І не дарос да праўды нашай,</p>
<p>Да маладых, хто стаў за пульт,</p>
<p>Да нас, вайну праваяваўшых,</p>
<p>Насыпаўшых мучыцы куль.</p>
<p> </p>
<p>А вецер той, гаючы, свежы,</p>
<p>Што нёс у свет імён зварот,</p>
<p>Ён цэлай партыі належаў,</p>
<p>Не ад чыіх малых турбот.</p>
<p> </p>
<h4><a id="chapter24"></a>Выпадак другі</h4>
<p>Нам бюракраты дуг нагнулі,</p>
<p>Маглі скляпаць адным кідком</p>
<p>Глаўк для забеспячэння вуліц</p>
<p>У галалёд</p>
<p>рачным пяском.</p>
<p> </p>
<p>Чаму рачным, а не кар’ерным?</p>
<p>Чарнільны дух усё расклаў,</p>
<p>Усё давёў, усё прымераў:</p>
<p>Што від пяску, то новы глаўк.</p>
<p> </p>
<p>Сказаўшы праўду, без вагання</p>
<p>Я б ім стварыў патрэбны глаўк:</p>
<p>Для пакаяння, бічавання</p>
<p>І пасыпання пеплам глаў.</p>
<p> </p>
<p>...Дык вось, адседзеўшы ў прыёмнай</p>
<p>Ажно па саменькі абед,</p>
<p>Дапушчан ты, нарэшце, ў скромны,</p>
<p>Сярэдняй службы кабінет.</p>
<p> </p>
<p>А там —</p>
<p>і коўзкі бляск паркетны,</p>
<p>І два бліскучыя сталы...</p>
<p>Само падказвае паветра,</p>
<p>Што ты і клопат твой —</p>
<p>малы!</p>
<p> </p>
<p>Яшчэ цябе не прыкмячаюць,</p>
<p>Хоць ручку сунулі — сядай!</p>
<p>Са ўздыхам нумар набіраюць:</p>
<p>Заўваж — турбот хоць адбаўляй.</p>
<p> </p>
<p>І трубцы не дае таварыш</p>
<p>Астыць, прылегчы на рычаг:</p>
<p>Ледзь адзваніўся, зноўку шпарыць,</p>
<p>Б’е, як гавораць, па мазгах.</p>
<p> </p>
<p>Здаецца, даў усім прыпарку,</p>
<p>Аж не!</p>
<p>З начосам залатым</p>
<p>Красуню кліча, сакратарку:</p>
<p>— Злучыце шпарка з тым і з тым! —</p>
<p> </p>
<p>Нарэшце да цябе звяртае</p>
<p>Крывой ухмылачкі прамень:</p>
<p>— Ну, што рабіць? Народ чакае...—</p>
<p> </p>
<p>Народ? А я, па-твойму, пень?</p>
<p>Перада мной жа ты да спазмаў</p>
<p>Манежыўся — і так, і сяк,</p>
<p>Каму ж ты іншаму паказваў</p>
<p>Свае саноўнасці спектакль?</p>
<p> </p>
<p>Чаму я слухаць быў павінен</p>
<p>Перамаўленні без канца,</p>
<p>Па сутнасці, пра шалупінне</p>
<p>Ад вераб’інага яйца?</p>
<p> </p>
<p>Ноч лезе ў шыбы з панадворку,</p>
<p>Тады табе, не ў апарат,</p>
<p>Ён кажа:</p>
<p>— Дык пра што гаворка?</p>
<p>Давайце — позняя пара.—</p>
<p> </p>
<p>І жаліцца:</p>
<p>— Знябыўся страх як!</p>
<p>Дзяцей не бачыш, не з’ясі...</p>
<p>Ах, гэта шапка Манамаха!</p>
<p>Надзелі, значыцца, насі...—</p>
<p> </p>
<p>Ён вочы плюшчыць — так зняможан!</p>
<p>Нагу заложыць за нагу,</p>
<p>Крыху паслухае:</p>
<p>— Паможам!</p>
<p>Дзе праўда ёсць, я памагу.—</p>
<p> </p>
<p>Ты ўсё забыўся, ты паверыў,</p>
<p>Расчулен: колькі ў ім душы!</p>
<p>Ужо кладзеш на стол паперу:</p>
<p>Вось, калі ласка, падпішы!</p>
<p> </p>
<p>Бярэ аловак... Даў званочак,</p>
<p>І глаўк той перайшоў на рысь:</p>
<p>З усіх бакоў дарадцы крочаць —</p>
<p>Бухгалтар, планавік, юрыст.</p>
<p> </p>
<p>З паўруху зразумець гатовы,</p>
<p>Хіліць куды, ў каторы бок:</p>
<p>На валаводу, на адмову,</p>
<p>Ці даць надзеі валасок.</p>
<p> </p>
<p>Жуюць, жуюць і зрэшты раяць,</p>
<p>Сцяною стаўшы пры стале,</p>
<p>Не так, як вымагае справа,</p>
<p>А так, як зірк яго вялеў.</p>
<p> </p>
<p>Ён — вочы ў столь:</p>
<p>— Не ў нашай сіле!</p>
<p>Я гаварыў — дапамагу,</p>
<p>Усё зраблю, што б ні прасілі,</p>
<p>А тут — законы... Не ў дугу...—</p>
<p> </p>
<p>Басок — на ніжнія рэгістры:</p>
<p>— Не засмучайся з драбязы! —</p>
<p>А ўвойдзе, скажам, намміністра —</p>
<p>І гаварун глынуў язык.</p>
<p> </p>
<p>У міг спружыніла паходка,</p>
<p>Басок змяніўся на фальцэт,</p>
<p>Усё ўпадскочку, з падраготкай,</p>
<p>Мяце чупрынай кабінет.</p>
<p> </p>
<p>Не чай агністая красуня —</p>
<p>Сябе на сподачку нясе...</p>
<p>Памкнешся ўстаць...</p>
<p>Ён крэсла суне:</p>
<p>— Сядзь, можа, ўладзім пакрысе! —</p>
<p> </p>
<p>І выкладае перад госцем</p>
<p>Твой клопат...</p>
<p>— Як тут пасабіць?</p>
<p>Можна штосьці?</p>
<p>Прыму адказнасць, так і быць.—</p>
<p> </p>
<p>Глядзі, як лоўка! Справу справіў,</p>
<p>Якую сам пусціў на дно:</p>
<p>Рашыў пры старшым — хата з краю!</p>
<p>Замёў сляды, і не значно.</p>
<p> </p>
<p>Лепш не спяшаць, каб не прамазаць.</p>
<p>Ног не купляе чалавек,</p>
<p>Хай прыйдзе зноў...</p>
<p>За трэцім разам</p>
<p>Паставім подпіс, як на чэк.</p>
<p> </p>
<p>Так адчыніўся без адмычкі</p>
<p>Той драбязговы амбарас:</p>
<p>Ён адмаўляў паводле звычкі</p>
<p>Нічога не рашаць за раз.</p>
<p> </p>
<p>Не ўтойваю перад сябрамі,</p>
<p>Падумаў я: а важны госць</p>
<p>Таксама справы разбірае,</p>
<p>Калі важнейшы збоку ёсць?</p>
<p> </p>
<p>Няўжо?! Мінае год за годам,</p>
<p>Народ выходзіць да суток.</p>
<p>Ён і ў пагоду і ў нягоду</p>
<p>Меў той жа голас, той жа крок.</p>
<p> </p>
<p>Дзяжурны голас для выпадку</p>
<p>Нам не пад гонар, не пад стаць!</p>
<p>Маліцца тонкім на аладку,</p>
<p>Грубейшым к чорту пасылаць.</p>
<p> </p>
<p>Адзін — для ўсіх! — я голас знаю:</p>
<p>Не мець за скрыпку чапляю.</p>
<p>Лятаю — значыцца, лятаю,</p>
<p>Пяю — дык, значыцца, пяю!</p>
<p> </p>
<p>Я норму гэткую прымаю</p>
<p>І вызнаю яе адну:</p>
<p>Дарма нікога не чапаю,</p>
<p>А як чапну, то ўжо чапну!</p>
<p> </p>
<h4><a id="chapter25"></a>Выпадак трэці</h4>
<p>Здараецца ў лясных вандроўках —</p>
<p>Лісток апалы зашуршыць.</p>
<p>Зірнеш — зякратая галоўка</p>
<p>З нары ўздымаецца, сычыць.</p>
<p> </p>
<p>Няйнакш, з табой сустрэчы рада,</p>
<p>Угору цягнецца, расце...</p>
<p>Змяя! Гатова да нападу,</p>
<p>Стаіць, як кажуць, на хвасце.</p>
<p> </p>
<p>Успомні даўнюю навуку,</p>
<p>Якую чуў ты ад дзядоў:</p>
<p>Не выпускай жывой гадзюку,</p>
<p>І сто грахоў — з плячэй далоў.</p>
<p>Так і зрабі. Прыстукні друкам,</p>
<p>Тады ідзі далей здароў.</p>
<p> </p>
<p>Грахі! З іх прыказка смяецца:</p>
<p>Сапхай, гаворыць, грэх у мех,</p>
<p>Правер, ці завязка на месцы,—</p>
<p>Кійком па боку і пабег.</p>
<p> </p>
<p>Не верыў казаням з амбону</p>
<p>Народ.</p>
<p>А сам ён — смех то смех! —</p>
<p>Трымаўся іншага закону:</p>
<p>Не знічшыць гада — цяжкі грэх.</p>
<p>Вялікі грэх перад радзімай,</p>
<p>Перад людзьмі, перад сабой...</p>
<p> </p>
<p>...Глянь у вайну, у час, калі мы</p>
<p>Яшчэ не выйгравалі бой.</p>
<p> </p>
<p>Хоць не жыла зямля ў пакоры,</p>
<p>Ды гнёў фашыст.</p>
<p>І колькі з нор</p>
<p>Палезла іх!</p>
<p>На нашым горы</p>
<p>Завязваць лой, нагульваць здор,</p>
<p> </p>
<p>На выгляд мякенькіх нібыта —</p>
<p>Падзьмі, да раны прылажы,</p>
<p>Нераспазнаных, недабітых,</p>
<p>Забытых спехам у лаўжы.</p>
<p> </p>
<p>Успомніў? Хопіць успамінаў,</p>
<p>Яны, быць пэўна, варты груз,</p>
<p>Ды прашуміць сучассе міма,</p>
<p>Калі ты ў прошласці загруз.</p>
<p> </p>
<p>*</p>
<p>Ішло аднойчы пасяджэнне,</p>
<p>Хлапца высватвалі на пост,</p>
<p>Але за момант да рашэння</p>
<p>Адзін з прысутных стаў на хвост.</p>
<p> </p>
<p>Пачаў з усмешачкай, а вусны</p>
<p>Крывіў, нібы ад палыну,</p>
<p>Хваліў хлапца і ўслед падкусваў,</p>
<p>Казаў — жыві, а думаў — лусні,</p>
<p>Вітаў, а біў цвікі ў труну.</p>
<p> </p>
<p>Што слова — шып.</p>
<p>Знаёмым гукам</p>
<p>Я быў працяты...</p>
<p>Божа мой!</p>
<p>Няўжо я слаба ўцэліў друкам</p>
<p>Дзесь на сцяжыне махавой?</p>
<p> </p>
<p>Галовы паўгінаўшы ў плечы,</p>
<p>Пераглядаліся маўчком:</p>
<p>Ніхто не ўстаў, не запярэчыў,</p>
<p>Ніхто не грукнуў кулаком.</p>
<p> </p>
<p>Лічылі так — няхай не кожны! —</p>
<p>Лепш галавы не вытыкаць,</p>
<p>Бо запярэч неасцярожна —</p>
<p>Жыгне самога спадцішка.</p>
<p> </p>
<p>Звяў, як ад вару, хлопец слаўны:</p>
<p>Як быць? Не жартачкі, паклёп!</p>
<p>Удзень, нахабна, беспадстаўна,</p>
<p>Паміж вачэй — кляймо на лоб.</p>
<p> </p>
<p>І ён — адзін.</p>
<p>Зніякавелі</p>
<p>Той сход і нават старшыня,</p>
<p>Ды хоць бы плёў Макіявелі,</p>
<p>А то з карчэўя гадзяня!</p>
<p> </p>
<p>Перамаргалі ўсё дазвання,</p>
<p>І верх узяў нячысты спрыт:</p>
<p>Замест паста далі спагнанне,</p>
<p>Ледзь не ўпісалі ў кандуіт.</p>
<p> </p>
<p>А злоснік ззяў, у нутрах недзе</p>
<p>Ён з баязліўцаў рагатаў...</p>
<p> </p>
<p>...Было глядзець мне, не дагледзеў,</p>
<p>І вось ажыў ён, здыхата!</p>
<p> </p>
<p>Ці той?</p>
<p>Сцвярджаць не рызыкую,</p>
<p>Аднак жа, падабенства ёсць.</p>
<p>I чалавечынка існуе,</p>
<p>Зрабіў сваім заняткам злосць.</p>
<p> </p>
<p>Пакруціць носам, быццам рупіць,</p>
<p>Што дзесь мялее дзён ручво,</p>
<p>І там, дзе і не пахне струпам,</p>
<p>Хутчэй становіцца на хвост.</p>
<p> </p>
<p>Грахі высмоктвае з нічога:</p>
<p>У доме зарыпеў паркет,</p>
<p>Дзяўчына выйшла за старога —</p>
<p>Цвіце зласлівенькі нябога:</p>
<p>Злаўчыўся ўкалупнуць благога —</p>
<p>Дуй выкрыванне, жар памфлет.</p>
<p> </p>
<p>Нібы засмучан з гэтых болек,</p>
<p>Нібы яму найбольш баліць,</p>
<p>А хвошча да сардэчных колік —</p>
<p>Маўляў, баліць, ды мусіць біць.</p>
<p> </p>
<p>Усё цікуе і ў будынку,</p>
<p>У маладым маім жыцці,</p>
<p>Ці парушынку, ці смяцінку,</p>
<p>Ці хоць падрапінку знайсці.</p>
<p> </p>
<p>І пляскадумцы, пляскагубцы,</p>
<p>Каго на вуду забрытаў,</p>
<p>З яго зрабілі праўдалюбца,</p>
<p>Ад чысціні барацьбіта.</p>
<p> </p>
<p>А ён дрыжаў! З людзьмі сутычкі</p>
<p>Гасіў, як мог: там падгадзіў,</p>
<p>Там насмяшыў такой жа звычкай,</p>
<p>Якою слаўны кракадзіл.</p>
<p> </p>
<p>Граў на слабінцы беларускай —</p>
<p>Паплач, і будзеш мець сяброў,—</p>
<p>Ды кракадзіл перад закускай,</p>
<p>А гэты — перад чаркай роў.</p>
<p> </p>
<p>Як толькі стопкі наліваюць,</p>
<p>Сядзіць, смутнее, сам не свой,</p>
<p>Але над першай зарыдае</p>
<p>І зноў «на хвост» перад другой.</p>
<p> </p>
<p>Я не кажу, што невыгойна</p>
<p>Парода гэта, мусіць, не,</p>
<p>А думаецца аб падвойным,</p>
<p>Патайным чалавечым дне:</p>
<p>Наверсе думак палавіна,</p>
<p>А палавіна — пад зямлёй...</p>
<p> </p>
<p>Дзе станеш, як праб’е гадзіна,</p>
<p>Развяжацца астатні бой,—</p>
<p>Дзе апынешся ты, мужчына,</p>
<p>Пузаценькі равеснік мой?</p>
<p> </p>
<p>Азызлы твар, пустыя вочы,</p>
<p>Гатовы скочыць, як гюрза.</p>
<p>На свет зубамі так скрыгоча,</p>
<p>Амаль да дзясен пазгрызаў.</p>
<p> </p>
<p>А ціхалапы, белабрысы,</p>
<p>З насення дробных хутаркоў.</p>
<p>Які з душы, такі ж і з пысы.</p>
<p>Што больш?</p>
<p>Партрэт амаль гатоў.</p>
<p> </p>
<p>Цяпер вам памыліцца цяжка,</p>
<p>Вядома ўсё: адкуль і чый.</p>
<p>І я ўжо сам не дам прамашкі,</p>
<p>Каб толькі не зламаўся кій.</p>
<p> </p>
<h3><a id="chapter26"></a>23. Ткалля шкла</h3>
<p> </p>
<div class="EPIGRAPH">
<p>Сустракаю цёплым ранкам</p>
<p>Я вясёнку на плыту,</p>
<p>І ківае палачанка:</p>
<p>— Падвяслуй на Палату!</p>
<p> </p>
<p>Прысяганні, абяцанні</p>
<p>Да душы не прыгарну...</p>
<p>Выбачайце, палачане,</p>
<p>Адплываю на Дзвіну.</p>
</div>
<div class="CLEAR"></div>
<p> </p>
<p> </p>
<p>*</p>
<p>Шумеў і ўспляскваў на змярканні</p>
<p>Далоняў зыркі вадаспад,</p>
<p>Нібы, вяслуючы рукамі,</p>
<p>Зялёны адплываў тэатр.</p>
<p> </p>
<p>Ён плыў у блізкі і далёкі</p>
<p>Край памяці — у нас саміх,</p>
<p>Дзе легкадумныя аблокі</p>
<p>Застылі ў зрэнках нежывых</p>
<p>Сяброў,</p>
<p>што сняць, не звёўшы вока,</p>
<p>Сярод палеткаў франтавых.</p>
<p> </p>
<p>І плыў далей...</p>
<p>Па новым фронце,</p>
<p>Па наквецях, па каласах,</p>
<p>Да межаў, за якімі стронцый</p>
<p>Губляе смертаносны жах;</p>
<p>Да ўсіх нябытых, а знаёмых,</p>
<p>Душой разведаных планет,</p>
<p>У край, дзе ты як быццам дома,</p>
<p>А з дому адчуваеш свет,</p>
<p>У край, дзе за слязой дзіцёнка</p>
<p>Гарлівай маці сум чуцён,</p>
<p>Дзе зліты скрыпкі голас тонкі</p>
<p>З фанфарай пераможных дзён,</p>
<p>А наша ўчора, наша сёння</p>
<p>І заўтра — знітаваны так,</p>
<p>Як можа знітаваць бяссонны,</p>
<p>Неперавершаны мастак.</p>
<p> </p>
<p>Народ — імя яму...</p>
<p>З прычалаў</p>
<p>Свае пары, свае зямлі</p>
<p>Усе, што напаўнялі залу,</p>
<p>У край паэзіі плылі.</p>
<p> </p>
<p>*</p>
<p>Быў вечар дружбы:</p>
<p>Ленінградцы,</p>
<p>Смаляне,</p>
<p>Мы і масквічы</p>
<p>У слаўным горадзе, па-брацку,</p>
<p>Чыталі вершы да начы.</p>
<p> </p>
<p>Паднятыя прыхільным тлумам,</p>
<p>Мы падрасталі на вачах:</p>
<p>У творах прыбывала думак,</p>
<p>Глухі радок ямчэй гучаў...</p>
<p> </p>
<p>Я шлю цяпер паклонаў клунак</p>
<p>Цярплівым нашым слухачам.</p>
<p> </p>
<p>Маглі сказаць:</p>
<p>«Даволі, годзе,</p>
<p>Звадзіце слова на манеж!</p>
<p>Наш горад не адно стагоддзе</p>
<p>Жыў —</p>
<p>на муляж не падманеш.</p>
<p> </p>
<p>Калі пра час зайшла гаворка,</p>
<p>Лепш прамаўчаць</p>
<p>ці так сказаць,</p>
<p>Каб стала соладка і горка,</p>
<p>Як сказ пра Ігараву раць».</p>
<p> </p>
<p>А ў нас, калі не вельмі хаяць,—</p>
<p>Быў недалёт і пералёт,</p>
<p>Ды, мусіць, іскарка жывая,</p>
<p>Чым змалку надарыў народ,</p>
<p>Паспела раптам перадацца</p>
<p>У сэрцы хлопцаў і дзяўчат...</p>
<p> </p>
<p>Пад столь зялёнага палаца</p>
<p>Грымеў далоняў вадаспад.</p>
<p>З нас кожны пачуваўся кропляй</p>
<p>Шчаслівай тым, што акіян</p>
<p>На свеце ёсць,</p>
<p>і быў захоплен,</p>
<p>Да краю ўзрушан, як і я.</p>
<p> </p>
<p>І вір прадонны, вір бунтоўны</p>
<p>Быў рады і шпурляў прыбой,</p>
<p>Адразу стаўшы поўным-поўны</p>
<p>З апошняй кропляю —</p>
<p>са мной.</p>
<p> </p>
<p>*</p>
<p>Дзяўчына выйшла.</p>
<p>Па ступенях</p>
<p>На сцэну дзве касы плывуць,</p>
<p>Без той зачоскі, што на венік</p>
<p>Падобнай робіць галаву.</p>
<p> </p>
<p>Зірнула, стала:</p>
<p>— Выбачайце...</p>
<p>Не, не хачу перапрашаць!</p>
<p>Наш вечар доўга не канчаўся —</p>
<p>Ушчуньце вы сябе спярша.</p>
<p> </p>
<p>Вы добрай славаю сагрэты,</p>
<p>І мы таксама не ў цяню,</p>
<p>Але пачуць жывых паэтаў,</p>
<p>Дальбог, прыйшлося ўпершыню.</p>
<p> </p>
<p>Гасця, гавораць, грэх няволіць,</p>
<p>Ды часам трэба забрытаць.</p>
<p>Паўзмены лішняй, сама болей,</p>
<p>Вам давялося адчытаць.</p>
<p> </p>
<p>Сказаць бы дзякуй,</p>
<p>ды паспею...</p>
<p>А сапраўды, чыя віна?</p>
<p>Хто апазніўся, плоціць пеню —</p>
<p>Ганіце, госцікі, спаўна! —</p>
<p> </p>
<p>На лаўках смешкі, падраготкі:</p>
<p>Дае сяброўка прыкурыць!</p>
<p>Падсып ім перчыку ў ахвотку,</p>
<p>Хай чухаюцца песняры.</p>
<p> </p>
<p>І тая сыпле:</p>
<p>— За спазненне</p>
<p>Наложым лёгкі штраф зусім:</p>
<p>Яшчэ паўзмены, сама меней,</p>
<p>Нам адчытайце і — па ўсім.</p>
<p> </p>
<p>Куды там змену ці паўзмены! —</p>
<p>Чыталі мы да певуноў.</p>
<p>Дзяўчына тая ж з той жа сцэны</p>
<p>Гаворку пачынае зноў:</p>
<p> </p>
<p>— Мы любім песні-весялухі,</p>
<p>А бачымся гады ў рады.</p>
<p>Хоць кінься ў чары для прысухі,</p>
<p>Каб вас прыцягвала сюды.</p>
<p> </p>
<p>Каб хто дарогі не паблытаў,</p>
<p>Напрасцякі трапляў якраз,</p>
<p>Вазьміце,</p>
<p>вось клубочак нітак,</p>
<p>Ён будзе ў вас, а хвост — у нас.</p>
<p> </p>
<p>Тузнём — вы ведайце:</p>
<p>чакаем!</p>
<p>Кідайце ўсё і — за клубком,</p>
<p>Бо мы ўжо чаркі наліваем</p>
<p>І пірагі на стол нясём.—</p>
<p> </p>
<p>Дзіўное штосьці...</p>
<p>Стала смешна:</p>
<p>Адкуль ёй віцца, дзе тут піць?</p>
<p>Малая галачка, з чарэшню,</p>
<p>Качалася на далані.</p>
<p> </p>
<p>Але сусед прамовіў ціха,</p>
<p>Што падарунак падала</p>
<p>Тканін вядомая майстрыха,</p>
<p>Не баваўняных, а са шкла.</p>
<p> </p>
<p>А гэта галачка — з сакрэтам!</p>
<p>Такі клубочак разматай —</p>
<p>Дзесятак добры кіламетраў</p>
<p>Дастанеш нітак...</p>
<p>Дзіўната!</p>
<p> </p>
<p>*</p>
<p>Хаджу ў гарачаватым цэху,</p>
<p>Рыхтуецца да дзіва зрок,</p>
<p>А тут на шпульку, як для смеху,</p>
<p>Пабег ледзь бачны валасок.</p>
<p> </p>
<p>Дзяўчо смяецца:</p>
<p>— Не парвецца,</p>
<p>Як ні студзіла б, ні пякло,</p>
<p>Яно ў нядбалых баб таўчэцца,</p>
<p>А ў нас нядрэнна тчэцца шкло.—</p>
<p> </p>
<p>Уток шкляны, са шкла аснова,</p>
<p>А выраб?</p>
<p>— Гэлька, разгарні! —</p>
<p> </p>
<p>Сувой развіўся адмысловай,</p>
<p>Неверагоднай чысціні,</p>
<p>Ласкавы, быццам шаль пуховы,</p>
<p>Хоць ты душу ім ахіні!</p>
<p> </p>
<p>Я цуды бачыў, як з драўніны</p>
<p>Спрадаўся магілёўскі шоўк,</p>
<p>Лягчэй за воблака тканіны</p>
<p>Вазіў з усходніх кірмашоў,</p>
<p> </p>
<p>А ўпершыню трымаў такую —</p>
<p>І па цане куды схадней,</p>
<p>І ў сэрца не дапусціць кулю,</p>
<p>Цяпла не выпусціць з дзвярэй.</p>
<p> </p>
<p>Лічыў усё падманам вока:</p>
<p>Вось толькі ж крохкае было,</p>
<p>Таго ж гатунку, як у вокнах,</p>
<p>А зараз — шкло і ўжо не шкло.</p>
<p> </p>
<p>*</p>
<p>Цудоўнае ператварэнне,</p>
<p>Да новых станаў пераход,</p>
<p>Перагартоўкай пакаленняў</p>
<p>Здалося мне,</p>
<p>людскіх парод.</p>
<p> </p>
<p>Не так даўно і ў нашым лёсе,</p>
<p>Датуль няўдзячным і глухім,</p>
<p>Падобна вельмі адбылося:</p>
<p>Хто быў нічым, той стаў усім.</p>
<p> </p>
<p>Не вал на плодны бераг вынес:</p>
<p>— Жыві і цешся, навасёл! —</p>
<p>Сам лёсы вырасціў і вырас,</p>
<p>Магу, раблю:</p>
<p>з нічога — ўсё!</p>
<p> </p>
<p>Ды хто б на іншае згадзіўся,</p>
<p>Калі адчуць аднойчы змог</p>
<p>Сваё і ўсіхнае адзінства —</p>
<p>Памкненняў,</p>
<p>клопатаў,</p>
<p>дарог.</p>
<p> </p>
<p>Я з ім хадзіў, не нахадзіўся</p>
<p>І з ім прыйду на стык эпох.</p>
<p> </p>
<p>Я чую, нітка не парвецца,</p>
<p>Як ні студзіла б, ні пякло.</p>
<p>Няхай у ворагаў таўчэцца,</p>
<p>А ў нас і далей тчэцца шкло.</p>
<p> </p>
<p>*</p>
<p>Калі часамі засмуткую,</p>
<p>Пітва і стравы не схачу,</p>
<p>Дастану галачку шкляную</p>
<p>І без дарогі пакачу.</p>
<p> </p>
<p>Па-над зямлёю паспяшаю</p>
<p>На слаўнай рэчкі берагі,</p>
<p>Куды так шчыра запрашалі,</p>
<p>Дзе абяцалі пірагі.</p>
<p> </p>
<p>Цераз азёры і даліны</p>
<p>Знайду дарогу і ўначы</p>
<p>Да той насмешлівай дзяўчыны,</p>
<p>Што ўмее жартам дапячы.</p>
<p> </p>
<p>Не клікне — абзавуся першы:</p>
<p>Вось так і так, з’явіўся зноў,</p>
<p>Калі ахвота слухаць вершы,</p>
<p>Дык я гатоў без пірагоў.</p>
<p> </p>
<h3><a id="chapter27"></a>24. Хвіліна развагі перад футболам</h3>
<p>*</p>
<p>Дзе рады ўзяць? Няма адбою</p>
<p>Ад беднай рупасці зямной:</p>
<p>Калі не буду я сабою,</p>
<p>Хто стане поруч і за мной?</p>
<p> </p>
<p>Хто скажа ўсё, што вока бачыць,</p>
<p>Не змоўчыць, калі ўсе маўчаць,</p>
<p>І пройдзе словам праз няўдачы,</p>
<p>За далягляд намосціць гаць?</p>
<p> </p>
<p>Цяпер паэзіі будынак</p>
<p>Кладзём,</p>
<p>як цэглу хто прыткнуў,—</p>
<p>Маўляў, ён прыйдзе, муляр з глінай,</p>
<p>І ў момант выправіць сцяну.</p>
<p> </p>
<p>Хоць чуем, як мы рапаруем,</p>
<p>Што там не фарба, проста клей,</p>
<p>А далікатненька даруем</p>
<p>Адзін другому:</p>
<p>— Маж таўсцей!</p>
<p> </p>
<p>Дык вось і сыплецца тынкоўка</p>
<p>Паспешных вершаў і паэм.</p>
<p>Не псуй жа слоўка, ты нялоўка</p>
<p>Чапнеш, і верш твой глух і нем.</p>
<p> </p>
<p>Калі б зайшоў дахаты мамант,</p>
<p>Наўрад ці хто б сказаў: «Прысядзь!»</p>
<p>І стаў пытаць пра тату з мамай,</p>
<p>Яму анкету выпраўляць.</p>
<p> </p>
<p>Я разумею — эра шортаў! —</p>
<p>Каб мамант сесці захацеў,</p>
<p>Патрэбна паўпалаца спорту</p>
<p>І крэсла з паўдзесятка дрэў.</p>
<p> </p>
<p>І ўсё ж ткі рад, што ў сябра поруч,</p>
<p>Не кожны год, не з-пад нагі,</p>
<p>Але выходзяць часам творы</p>
<p>Слановай косці і вагі.</p>
<p> </p>
<p>А мушка — крыльцамі махае,</p>
<p>Аднак не хваліць, не грызе:</p>
<p>Не заўважае, бо малая,</p>
<p>Бо села ў твора пры назе.</p>
<p> </p>
<p>Лепш распісаць такую ж муху —</p>
<p>Яна відней.</p>
<p>Яно зручней —</p>
<p>Турботы меней, меней руху,</p>
<p>А ўзлёты крытыка значней!</p>
<p> </p>
<p>Ён пакрысе жыруе ў друку!</p>
<p>А гэта справа не сабес —</p>
<p>Літаратура ёсць навука</p>
<p>Глядзець і быць шырэй сябе.</p>
<p> </p>
<p>Хай пыляць вершы бітым трактам</p>
<p>Пра трактары на цаліне,</p>
<p>За гэта ім таварыш трактар</p>
<p>І з выхлапной не чыхане.</p>
<p> </p>
<p>Мой твор, калі ён ад мастацтва,</p>
<p>Жыве — хачу ці не хачу!</p>
<p>Было б дарэмным задавацтвам</p>
<p>Сябе падсватваць чытачу.</p>
<p> </p>
<p>Чым быў,</p>
<p>Чым стаў,</p>
<p>Чым застануся</p>
<p>На скрыжаванні дзвюх эпох?</p>
<p>Памножу працу Беларусі —</p>
<p>Пераступлю вышэй парог.</p>
<p> </p>
<p>Мне свеціць заўтра — цвет маёвы,</p>
<p>Мы з ім гаворым і пяём:</p>
<p>Плыве ракою наша мова,</p>
<p>Яе не зробіш ручаём.</p>
<p> </p>
<p>Чым стаў, я тым і ганаруся —</p>
<p>Што ў свеце лепш? —</p>
<p>Самім сабой:</p>
<p>Рабочы слова з Беларусі,</p>
<p>Не акадэмік, не герой,</p>
<p> </p>
<p>Не мараход, на жаль,</p>
<p>не цесля,</p>
<p>А, як і ты, сучаснік мой,</p>
<p>Я веку радавы равеснік,</p>
<p>Душа з відушчаю душой.</p>
<p> </p>
<p>*</p>
<p>Пагодны вечар, і на славу</p>
<p>Паразмаўлялі б мы з табой,</p>
<p>Ды вось: хвароба ці забава,</p>
<p>Ну, гэты, як яго?..</p>
<p>Футбол.</p>
<p> </p>
<p>А ўстаўшы раненька на рыбу,</p>
<p>Падчэпіш сонца на кручок,</p>
<p>І цуд, які завецца грыбам,</p>
<p>Падорыць хвойны халадок.</p>
<p> </p>
<p>Але на гэтую прынаду</p>
<p>Адразу, брат, не падманеш!</p>
<p>Вандроўных душ ляснога складу</p>
<p>На жаль вялікі, менш і менш.</p>
<p> </p>
<p>Капай чарвей, і пад сурдзінку</p>
<p>Збірайся ў Стоўбцы, пад Лагойск,</p>
<p>Ды прыхавай на палавінку</p>
<p>Ад палавіны дарагой.</p>
<p> </p>
<p>А покуль рыбіна ў вантробу,</p>
<p>Не раз яшчэ змакрэе шчэць:</p>
<p>Ты будзеш з бою браць аўтобус,</p>
<p>У золкім тамбуры дрыжэць.</p>
<p> </p>
<p>Яно ямчэй і нават міла —</p>
<p>Аддаў рубель і тупачы,</p>
<p>Свішчы, крычы: «Суддзю на мыла!»</p>
<p>Таўчы суседа па плячы.</p>
<p> </p>
<p>Я не супроць, што нехта ў майцы,</p>
<p>Хоць мы далёка не сябры,</p>
<p>Ганяе мячык па мураўцы, —</p>
<p>Што ж, і на гэта трэба спрыт.</p>
<p> </p>
<p>Гуляйце, мілыя, качайце!</p>
<p>Хай спачувальнік пакрычыць,</p>
<p>Прыбыўшы на вясельнай «Чайцы»</p>
<p>Ці на пракатным «Масквічы».</p>
<p> </p>
<p>Аднак жа, колькі ні ганяюць,</p>
<p>Як ні крычаць, ніводзін з іх</p>
<p>Яшчэ не завязаўся ў завязь</p>
<p>Высокіх думак, добрых кніг.</p>
<p> </p>
<p>Ды не за нейкіх сотню глотак,</p>
<p>Што не зыначыш, хоць ты плач,</p>
<p>Скажу, каб не ўзнікала плётак:</p>
<p>Я больш турбуюся за мяч.</p>
<p> </p>
<p>Калі б праз тых, што мяч качалі,</p>
<p>І тых, хто за гульцоў хварэў,</p>
<p>Свет выкаціўся з бурнай хвалі,</p>
<p>На бал адзін паспакайнеў!</p>
<p> </p>
<p>Я ўсё аддаў бы, станься гэта,</p>
<p>Каб адхіліць балесны спазм</p>
<p>Безабароннае планеты</p>
<p>З гняздоўямі ракетных баз.</p>
<p> </p>
<p>Зямлі насельнік бесклапотны,</p>
<p>Ідзе даўно глабальны матч:</p>
<p>То атамны, то вадародны</p>
<p>Мяч у гульні — жахлівы мяч!</p>
<p> </p>
<p>Усё часцей мігціць пад сонцам</p>
<p>Той грозны шар.</p>
<p>Каля варот</p>
<p>Хоць не слабенькі абаронца,</p>
<p>Атак жа шмат, мацней штогод.</p>
<p> </p>
<p>На міг вазьмі паслаб клапоты,</p>
<p>Прарвецца нехта, жахне ён —</p>
<p>Го-ол!</p>
<p>І на тры мільярды глотак</p>
<p>Як заравеш ты, стадыён.</p>
<p> </p>
<p>Лясы і людзі — ўсё пад корань,</p>
<p>Абнежывее ўвесь прастор,</p>
<p>На месца мора стануць горы,</p>
<p>Затопіць мора пікі гор.</p>
<p> </p>
<p>Той, хто на бога меў надзею</p>
<p>І плюшчыў вочы на пажар,</p>
<p>Перахрысціцца не паспее,</p>
<p>Як ператворыцца у пар.</p>
<p> </p>
<p>Не стане спратам для магнатаў</p>
<p>Усеахоўны той метал,</p>
<p>Што свету злое гвалтам сватаў,</p>
<p>А непакору прэч змятаў.</p>
<p> </p>
<p>Навошта мерацца кішэняй —</p>
<p>Чыя глыбей, чыя званчэй?</p>
<p>Я, можа, маю грошай меней,</p>
<p>А праўды больш.</p>
<p>Яна з вачэй,</p>
<p>Яна з душы мае шугае,</p>
<p>Знаходзіць блізкіх, сваякоў,</p>
<p>Хто ў нас узор і троп шукае</p>
<p>Пазбыцца залатых акоў.</p>
<p> </p>
<p>Як толькі разам станем дружна,</p>
<p>Збяром у гурт мацерыкі,</p>
<p>Нідзе шляхоў не знойдуць кружных</p>
<p>Звышядзерныя ігракі,</p>
<p> </p>
<p>Хто выграбаў з бядачай кайстры,</p>
<p>Хто атлусцеў на барышы,</p>
<p>Хто блытаў свет ігрой шахрайскай,</p>
<p>Хто зарабляў на шантажы.</p>
<p> </p>
<p>Дык вось, шаноўныя спартсмены,—</p>
<p>Пара спачынак даць мячу.</p>
<p>Калі вас высадзім з арэны,</p>
<p>Яго я з дзецьмі пакачу.</p>
<p> </p>
<h3><a id="chapter28"></a>25. Качаня і лебедзь</h3>
<p>*</p>
<p>Уся зямля — мая жылплошча,</p>
<p>І, як вандроўнік, маю жаль:</p>
<p>Культура даўняя — галёшы —</p>
<p>Ужо на звод сышла амаль.</p>
<p> </p>
<p>У Кіеў ехаў ці ў Лынтупы</p>
<p>Бязвусы госць ці барада,</p>
<p>Каб на падлозе не натупаць,</p>
<p>Галёшы ў сенцах пакідаў.</p>
<p> </p>
<p>— Што за адскок да старадаўніх? —</p>
<p>Мне закідаюць.— Што за тон?</p>
<p>Як быццам чэхаўскі настаўнік</p>
<p>Нам развінае парасон.</p>
<p> </p>
<p>Ды вось — абмены і турысты...</p>
<p>Вядома, вопыт — дарагі,</p>
<p>Але мы дом рабілі чысты</p>
<p>Не дзеля кожнае нагі.</p>
<p> </p>
<p>Той-сёй за ноч адну пакіне</p>
<p>Адкідаў — конь бы не павёз!</p>
<p>Хто не шануе гаспадыні,</p>
<p>Хай паважае пыласос.</p>
<p> </p>
<p>Адно дзьмухне — і тым струменем</p>
<p>Прадзьме, дастане з-за мяжы...</p>
<p>Ну, словам, едзеш — май сумленне</p>
<p>І ўсім дзесятым закажы.</p>
<p> </p>
<p>Я не вучу, не лезу ў спрэчку,</p>
<p>Каб адшукаць якісьці звіх,</p>
<p>А сам сабе раблю засечку:</p>
<p>Шануй сябе, шануй другіх.</p>
<p> </p>
<p>Хоць думак слушных і не чэзлых</p>
<p>Табе стае, ды свет вялік,</p>
<p>Мой друг! Пільнуйся ў часе ездак,</p>
<p>Бо распяражацца язык.</p>
<p> </p>
<p>І навыносіш смецця з хаты</p>
<p>За акіян і за Ламанш.</p>
<p>Пастаў мядзведзя дыпламатам,</p>
<p>Ён столькі б дроў не наламаў.</p>
<p> </p>
<p>Вось дзеля гэтае нагоды</p>
<p>Пачнём, таварышы, здалёк</p>
<p>І паспытаем для заходу</p>
<p>Палескай хронікі скрылёк.</p>
<p> </p>
<p>*</p>
<p>У чалавека ёсць дзве рэчы</p>
<p>Патрэбных —</p>
<p>печ і пасталы.</p>
<p>Калі ён не ляжыць на печы,</p>
<p>То ў пасталах пасе валы.</p>
<p> </p>
<p>«А каб яшчэ свяціла пляшка,—</p>
<p>Казаў палескі ціхаход,—</p>
<p>Дык што — жыццё? Яно — не цяжка,</p>
<p>Магу пражыць хоць дзвесце год».</p>
<p> </p>
<p>Спраўляў нядзелю без работы —</p>
<p>Такога дня папашукаць:</p>
<p>Ні панядзелак, ні субота,</p>
<p>Дзень, як гавораць, сама спаць.</p>
<p> </p>
<p>Паспіць і кліча:</p>
<p>— Не чувалі?</p>
<p>Што гэта робіцца, сусед!</p>
<p>Каб дзе Кузьмою бабу звалі —</p>
<p>На няманіц<sup><a href="#footnote-4">8</a></sup> сыходзіць свет.—</p>
<p> </p>
<p>Сусед угрэў сяннік з саломы</p>
<p>І сам угрэўся пад радном:</p>
<p>— Ланцуг уцёк, сабака дома —</p>
<p>Такога брэху не чутно.—</p>
<p> </p>
<p>Напхаўшы ў люлькі самасаду,</p>
<p>Ідуць напару бусла біць:</p>
<p>Цягае, падла, дзеці з градаў,</p>
<p>Але не носіць чым карміць.</p>
<p> </p>
<p>А потым зложацца на сотку</p>
<p>І разгаворацца дзядзькі...</p>
<p>...Трымай расол рукамі, цётка,</p>
<p>Бо паўцякаюць агуркі!</p>
<p> </p>
<p>Пайшло тады! За дзівам дзіва,</p>
<p>То забабон, то чысты зман,</p>
<p>Як адрасла ў цялушкі грыва,</p>
<p>Як заспяваў папом баран.</p>
<p> </p>
<p>Як месяц зробіцца старэнькі,</p>
<p>Рассыплецца на статкі зор,</p>
<p>А вецер іх садзьме ў сявеньку,</p>
<p>І месяц ходзіць, зноў дабёр.</p>
<p> </p>
<p>Як нехта быў на частаванні,</p>
<p>Паклалі спаць на тапчане:</p>
<p>«Спачні, браток, тады ўжо ўстанеш,</p>
<p>Калі гадзіннік біць пачне».</p>
<p> </p>
<p>Ну, думае, дастаўся ў госці!</p>
<p>Няхай бы дома ела вош,</p>
<p>Там грэлі ў косці, ды за штосьці,</p>
<p>А гэты дасць... Але за што ж?</p>
<p> </p>
<p>За што? Не будуць біць нядбайку —</p>
<p>Здалося неяк жарабку,</p>
<p>Калі яздок сваю нагайку</p>
<p>Перакладаў з рукі ў руку.</p>
<p> </p>
<p>Плыве гаворка з перакуркай,</p>
<p>Хоць «кроплі» болей не купіць,</p>
<p>Дзядзькі ахвочы зняць ашуркі,</p>
<p>Іначай кажучы, пакпіць.</p>
<p> </p>
<p>Смяюцца, быццам бы за светам</p>
<p>Ад збожжа ломіцца страха.</p>
<p>— Э! Ў вузкіх портках клін прыкметны,</p>
<p>Што хочаш можна прыбрахаць! —</p>
<p> </p>
<p>Успомняць святы і вяселлі,</p>
<p>Дзе ім здаралася гуляць,</p>
<p>Як задзірацца ёмка ўмелі,</p>
<p>Не адступалі ні на пядзь.</p>
<p> </p>
<p>— Іх пяцёра? І нас — пяць!</p>
<p>Пойдзем, дзеўкі, сена жаць! —</p>
<p> </p>
<p>І так з усмешкай, без упынку</p>
<p>Гудзе старэчая журба:</p>
<p>— Куды нам цеперся ў абдымку,</p>
<p>Нам толькі назіркам хіба!</p>
<p> </p>
<p>*</p>
<p>Даруйце мне на кплівым слове</p>
<p>Браткі мае, палешукі!</p>
<p>Падслухаў я ўсю вашу споведзь</p>
<p>У тыя цяжкія гадкі.</p>
<p> </p>
<p>Вы ў доме вокны прасякалі:</p>
<p>Мо грукне шчасцейка ўначы?</p>
<p>Але дзвярэй не замыкалі —</p>
<p>А ну спатрэбіцца ўцячы!</p>
<p> </p>
<p>Правы?</p>
<p>Пытаўся лоб у сценак,</p>
<p>Якоў мацунак галавы.</p>
<p>Ударыў, выхвараў...</p>
<p>А змены?</p>
<p>Падзякуй богу, ты жывы.</p>
<p> </p>
<p>Не паддаваўся цёмны прадзед,</p>
<p>Замоцна ў глебе ён асеў,</p>
<p>Не меў адзежы з тонкіх прадзіў,</p>
<p>З бярозы кашу часта еў.</p>
<p> </p>
<p>Еў без відэльца клёцкі з вымем</p>
<p>На «ўсіх святых» і дзічкі грыз.</p>
<p>«Рабі, бо з вымем душу вымем»,—</p>
<p>Багі гразілі з чорных рыз.</p>
<p> </p>
<p>Тады было і ў жніўні коўзка —</p>
<p>Снапа не возьмеш з-пад сярпа,</p>
<p>То гроб тутэйшы, то літоўскі,</p>
<p>То польскі пан.</p>
<p>А пан ёсць пан!</p>
<p> </p>
<p>Ішла бяда, другая — следам,</p>
<p>І мы — наперад, як-ніяк! —</p>
<p>Ішлі пад бедамі, па бедах</p>
<p>І паміралі на кіях.</p>
<p> </p>
<p>Зямля, як брацкая магіла —</p>
<p>Бацькі не ўстануць з халадку! —</p>
<p>Каго магла, таго радзіла —</p>
<p>Якія дзеці на пяску!</p>
<p> </p>
<p>Ды з качаняці вырас лебедзь,</p>
<p>І ў Новы свет кладзе вянец</p>
<p>Хлапец з тых самых трускіх грэбель,</p>
<p>Канструктар часу і тварэц.</p>
<p> </p>
<h3><a id="chapter29"></a>26. Размова з Нью-Йоркам</h3>
<p>Пасля кароткае прадмовы</p>
<p>Магу прызнацца, дружбакі,</p>
<p>Калі я ў свет збіраўся новы</p>
<p>І як прыехаў і ў які.</p>
<p> </p>
<p>Каб не было недагаворак,</p>
<p>На месца стаўлю ўсё як след:</p>
<p>Я маю свет</p>
<p>чырваназоры,</p>
<p>Свет — у наступнае пікет,</p>
<p>Свет, што ўзнікаў пад стрэл «Аўроры»</p>
<p>Пяршынец светаў — Новы свет.</p>
<p> </p>
<p>А той — чаму і кім празваны,</p>
<p>Наважся, ладу дабяры!</p>
<p>Напрыклад, я праз акіяны</p>
<p>Прыехаў з Новага ў стары.</p>
<p> </p>
<p>Старым-стары — без задавацтва! —</p>
<p>Старэй за свет палешука.</p>
<p>Спрабуйце лічбіну 13</p>
<p>У гэтым свеце адшукаць.</p>
<p> </p>
<p>— Няма! — гавораць...— На паверку</p>
<p>Нясе няшчасці, лепш мінём! —</p>
<p>І вось без гэтага паверху</p>
<p>Расце стопавярховы дом.</p>
<p> </p>
<p>Як не ўсплысці слаўцу грубому!</p>
<p>Замнога чэсці — «новы свет»</p>
<p>Краіну зваць за забабоны</p>
<p>І пах прыемны цыгарэт.</p>
<p> </p>
<p>Ды, быўшы госцем, даць па пысе —</p>
<p>Заход не лепшы для пяра.</p>
<p>Будзь шчодры: сам не паскупіся</p>
<p>І за дабро чакай дабра.</p>
<p> </p>
<p>*</p>
<p>Вада і неба — ў колер бэзу,</p>
<p>А сіняга — хаця б на корх!</p>
<p>Гук пілаванага жалеза,</p>
<p>І гэта — ўсё.</p>
<p>Здароў, Нью-Йорк!</p>
<p> </p>
<p>Было ж яму сяліцца ў прорвах</p>
<p>На схілах стромкіх берагоў,</p>
<p>З граніту слізкага каторых</p>
<p>Ледзь паслізнешся і — гатоў!</p>
<p> </p>
<p>Направа ступіш — у Іст-Рывер,</p>
<p>Ступі налева — у Гудзон.</p>
<p>І вось, як з мясарубкі лівер,</p>
<p>Стаў выпірацца ўгору ён.</p>
<p> </p>
<p>Убезладзь вылепіў будынкі,</p>
<p>Рабро ў рабро адзін з другім,</p>
<p>Нібы кубы з дзіцячай скрынкі,</p>
<p>І я заблытаўся зусім:</p>
<p>Збудован ён ці зруйнаваны?</p>
<p>Сцяна — праём, сцяна — праём,</p>
<p>Замест акон — шкляныя раны,</p>
<p>І дом як быццам, і не дом.</p>
<p> </p>
<p>Калі Манхэтэн меру пешкі,</p>
<p>Шукаю лісту ці сцябла,</p>
<p>Дыхнуць збягаюцца на сцежку</p>
<p>Цяпла, што ўзяў з сабой, святла.</p>
<p> </p>
<p>І небаскробы, як ні мерай,</p>
<p>Дарогу мне даюць без чэрг:</p>
<p>Састаў на іх паўста Амерык,</p>
<p>А я — вышэй, хоць на паверх.</p>
<p> </p>
<p>Я вырастаю з небакраю,</p>
<p>І — трэба ведаць, чорт вазьмі! —</p>
<p>Мяне Радзіма падпірае</p>
<p>Барамі, вышкамі, людзьмі.</p>
<p> </p>
<p>Аднак Нью-Йорк, пры ўсіх заганах,</p>
<p>Прыстойны быў бы гарадок,</p>
<p>Ды крок людскі тут важыць танна,</p>
<p>Лягчэй за вераб’іны скок.</p>
<p> </p>
<p>*</p>
<p>Вязуць шаўкі, вязуць і зрэб’е,</p>
<p>А тут хапае і свайго:</p>
<p>Краіне болей не патрэбна</p>
<p>А ні таго, а ні таго.</p>
<p> </p>
<p>Марыхуана ў брудных пральнях,</p>
<p>Зраканне дому самахоць,</p>
<p>З аб’явай ветлай парк Цэнтральны:</p>
<p>«Сюды, як змеркла, не заходзь!»</p>
<p> </p>
<p>І распрануць, і вырвуць грошы,</p>
<p>І накладуць яшчэ ў каршэнь.</p>
<p>Пачні ўпірацца — прыкакошаць</p>
<p>Не толькі ноччу, ў белы дзень.</p>
<p> </p>
<p>Пакуль дэмографы на тарку</p>
<p>Шаткуюць лічбы аб жытле,</p>
<p>Стакгольмец у сталічным парку</p>
<p>Каторы год жыве ў дупле.</p>
<p> </p>
<p>Ці там бяспечней, страху меней,</p>
<p>Ці то нядзельны анекдот,</p>
<p>А можа моднае імкненне,</p>
<p>У аскетызм высокі ўзлёт?</p>
<p> </p>
<p>Не тое тут і не другое,</p>
<p>У шведа проста справы швах.</p>
<p>Няма за што наняць пакоя,</p>
<p>І пад такі палезеш дах!</p>
<p> </p>
<p>Жыве сабе, на працу ходзіць,</p>
<p>Не горш апранут за людзей,</p>
<p>Адно што жонкі не заводзіць —</p>
<p>Няма дзе калыхаць дзяцей.</p>
<p> </p>
<p>Ныо-йоркцам гэтак жа няўлежна —</p>
<p>Зірніце з Пятай авеню:</p>
<p>На лаўцы не адзін начлежнік</p>
<p>Спіць без надзеі на меню.</p>
<p> </p>
<p>А негрыцянскія красуні</p>
<p>Крычаць адна перад адной:</p>
<p>«Як на мяне ніхто не клюне,</p>
<p>Мяне прыб’е каханак мой!»</p>
<p> </p>
<p>Не злічыць нават самы ўпраўны:</p>
<p>Чым ты гарчэй за ўсё агорк,</p>
<p>Усё, чым ты на свеце слаўны,</p>
<p>На што галодны ты, Нью-Йорк.</p>
<p> </p>
<p>Над акіянскаю вадою</p>
<p>Стаіць, зыбаецца ля стром,</p>
<p>Перанаселены жудою,</p>
<p>На стрэл гатовы і на ўзлом.</p>
<p> </p>
<p>І небаскробам студзіць плечы</p>
<p>Золь ветранай высачыні.</p>
<p>Якраз бы ім на доўгі вечар</p>
<p>Хаця б хвіліну цеплыні!</p>
<p> </p>
<p>Не абяцаю, што такую</p>
<p>Удачу хутка прыімчу,</p>
<p>А, калі хочаш, паспрабую...</p>
<p>І горад выдыхнуў:</p>
<p>— Хачу!</p>
<p> </p>
<h3><a id="chapter30"></a>27. За акіянам</h3>
<p>*</p>
<p>Я плыў адкрыць адну з Амерык,</p>
<p>На ўласны спыт, на ўласны грош,</p>
<p>І да яе ступіў на бераг</p>
<p>Добрапрыстойна, без галёш.</p>
<p> </p>
<p>У гэтым не было памылкі,</p>
<p>Хоць не без бруду гарады,</p>
<p>Страх як падобны да парылкі,</p>
<p>Дзе пах саляркі і руды.</p>
<p> </p>
<p>Ды я шукаў другую вартасць —</p>
<p>На адкрыццё душа жадна,</p>
<p>І намі ў душах і на картах</p>
<p>Адкрыта выспа не адна.</p>
<p> </p>
<p>Адкрыў не надта я...</p>
<p>Магчыма,</p>
<p>Не даў чыноўніцкі капыт,</p>
<p>Або не ўсё праняў вачыма,</p>
<p>Як я казаў, на ўласны спыт.</p>
<p> </p>
<p>Вандроўкі!</p>
<p>Мала ў іх ці многа</p>
<p>Здабудзецца? Абы разгон!</p>
<p>І я — заўжды перад дарогай,</p>
<p>Хоць і не еду — сон не ў сон.</p>
<p> </p>
<p>Адзін мой сябар маладзейшы</p>
<p>З імпэтам юнага сцягна,</p>
<p>Здалёк на ферму паглядзеўшы,</p>
<p>Хацеў Амерыку дагнаць.</p>
<p> </p>
<p>Не распірай задзёрам рэбры,</p>
<p>Абгонам лыткі не трудзі:</p>
<p>Мы ўжо наперадзе,</p>
<p>не трэба!</p>
<p>А вось на вывучку схадзі.</p>
<p> </p>
<p>У доме тым хапае з’явішч,</p>
<p>Заквашаных на палыне,</p>
<p>Але стаіць, плячом не зваліш,</p>
<p>Адной рукой не скаланеш.</p>
<p> </p>
<p>І ўмей я, пэўна б, пазайздросціў</p>
<p>Не спрыту дыпламацкіх ляс —</p>
<p>Дакладнасці, майстроўскай злосці:</p>
<p>Працуй, каб адчуваўся клас.</p>
<p> </p>
<p>Аднак, вярнуўшыся з дарогі,</p>
<p>Рабіў нядрэнна паляшук:</p>
<p>Ён перш за ўсё абметаў ногі,</p>
<p>Не шкадаваў вады для рук.</p>
<p> </p>
<p>Расказваў, дзверы браў на просвы,</p>
<p>Казаў: «Здарожыўся, пасплю».</p>
<p>А нацямку — не спаў без проспы!</p>
<p>Ён браўся даглядаць зямлю.</p>
<p> </p>
<p>Здзівіла недзе чымсьці поле —</p>
<p>Шукаў такога і ў свайго.</p>
<p>Ён ведаў:</p>
<p>ніва помніць догляд</p>
<p>І дзякуй скажа за яго.</p>
<p> </p>
<p>*</p>
<p>Я ўспамінаў не для абмовы,</p>
<p>А як пацешны камуфлет,</p>
<p>Што неяк выязджаў у новы,</p>
<p>Але ў стары прыехаў свет.</p>
<p> </p>
<p>Пачатак быў праз каравелы,</p>
<p>Якія гнаў туды Калумб,</p>
<p>І па загаду каралевы</p>
<p>Іспанскі бот наводзіў глум.</p>
<p> </p>
<p>І мы пра гэты свет пачулі,</p>
<p>Што сала з салам там ядуць,</p>
<p>Касі далары, проста з вуліц</p>
<p>Атава лезе... Не марудзь!</p>
<p> </p>
<p>Для ўсіх бяздольнікаў прытулак,</p>
<p>Магнэс няспраўджаных надзей —</p>
<p>І мяккі хлеб, і ўслон не мулак,</p>
<p>Прастора ёсць расці шырэй.</p>
<p> </p>
<p>Бяда адна — далекавата!</p>
<p>Вадою тыдні тры язды.</p>
<p>А як не робіць, з нашым братам</p>
<p>Не саўладаць...</p>
<p>Давай яды!</p>
<p> </p>
<p>Але ж дарвёмся да Чыкагі —</p>
<p>Што гэта: ён або яно? —</p>
<p>Гарэлку будзем піць з біклагі,</p>
<p>Паапранаемся ў сукно.</p>
<p> </p>
<p>Так чуткі край размалявалі,</p>
<p>Што з ласкі нашых толькі хат</p>
<p>Там гарадзішчы падрасталі</p>
<p>За год на тысяч пяцьдзесят.</p>
<p> </p>
<p>Палезлі лазма галадранцы,</p>
<p>Не забаяўшыся вады,</p>
<p>З-пад Капыля амерыканцы</p>
<p>І аж з-пад саменькай Узды.</p>
<p> </p>
<p>І прускі бег амерыканец,</p>
<p>Але не з Прусіі, а з Прус,</p>
<p>Калі не знаў там здабывання</p>
<p>Калійнай солі беларус.</p>
<p> </p>
<p>Тлумнейшы за сярэдні горад,</p>
<p>Ідзе, вандроўнік дальніх вод,</p>
<p>Да труб напакаваны горам</p>
<p>Трансакіянскі параход.</p>
<p> </p>
<p>Вылазіць гэткі дзядзька ў зрэбным:</p>
<p>Да крам вядуць святла слупы,</p>
<p>Загроб бы ўсё, усё патрэбна —</p>
<p>Няма купіла, не ўкупіць.</p>
<p> </p>
<p>І прагу да таго купіла</p>
<p>Ужо з крывёй не аддзярэш —</p>
<p>За сэрца змалку ўкалупіла,</p>
<p>У дзверы гоніць ад дзвярэй.</p>
<p> </p>
<p>Шукай тлусцейшы заработак,</p>
<p>Зямлі, дзе золата драбы.</p>
<p>Пакуль слязіна сыдзе потам,</p>
<p>Вясновым жоравам трубі.</p>
<p> </p>
<p>І рай не ў рай ужо нібыта...</p>
<p>Дарма ты думаў, Клім ці Ўлас:</p>
<p>Саскочыш з борта і — ў зажытак,</p>
<p>І ў малацэ па горла ўграз.</p>
<p> </p>
<p>Сагніся ў крук, ідзі ў злачынства,</p>
<p>Туды грашовы шлях вядзе,</p>
<p>Але хоць што прыдбаць злаўчыся</p>
<p>Да сівай пасмы ў барадзе.</p>
<p> </p>
<p>Здабудзь хаціну з жоўтай цэглы,</p>
<p>Хай вочы цешацца здалёк,</p>
<p>Бо там не цэгла ў сцены легла,</p>
<p>Нахабны пластык іх аблёг.</p>
<p> </p>
<p>Ускочыць мяса на патэльню,</p>
<p>Ды колькі тут ні пражывеш —</p>
<p>Ты — не тутэйшы, ты — прысельнік,</p>
<p>Нібыта ў прымах пры ўдаве.</p>
<p> </p>
<p>Дамоў!</p>
<p>Няхай — труна, бальніца,</p>
<p>Але дамоў,</p>
<p>дзе палавець</p>
<p>Жыта збіраюцца...</p>
<p>І ніцма</p>
<p>На збіты ўпаў бы паплавец:</p>
<p>Вады б глынуць, свае напіцца,</p>
<p>І крошку хлеба... І канец...</p>
<p> </p>
<p>Не вырвешся. Ты — кольца,</p>
<p>з горна</p>
<p>Запрасаванае на вось,</p>
<p>Дзе поруч з белым — жоўты з чорным,</p>
<p>І ў руху ўсё што ні на ёсць.</p>
<p> </p>
<p>Шпарчэй крутнешся — цэнтам болей,</p>
<p>Запознішся — пад плот, у золь.</p>
<p>І густа верне дух няволі</p>
<p>З падмазаных манлівых воль.</p>
<p> </p>
<p>Ты ўспомніш...</p>
<p>...Лепш няма расліны,</p>
<p>Няма смачнейшае яды,</p>
<p>«У мундзірах» і без лупіны,</p>
<p>За нашу бульбу, што дзяды</p>
<p>Бяззубыя</p>
<p>ядуць і хваляць,</p>
<p>Малыя ўзавідкі плятуць,</p>
<p>Калі «з душою» клёцкі звараць,</p>
<p>Або дзярбонікі спякуць.</p>
<p> </p>
<p>Хоць не была цвілой і горкай,</p>
<p>А век назад, ніяк не менш,</p>
<p>Прыйшла да нас і стала ў горле:</p>
<p>Ні сюд, ні туд, не праглынеш!</p>
<p> </p>
<p>Пачаўся крык: маўляў, не любім,</p>
<p>Ганьбуем гэткі дар нябёс!</p>
<p>Але мужык мог есці лубін,</p>
<p>Адно сілком не пхайце ў нос.</p>
<p> </p>
<p>А тут — з нагайкамі, пры варце:</p>
<p>— Саджайце, сукіны сыны! —</p>
<p>Крычаць, не дбаючы, што ў гвалце</p>
<p>Бунт спее, хай і бульбяны.</p>
<p> </p>
<p>Калі грабежнік мыліў лейцы,</p>
<p>Абсеўшы гэты шчодры край,</p>
<p>Разлёгся страшны крык індзейца:</p>
<p>— Я не хачу сілком у рай! —</p>
<p> </p>
<p>Ён горка галасіў:</p>
<p>— Манхэтэн! —</p>
<p>Ці, мякка скажам, падвялі —</p>
<p>Падашукалі і на гэтым,</p>
<p>За дробязь клін зямлі ўзялі.</p>
<p> </p>
<p>Ён, гаспадар былы, радзее,</p>
<p>Драбнее, зводзіцца, як леў.</p>
<p>Па рэзервацыях індзеец</p>
<p>Таймуе ў віскі боль і гнеў.</p>
<p> </p>
<p>І не ўгарэўшыся, згарае...</p>
<p>Грымоты б’юць, няма дажджу.</p>
<p>Цішэй за дрэва памірае —</p>
<p>Дабра і ўнукі не прыждуць.</p>
<p> </p>
<p>А негры з прагаю няўтольнай</p>
<p>Свабоду мець</p>
<p>ідуць на рынг</p>
<p>І над крыжамі пішуць:</p>
<p>«Вольны</p>
<p>Нарэшце».</p>
<p>Так, як патэр Кінг.</p>
<p> </p>
<p>Правы іх — бубны ў джазе хрыплым:</p>
<p>Спявай ці забаўляй сцягном...</p>
<p>Як ні пілуй, не грае скрыпка,</p>
<p>Бо струны ў гора пад смыком.</p>
<p> </p>
<p>Вось — новы свет, стары — Еўропа.</p>
<p>І той і той даўно адкрыт:</p>
<p>На вуснах крывяная ропа,</p>
<p>Нажывы дыхавічны спрыт.</p>
<p> </p>
<p>Крыху кіўнуць, крыху падгодзяць:</p>
<p>Маўляў, перад усім — народ.</p>
<p>А хто ж там дбае аб народзе?</p>
<p>Крычаць —</p>
<p>Народ! —</p>
<p>каб лез на дрот.</p>
<p> </p>
<p>*</p>
<p>За гэтым словам, горкім смехам,</p>
<p>Яснейшы стане камуфлет,</p>
<p>Чаму я ў свет стары прыехаў,</p>
<p>Хоць выязджаў у новы свет.</p>
<p> </p>
<p>Век землятрусаў, перападаў</p>
<p>Глушыў нас залпамі навін:</p>
<p>Жылі краіны без урадаў,</p>
<p>Былі і ўрады без краін.</p>
<p> </p>
<p>Прапёрты з дому за граніцу,</p>
<p>Чарговы віўся прэзідэнт</p>
<p>Пры хлебадайных прадстаўніцтвах,</p>
<p>Нібы асва на рэзедзе.</p>
<p> </p>
<p>Напаўкаліф на паўгадзіны,</p>
<p>Напаўаблічча, напаўмасць,</p>
<p>За паўулады паўрадзімы</p>
<p>Напаўаддасць, напаўпрадасць.</p>
<p> </p>
<p>Падтрымку мае кол належных,</p>
<p>У іх цяньку і з іхніх слоў</p>
<p>Ён дакляруе незалежнасць,</p>
<p>Што прынясе з сабой дамоў.</p>
<p> </p>
<p>Хоць гэта, каб не дбаў аб хлебе,</p>
<p>Не набіваў сабе цану,</p>
<p>Як супрамат казлу, патрэбна,</p>
<p>Як кібернетыка слану...</p>
<p> </p>
<p>І тут — афёра, скажам проста,</p>
<p>Як спроба хілага дзядка,</p>
<p>Каб ажаніцца ў дзевяноста</p>
<p>І ад сынка прыждаць сынка.</p>
<p> </p>
<p>Ці ў жабурынні знойдзеш косткі,</p>
<p>Ці камень вырасце ў спарыш?</p>
<p>Ён — незалежны ў лапах кошкі:</p>
<p>То пусціць мыш, то ўхопіць мыш.</p>
<p> </p>
<p>Тут можа быць гульня даўгая,</p>
<p>Калі ж ім страціцца вага,</p>
<p>Нікога больш не ашукае —</p>
<p>Тады ў нябыт яму чарга.</p>
<p> </p>
<p>Па апытанні паштановым</p>
<p>Складуць магнаты прыгавор:</p>
<p>«Ён так памрэ, як пастановім,</p>
<p>Хаця б на справе і не ўмёр».</p>
<p> </p>
<p>Хай бесхацінцам быў нябога,</p>
<p>Ва ўсім — ні два, ні паўтара,</p>
<p>Кананізуюць у святога —</p>
<p>За незалежнасць змагара.</p>
<p> </p>
<p>У закавулках дэмакратый</p>
<p>Паназіраць я мог усмак,</p>
<p>Як выпякаюць кандыдатаў</p>
<p>І як іх пляжаць, небарак.</p>
<p> </p>
<p>Як, не шкадуючы прэзентаў,</p>
<p>Сінкліт — па золаце раўня —</p>
<p>Сабе да густу прэзідэнта</p>
<p>Старгуе, як цыган каня.</p>
<p> </p>
<p>Ён б’е паклоны кожнай браме,</p>
<p>Абы заможны быў куток,</p>
<p>На пост прызначаны абраннік.</p>
<p>Хто выбіраў яго? Ніхто.</p>
<p> </p>
<p>Аднак былі ж і бюлетэні,</p>
<p>Кабіны, урны — ўсё было,</p>
<p>Што служыць для замарачэння</p>
<p>Наіўных сэрцаў і галоў.</p>
<p> </p>
<p>Усім — цянёк пад райскім дрэвам</p>
<p>І мноства розных барышоў...</p>
<p>Хільне направа ці налева,</p>
<p>А проста — хоць бы раз прайшоў.</p>
<p> </p>
<p>Чым чалавецтва дасканалей,</p>
<p>Гульцы павінны быць спрытней.</p>
<p>Сам нейкі ўрадзік не сканае,</p>
<p>Дык нехта ў прорву шпіргане.</p>
<p> </p>
<p>А пойдзе хто па іншым румбе —</p>
<p>І змова выхапіць кастэт</p>
<p>На Аліендэ, на Лумумбу,</p>
<p>На ўсіх,</p>
<p>хто гляне ў Новы свет.</p>
<p> </p>
<h3><a id="chapter31"></a>28. Пошукі дарады</h3>
<p>*</p>
<p>Высокі дом. Пад гэтай столлю</p>
<p>Хацелі б выправіць свой лёс</p>
<p>Не сто краін, а многа болей,</p>
<p>Ды ўткнецца бос — ні з месца воз!</p>
<p> </p>
<p>Сяджу пад купалам зялёным,</p>
<p>Ён — сіні, а здаецца мне —</p>
<p>Марскою хваляю замглёны,</p>
<p>У хвалю слоўную нырне.</p>
<p> </p>
<p>Напэўна, так: цяжэй спыніцца,</p>
<p>Чым разышоўшыся дыбаць.</p>
<p>Ды перастаньце гаварыць вы,</p>
<p>У вас жа рукі забаляць!</p>
<p> </p>
<p>Пад стук машынак у будынку</p>
<p>За дзень пабачыш столькі дзіў —</p>
<p>Каб разгарнуць тут кіназдымку,</p>
<p>Без ліку б фільмаў накруціў.</p>
<p> </p>
<p>Па кожнай справе ёсць сцэнарый,</p>
<p>І цвёрда вызначана ў ім,</p>
<p>Каго — ў дуэт, каго — без пары,</p>
<p>І хто за што, і хто за кім.</p>
<p> </p>
<p>Сваіх адрокшыся аселіц,</p>
<p>Чужыя хваляць,</p>
<p>а набаў,</p>
<p>Яны падпальшчыка абеляць,</p>
<p>Асудзяць тых, хто біў набат.</p>
<p> </p>
<p>Што мной пазбыта, перажыта —</p>
<p>Уцехі ўдачы, горыч хіб,—</p>
<p>На ўзроўні ўласнага карыта</p>
<p>Штодня жуюць і шыляць хіб.</p>
<p> </p>
<p>Трасуць запененай губою,</p>
<p>Як бы выконваюць зарок...</p>
<p>Не ведаеш, перад табою</p>
<p>Ці чалавек, ці што знарок.</p>
<p> </p>
<p>І думаеш, каб нейкім цудам</p>
<p>Такі дзяркач ды ў поўсць адзець,</p>
<p>Пужлівы ўмлее з перапуду:</p>
<p>«Бяда,— падыме крык,— мядзведзь!</p>
<p> </p>
<p>Вось так на пасце назаляе</p>
<p>І духата, і мухата.</p>
<p>Чаго-чаго ні выдумляюць,</p>
<p>Таго б і чорт не нашаптаў.</p>
<p> </p>
<p>Калі ж бывае неўгаворна</p>
<p>Або з нагі саб’ецца хват,</p>
<p>Распачынаюць мардабор’е,</p>
<p>Ці мнагабор’е, вінават!</p>
<p> </p>
<p>Сёй-той пра шпілечкі падбае,</p>
<p>Другі — з-за вуха дзеўбане,</p>
<p>Тут не чапаецца зубамі</p>
<p>Адзін хіба што грабянец.</p>
<p> </p>
<p>Усе з малітвай гнуць каленцы,</p>
<p>З вярбы ігрушкі рвуцца спрэс,</p>
<p>Сенсацыі для канферэнцый.</p>
<p>Як лепш назваць іх: прэс- ці трэск-?</p>
<p> </p>
<p>Пакуль яго не разбрахалі,</p>
<p>Сакрэт, прабачце, не сакрэт...</p>
<p>Хадзіць тут коўзка, хоць не хвалі,</p>
<p>Ды пад нагой і не паркет.</p>
<p> </p>
<p>Як быць — няхітрая навука —</p>
<p>Вачэй у рукі не бяры:</p>
<p>Дзе на стале дармовы цукар,</p>
<p>Там і салодкія сябры.</p>
<p> </p>
<p>Каб жыць у ласцы, бесклапотна,</p>
<p>Як ні пяюць — трымай фасон,</p>
<p>Сачы, нібы глядзіш у ноты,</p>
<p>За дырыжоравым крысом.</p>
<p> </p>
<p>Але ж заходзіцца начамі</p>
<p>Каменным плачам Парфенон,</p>
<p>Гвалт над сінайскімі пяскамі</p>
<p>Палае чадным бервяном.</p>
<p> </p>
<p>І я б адкінуў кплівы смутак,</p>
<p>І ў свету прыбылі б гады,</p>
<p>Калі б асела каламута</p>
<p>Маны глабальнай назаўжды.</p>
<p> </p>
<p>Яна расце, ідзе на нераст,</p>
<p>Плыве з драпежных пашч і глюг,</p>
<p>Людзей бунтуе недаверам,</p>
<p>А ім давер — найлепшы друг!</p>
<p> </p>
<p>Хачу палепшання адносін</p>
<p>І мог бы выкласці праект...</p>
<p>Чакаць?</p>
<p>Пакорна перапросім:</p>
<p>На ганку дваццаць першы век.</p>
<p> </p>
<p>Чакаць?</p>
<p>Каб над марской магілай</p>
<p>Людзей,</p>
<p>Стагоддзяў,</p>
<p>Гордых мар</p>
<p>Сляпая вечнасць запаліла</p>
<p>На маяку сляпы ліхтар?</p>
<p> </p>
<p>Ці не замах на лад дзяржавы? —</p>
<p>Я чую смех: — цвярды арэх!</p>
<p>...Чапаць унутраныя справы,</p>
<p>Вядома, смех і нават грэх.</p>
<p> </p>
<p>Хай будзе там усё на месцы,</p>
<p>А тэле, радыё, кіно</p>
<p>Мне даручыце, хоць на месяц,</p>
<p>А калі не — на дзень і ноч.</p>
<p> </p>
<p>І цеплыня краін бязмежных</p>
<p>Насустрач рынецца, наўзлёт,</p>
<p>На сонцы ветлівых усмешак</p>
<p>Растане ў сэрцах штучны лёд.</p>
<p> </p>
<p>Паціснем рукі, ў вочы глянем,</p>
<p>Дзе зло было, змяцём ушчэнт,</p>
<p>І ўжо ж дапытвацца не станем,</p>
<p>Што там сенат і прэзідэнт!</p>
<p> </p>
<p>Як ні кракталі б недарэкі,</p>
<p>Што ёрмы — радасць на гарбе,</p>
<p>Прапіша для здароўя лекі</p>
<p>Амерыканец сам сабе.</p>
<p> </p>
<p>Да тых часоў, відаць, далёка,</p>
<p>Ды ўжо дазнаўся ён бліжэй,</p>
<p>Як дружбакоў знаходзіць лёгка</p>
<p>І пазбаўляцца — не цяжэй.</p>
<p> </p>
<p>Хіснуўся долар. І прыспела</p>
<p>Па кругу</p>
<p>шапку ці берэт</p>
<p>Пусціць на раптам пастарэлы</p>
<p>На новы свет, стары як свет.</p>
<p> </p>
<p>І ўсе, каго, як лістам, слала,</p>
<p>Былі гатовы — дружбакі! —</p>
<p>Не даць,</p>
<p>рвануць сабе кавалак</p>
<p>Або зашыцца ў хмызнякі.</p>
<p> </p>
<p>Як расказаць, што гэта значыць:</p>
<p>Паўворагі ці паўсябры?</p>
<p>Калі іх кормяць, міла крачуць,</p>
<p>А не — дык дзюбу дагары!</p>
<p> </p>
<p>Жыццё — ў патрэбах чалавечых,</p>
<p>Людзей разгледзіш праз людзей,</p>
<p>Дык зразумей прыроду рэчаў</p>
<p>І смела дзейнічаць умей.</p>
<p> </p>
<p>Каб цераз плаўку і даробку</p>
<p>Метал, які без руху спаў,</p>
<p>Зрабіўся перадач каробкай,</p>
<p>Ажыў, загадваць рухам стаў.</p>
<p> </p>
<p>*</p>
<p>Так...</p>
<p>За суботаю нядзеля</p>
<p>Павінна ўсё ж такі прыйсці.</p>
<p>Я маю пэўную надзею</p>
<p>На нешта лепшае ў жыцці.</p>
<p> </p>
<p>Чым нейкай трасцай выскаляцца,</p>
<p>Што цэлы свет ператрасе,—</p>
<p>Растопім зімы на Алясцы,</p>
<p>Зямлю ацеплім пакрысе.</p>
<p> </p>
<p>Прамовы з доказам напалму</p>
<p>Абвергнуў мужнасцю В’етнам.</p>
<p>Хай свеціць сонца і на пальмы,</p>
<p>І ў хвойны занямонскі храм.</p>
<p> </p>
<p>Не супермены мы.</p>
<p>Мы — людзі,</p>
<p>У маразах былі, ў агні,</p>
<p>Мы толькі ў свеце праўду будзім,</p>
<p>След пракладаем для лыжні.</p>
<p> </p>
<p>А пачалі — аднойчы ўвосень,</p>
<p>Яе кастрычніцкі зарад</p>
<p>Мы з ветрам веку пераносім</p>
<p>Да міжпланетных эстакад.</p>
<p> </p>
<h3><a id="chapter32"></a>29. Месца пад сонцам</h3>
<p>*</p>
<p>Як быць з адной крытычнай звычкай?</p>
<p>У працы зыркага паўдня</p>
<p>Часамі чуеш вокліч зычны:</p>
<p>Пара эпоху даганяць!</p>
<p> </p>
<p>А што, хіба яна ўцякае?</p>
<p>Куды ўцякае, ад каго?</p>
<p>Адкуль пужлівая такая,</p>
<p>Ці ж мы не з цеста аднаго?</p>
<p> </p>
<p>Каго, каго? Дагнаць эпоху?</p>
<p>Калі сышла, дык я лічу,</p>
<p>Што не да густу я ёй трохі</p>
<p>Ці сам не гэткае хачу.</p>
<p> </p>
<p>Відаць, паблытаўшы расклады,</p>
<p>Не ў тыя селі цягнікі</p>
<p>І, рады мы або не рады,</p>
<p>Паўзём у розныя бакі.</p>
<p> </p>
<p>Эпоха — віхар па аблоні,</p>
<p>Не стой насупраць — зваліць з ног.</p>
<p>Багата хто пісаўся ў коні.</p>
<p>Але дагнаць ніхто не мог.</p>
<p> </p>
<p>Праз тую горкую памылку,</p>
<p>Праз непапраўную бяду,</p>
<p>Што стаў адкідваць на цадзілку</p>
<p>Яе крынічную ваду.</p>
<p> </p>
<p>І схамянуўся, як з-за горкі</p>
<p>Зрабіла ручкаю: «Бывай!»</p>
<p>Што ж, прыпускайся наўздагонкі,</p>
<p>На ўсе лапаткі націскай.</p>
<p> </p>
<p>Як быццам — справа неблагая,</p>
<p>Але з усмешкай сочыць лёс,</p>
<p>Хто перад часам забягае,</p>
<p>А хто папраўдзе цягне воз.</p>
<p> </p>
<p>Ды ці дагоніш ветра ў полі,</p>
<p>Як ні скачы перад канём!</p>
<p>Яна ідзе — ідзі ступою,</p>
<p>Прыбавіць крок — і ты грунём.</p>
<p> </p>
<p>Вось тут шумяць твае сасонкі,</p>
<p>Вунь там жыве твая сям’я...</p>
<p>Нашто нам тыя перагонкі:</p>
<p>Мая эпоха — гэта я!</p>
<p> </p>
<p>Іду я з ёю роўным крокам,</p>
<p>Ем хлеб адзін і п’ю ваду.</p>
<p>А залячу наперад вокам —</p>
<p>Эпоха-маці, не крыўдуй!</p>
<p> </p>
<p>Ты, як належыць быць эпосе,</p>
<p>Мне далягляд разгарадзі,</p>
<p>Ды не хвалі за дробны поспех</p>
<p>І за памылку не судзі.</p>
<p> </p>
<p>Іду ў нятоптаных прасторах</p>
<p>Да самых вострых перапраў.</p>
<p>...Не той памёр, хто ўпаў ад зморы,</p>
<p>А хто, як слуп, на полі стаў.</p>
<p> </p>
<p>*</p>
<p>Ліюць дажджы, віхуры злеюць,</p>
<p>У ліпень рвуцца халады,</p>
<p>Лістоў зялёная завея</p>
<p>Шуміць, калоцячы сады.</p>
<p> </p>
<p>Багам, ці што, намыліць холку,</p>
<p>Каб не псавалі ураджай?</p>
<p>На свеце золка, вельмі золка,</p>
<p>Вятры чырвоняць небакрай.</p>
<p> </p>
<p>Ты мерзнеш, дыхаеш, як рыба,</p>
<p>І паўтараеш забабон,</p>
<p>Нібы парушыў недзе выбух</p>
<p>Здароўе, клімат і загон.</p>
<p> </p>
<p>Шнуры людзей, кварталы злакаў</p>
<p>Напагатове сцерці час...</p>
<p>Дык што рабіць? Пісаць ці плакаць</p>
<p>Перад абліччам перагас?</p>
<p> </p>
<p>Сядай, пішы. Не ўтойвай смутак,</p>
<p>Калі часамі ахіне.</p>
<p>Мой твор — мой боль, мая пакута —</p>
<p>Ён трывалейшы за мяне.</p>
<p> </p>
<p>Хай устае, расправіць грудзі,</p>
<p>Прыслухаецца, дзе грыміць,</p>
<p>І крыкне:</p>
<p>— Людзі, што ж вы, людзі!</p>
<p>Ды заставайцеся ж людзьмі.—</p>
<p> </p>
<p>Калі не схопімся спачатку,</p>
<p>Пасля — малі ці не малі! —</p>
<p>Ляжыць жа тон па сто ўзрыўчаткі</p>
<p>Пад кожным з жыхароў зямлі.</p>
<p> </p>
<p>І так штодня ў надземных светах</p>
<p>Свяціл канчаецца жыццё...</p>
<p>Нашто ж самім спяшацца гэтак,</p>
<p>Стаяць чаргой у небыццё?</p>
<p> </p>
<p>Як, сапраўды, знайсці палёгкі?</p>
<p>Падпальшчыкаў — хоць гаць гаці!</p>
<p>Надзьмецца нейкі недалёкі</p>
<p>І згубу выштурхне: ляці!</p>
<p> </p>
<p>Да паўсялюдскага знішчэння</p>
<p>Ад Хірасімы ўецца шлях...</p>
<p>І вось я думаю аб змене,</p>
<p>Аб тых, што ў нас прымаюць сцяг.</p>
<p> </p>
<p>Я чую, бачу дужых, кемных,</p>
<p>Хай разумнее іх рука.</p>
<p>Хай не пагодзяцца на цемры,</p>
<p>Як Байран колісь прадракаў.</p>
<p> </p>
<p>У гэта верыць мне панадна,</p>
<p>Унук і я — адной крыві,</p>
<p>Ён зробіць больш, я ўжо не ўладны</p>
<p>Усё стрымаць, што ажывіў.</p>
<p> </p>
<p>Знайшоў прычыны: што, адкуль там,</p>
<p>Паўней засыпаў наш засек</p>
<p>І замяніць сябе за пультам</p>
<p>Машынам даў я, чалавек.</p>
<p> </p>
<p>Яны, мае прыняўшы звычкі,</p>
<p>Мне цэляць пстрычку даць...</p>
<p>Дарма</p>
<p>Бяруцца ў сілу. Я не клічу</p>
<p>Ні іх спыняць, ні іх ламаць.</p>
<p> </p>
<p>Дарыце ім спрытнейшы розум,</p>
<p>Хай жнуць і сеюць, вараць сталь,</p>
<p>На свеце шмат заняткаў розных,</p>
<p>Дзе не заменіць нас метал.</p>
<p> </p>
<p>Між імі, выбачце траха мне,</p>
<p>Але дазвольце падказаць:</p>
<p>Абняць за стан сваё каханне,</p>
<p>На вуха вершык пашаптаць.</p>
<p> </p>
<p>І колькі б моладзь ні ўзлятала</p>
<p>У светы з сіняю луской,</p>
<p>Без Пушкіна і без Купалы</p>
<p>Не пражыве патомак мой.</p>
<p> </p>
<p>І для другога пакалення,</p>
<p>Для новых тубыльцаў зямлі</p>
<p>Я пакідаю пацяпленне,</p>
<p>Яго мы ўсё ж ткі здабылі.</p>
<p> </p>
<p>Таго цяпла глядзіце, хлопцы,</p>
<p>Як ні дажджыла б, ні ліло,</p>
<p>Жывіце так, каб добра цёпла</p>
<p>На цэлым свеце ўсім было.</p>
<p> </p>
<h3><a id="chapter33"></a>30. У дарогу нашчадкам</h3>
<p>*</p>
<p>«Таварыш Ленін, спі спакойна!»</p>
<p>На канце першай цагліны</p>
<p>Так напісалі Фамянковы,</p>
<p>Стары і тры яго сыны,</p>
<p> </p>
<p>Майстры з-пад Гомеля,</p>
<p>хаўрусам</p>
<p>Яны складалі Маўзалей.</p>
<p>Не зганьбіш працы беларусаў,</p>
<p>Ды  ё н  не там,  ё н  між людзей.</p>
<p> </p>
<p>Жывым жыве, пытае пытам,</p>
<p>Жадом жадае, п’е нагбом,</p>
<p>Што і м адкрыта, мной здабыта,</p>
<p>Табой прынесена ў наш дом.</p>
<p> </p>
<p>На карту браўся новы горад,</p>
<p>Раджалася між гор шаша,</p>
<p>У стэпах шумавала мора —</p>
<p>Ён  тут! —</p>
<p>падказвала душа.</p>
<p> </p>
<p>І вось, у працы неўціханай,</p>
<p>Як і ў юнацкія гады,</p>
<p>Я не прыстану:</p>
<p>Скрозь, як гляну,</p>
<p>Яго сляды.</p>
<p> </p>
<p>Зямля мая, з вякоў пустая,</p>
<p>Зярнят патроіла пуды,</p>
<p>І на дарогах ураджаю</p>
<p>Яго сляды.</p>
<p> </p>
<p>Дзе ні запальваюць народы</p>
<p>Свабоды промень малады,</p>
<p>На верны троп вядуць з усходу</p>
<p>Яго сляды.</p>
<p> </p>
<p>Калі на з’ездах урачыстых,</p>
<p>Шчыльней мацуючы рады,</p>
<p>У наступ рушаць камуністы —</p>
<p>Усім відны Яго сляды.</p>
<p> </p>
<p>Ідзём, ідзём за далягляды</p>
<p>Людзей,</p>
<p>Падзей,</p>
<p>Дзяржаў,</p>
<p>Планет,</p>
<p>І кожны ведае дакладна,</p>
<p>Куды той след:</p>
<p>У Новы Свет.</p>
<p> </p>
<p>*</p>
<p>Дарогі, мары, ўдача, слава,</p>
<p>Дзе сціплы крок, дзе шумны ўзлёт</p>
<p>Ужо штодзённай сталі явай</p>
<p>З майго сучасніка турбот.</p>
<p> </p>
<p>Наш дзень у хуткасці патроен.</p>
<p>Выходжу ў свет — жыву з раўнёй.</p>
<p>І спраў не злічыш, і герояў</p>
<p>Хаця б у Рэчыцы адной.</p>
<p> </p>
<p>Так спрасавала гора з ветрам</p>
<p>Зямліцу нашу век-вяком,</p>
<p>Што як схавала скарбы ў нетры,</p>
<p>Дык і трымала пад замком.</p>
<p> </p>
<p>Баялася:</p>
<p>не ў тыя рукі</p>
<p>Аддасць і ўсё — на глум дабро!</p>
<p>Хай паляжыць, быць можа, ўнукі</p>
<p>Яго не пусцяць ураздроб.</p>
<p> </p>
<p>І толькі Ісерні ды Рудні</p>
<p>Праз кожны кіламетр, бадай,</p>
<p>Пра скарб нагадвалі падспудны:</p>
<p>Капаць вучыся і ўладай.</p>
<p> </p>
<p>Умець то ўмелі, ды рыдлёўку,</p>
<p>Адно нацэліўшыся ўглыб,</p>
<p>Змянялі тут жа на вінтоўку,</p>
<p>Каб не аддаць на здзек сяліб.</p>
<p> </p>
<p>Вайна раўла, яна швыргала</p>
<p>На пожні столькі жалязяк,</p>
<p>Што імі ўсыпанае гала</p>
<p>Не браў ніводзін жалязняк.</p>
<p> </p>
<p>І дзень яшчэ быў не ўладкован,</p>
<p>І хлеб, праз нейкі недалік,—</p>
<p>Жыхар, па сутнасці, вясковы,—</p>
<p>Быў са сталоў у вёсцы знік.</p>
<p> </p>
<p>Усяк было...</p>
<p>Пражыўшы сорак,</p>
<p>Мы на-гара паднялі соль,</p>
<p>Пасля рванулі ў глебе корак,</p>
<p>І нафта рынула пад столь.</p>
<p> </p>
<p>Тады знайшоў азербайджанец,</p>
<p>Спрактыкаваны нафтавік,</p>
<p>Сяброў да веку, да сканання,</p>
<p>У хлопцах нашых селавых.</p>
<p> </p>
<p>Радзей шашлык, часцей мачанку —</p>
<p>Па-беларуску — смачна есць,</p>
<p>Бо жонка — Ганка, хлопчык — Янка</p>
<p>І ён, Алі, ўжо стаў Алесь.</p>
<p> </p>
<p>У імя дружбы — хай не ціхне! —</p>
<p>Па трубах нафту павялі</p>
<p>З благаславення парадзіхі,</p>
<p>Паласкавеўшае зямлі.</p>
<p> </p>
<p>Хоць не спяшала разрадзіцца,</p>
<p>Але падсыпала даброт:</p>
<p>І тут струмень, і тут крыніца,</p>
<p>А там і цэлы нафтамёт.</p>
<p> </p>
<p>Бо ад каго ж цяпер хавацца?</p>
<p>І маці ўсё дарыла нам:</p>
<p>Свае металы, крэйды, сланцы —</p>
<p>Сынам, ужо гаспадарам.</p>
<p> </p>
<p>Майстры палёў на грунце глейкім</p>
<p>Здымалі крушні, дзірваны,</p>
<p>Што ціснулі зямлі на вейкі,</p>
<p>І ёй вярнулі зрок сыны.</p>
<p> </p>
<p>Як па дажджы дзяўчыне ў вокны,</p>
<p>У вочы матчыны без слёз</p>
<p>Сад зазірнуў, вясёлы, мокры,</p>
<p>І загрымеў вясёлчын мост.</p>
<p> </p>
<p>Азёры золак затрубілі,</p>
<p>Забушавалі ручаі.</p>
<p>Сыходзь у плодныя глыбіні,</p>
<p>Выводзь пароды з глыбіні!</p>
<p> </p>
<p>Ты ўбачыш, як на многа міляў</p>
<p>Спляліся ў глебе карані,</p>
<p>Якія свет праз нас жывілі,</p>
<p>З якіх пайшлі не мы адны.</p>
<p>Успамяні...</p>
<p>І не крані.</p>
<p> </p>
<p>*</p>
<p>Магчыма, нашчадкаў дарога</p>
<p>Не адаб’е мой сціплы след,</p>
<p>Ну што ж, мне хопіць і малога —</p>
<p>Дайсці б з усімі ў Новы Свет.</p>
<p> </p>
<p>Усё зазнаць нам давялося,</p>
<p>Здабыць зямлю і шыр нябёс.</p>
<p>Мільёны нас. Мільёны лёсаў.</p>
<p>І ў кожным —</p>
<p>мой упарты лёс.</p>
<p> </p>
<p><i>1957—1973 гг.</i></p>
<div class="endnote-block">
<div class="footnote"><p><sup><a id="footnote-1">5</a></sup> Васіль Слагада і Васіль Няграй — інструментальшчыкі збраярні атрада імя Катоўскага.</p>
</div>
<div class="footnote"><p><sup><a id="footnote-2">6</a></sup> Пісар Пятра І Максім Ялбышаў.</p>
</div>
<div class="footnote"><p><sup><a id="footnote-3">7</a></sup> Атмасферна-вакуумная трубчатка.</p>
</div>
<div class="footnote"><p><sup><a id="footnote-4">8</a></sup> Няманіц — паходзіць ад спалучэння слова <i>няма</i> з польскім <i>nic</i> (нічога); сустракаецца на Палессі ў сэнсе — чорт ведае што, дарэшты, дазвання.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>