<div class="container">
<div class="book-utils">
<div id="qrcode"></div>
<a href="/Maksim_Luzanin/Paminki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Памінкі -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Памінкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Маладое маджары па шклянках сумуе даўно.</p>
<p>Вострым пахам з рыжкамі спрачаецца сыр-сулугуні.</p>
<p>А чаму ж у пасудку дасюль не завільжала дно,</p>
<p>Звон чуваць не крыштальны, не срэбны,</p>
<p>а быццам чыгунны?</p>
<p> </p>
<p>Хутка ж з’явіцца вечар,—</p>
<p>нам песні пара пачынаць:</p>
<p>Нас дванаццаць сяброў,</p>
<p>значыць, будзе і песень дванаццаць.</p>
<p>І шырокі Байкал, і азёр маіх морская стаць —</p>
<p>Усё чыста спяецца, што можа сябрам прыгадацца.</p>
<p> </p>
<p>Што б, здаецца, узяць ды напраўду пабачыцца так:</p>
<p>Сесці разам за стол,</p>
<p>зацяпліць весялосць на абліччы?</p>
<p>Не спяшаюцца нешта.</p>
<p>Наўкол — сціхата, сціхата...</p>
<p>Не пачулі, відаць, хоць я доўга і голасна клічу.</p>
<p> </p>
<p>Ды як бралася на золак,—</p>
<p>Рып дзвярэй і бляск вачэй:</p>
<p>Завіталі два Міколы,</p>
<p>А пасля пайшлі гусцей!</p>
<p>Вольга з Волечкай,</p>
<p>Тацяна,</p>
<p>Тры Міхайлы,</p>
<p>Два Іваны</p>
<p>І, прытупнуўшы, Сяргей.</p>
<p> </p>
<p>Ды на што ж гэта падобна:</p>
<p>Ты ў данскім пяску, мой добры!</p>
<p>А ты ўпаў, равеснік мой,</p>
<p>Пад карэльскаю сасной.</p>
<p> </p>
<p>Над табою крача воран,</p>
<p>Пад табою стэп няворан.</p>
<p>А ты, спраўдзіўшы таран,</p>
<p>Захінуўся ў акіян.</p>
<p> </p>
<p>О, сястрычкі — цэлых тры! —</p>
<p>Усе тры ў адным віры,</p>
<p>На плывучым тым шпіталі,</p>
<p>Дзе не ўсіх дабінтавалі.</p>
<p> </p>
<p>Мы ішлі насупраць зграям</p>
<p>Добры лёс вярнуць зямлі.</p>
<p>Дык навошта вы ўміралі,</p>
<p>Як памерці вы маглі?!</p>
<p> </p>
<p>Міна,</p>
<p>Куля,</p>
<p>Штык,</p>
<p>Асколак —</p>
<p>І ад сэрца друг адколат.</p>
<p>Жыў-быў друг і не жыве:</p>
<p>Ні адным дарожным ветрам,</p>
<p>Ні салютам пісталетным</p>
<p>Не ўзбудзіць яго ў жарстве.</p>
<p> </p>
<p>Ён учора, адвячоркам,</p>
<p>Стаў Зямлёй.</p>
<p>А стане Зоркай.</p>
<p> </p>
<p>Свята блізка, на ганку.</p>
<p>Сябры паказаліся мне,</p>
<p>Маладыя, прыгожыя...</p>
<p>Толькі шкада, на хвілінку.</p>
<p>Пэўна, многа лягчэй адляцець з імі</p>
<p>ў ранішнім сне,</p>
<p>Чым той стол накрываць і не стрэчу</p>
<p>спраўляць, а памінкі.</p>
<p> </p>
<p>Я штовосень хаджу з жураўлінай трубой і журбой.</p>
<p>Збажыну высяваю, гукаю зямлі — патурбуйся!</p>
<p>Адзінаццаць палегла — суровы надарыўся бой,—</p>
<p> </p>
<p>Я — дванаццаты...</p>
<p>Глянь!</p>
<p>Склаў буслянку</p>
<p>падранены бусел.</p>
<p> </p>
<p> </p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>