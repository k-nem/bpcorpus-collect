<div class="container">
<div class="book-utils">
<div id="qrcode"></div>
<a href="/Maksim_Luzanin/Biessaromny_Trubkin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1964 -->
<!-- HEADER_FIELD Edition: Лужанін М. Збор твораў: У 4-х т. Т. 4. Кароткія аповесці; Апавяданні; Вершы і паэмы; Роздумы і турботы. - Мінск, Мастацкая літаратура, 1981. - 623 с. -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A1957 -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Бессаромны Трубкін -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Бессаромны Трубкін</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<p>Я вярнуўся з горада і сядзеў на ганку, слухаючы вечаровы пошум хвой, якія падступалі пад самыя сцены дачных дамочкаў.</p>
<p>— А да цябе тут сабачка прыходзіў,— раптам пачуўся голас.</p>
<p>Ён стаяў, упёршы рукі ў бокі, і пазіраў мне ў твар. Кароценькія портачкі з шлейкаю цераз плячо не маглі схаваць свежых струпоў на пазбіваных каленях. Не лепей было і з локцямі, я прыкмеціў гэта, калі ён падняў руку, каб засланіцца ад сонца.</p>
<p>Хлопчык быў чорнагаловы і зусім дробненькі. Загар прыстаў да яго цельца, тугога і зграбнага, так густа, як быццам карычневая скура асмуглела не на ветры, а закурылася дзе-небудзь у смалярні і яшчэ пахне хвойным дымком. З вуснаў малога не сыходзіла ўсмешка, гэта рабіла раток яго крыху шыракаватым, але не брыдзіла аблічча. Бо яшчэ ж усміхаліся два радкі снежных зубоў, такіх сляпуча белых, нібыта хапіў ён маладога сняжку з галіны і не стуляе губ, каб не растаў; усміхаліся з-пад доўгіх веек буйныя цёплыя чарніцы, і ўсё гэта — усмешка не ўсмешка, ззянне не ззянне — ператварала маленькую постаць, у камячок святла.</p>
<p>— Сабачка доўга чакаў, ён такі харошанькі,— зноў абазваўся хлопчык.</p>
<p>— Чаму ж ты яго не папрасіў застацца?</p>
<p>— Яму надакучыла. Ён павіляў хвастом і пабег. Туды.</p>
<p>Хлопчык крутнуўся і паказаў рукою на лес. На нейкі момант, калі я не бачыў яго ўсмешкі, на дварэ, здавалася, паменшала святла, як быццам набег пералётны воблак. Але ён зноў павярнуўся да мяне тварыкам, і ўсё засвяцілася па-ранейшаму.</p>
<p>— Не смуціся, ён вернецца,— суцешыў мяне хлопчык.— Я казаў, што ты сёння прыедзеш.</p>
<p>«Харошанькі сабачка», што так прыпаў да вока майму суразмоўніку, быў, відаць, не хто іншы, як вядомы ўсяму нашаму пасёлку Дазор, рудавата-белы дварняк з нявыліняўшай поўсцю, валацуга без пэўных заняткаў і сталага месца пражывання. Сабака, як прыдумалі вострыя языкі, працаваў у некалькіх дварах на паўстаўкі. Строга пільнуючыся чаргі, ён прыходзіў раніцаю пад чые-небудзь дзверы і падаваў голас: я — ваш вартаўнік, самі разумееце, што трэба рабіць. Ежаю ён не грэбаваў, з’ядаў, колькі б чаго ні вынеслі. Пасля клаўся каля ганка — адрабляць харчы: гаўкаў на ўсіх прахожых, у тым ліку і на тых, хто карміў яго напярэдадні. Праз гадзіну Дазор знікаў, і хрыплаваты брэх паказваў, што ён пачаў варту на другім участку.</p>
<p>— Як зваць яго, таго сабачку? — запытаў я, каб праверыць сваю здагадку.</p>
<p>— Не ведаю. Я з ім зусім нядаўна пазнаёміўся. Гэта мяне Сіма пазнаёміла.</p>
<p>— А цябе як зваць? — пацікавіўся я.</p>
<p>Малы пераступіў з нагі на нагу і падаў мне руку:</p>
<p>— Трубкін.</p>
<p>— Добра, будзем знаёмы. Што ж, таварыш Трубкін, цябе і дома так клічуць?</p>
<p>Трубкін пырснуў у кулачок.</p>
<p>— Таварыш — мне яшчэ ніхто не гаварыў. Дома я — Лізавецік.</p>
<p>Цяпер давялося пасміхнуцца мне.</p>
<p>— Не, Трубкін, тут нешта не тое. Лізавецік... Можа ты дзяўчынка?</p>
<p>— І не думаў быць плаксам. Мая мама, праўда, дзяўчынка. Тата так на яе і кажа: дзяўчынка, Лізаветка. А на мяне — Лізавецік.</p>
<p>— Гэта значыць — Лізавецін сынок?</p>
<p>Трубкін здзівіўся:</p>
<p>— Адкуль ты ведаеш? Гэтак мой тата выдумаў. Але на вуліцы я павінен гаварыць на сябе — Трубкін. Калі згублюся, каб ведалі, да каго завесці.</p>
<p>— А як зараз будзем лічыць — ты згубіўся?</p>
<p>— Відаць, згубіўся, калі ласка.</p>
<p>— Вось як... Выходзіць, цябе трэба весці дамоў?</p>
<p>— Выходзіць, калі ласка.— Хлопчык апусціў галаву.— Я пачакаў бы яшчэ таго сабачку,— з нясмелай надзеяй прамовіў ён,— але хочацца, калі ласка, хлеба.</p>
<p>Я пасадзіў яго за столік на верандзе, накроіў батона і наліў яму і сабе малака.</p>
<p>— Поўны? — Трубкін зірнуў на кубак.— Многа. Дзецям трэба наліваць тры чвэрткі.</p>
<p>— Нічога, не з’ясі, дык хай застаецца.</p>
<p>— Ты нейкі дзівак.— Трубкін паціснуў плячамі.— Застанецца, а потым што, выліваць? Малака ж ніхто дарам не дае.</p>
<p>Бесклапотны ўзрост і тым больш адкрытая ўсмешка майго госця ніяк не пасавалі да гэтага занадта практычнага тону. Некаторы час мы елі моўчкі.</p>
<p>— А чаму ты не намазваеш хлеб варэннем? — спытаў ён, адпіваючы глыток малака.</p>
<p>— Хочаш?</p>
<p>— Хачу, калі ласка.</p>
<p>Я дастаў слоік журавін і ўзяўся за кансервавы нож.</p>
<p>— Што ты! Не пачынай! — рашуча запярэчыў Трубкін.— Хай на зіму будзе. Ды гэта куплёнае, а на дачы трэба есці сваё. Бо нашто ж тая дача!</p>
<p>Я запрапанаваў хлопчыку замену, сподак свежых суніц.</p>
<p>— Ты, мусіць, не ўмееш нічога рабіць у запас,— пашкадаваў ён.</p>
<p>— Не,— шчыра прызнаўся я.</p>
<p>— Вось і мой тата такі. А дзед і бабка — абое ўмеюць. І сырых ягад мы не ядзім. Шкодна. Цяпер нам бабка дае тое, што ў прамінулым-замінулым годзе варылі. Тады, кажа, леташнія слоікі пачнём.</p>
<p>Тым часам з поўным кубкам малака і шкоднымі сырымі ягадамі было пакончана.</p>
<p>Трубкін падзякаваў і сказаў:</p>
<p>— Трэба, калі ласка, памыць рукі.</p>
<p>Я спахапіўся і папрасіў прабачэння, што мы не зрабілі гэта перад ядою.</p>
<p>Старанна намыльваючы чорныя лапкі, Трубкін раіў:</p>
<p>— І ты заўсёды так рабі. Пасля абеду — пальцы тлустыя, плямы застаюцца, штаноў не накупляешся.</p>
<p>Пра дом ён забыўся, і мы пачалі перагортваць часопіс з каляровымі малюнкамі.</p>
<p>— I я мог бы, калі ласка, памаляваць.— Ён паглядзеў на мяне, відавочна, не жадаючы пачуць адмовы.— Мне толькі аловак, я магу і на газеце.</p>
<p>Вялікі аркуш паперы ў клетачку значна павысіў настрой мастака.</p>
<p>— На добрай паперы і малюнкі добрыя,— сказаў ён.— А ў цябе многа такой? Мусіць, заявы пішаш? Мой дзед любіць пісаць заявы. Кажа, што ёсць людзі благія і яго крыўдзяць. І ты благі?</p>
<p>Што адказаць, я не ведаў, і мы ўзяліся за маляванне. Хутка я высветліў, што кружок з двума трыкутнікамі ўгары і закруткам унізе трэба лічыць за мыш. Два кружкі, пастаўленыя адзін на адзін, таксама з трыкутнікамі — вушы — і загагулінай — хвост называюцца кошкай. Соль і алей пры ўсіх намаганнях ,—, нават крыху высалапіўшы язык, нікому з нас намаляваць не ўдалося. Затое я дазнаўся многа каштоўнага для абыходку ў свеце. Прасіць што-небудзь у знаёмых, а яшчэ горш у незнаёмых — брыдка. Можна маўкліва згадзіцца на прапанову з’есці цукерку і сказаць толькі «калі ласка». Маляваць, вядома, прыемна, але толку ад гэтага ніякага. Куды больш карысці прарываць маркоўку на градах і здымаць з лісцяў вусень. За гэта дзед налічвае працадні і дае за кожны авансам капейку. Манеты Трубкін кладзе ў «катка» — у яго між вушэй дзірачка. Калі ён праз два гады пойдзе ў школу, бабка адамкне скарбонку і купіць панчошкі. Тата і мама прыязджаюць толькі ў нядзелю, прывозяць прадукты і даюць дзеду грошы. Тады Трубкін не поле грады, а ідзе з бацькам на рэчку. І яшчэ дзед кажа, што добра было б на кожным рагу ўчастка навязаць па сабаку. Хай адпужваюць зайцаў, каб не аб’ядалі яблынь.</p>
<p>Вочы ў Трубкіна загарэліся. Чатыры сабакі каля дому, і ўсе гаўкаюць, і кожнага можна пагладзіць! Гэта яму, відавочна, падабалася.</p>
<p>— Але я іх усё роўна не пабачу,— уздыхнуў ён.— Зімою мы тут не жывём.</p>
<p>Вычарпаўшы ўсё ўмельства ў галіне малявання жывёл і дрэў, Трубкін адкінуўся на спінку крэсла і глядзеў праз акно. Я прасачыў за позіркам хлопчыка: проста ў пакой звісала галіна з белымі наліванымі яблыкамі.</p>
<p>— Можа пакаштуем?</p>
<p>— Сырыя, шкодна,— няўпэўнена прамовіў ён.</p>
<p>— Давай праверым, узлезь на падваконне і нарві.</p>
<p>— Сам? — не паверыў Трубкін.</p>
<p>Аднак паўтараць запрашэння не давялося. Ён, не хаваючы асалоды, рваў самыя буйныя яблыкі і перадаваў мне.</p>
<p>— Давай не будзем мыць! — Трубкін па-змоўніцку зірнуў на мяне.</p>
<p>Мы елі нямытыя яблыкі, суцяшаючы сябе тым, што ўчора быў дождж, а каб і не было, дык яны ўсё роўна чыстыя дый так смачней. Раптам Трубкін суняўся:</p>
<p>— А ты не будзеш выціскаць яблычны сок на зіму?</p>
<p>Супакоены маім адказам, Трубкін з’еў яшчэ яблык і пазяхнуў. Ён такі добра змарыўся. Бо сядзеў каля нашага ганка з паўдня, усё чакаў, ці не вернецца бадзяга Дазор. Здрадлівая Сіма, яго малая суседка, пазнаёміўшы хлопчыка з сабакам, таксама збегла, а куды ісці, Трубкін забыўся.</p>
<p>Вечарэла. Дзе жывуць дзед і бабка Трубкіна, я не ведаў. Прыкметы іхняй дачы мала давалі для пошукаў: акурат гэтак выглядалі амаль усе дачныя дамы. Я вагаўся, што рабіць?</p>
<p>— Ты, мусіць, баішся хадзіць вечарам? — прыйшоў на выручку Трубкін.— Я мог бы, калі ласка, паспаць і тут. Знойдуць! Калі я губляюся, дык дзед бяжыць у адзін канец пасёлка, а баба — у другі.</p>
<p>Пакідаць яго нанач мне здавалася рызыкоўным. Тым больш, што дзед і баба бегаюць дзесьці, можа шукаюць у лесе ці ў суседнім паселішчы.</p>
<p>— Вы не бачылі часам чорненькага хлопчыка? — пачуўся голас з вуліцы.</p>
<p>— Бабка! — шапнуў хлопчык, ён сціснуўся на крэсле і зрабіўся яшчэ меншы.</p>
<p>Мне стала шкада дзіцяці. Каб крыху падбадзёрыць яго, я спытаў з удаванай весялосцю:</p>
<p>— Што будзем рабіць, таварыш Трубкін! Трэба абзывацца.</p>
<p>Ён зірнуў на мяне. У позірку было бязгучнае асуджэнне за здраду нашым сяброўскім інтарэсам і просьба: не скажы нічога лішняга.</p>
<p>Хлопчык павольна падышоў да акна:</p>
<p>— Я тут!</p>
<p>Бабка аказалася таўсматай жанчынай, гадоў так за сорак пяць, з вусамі маладога Будзённага.</p>
<p>— А-яй! — нараспеў загаварыла яна.— Сам нічога не робіш і ў чалавека час адабраў. Дзякуй жа вам. Бессаромны ты! От згубіцца і сядзіць цэлы дзень у чужых людзей. А бабка ламі галаву, шукай. І без цябе клопату хапае!</p>
<p>Так прыгаворваючы, яна павяла Трубкіна на вуліцу. Каля брамкі ён памахаў рукою:</p>
<p>— Я мог бы і заўтра, калі ласка, табе памаляваць. Можа і сабачка прыйдзе. Я хачу яго не баяцца.</p>
<p class="sign">1964</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>