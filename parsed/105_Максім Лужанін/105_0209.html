<div class="container">
<div class="book-utils">
<div id="qrcode"></div>
<a href="/Maksim_Luzanin/Tysiaca_dzieviacsot_catyrnaccaty.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear:  -->
<!-- HEADER_FIELD Edition: Лужанін М. Збор твораў. У 4-х тамах. Т. 3. Падарожныя нізкі; Вершы 1966—1973; Як нараджаўся новы свет; Рэпартаж з рубцом на сэрцы.— Мн.: Маст. літ., 1981.— 512 с. -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A1957 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Тысяча дзевяцьсот чатырнаццаты -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Тысяча дзевяцьсот чатырнаццаты</h2>
<div style="height: 3rem"></div>
<!-- TOC_BEGIN -->
<a href="#chapter1">Мясаед</a><br/>
<a href="#chapter2">Вялікдзень</a><br/>
<a href="#chapter3">Ліпень</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Мясаед</h3>
<p>Там,</p>
<p>Дзе ў пушчах асіны ад страху калоцяцца,</p>
<p>Выліваецца Морач праз берагі,</p>
<p>Ёсць засценак Пасынічы,</p>
<p>Вёска Балоцічы</p>
<p>І, радзіма старое мужыцкае рочаці,</p>
<p>Ёсць сяло Мурагі.</p>
<p> </p>
<p>У баку ад сяла, моцна ўдачай аблашчаны,</p>
<p>Агароджу на сажань падняўшы вакол,</p>
<p>Сабакарняю шчэрыцца хутар Дамашчыка,</p>
<p>Знаны тым,</p>
<p>што не ўпусціць анучы валяшчае,</p>
<p>Ды ласінаю сілай сыноў і бацькоў.</p>
<p> </p>
<p>А пачатак той справе —</p>
<p>з пітва ды ад ежыва...</p>
<p>За паўгода</p>
<p>Ад першай з германцам вайны</p>
<p>Сустракаліся хлопцы, гулякі і нежані,</p>
<p>Валачыліся,</p>
<p>Елі, пілі, як належала,</p>
<p>Ды валілі па вёсках са стрэх каміны.</p>
<p> </p>
<p>Пад святочныя світкі хаваючы бічыкі,</p>
<p>На ўсяночную рушылі праз паплавы</p>
<p>І давалі ў каршэнь</p>
<p>Засцянковым панічыкам,</p>
<p>І стаўлялі дубка старамодныя брычкі іх,</p>
<p>І шляхцяначак ціснулі</p>
<p>Каля царквы.</p>
<p> </p>
<p>Іх было чатырох —</p>
<p>Здараўцы, задзірастыя! —</p>
<p>Быццам нехта ў гаі навыкопваў дубоў:</p>
<p>Міканор Налівайчанка,</p>
<p>Яначка Ластаўка,</p>
<p>Дарафей Перасада</p>
<p>Ды Зміцер Падшастуха,</p>
<p>Крываносы дурніла з мянушкаю Боўць.</p>
<p> </p>
<p>Пазбіваўшы замкі,</p>
<p>Клямкай свірнавай бразгалі;</p>
<p>Пад мяцёлку засек і — ні шум баравы!</p>
<p>Латашылі гароды, па пчэльніках лазілі,</p>
<p>Каб юнацтва пацешыць, пакідаць абразікі</p>
<p>У Зіноўкі, не вельмі скупой удавы.</p>
<p> </p>
<p>Не шманалі нічога,</p>
<p>Ані,</p>
<p>Нічагусенькі!</p>
<p>Ні сабака не гаўкнуў, ні піснула мыш.</p>
<p>Не хавайце, дзяўчаты, крамяныя вусенкі,</p>
<p>Не ўратуецца сад ад зялёнага вусеню.</p>
<p>Рад не рад, а маўчыш!</p>
<p> </p>
<p>*</p>
<p>Пачынаў мясаед свае ўцехі вясельныя,</p>
<p>Бразгаталі шамкі і званілі ў званы.</p>
<p>Людзі пляжылі качак,</p>
<p>Крапілі гарэліцай,</p>
<p>Патыхала сівухай рака за аселіцай,</p>
<p>Верашчалі пад швайкамі кабаны.</p>
<p> </p>
<p>П’яны дым</p>
<p>Падымаўся над п’янаю вёскаю.</p>
<p>Камячыліся самі сабой кулакі,</p>
<p>Трэба ж рады ім даць —</p>
<p>Грае кроў!</p>
<p>І на ростанях</p>
<p>Пачыналіся кепікі,</p>
<p>Жарцікі вострыя —</p>
<p>Задзірацца выходзілі перш хлапчукі.</p>
<p> </p>
<p>Маладых</p>
<p>У сукенках, пад вэлюм аздобленых,</p>
<p>Жаніхі пакідалі.</p>
<p>Які там вянец!</p>
<p>Паважнейшыя справы былі не дароблены —</p>
<p>Калацілася вёска, каламі, аглоблямі</p>
<p>Біў мужык мужыка,</p>
<p>На хлапца пёр хлапец.</p>
<p> </p>
<p>Поп стаяў у царкве, не дакончыўшы пацеры,</p>
<p>Ручнікі паздзіраўшы, ляцелі сваты.</p>
<p>— Пачакай, Мікалай!..</p>
<p>— Я яго...</p>
<p>— Трасца матары! —</p>
<p>Вось тады ўжо,</p>
<p>Нарэшце,—</p>
<p>Старыя аматары! —</p>
<p>Выпаўзалі пабіцца</p>
<p>Дзяды.</p>
<p> </p>
<p>Асцярожна,</p>
<p>Лядок прабіваючы мыліцай,</p>
<p>З непагасшымі люлькамі,</p>
<p>У кажушках,</p>
<p>Даставалі адзін аднаго па патыліцы,</p>
<p>Паглядалі —</p>
<p>каторы не ўстоіць, скапыліцца,</p>
<p>А як не —</p>
<p>Памагалі дручком, па нагах.</p>
<p> </p>
<p> </p>
<h3><a id="chapter2"></a>Вялікдзень</h3>
<p>Мне свет сягонняшні мілей стаў</p>
<p>Без таннай дробязі акрас:</p>
<p>Я адгарнуў ражок маленства —</p>
<p>Далёкі, даўкі, горкі час.</p>
<p> </p>
<p>Той горад толькі разаспаўся,</p>
<p>Калі гукнулі на паклон:</p>
<p>Нібыта цяўкнуў, абазваўся</p>
<p>Раней за ўсіх малодшы звон.</p>
<p> </p>
<p>Старшэйшы — ўслед,</p>
<p>яшчэ старшэйшы</p>
<p>Ударыў.</p>
<p>Біла прытрымаў,</p>
<p>І сціхлі ўсе, нібы самлеўшы,</p>
<p>А самы старшы гахнуў:</p>
<p>— Б-баў!</p>
<p> </p>
<p>Скубуць дзядоў за крыссе ўнукі,</p>
<p>Трашчаць ракеты, відната!</p>
<p>І зноў усе пагрэлі рукі</p>
<p>Каля васкросшага Хрыста.</p>
<p> </p>
<p>У торг ішлі</p>
<p>падэшвы, свечкі,</p>
<p>Вяндліна, дзеўкі, абады</p>
<p>І пасвянцаныя яечкі</p>
<p>З накрапамі святой вады.</p>
<p> </p>
<p>Ад чорных душ быў чорны рынак,</p>
<p>Хапала іх — чаго-чаго! —</p>
<p>Як, зрэшты,</p>
<p>на яго радзінах,</p>
<p>На танным продажы яго.</p>
<p> </p>
<h3><a id="chapter3"></a>Ліпень</h3>
<p>З газетнаю позвай ліпень</p>
<p>Ступіў хутарам на парог:</p>
<p>Зямлі вам нарэзаў Сталыпін,</p>
<p>А збожжа зародзіць бог.</p>
<p> </p>
<p>Дык прыйдзецца кола хатніх</p>
<p>Парушыць —</p>
<p>прыйшла вайна!</p>
<p>Няхай паспяшае ратнік,</p>
<p>Ён прыйдзе дамоў, аднак.</p>
<p> </p>
<p>Яшчэ не ўзыходзіць сонца,</p>
<p>Пакуль не ўстае народ,</p>
<p>У воласць на параконцы</p>
<p>Шыкуецца —</p>
<p>патрыёт!</p>
<p> </p>
<p>Пакуе мяхі з дарамі,</p>
<p>На заклік той у адказ</p>
<p>Здасць ратніка хутаранец —</p>
<p>Не сына, а батрака.</p>
<p> </p>
<p>За ветрам, не па газетах,</p>
<p>Прыбегла бяда наўскач.</p>
<p>У вёсцы, прачуўшы гэта,</p>
<p>Жанчыны — у крык, у плач.</p>
<p> </p>
<p>За суткі усім сабрацца! —</p>
<p>Гукае паходны шлях.</p>
<p>Людскуюцца навабранцы</p>
<p>У новенькіх шынялях.</p>
<p> </p>
<p>Спявалі «Варага» — песню,</p>
<p>Крычалі не ў лад «Ура!»,</p>
<p>Штыкі за плячыма неслі —</p>
<p>«За веру, айчыну, цара!»</p>
<p> </p>
<p>Іх вера маной паіла,</p>
<p>Айчына пад кулі вяла,</p>
<p>Сіліла царова сіла —</p>
<p>Не вылужашся з сіла.</p>
<p> </p>
<p>У полі, пад ветракамі,</p>
<p>Злажыў іх упокат бой</p>
<p>З раскіданымі рукамі,</p>
<p>З адкінутай галавой.</p>
<p> </p>
<p>З папамі, пры конскай падле,</p>
<p>Адпелі, зварылі боршч...</p>
<p>А дома — яблыкі падалі</p>
<p>І новы ішоў набор.</p>
<p> </p>
<p>За кроўю, за кульным віскатам</p>
<p>Другі наспяваў заход —</p>
<p>На даляглядзе паблісквала,</p>
<p>Нахмарваў семнаццаты год.</p>
<p> </p>
<p><i>1972</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>