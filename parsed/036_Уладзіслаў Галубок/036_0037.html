<div class="container">
<div class="book-utils">
<div id="qrcode"></div>
<a href="/Uladzislau_Halubok/Lipavicok.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Галубок -->
<!-- HEADER_FIELD CreationYear: 1927-1928 -->
<!-- HEADER_FIELD Edition: Галубок Ул. Творы: Драматургія; Паэзія; Проза; Публіцыстыка. / Уклад., падрыхт. тэкстаў, уступ. арт. і камент. С.С.Лаўшука. - Мн.: Маст. літ., 1983. - 607 с., 8 іл., 1 л. партр. -->
<!-- HEADER_FIELD FirstPublicationYear: 1962 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD Source: скан -->
<!-- HEADER_FIELD StyleGenre: Драматургія -->
<!-- HEADER_FIELD Title: Ліпавічок -->
<h2><a href="http://knihi.com/Uladzislau_Halubok/">Уладзіслаў Галубок</a></h2>
<h2>Ліпавічок</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>П’еса ў адной дзеі</p>
<p> </p>
<p>Вясковая хата: з аднаго боку акно, можа быць і два, напроці акна — дзверы. Дзед і баба заняты работаю.</p>
<p> </p>
<p>Баба (пяе).</p>
<p> </p>
<div class="POETRY">
<p>А калі ж ты памрэш,</p>
<p>Дзядок ты мой?</p>
<p>А калі ж ты памрэш,</p>
<p>Сівенькі мой?</p>
</div>
<div class="CLEAR"></div>
<p> </p>
<p>Дзед (пяе).</p>
<p> </p>
<div class="POETRY">
<p>У нядзелю, бабка,</p>
<p>У нядзелю, любка,</p>
<p>У нядзелю, сівая галубка мая.</p>
</div>
<div class="CLEAR"></div>
<p> </p>
<p>Баба.</p>
<p> </p>
<div class="POETRY">
<p>А пры кім ты мяне пакінеш,</p>
<p>Дзядок ты мой?</p>
<p>А пры кім ты мяне пакінеш,</p>
<p>Сівенькі мой?</p>
</div>
<div class="CLEAR"></div>
<p> </p>
<p>Дзед.</p>
<p> </p>
<div class="POETRY">
<p>Пры людзях, бабка,</p>
<p>Пры людзях, любка,</p>
<p>Пры людзях, сівая галубка мая.</p>
</div>
<div class="CLEAR"></div>
<p> </p>
<p>Баба.</p>
<p> </p>
<div class="POETRY">
<p>А людзі будуць мяне крыўдзіць,</p>
<p>Дзядок ты мой,</p>
<p>А людзі будуць мяне крыўдзіць,</p>
<p>Сівенькі мой.</p>
</div>
<div class="CLEAR"></div>
<p> </p>
<p>Дзед.</p>
<p> </p>
<div class="POETRY">
<p>Бараніся, бабка,</p>
<p>Бараніся, любка,</p>
<p>Бараніся, сівая галубка мая.</p>
</div>
<div class="CLEAR"></div>
<p> </p>
<p>Баба.</p>
<p> </p>
<div class="POETRY">
<p>А чым жа буду бараніцца,</p>
<p>Дзядок ты мой?</p>
<p>А чым жа буду бараніцца,</p>
<p>Сівенькі мой?</p>
</div>
<div class="CLEAR"></div>
<p> </p>
<p>(Плача, фартухом вочы закрывае..)</p>
<p>Дзед.</p>
<p> </p>
<div class="POETRY">
<p>Кіем, кіем, бабка,</p>
<p>Кіем, кіем, любка,</p>
<p>Кіем, кіем, сівая галубка мая!</p>
</div>
<div class="CLEAR"></div>
<p> </p>
<p> </p>
<p>Абое плачуць.</p>
<p> </p>
<p>Баба (плачучы). Наша ўжо доля такая... і старасць цяжкая, бо бог дзетак нам не даў.</p>
<p>Дзед (выціраючы вочы рукавом). Кінь, баба, ужо, пэўна, мы нягодныя ў бога, і за тое мы іх не маем.</p>
<p>Баба. А можа, і горай было б з дзяцьмі?</p>
<p>Дзед. Трэба было б гадаваць, карміць, адзяваць, а і шмат цярпець ад іх.</p>
<p>Баба (уздыхае). Але ж, пэўна, лепей, каб дзеці былі? (Кідае работу, паволі падыходзіць да акна.) А вунь нехта ідзе, глянь, дзядок, проста да нас ідзе!</p>
<p>Дзед (падыходзіць да акна і ўглядаецца). Здаецца, Цярэшка?</p>
<p>Баба. Цярэшка! Цярэшка!</p>
<p>Дзед і баба (пяюць).</p>
<p> </p>
<div class="POETRY">
<p>А Цярэшка чаху, чаху,</p>
<p>А што ў цябе ў мяху, ў мяху?</p>
</div>
<div class="CLEAR"></div>
<p> </p>
<p>Цярэшка (за сцэнай).</p>
<p> </p>
<div class="POETRY">
<p>Шпілечкі, голачкі,</p>
<p>Залатыя пярсцёначкі,</p>
<p>Чырвоны каралічкі —</p>
<p>Для дзевачак забавачкі.</p>
</div>
<div class="CLEAR"></div>
<p> </p>
<p>Дзед і баба.</p>
<p> </p>
<div class="POETRY">
<p>А Цярэшка, Цярэшанька,</p>
<p>Цераз двор дарожанька,</p>
<p>Бітая, таптаная,</p>
<p>Для гасцей прыбраная.</p>
<p>Захадзі, Цярэшка, захадзі.</p>
</div>
<div class="CLEAR"></div>
<p> </p>
<p>Цярэшка. Пахвалёны Езус!</p>
<p>Дзед і Баба. Навекі! Навекі!</p>
<p>Баба. Дзе госць, там і бог ёсць.</p>
<p>Дзед. Заходзьце бліжэй, бліжэй.</p>
<p>Баба. Як чалавек чужы зойдзе, тады ёсць з кім пагутарыць і гора сваё развесяліць.</p>
<p>Цярэшка. А што ж у вас за гора?</p>
<p>Дзед. Гора, ой, гора! Вось старасць падышла, а бог дзетак нам пашкадаваў на падпору нашай старасці.</p>
<p>Цярэшка. Вы так хочаце дзяцей, а мо яшчэ бог і дасць.</p>
<p>Дзед. Сядайце, браток, сядайце.</p>
<p>Цярэшка. Але ж я гасцінчыка для вас прынёс. (Выбірае з торбы і паказвае, а дзед з бабай прыглядаюцца.) Вось каральчыкі, шпілечкі, гузічкі, напарстачкі...</p>
<p>Баба (перарывае яго, хапаючы драўняную ляльку). А гэта што?.. Што гэта?</p>
<p>Цярэшка. Гэта лялька драўняная, а не звычайная, бо калі паложыш у калыску і пачнеш калыхаць — зробіцца жывое.</p>
<p>Дзед і Баба. Жывое? Жывое?</p>
<p>Цярэшка. Так, жывое. І гэты падарак вам прынёс, бярыце і весяліцеся. (Аддае бабе ляльку.)</p>
<p>Дзед і баба. Дзякуем, дзякуем!</p>
<p>Дзед. Сядзьце, суседзе, адпачніце. (Да бабы.) А ты, баба, прыгатуй закуску, а я зараз прыйду. (Выходзіць.)</p>
<p>Баба (прыгатаўляе закуску). Скажыце, суседзе, мо чуў што важнае, ідучы па свеце?</p>
<p>Цярэшка. Эт, усюды тое самае: ціха ліха і дабра нідзе няма.</p>
<p>Дзед (уваходзіць). Вось і гарэлка ёсць, каторая нас развесяліць, а ты, бабка, давай закуску.</p>
<p>Баба ставіць чаркі і закуску на стале, сама ідзе і ляльку калыша.</p>
<p>Дзед (да Цярэшкі). Кумок, падсоўвайся бліжэй да стала, трошкі вып'ем і закусім.</p>
<p>Цярэшка. А чаму ж кумка не йдзе? Кіньце ляльку, яшчэ нацешыцеся даволі, пара будзе.</p>
<p>Дзед ідзе да бабы і цягне да стала, выпіваюць адзін да другога.</p>
<p>Усе (разам).</p>
<p> </p>
<div class="POETRY">
<p>На здароўе, кума!</p>
<p>На здароўе, на здароўе!</p>
<p>На здароўе, на здароўе!</p>
</div>
<div class="CLEAR"></div>
<p> </p>
<p>Цярэшка. Добрая гарэлка, аж цяплей і весялей стала.</p>
<p>Дзед. Аж пяяць захацелася. Бабка, заспявай нам!</p>
<p>Баба (пяе).</p>
<p> </p>
<div class="POETRY">
<p>Ты мой дзед, ты мой дзед,</p>
<p>А я твая бабка.</p>
<p>Шануй мяне, гадуй мяне,</p>
<p>Каб я была гладка!</p>
</div>
<div class="CLEAR"></div>
<p> </p>
<p>Дзед (пяе).</p>
<p> </p>
<div class="POETRY">
<p>Шанаваць буду,</p>
<p>Гадаваць буду,</p>
<p>А як смерць прыйдзе,</p>
<p>Паміраць буду.</p>
</div>
<div class="CLEAR"></div>
<p> </p>
<p>Баба.</p>
<p> </p>
<div class="POETRY">
<p>Мой міленькі, мой старэнькі,</p>
<p>Агляніся ды не паваліся:</p>
<p>У куце кіёчкі стаяць</p>
<p>Па галованьцы могуць даць.</p>
</div>
<div class="CLEAR"></div>
<p> </p>
<p>(Уцякае, а дзед даганяе.)</p>
<p>Дзед.</p>
<p> </p>
<div class="POETRY">
<p>Хоць я і павалюся,</p>
<p>А за бабай паганюся,</p>
<p>Хоць я і ножанькі зламлю,</p>
<p>Сваю бабаньку даганю.</p>
</div>
<div class="CLEAR"></div>
<p> </p>
<p>Цярэшка (пяе).</p>
<p> </p>
<div class="POETRY">
<p>Гуляйце, старыя, цяпер,</p>
<p>Пакуль няма маленькіх дзяцей,</p>
<p>Як будуць малыя дзеці,</p>
<p>Не захочаце глядзеці.</p>
</div>
<div class="CLEAR"></div>
<p> </p>
<p>Баба. А! Ліпавічок як там?</p>
<p>Дзед. Досыць ужо гуляць, а калыскі трэба шукаць. (Выходзіць за дзверы.)</p>
<p>Баба. Але! Борздзенька пастарайся. (Калыша Ліпавічка на лаўцы.)</p>
<p>Дзед (прыносіць калыску). Вось і калыска ёсць! (Нясе да стала.)</p>
<p>Баба. Нясі сюды!</p>
<p>Дзед. Не, ля стала прыгажэй будзе!</p>
<p>Баба (цягнучы калыску). Сюды! Каля печы цяплей будзе.</p>
<p>Дзед. Знаеш ты! Каля стала харашэй будзе!</p>
<p>Баба. Знаеш! Знаеш! А пэўна знаю. Гэта жаноцкая рэч.</p>
<p>Дзед. Жаноцкая, жаноцкая! А мужчынская гэта не? Ну, пусці!</p>
<p>Баба. Пусці, пусці!</p>
<p>Дзед з бабаю цягнуць калыску.</p>
<p>Цярэшка. Пусці, дзед. Гэта жаноцкая рэч.</p>
<p>Дзед пускае калыску, а баба цягне яе да печы.</p>
<p>Дзед. Маеш, цягні, калі гэтак хочаш, цягні, цягні.</p>
<p>Баба ў калысцы калыша ляльку, сеўшы сама па зэдлічку.</p>
<p>Цярэшка. А ўжо пэўна мне час збірацца ў дарогу, бо яшчэ шмат маю абходу.</p>
<p>Баба. Гэта ўжо нас адных пакідаеш?</p>
<p>Цярэшка. Не адных, бо Ліпавічка маеце, толькі калышыце і гадуйце, а будзе вам вясёла. (Складае свае рэчы у торбу.) А дзе ж мая шапка? (Развітваецца з дзедам.)</p>
<p>Дзед. Няхай бог дае вам здароўя і шчасця ў жыцці вашым, дзе пойдзеце — няхай дарожка парасце мяккім мохам, а дзе ваду будзеце піць — хай мёдам стане.</p>
<p>Цярэшка (кланяецца бабе). Бывайце здаровы! (Выходзіць.)</p>
<p>Дзед і баба. З богам, з богам! (Дзед выпускае Цярэшку, прыходзіць і сядае каля бабы. Абое калышуць і пяюць.)</p>
<p> </p>
<div class="POETRY">
<p>Люлі, люлі, люлі,</p>
<p>Прыляцелі куры,</p>
<p>Селі на варотах,</p>
<p>У чырвоных ботах.</p>
<p>Сталі сакатаці,</p>
<p>Што курачкам даці?</p>
<p>Ці бобу каробу,</p>
<p>Ці ячменю жменю,</p>
<p>Ці жыта карыта,</p>
<p>Ці гароху троху?</p>
<p>Люлі, люлі, люлі,</p>
<p>Усе курачкі паснулі,</p>
<p>Паснулі і курчаткі Пад крыльцамі маткі.</p>
<p>Спі ж ты, дзіцянятка,</p>
<p>Спі, мой небажатка!..</p>
</div>
<div class="CLEAR"></div>
<p> </p>
<p>Невялікая паўза.</p>
<p> </p>
<div class="POETRY">
<p>А ты, коцю, вон, вон,</p>
<p>На малога сон, сон!</p>
<p>А ты, коцю, не бурчы,</p>
<p>А ты, малы, спі, маўчы.</p>
<p>— Я не бурчу, не скачу,</p>
<p>Па сваёй бядзе плачу.</p>
</div>
<div class="CLEAR"></div>
<p> </p>
<p>У калысцы чуецца голас.</p>
<p> </p>
<div class="POETRY">
<p>Бабка мядок злізала,</p>
<p>На мяне, катка, сказала.</p>
</div>
<div class="CLEAR"></div>
<p> </p>
<p>Дзіця І. Ку-а, ку-а, ку-а!</p>
<p>Дзед. Глядзі, жывое! Жывое! (Выцягвае і бярэ на рукі.) Якое харошае, якія ручкі...</p>
<p>Дзіця ІІ. Ку-а, ку-а, ку-а, ку-а!</p>
<p>Дзед (аддае бабе дзіцятка). Бяры, баба, трымай. (Цягне другое і выносіць на руках на сцэну.) А гэта яшчэ прыгажэйшае, якія вочкі — як васілёчкі.</p>
<p>Дзіця ІІІ (плача). Ах-ах-ах...</p>
<p>Баба, кінуўшы першае, бяжыць па трэцяе і выцягвае.</p>
<p>Дзіця IV (плача). Ах-ах-ах, ха-ха-ха-ха.</p>
<p>Дзед выцягвае.</p>
<p>Дзіця V. Мама!</p>
<p>Баба. Хадзі, дзетка, хадзі. (Цягне.)</p>
<p>Дзіця VI. Тата!</p>
<p>Дзед. Зараз, зараз. (Цягне.)</p>
<p>Дзіця VII. А я ўжо і сама вылезу! (Само вылазіць.)</p>
<p>Дзед. Ужо гэтаму і канца не будзе! (Бярэ і скора выносіць калыску.)</p>
<p>Баба. Дзеткі мае даражэнькія, а дзе ж мне вас дзець?</p>
<p>Дзед. А што, бабка, маем шмат дзяцей?</p>
<p>Баба. Ужо нават і зашмат.</p>
<p>Дзед. Скуль вы ўзяліся?</p>
<p>Баба. А скажыце, мае дзеткі, як вы называецеся?</p>
<p>Дзіця І. Я называюся Гэлька.</p>
<p>Дзіця ІІІ. Я называюся Стаська.</p>
<p>Дзіця ІІ. Я называюся Зоська.</p>
<p>Дзіця IV. Я называюся Міхась.</p>
<p>Дзіця V. Я называюся Геня.</p>
<p>Дзіця VI. Я называюся Юзя.</p>
<p>Дзіця VII. Я называюся Марылька.</p>
<p>Баба. А дзе вы прабывалі?</p>
<p>Марылька. Мы прабывалі ў лесе, дзе птушкі харошыя песні пяюць, а вецер харошыя казкі расказваў.</p>
<p>Дзед. Пакажыце, што вы ўмееце, пагуляйце.</p>
<p>Геня. Пагуляем, пагуляем.</p>
<p>Усе (робяць кола). Пагуляем, пагуляем. (Пяюць.)</p>
<p> </p>
<div class="POETRY">
<p>Камар лазню тапіў,</p>
<p>Муха парылася.</p>
<p>Дылі, дылі, го-ца-ца,</p>
<p>Ой, дыль, дыль, го-ца-ца!</p>
<p>З палка звалілася,</p>
<p>Насмерць забілася.</p>
<p>Дылі, дылі (і г. д.)...</p>
<p>Блыха добрай была,</p>
<p>Запрагае ката.</p>
<p>Дылі, дылі (і г. д.)...</p>
<p>Едзе ўміг па папа,</p>
<p>Крывапіўца клапа.</p>
<p>Дылі, дылі (і г. д.)...</p>
<p>А поп часу не мае...</p>
<p>Прусака спавядае.</p>
<p>Дылі, дылі (і г. д.)...</p>
</div>
<div class="CLEAR"></div>
<p> </p>
<p>Дзед. Праўда, умееце хораша гуляць.</p>
<p>Гэлька. Мамка, есці, дай есці! (Цягне за фартух бабу.)</p>
<p>Усе. Есці, есці, мамка, дай есці!</p>
<p>Баба. Зараз, дзеткі, зараз, толькі згатоўлю.</p>
<p>Міхась. Тата, раскажы казку.</p>
<p>Усе. Казку, казку, тата, раскажы!</p>
<p>Дзед. Добра, дзеткі, раскажу. (Сядае на столку, а дзеці навокал, пачынае казку.) Быў дзед і баба... (І так далей расказвае.)</p>
<p>Двое дзяцей б’юцца.</p>
<p>Марылька. Тата, яна б’ецца!..</p>
<p>Стаська. Яна шчыплецца!..</p>
<p>Дзед (кідае адно дзіця з каленяў). А ці вы ціха не будзеце? А дзе ж мая дзяжка? (Адпаясвае дзяжку і хоча біць.)</p>
<p>Стаська і Марылька. Татка, татачка, не будзем, даруйце, татачка.</p>
<p>Дзед. Ну, глядзіце, каб гэтага болей не было.</p>
<p>Зоська. Лепей мы паскачам.</p>
<p>Усе. Паскачам, патанцуем, паскачам!</p>
<p>Парамі танцуюць польку, адно без пары круціцца ўсярэдзіне. Вясковыя хлопцы і дзяўчаты выглядаюць праз акно, шмат уваходзяць у хату.</p>
<p>Хлопец І. Дзядзька, цётка, скуль у вас так шмат дзяцей?</p>
<p>Дзяўчынка І. Дзядзька, цётка, скуль столькі дзяцей?</p>
<p>Хлопец І. Танцуюць і нічога не чуюць.</p>
<p>Хлопец ІІ. Дзядзька, цётка, чуеце?</p>
<p>Дзяўчына ІІ. У старых цяпер вясёла.</p>
<p>Усе збіраюцца ў адно месца і пяюць «чачотачку» — тры або чатыры звароткі.</p>
<p> </p>
<p>Заслона</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>