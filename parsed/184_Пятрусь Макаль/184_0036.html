<div class="container">
<div class="book-utils">
<div id="qrcode"></div>
<a href="/Piatrus_Makal/Vybacaj,_sto_nie_znaju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Выбачай, што не знаю..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Выбачай, што не знаю..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Выбачай, што не знаю імя тваё, птах,</p>
<p>Невядомы спявак, безыменны саліст,</p>
<p>Рассыпаючы звонкае дзіва ў кустах,</p>
<p>Скачаш з дрэва на дрэва, з ліста на ліст.</p>
<p>Ты збудзіў мяне дотыкам неба ад сну,</p>
<p>Расчыніўшы на досвітку дзверы ў вясну,</p>
<p>Я, аглушаны пошчакам срэбным, стаю,</p>
<p>У пакой упускаючы песню тваю.</p>
<p>Ты вясёлаю нотай сваёй цішыню</p>
<p>Пранізаў, нібы промень, што бліснуў з-за хмар,</p>
<p>Падарыўшы зямным слухачам вышыню</p>
<p>Летуценняў блакітных, агучаных мар.</p>
<p>Заціхае ў зняменні трава і ліства,</p>
<p>Заміраюць і людзі, і дрэвы наўкол,</p>
<p>Калі ты запяеш, уладар хараства,</p>
<p>Недасяжнага неба крылаты пасол.</p>
<p>Гаспадыня, не ў сілах стрымаць пачуцця,</p>
<p>Да акна падаецца ад дымнай пліты.</p>
<p>Угару галаву задзірае дзіця:</p>
<p>— Звонкі песенны цуд, дзе хаваешся ты?</p>
<p>Гэй, паслухай, няўлоўная пташка, прашу,</p>
<p>Я табе адкрываю, як сябру, душу.</p>
<p>Я таксама над песняй не сплю да відна —</p>
<p>Ды чаму чалавецтва не будзіць яна?</p>
<p>Таямніцу мастацтва свайго адамкні,</p>
<p>Навучы вышыні, навучы чысціні.</p>
<p>Навучы, як трымацца ў палёце заўжды,</p>
<p>Навучы, як, адводзячы хмары бяды,</p>
<p>Ад зямлі да нябёс працягнуўшы струну,</p>
<p>Славіць вечнаю песняй жыццё і вясну!</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>