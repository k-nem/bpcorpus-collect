<div class="container">
<div class="book-utils">
<div id="qrcode"></div>
<a href="/Piatrus_Makal/Rodnaja_mova.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Родная мова -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Родная мова</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як самую звонкую ў свеце навуку,</p>
<p>Як ройных вякоў пчаліную складчыну,</p>
<p>Прымаю па складу, па смаку, па гуку</p>
<p>Мову маю матчыну!</p>
<p> </p>
<p>З калыскі, ад першага лепету «мама»,</p>
<p>Які акрыліў жаўтароціка-хлопчыка,</p>
<p>Да грамавога «ура», што ўзнімала</p>
<p>Мяне ў штыкавую атаку з акопчыка.</p>
<p> </p>
<p>Пароль неўміручасці — родная мова.</p>
<p>Рассуньцеся, часу перагародкі:</p>
<p>Вядуць, як суседзі праз вокны, размову</p>
<p>Учора і Заўтра, патомкі і продкі...</p>
<p>Мы ці нямыя вякамі мычалі?</p>
<p>Струны ржавелі без пальцаў музыкі.</p>
<p>Нібы ўзрыўчатку, запасіў маўчанне</p>
<p>Род мой,</p>
<p>Народ мой,</p>
<p>Набат без’языкі.</p>
<p> </p>
<p>Мову маю, як праўду, падноскамі</p>
<p>На плошчах парадна глушылі,</p>
<p>Душылі</p>
<p>Пятлёй зацяжною, што Каліноўскаму</p>
<p>Вужакаю падступіла да шыі.</p>
<p> </p>
<p>Таму не стамлюся славіць, як сонца, я</p>
<p>Цябе, рэвалюцыя, што назаўсёды</p>
<p>Агучыла, як кінастужку бясконцую,</p>
<p>Гісторыю збуджаных воляй народаў.</p>
<p> </p>
<p>Ты ў нетрах маёй беларускай старонкі</p>
<p>Залежы музыкі адкапала,</p>
<p>Каб з сэрца, нібы з невычэрпнай скарбонкі</p>
<p>Высыпаў песні народу Купала.</p>
<p> </p>
<p>Мы слова прыгубілі, як крыніцу,</p>
<p>Што камень маўчання прабіла са звонам,</p>
<p>Пілі, як паветра пасля навальніцы,</p>
<p>Прапахлае сонейкам і азонам...</p>
<p> </p>
<p>Ды рынулі браніраваныя вусені</p>
<p>На край мой, нібыта на ліст кляновы.</p>
<p>Але прыслухацца іх прымусілі</p>
<p>Мы да сваёй выбуховае мовы.</p>
<p> </p>
<p>Трэсліся, быццам ад землетрасення,</p>
<p>Гвалтоўныя сейбіты сталі рурскай</p>
<p>Ад партызанскага вымаўлення</p>
<p>Грымотнай мовы маёй беларускай!</p>
<p> </p>
<p>І мінамётамі, і гарматамі</p>
<p>Краіна мая, што ад гневу бурліла,</p>
<p>Па грозных законах ваеннай граматыкі</p>
<p>Чужынцаў скланяла аж да Берліна...</p>
<p> </p>
<p>Нас дзеці і ўнукі паўтораць нанова —</p>
<p>Народы не спісваюцца на пенсію.</p>
<p>Ты будзеш звінець, мая родная мова,</p>
<p>Як слова, якое не выкінуць з песні!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>