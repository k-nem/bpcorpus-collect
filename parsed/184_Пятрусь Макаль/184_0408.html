<div class="container">
<div class="book-utils">
<div id="qrcode"></div>
<a href="/Piatrus_Makal/U_vahonie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: У вагоне -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>У вагоне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дождж вясенні несціхана лье,</p>
<p>Кроплямі на шкле аконным скача,</p>
<p>У вагоне гучна хлопчык плача</p>
<p>І заснуць суседзям не дае.</p>
<p>Суцяшае маці штохвілінна</p>
<p>Двухгадовага грамадзяніна</p>
<p>І на пасажыраў, што навокал,</p>
<p>Пазірае вінаватым вокам.</p>
<p>Люба мне глядзець на клопат матчын:</p>
<p>Недзе дома і ў мяне сям’я,</p>
<p>Сын, які мяне ў жыцці не бачыў,</p>
<p>Гэтак, як яго не бачыў я.</p>
<p>І рукой салдацкай, агрубелай,</p>
<p>Што прывыкла лашчыць сталь штыка,</p>
<p>Асцярожна і зусім няўмела</p>
<p>Пачынаю гладзіць хлапчука.</p>
<p>І суседзі дзівяцца ў вагоне:</p>
<p>Не ад матчыных пяшчотных рук,</p>
<p>Ад маёй шурпатае далоні</p>
<p>Раптам сунімаецца хлапчук.</p>
<p>Мо напомніў я малому бацьку,</p>
<p>Што яму ўяўляўся як праз сон,</p>
<p>Ну, а можа, ў постаці салдацкай</p>
<p>Проста моц адчуў і сілу ён.</p>
<p>І, напэўна, каб не хваля гэта,</p>
<p>Мне было б самому неўздагад,</p>
<p>Колькі ласкі і пяшчоты светлай</p>
<p>У тваёй суровасці, салдат.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>