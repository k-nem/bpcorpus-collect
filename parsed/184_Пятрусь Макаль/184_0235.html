<div class="container">
<div class="book-utils">
<div id="qrcode"></div>
<a href="/Piatrus_Makal/Byvaj,_niamiha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Бывай, няміга -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Бывай, няміга</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Тут,</p>
<p>дзе цябе ў задуменні шукаю,</p>
<p>Няміга,</p>
<p>Час прасуе бульдозерам</p>
<p>рэшткі руін.</p>
<p>Бывай, Няміга —</p>
<p>былога закрытая кніга,</p>
<p>Якую цяпер</p>
<p>не разгорне</p>
<p>мой сын.</p>
<p>На тваіх берагах</p>
<p>скрыжоўвалі прашчуры пікі,</p>
<p>Малацілі мячы харалужныя,</p>
<p>не цапы.</p>
<p>Умалот быў у бітвы быліннай</p>
<p>вялікі:</p>
<p>Тут галовы братоў</p>
<p>слаліся, як снапы.</p>
<p>Над табою,</p>
<p>рака старадаўняй</p>
<p>страшэннай казкі,</p>
<p>Мы часінай нядаўняй</p>
<p>чужынцам давалі адпор.</p>
<p>Іржавеюць дасюль над зямлёю</p>
<p>варожыя каскі,</p>
<p>Па якіх</p>
<p>днём і ноччу</p>
<p>руіны стралялі ва ўпор.</p>
<p>Схавалі цябе, але не пахавалі</p>
<p>мінчане,</p>
<p>Ты не дасі нам, Няміга,</p>
<p>забыцца,</p>
<p>адкуль мы прыйшлі.</p>
<p>Штыкамі і кулямі,</p>
<p>пікамі і мячамі</p>
<p>У тумане вякоў пісалі</p>
<p>славу айчыннай зямлі.</p>
<p>Сягоння сучаснікам</p>
<p>Над аняменнем Нямігі,</p>
<p>Дзе стопавярховае сонца</p>
<p>з імглы паўстае,</p>
<p>Узяўшы бар’ер гукавы,</p>
<p>бліскавічныя «Мігі»</p>
<p>На чыстым блакіце</p>
<p>аўтографы пішуць свае.</p>
<p>І гэтак шчымліва карціць</p>
<p>прысланіць вуха</p>
<p>Да цябе, як да ракавіны,</p>
<p>у якой</p>
<p>Заплешчацца раптам</p>
<p>таямніча і глуха</p>
<p>Мінуўшчына наша</p>
<p>схаванай падземнай ракой.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>