<div class="container">
<div class="book-utils">
<div id="qrcode"></div>
<a href="/Piatrus_Makal/Smak_jablyka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Смак яблыка -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Смак яблыка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ён трошкі і як лёд, і як агонь,—</p>
<p>Не толькі вуснаў, і душы патрэба.</p>
<p>Узважваю, паклаўшы на далонь,</p>
<p>Духмяны пругкі плод зямлі і неба.</p>
<p> </p>
<p>Няўжо і праўда Еву спакусіў</p>
<p>Каварным богам падасланы д’яблік?</p>
<p>Яе зубамі род людскі ўкусіў</p>
<p>Упершыню сарваны з дрэва яблык.</p>
<p> </p>
<p>Учынак Евы — нам усім урок:</p>
<p>Не збочыла,</p>
<p>Хоць усявышні скнара</p>
<p>Гразіў жанчыне, што за гэты крок</p>
<p>Смяротная яе чакае кара...</p>
<p> </p>
<p>Калі б не подзвіг твой, прамаці Ева</p>
<p>(За што табе на ўсе вякі хвала!),</p>
<p>Не вабіла б тваіх нашчадкаў дрэва,</p>
<p>Што дорыць нам плады дабра і зла.</p>
<p> </p>
<p>Скажыце, хіба не мацней за страх</p>
<p>Смак адкрыцця, якім патомкаў будзім?</p>
<p>Ерэтыкі згаралі на кастрах,</p>
<p>Агонь якіх высвечваў праўду людзям.</p>
<p> </p>
<p>Цяжар пазнання, быццам дынаміт,</p>
<p>Я валаку, працягваючы пошук:</p>
<p>Адной рукой —</p>
<p>арбіт міжзорных кошык</p>
<p>Другой —</p>
<p>кашолку атамных арбіт.</p>
<p> </p>
<p>...Клубок праменняў, трапяткі камяк</p>
<p>Сарвеш — і спеласць зазвініць у жмені.</p>
<p>Укусіш яблык — і адчуеш смак</p>
<p>Святла і цемры, вечнасці ў імгненні.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>