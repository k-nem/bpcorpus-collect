<div class="container">
<div class="book-utils">
<div id="qrcode"></div>
<a href="/Piatrus_Makal/Ekspanat.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Экспанат -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Экспанат</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гаварыць не ўмеюць экспанаты.</p>
<p>Ды ад іх пачуеш, як штодня</p>
<p>Свішчуць кулі, грукаюць гранаты...</p>
<p>Цішыня ў музеі. Цішыня.</p>
<p>Сталь сцяну каменную прашыла.</p>
<p>Помнік з цэглы вычасаў фугас.</p>
<p>Побач дрот калючы,</p>
<p>як шыпшына,</p>
<p>Што расцілі прыхадні для нас.</p>
<p>А пад шклом магільнік чорнай славы:</p>
<p>Ордэнаў жалезныя крыжы...</p>
<p>Дзе цяпер іх уладальнік бравы?</p>
<p>Вось ён —</p>
<p>госць цывільны з-за мяжы.</p>
<p>Ветэран з эсэсаўскай іржою.</p>
<p>Дымных успамінаў гаспадар.</p>
<p>Сетачкай маршчын, як паранджою,</p>
<p>Замаскіраваў азызлы твар.</p>
<p>Ордэны, як орды, на палічцы —</p>
<p>Блізкая такая даўніна...</p>
<p>Колькі іх?</p>
<p>На пальцах не палічыш:</p>
<p>Пальцы ў немца адцяла вайна.</p>
<p>Заблішчаў у госця зірк дрыготкі,</p>
<p>І калі б наўкол не тлум людзей,</p>
<p>Дык з-пад шкла паўскоквалі б бразготкі</p>
<p>Каб прыпасці да яго грудзей.</p>
<p>Воўчым вокам, ад натугі белым,</p>
<p>З карабля разбітага пірат,</p>
<p>Як калісь наводзіў парабелум,</p>
<p>Цэліць зараз фотаапарат.</p>
<p>Ён тады не вырваў славы з бою,</p>
<p>Што, як прывід, мроіцца ў смузе...</p>
<p>Дык хоць цьмяны цень яе з сабою</p>
<p>Па-зладзейску сёння павязе.</p>
<p>Падаецца з залы іншаземец,</p>
<p>Быццам зрушыў з месца экспанат...</p>
<p>— Стой! Куды?</p>
<p>Але не чуе немец:</p>
<p>Ён даўно аглух ад кананад.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>