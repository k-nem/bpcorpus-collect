<div class="container">
<div class="book-utils">
<div id="qrcode"></div>
<a href="/Piatrus_Makal/Kalasy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Каласы -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Каласы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мы — галасы зямной красы,</p>
<p>Мы — кроплі ў жытнім моры.</p>
<p>Мы — каласы, мы галасы</p>
<p>У небывалым хоры.</p>
<p>Мы так спяшаліся даспець,</p>
<p>Цягнуліся да неба,</p>
<p>Каб на высокай ноце спець</p>
<p>Зямную песню хлеба.</p>
<p>Нас, што ад горкіх летніх страт</p>
<p>Радзелі часта-часта,</p>
<p>Няміласці нябеснай град</p>
<p>Хацеў скасіць заўчасна.</p>
<p>Ці зналі мы, калі для мар</p>
<p>Прасілі ў сонца крылы,</p>
<p>Што ўласнай спеласці цяжар</p>
<p>Трымаць не хопіць сілы?</p>
<p>Век карацей або даўжэй,</p>
<p>Ды ўрэшце — лёс адзіны.</p>
<p>Чым мы цяжэй, тым мы бліжэй</p>
<p>Да жніўнае гадзіны.</p>
<p>Ахвярны лёс — жытнёвы лёс.</p>
<p>Ды іншага не трэба,</p>
<p>Калі ты ў гэты свет прынёс</p>
<p>Хаця б зярнятка хлеба.</p>
<p>Даспелі мы, паспелі мы</p>
<p>На свой рубеж апошні...</p>
<p>Хай рэжа плугам час нямы</p>
<p>Тугу асенняй пожні.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>