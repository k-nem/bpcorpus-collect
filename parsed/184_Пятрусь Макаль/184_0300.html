<div class="container">
<div class="book-utils">
<div id="qrcode"></div>
<a href="/Piatrus_Makal/Kruhly_stol.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Круглы стол -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Круглы стол</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паклон табе, святочны круглы стол,</p>
<p>Калі цябе ў палон бяруць тварожнікі</p>
<p>І крэслы па арбіце навакол</p>
<p>Абступяць, як планету спадарожнікі.</p>
<p>Хвалю тваё паседжанне, радня!</p>
<p>І хто з нас за сталом не пасталее,</p>
<p>Дзе маці — самым мудры старшыня?..</p>
<p>Такога б Генеральнай Асамблеі!</p>
<p>Сыны, нявесткі, дочкі і зяці —</p>
<p>Пасламі Наднямоныя і Чукоткі.</p>
<p>Клубок праблем разблытвайце ў жыцці,</p>
<p>Не апячыце губ — бярыце сподкі!</p>
<p>Адна сям’я і зблізку і здаля,</p>
<p>Яднае Ўсход і Захад форум братні.</p>
<p>Ці ж не магла б вось так і ты, Зямля?</p>
<p>Ты ж круглая —</p>
<p>амаль як стол мой хатні!</p>
<p>І хто з людзей не ахаў,</p>
<p>з-за крыла</p>
<p>Убачыўшы зямную сервіроўку,</p>
<p>Нас да свайго вялікага стала</p>
<p>З любых вышынь яна пацягне зноўку.</p>
<p>Як з місак, дым з вулканаў паўстае,</p>
<p>Бунтуе хмель у гронках — шклянак просіць.</p>
<p>Сурвэтак снежных пікі на стале</p>
<p>Яго высокасць сам Каўказ узносіць...</p>
<p>Эх, страсянуць бы так</p>
<p>За каўняры</p>
<p>Тых, што гатовы ў хцівасці зубастай</p>
<p>Перакульнуць нагамі дагары</p>
<p>Цябе, наш стол, каб толькі больш зграбастаць!</p>
<p>Ты ж не ўпадзеш ад добрых спраў і страў</p>
<p>Пад вечнаю сваёй лампадай-поўняй.</p>
<p>І слодычы і гаркаты прыпраў</p>
<p>Усім зямлянам выдай мерай поўнай.</p>
<p>Сям’я людская, думай жа пра стол,</p>
<p>Які прыбраць па-гаспадарску трэба.</p>
<p>Няхай штодзень на стол,</p>
<p>як на прастол,</p>
<p>Каронаю ўзыходзіць бохан хлеба!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>