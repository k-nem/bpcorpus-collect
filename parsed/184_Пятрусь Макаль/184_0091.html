<div class="container">
<div class="book-utils">
<div id="qrcode"></div>
<a href="/Piatrus_Makal/Moj_prynios.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Мой прынёс..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Мой прынёс..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Май прынёс Перамогу.</p>
<p>У Маі расцвіў бэз.</p>
<p>У Маі прымаю трывогу,</p>
<p>Што тупае да парогу,</p>
<p>Без...</p>
<p>Без бацькі сын вырас.</p>
<p>Прыродзе наперарэз</p>
<p>Множыцца, быццам вірус,</p>
<p>Без...</p>
<p>Нага без нагі —</p>
<p>Пратэз.</p>
<p>Як рэха мінулага, стукае</p>
<p>У сэрцы і камяні.</p>
<p>Завея бяздомнай сукаю</p>
<p>Сціхла ўдалечыні.</p>
<p>Вуліцай у непагоду</p>
<p>Безвач народ ідзе.</p>
<p>Бездараж. Ад галалёду</p>
<p>Не ўратавацца нідзе.</p>
<p>Аўтобус, што коціцца роўна</p>
<p>Зачыкільгае раптоўна</p>
<p>І панясе, панясе</p>
<p>Гэтак, што ахнуць усе.</p>
<p>Не ўтаймаваць гайданку.</p>
<p>Хіба не бачыце вы,</p>
<p>Як крутануў баранку</p>
<p>Вадзіцель без галавы?</p>
<p>У твары пранізліва хукае,</p>
<p>Разбегам збіваючы з ног,</p>
<p>Эра бязмерных хуткасцяў,</p>
<p>Эра люстраных дарог.</p>
<p>Лёс мой — шалёны аўтобус</p>
<p>Без тармазоў і руля.</p>
<p>За паваротам,</p>
<p>як глобус,</p>
<p>Выслізнуць можа зямля...</p>
<p>Множыцца страшнае «без»,</p>
<p>Быццам бязродны бес.</p>
<p>Вокны без шыбы.</p>
<p>Свет без падзей.</p>
<p>Мора без рыбы.</p>
<p>Дом без людзей.</p>
<p>Без...</p>
<p>Без...</p>
<p>Без...</p>
<p>Бездань, як позва.</p>
<p>Стойце — яшчэ не позна!</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>