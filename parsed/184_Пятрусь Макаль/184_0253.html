<div class="container">
<div class="book-utils">
<div id="qrcode"></div>
<a href="/Piatrus_Makal/Himn_cviarozasci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Гімн цвярозасці -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Гімн цвярозасці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я знаю пах віна і смак чарэшні.</p>
<p>Я сам зусім не праведнік бязгрэшны.</p>
<p>І ўсё ж складаю гучны гімн цвярозым:</p>
<p>Няхай жыве да веку ясны розум!</p>
<p>Ды вось жа пляшкі на стале пасталі,</p>
<p>Як ідалы на хісткім п’едэстале.</p>
<p>І рыльцы іх нацэлены, як жэрлы,—</p>
<p>Ідзе ў атаку ідал ненажэрны!</p>
<p>І ты прад ім адразу рукі ўгору.</p>
<p>Усё адно ці з радасці, ці з гора —</p>
<p>Ты пляшкаю, якую ўраз асушыш,</p>
<p>На суткі сонца сам сабе патушыш.</p>
<p>І задрыжыць відэлька ў пальцах слізкіх...</p>
<p>Ты — злодзей!</p>
<p>Ты крадзеш у самых блізкіх:</p>
<p>У любай — непадораную ласку,</p>
<p>У сына — нерасказаную казку.</p>
<p>Прададзены падманлівым акрасам,</p>
<p>Ты і чэрніш і лакіруеш разам.</p>
<p>І лак, і дзёгаць у тваім бакале</p>
<p>Прытулак для абдымкаў адшукалі.</p>
<p>Ты — дэзерцір! Ты завярбован страхам,</p>
<p>Сам ад сябе ўцякаеш гразкім шляхам.</p>
<p>І языком,</p>
<p>Як малатком,</p>
<p>Кляпаеш.</p>
<p>Бяжыш —</p>
<p>І за крысо мяне хапаеш.</p>
<p>Таму я і складаю гімн цвярозым:</p>
<p>Няхай жыве да веку ясны розум!</p>
<p>Калі ж не можа свет зусім без п’яных,</p>
<p>Дык лепш ужо хмялець ад губ каханых!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>