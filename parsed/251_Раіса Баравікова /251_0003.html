<div class="container">
<div class="book-utils">
<div id="qrcode"></div>
<a href="/Raisa_Baravikova/Vasmiradkouji_aposnich_pacalunkau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Раіса Баравікова -->
<!-- HEADER_FIELD CreationYear: 1980-2010? -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 2008 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 2008? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: іншыя,мастацкі/верш -->
<!-- HEADER_FIELD Title: Васьмірадкоўі апошніх пацалункаў -->
<!-- HEADER_FIELD Uploaded: 2010-12-08T08:05:00Z -->
<h2><a href="http://knihi.com/Raisa_Baravikova/">Раіса Баравікова</a></h2>
<h2>Васьмірадкоўі апошніх пацалункаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p> </p>
<p>Нават таленту не збярог,</p>
<p>а ўсё выхваляўся нечым...</p>
<p>Як след развітацца не змог,</p>
<p>бы знік у Сярэднявеччы.</p>
<p> </p>
<p>Спакой старажытных цаглін.</p>
<p>Лісце ля іх, што піястры,</p>
<p>і ён там малюе махрыстыя астры,</p>
<p>што быць мне букетам калісьці маглі.</p>
<p> </p>
<p> </p>
<p>* * *</p>
<p> </p>
<p>Калісьці мучыўся, сачыў...</p>
<p>У чаратах трымцела лодка.</p>
<p>Сінелі доўга касачы</p>
<p>дымкамі мая на ўзбалотках.</p>
<p> </p>
<p>Хваліўся лепшаю з удач,</p>
<p>а дараваць драбніц не ўмееш,</p>
<p>дык для чаго тады касач</p>
<p>пяшчотна ўдалечы сінее?</p>
<p> </p>
<p> </p>
<p>* * *</p>
<p> </p>
<p>Не быў ты ва Фларэнцыі няблізкай,</p>
<p>не вандраваў па тым шыкоўным месцы,</p>
<p>чаго ж мяне раўняеш з адаліскай</p>
<p>на старажытнай фларэнтыйскай фрэсцы.</p>
<p> </p>
<p>Стагоддзі тояць розныя абліччы,</p>
<p>па іх блукаюць жабракі і франты,</p>
<p>і ты ўва мне не бачыш Беатрычэ</p>
<p>толькі таму, што сам, на жаль, не Дантэ.</p>
<p> </p>
<p> </p>
<p>* * *</p>
<p> </p>
<p>Падобна, за акном падрос вішняк</p>
<p>ад тостаў за Еўропу і за Азію,</p>
<p>мы п'ём віно, здаецца нам - мальвазію,</p>
<p>і хочацца мне танчыць кракавяк.</p>
<p> </p>
<p>Касцёл Мар'яцкі неба адамкне,</p>
<p>на ўзвышшы Вавель высветліцца ў бліках.</p>
<p>Бывай! - не ты, а «Яма Міхаліка»,</p>
<p>ідзі на ўсход і знойдзеш там мяне.</p>
<p> </p>
<p> </p>
<p>* * *</p>
<p> </p>
<p>Жалейка, скрыпка і бубнач,</p>
<p>ад гукаў млосных звяла астра.</p>
<p>У каляндарыку пазнач:</p>
<p>дзень пасля Спаса. Старэ Място.</p>
<p> </p>
<p>Яшчэ нічога не шкада</p>
<p>і нас не помніць брук памыты,</p>
<p>а ты руку сваю падаў,</p>
<p>бы разам век увесь пражыты.</p>
<p> </p>
<p> </p>
<p>* * *</p>
<p> </p>
<p>Цябе шукаць між сытых скнар,</p>
<p>што ў пустазеллі клумбу цыній.</p>
<p>Адзін махляр, другі ліхвяр,</p>
<p>а трэці проста злосны цынік.</p>
<p> </p>
<p>Пастаў іх у адзіны рад</p>
<p>і незайздросны ўбачыш шэраг,</p>
<p>які мундзір, такі й парад -</p>
<p>бязглузды, ваяўнічы, шэры!</p>
<p> </p>
<p> </p>
<p>* * *</p>
<p> </p>
<p>О, як жа мы ўмелі пры добрай нагодзе</p>
<p>(бы кадр рамантычны ў любоўным кіно)</p>
<p>на ноч пераблытваць часы і стагоддзі,</p>
<p>у дзверы - няможна, ішоў праз акно...</p>
<p> </p>
<p>І стрэлкі гадзіны лічылі няўзнак,</p>
<p>і дэтэктыў недачытаны падаў,</p>
<p>і муж за сцяною думаў - скразняк! -</p>
<p>хвілінны парыў лістапада.</p>
<p> </p>
<p> </p>
<p>* * *</p>
<p> </p>
<p>Вы так спакусна падміргнулі,</p>
<p>што досыць - аніякіх спраў!</p>
<p>Гуллівы месяц свае гулі</p>
<p>ў аблоках лёгкіх распачаў.</p>
<p> </p>
<p>Ужо займаецца дзянніца.</p>
<p>У крэсле змяты сарафан.</p>
<p>І як жа мне салодка сніцца</p>
<p>галавакружны ваш падман.</p>
<p> </p>
<p> </p>
<p>* * *</p>
<p> </p>
<p>Руку падасць абы-абы...</p>
<p>Я ж адзначаю падсвядома:</p>
<p>яму так хочацца пабыць,</p>
<p>на мове свецкай, сябрам дома.</p>
<p> </p>
<p>Няцяжка зразумець яго -</p>
<p>нядаўняга ўлюбёнца Ліры,</p>
<p>што не ўсвядоміць аднаго:</p>
<p>мяняюцца не людзі, а куміры.</p>
<p> </p>
<p> </p>
<p>* * *</p>
<p> </p>
<p>У дымцы ранняга змяркання</p>
<p>збягае сцежка крута ўніз...</p>
<p>Ты ўзвёў спатканні да кахання,</p>
<p>а гэта проста мой капрыз.</p>
<p> </p>
<p>З крыштальным туфлікам не ходзяць,</p>
<p>дзе заглынула ўсё дрыгва,</p>
<p>дзе замест мроіва - куродым,</p>
<p>гадзючнік з жабчыным «ква-ква».</p>
<p> </p>
<p> </p>
<p>* * *</p>
<p> </p>
<p>Каб не ўкруціцца ў нейкі зман,</p>
<p>і ад сурокаў, і ад звягаў</p>
<p>далёкіх інкаў талісман</p>
<p>купіла для сябе ў Чыкага.</p>
<p> </p>
<p>Цвіце ў ярах трава-дурман,</p>
<p>світанне ўспуджваюць вароны.</p>
<p>Самотна як! І талісман</p>
<p>той ад нічога не бароніць.</p>
<p> </p>
<p> </p>
<p>* * *</p>
<p> </p>
<p>Калішні танец падэграс.</p>
<p>Мы для яго як манекены.</p>
<p>Не тое ўбранне, не той час,</p>
<p>і, зразумела, нашы сцены.</p>
<p> </p>
<p>На падаконніку - альяс.</p>
<p>Ёсць у пакоі нехта лішні.</p>
<p>Гучаў так доўга падэграс,</p>
<p>што й ты міжволі стаў... калішнім!</p>
<p> </p>
<p> </p>
<p>* * *</p>
<p> </p>
<p>Так радасна, лёгка ніколі</p>
<p>не падала грыўка на лоб,</p>
<p>мы нейкія дзіўныя ролі</p>
<p>ігралі паўлета ўзахлёб.</p>
<p> </p>
<p>З наіўнасці ўскружанай нашай</p>
<p>смяяліся ўночы гудкі.</p>
<p>Расстаўлены крэслы... І шашаль...</p>
<p>І бляклай афішкі шматкі.</p>
<p> </p>
<p> </p>
<p>* * *</p>
<p> </p>
<p>Пад адхонам фіялкі цвілі</p>
<p>і глыбелі стрыжыныя норы,</p>
<p>мы не згледзелі нават, калі</p>
<p>на цягнік пераскочылі скоры.</p>
<p> </p>
<p>І знікалі за ўзмахам рукі</p>
<p>тыя лёгкасць і пал дыхання,</p>
<p>пакідаючы нам радкі</p>
<p>аповесцямі пра каханне.</p>
<p> </p>
<p> </p>
<p>* * *</p>
<p> </p>
<p>Тут водар укропнай грады</p>
<p>і шпак малады на штыхеце,</p>
<p>і флёксы цвітуць, як тады,</p>
<p>а след твой згубіўся ў тым леце...</p>
<p> </p>
<p>Не помню ні слоў, ні сказаў</p>
<p>з той - на ўсю ноч - сустрэчы,</p>
<p>але больш аніводнага разу</p>
<p>не клялася я ў нечым вечным.</p>
<p> </p>
<p> </p>
<p>* * *</p>
<p> </p>
<p>Гэты пакойчык анёл нам распіша</p>
<p>фарбамі нейкага яснага дня...</p>
<p>Ты чуеш, якая нябесная ціша,</p>
<p>якая, нязнаная людству, плыве цішыня.</p>
<p> </p>
<p>І мы забываем пра тлум і знямогу</p>
<p>ў палоне дасюль невядомага нам пачуцця,</p>
<p>нібы дзесь высока расказваем Богу</p>
<p>урыўкі з яшчэ недапісанай кнігі Быцця.</p>
<p> </p>
<p> </p>
<p>* * *</p>
<p> </p>
<p>Не крычы, не буркай, ты не леў,</p>
<p>рукі пакладу табе на плечы,</p>
<p>будзе заўтра справа наша блеф,</p>
<p>а цяпер, як кажуць, шчэ не вечар.</p>
<p> </p>
<p>З маладосцю ўжо не сваякі,</p>
<p>толькі водсвет ловіш мой дзявочы,</p>
<p>ды шукае на падушцы ўночы</p>
<p>мой румянец жар тваёй шчакі.</p>
<p> </p>
<p> </p>
<p>* * *</p>
<p> </p>
<p>Не ведаю, чый ты каханак,</p>
<p>і чуць не хачу пра гэта,</p>
<p>бо ўжо здагадаўся ранак,</p>
<p>што я цябе выкрала з лета.</p>
<p> </p>
<p>Вось толькі ты сам чамусьці</p>
<p>ніяк здагадацца не хочаш,</p>
<p>чаму перасмяглі вусны</p>
<p>і шчасліва смяюцца вочы.</p>
<p> </p>
<p> </p>
<p>* * *</p>
<p> </p>
<p>Жаданае хуценька ляжа ў рэестры,</p>
<p>дзе хлеб і да хлеба і мноства выгод,</p>
<p>вясёлыя песні, і тосты, і фэсты</p>
<p>закручаны у нейкі дурны карагод.</p>
<p> </p>
<p>Над вуллямі пчолы заўзята раяцца.</p>
<p>Расквечана поле, бо лета якраз.</p>
<p>І гэткія ж сны маляўнічыя сняцца,</p>
<p>а лепшыя кветкі цвітуць не для нас.</p>
<p> </p>
<p> </p>
<p>* * *</p>
<p> </p>
<p>Важкіх апраўдванняў рой,</p>
<p>званкі тэлефонныя ўпотай...</p>
<p>Я ўсё разумею, толькі не строй</p>
<p>хоць зараз з сябе ідыёта.</p>
<p> </p>
<p>Пчолы гудуць кішма,</p>
<p>радыя летняму раю...</p>
<p>Я і сама не тваё імя</p>
<p>ў снах сваіх паўтараю.</p>
<p> </p>
<p> </p>
<p>* * *</p>
<p> </p>
<p>У жмінды не возьмеш і змылка,</p>
<p>а ў шчодрага - дзіркі ва ўсім.</p>
<p>Пагодзімся, выйшла памылка,</p>
<p>у часе не нашым стаім.</p>
<p>Ды кліча нас вулкі развілка</p>
<p>у вечнае лета без зім...</p>
<p> </p>
<p>І помняцца мне тыя пахкія флёксы</p>
<p>на вуліцы Фоксаль, на вуліцы Фоксаль.</p>
<p> </p>
<p> </p>
<p>* * *</p>
<p> </p>
<p>Пяшчоты не шкадуеш на падпітку.</p>
<p>Язмін цвіце. Дурман і слоў, і паху.</p>
<p>І яр п'янкі, казыча былка лытку.</p>
<p>Якое свята нам наладзіў Бахус!</p>
<p> </p>
<p>А раніцай бы вывеў нас з турмы.</p>
<p>Затушаваў паўсюль вясёлы колер.</p>
<p>Нібы яму вядома ўжо, што мы</p>
<p>сюды не завітаем больш ніколі.</p>
<p> </p>
<p> </p>
<p>* * *</p>
<p> </p>
<p>Наўкол даволі пекнаты,</p>
<p>патроху сцішваю жаданні.</p>
<p>Трапечуць свечкі ўсе ў чаканні,</p>
<p>і вось нарэшце радасць - ты!</p>
<p> </p>
<p>А воск сцякае на абрус,</p>
<p>і пацяжэлі раптам плечы.</p>
<p>Мне даспадобы, што ты хлус:</p>
<p>Так... Лазня... У калядны вечар.</p>
<p> </p>
<p> </p>
<p>* * *</p>
<p> </p>
<p>Не ведаю я, кім ты спапялёны,</p>
<p>якая крыўда выпекла да дна.</p>
<p>Жанчыны бы нямірныя плямёны,</p>
<p>калі між іх не знойдзена адна.</p>
<p> </p>
<p>І я таксама, ведаю, не тая,</p>
<p>што зможа свет перавярнуць наноў,</p>
<p>ды не было ў мяне такога мая...</p>
<p>Даруй. Пакуль. Вяртаюся дамоў.</p>
<p> </p>
<p> </p>
<p>* * *</p>
<p> </p>
<p>Аздобваем натхнёна сцены,</p>
<p>страсаючы гадоў дурман.</p>
<p>О, мы героі дзіўнай сцэны,</p>
<p>ўся дэкарацыя - падман.</p>
<p> </p>
<p>Але яе не разбураю,</p>
<p>бо толькі дробязь розніць нас:</p>
<p>я ўсё трагедыю іграю,</p>
<p>а ты - забаўны нейкі фарс.</p>
<p> </p>
<p> </p>
<p>* * *</p>
<p> </p>
<p>З травы падміргваюць анюткі,</p>
<p>штось блытана даводзіш мне.</p>
<p>Ах, Божа мой, лісток танюткі,</p>
<p>бы шлеечка ад камбінэ.</p>
<p> </p>
<p>Так, засяроджвацца не варта,</p>
<p>ці ж мала для размовы тэм,</p>
<p>а шлеечка-лісток упарта</p>
<p>заве ў анюткавы эдэм.</p>
<p> </p>
<p> </p>
<p>* * *</p>
<p> </p>
<p>На выхадзе пагаварылі крышку...</p>
<p>Прыбраны стол. Адбалявалі. Годзе.</p>
<p>Стаяць, бы й не краналі іх, кілішкі,</p>
<p>на шчасце не разбіўся з іх ніводзін.</p>
<p> </p>
<p>Хітрынкамі згасае свята ў зрэнках,</p>
<p>паціху саступае месца жалю,</p>
<p>але як ззяе ўся мая сукенка,</p>
<p>ёй дастаткова, што была на балю.</p>
<p> </p>
<p> </p>
<p>* * *</p>
<p> </p>
<p>Зноў апынуліся на скразняку.</p>
<p>Пахне лускою і глеем.</p>
<p>Як трапятліва цалуе руку,</p>
<p>быццам у вусны не ўмее.</p>
<p> </p>
<p>Чымсьці нагадвае мосцік стары</p>
<p>падлогу ў зацемненай келлі,</p>
<p>і халадок тут, бы ў манастыры,</p>
<p>а шчокі чамусь заірдзелі.</p>
<p> </p>
<p> </p>
<p>* * *</p>
<p> </p>
<p>Усё за нас: двары, кусты</p>
<p>і нават шэпт цікаўны нечы...</p>
<p>Цяпер я ведаю, што ты</p>
<p>ў мінулым многае адпрэчыў.</p>
<p> </p>
<p>А доказ: позіркі твае</p>
<p>у бок эстраднае Венеры,</p>
<p>што так разгублена ў фае</p>
<p>цярэбіць беленькі каўнерык.</p>
<p> </p>
<p> </p>
<p>* * *</p>
<p> </p>
<p>...І гэта глупства. Што далей?</p>
<p>За шыбкаю ліхтар замерзлы.</p>
<p>Ты расціраеш свой алей,</p>
<p>іграе ў тонкіх пальцах пэндзлік.</p>
<p> </p>
<p>Я не прыеду больш сюды.</p>
<p>Хай набірае сэнс свой драма</p>
<p>пад назвай дзіўнай: «Тры гады</p>
<p>і ноч яшчэ адна ў Адама».</p>
<p> </p>
<p> </p>
<p>* * *</p>
<p> </p>
<p>А-у... А-у!.. Палац гатычны.</p>
<p>Лёг зайчык сонечны да ног.</p>
<p>Агеньчык бліснуў эратычны</p>
<p>у вашым позірку, дальбог!</p>
<p> </p>
<p>Скідае пёрка голуб нам.</p>
<p>Любуемся разьбой калоны.</p>
<p>Вы штось гаворыце, а там...</p>
<p>бы пазяхаюць купідоны.</p>
<p> </p>
<p> </p>
<p>* * *</p>
<p> </p>
<p>Яшчэ адной зіме канец.</p>
<p>Шукаюць вераб'і праталін.</p>
<p>Куды ж вы дзеліся, ілжэц,</p>
<p>нібы ў авацыях расталі.</p>
<p> </p>
<p>Працёрты плюш стары да дзір.</p>
<p>Партэр здаля глядзіцца пляцам.</p>
<p>Я бараніла ваш мундзір,</p>
<p>а вы схацелі быць паяцам.</p>
<p> </p>
<p> </p>
<p>* * *</p>
<p> </p>
<p>Ну вось і скончана яна -</p>
<p>вясёлых клічнікаў паэма.</p>
<p>Любоўнай паузы - сцяна.</p>
<p>Ліхтар бы зорка Віфлеема.</p>
<p> </p>
<p>«Не спакушай мяне, не зводзь...» -</p>
<p>гучыць, гучыць твой голас родны.</p>
<p>Чаму ж? Так вырашыў Гасподзь,</p>
<p>а шлях у Бога ўсякі годны.</p>
<p> </p>
<p> </p>
<p>* * *</p>
<p> </p>
<p>Я іх не ведаю, дальбог,</p>
<p>саперніц... Абмінула гэта.</p>
<p>Пылок унепрыкметку лёг,</p>
<p>а я любуюся паркетам.</p>
<p> </p>
<p>Прасую, строю да Каляд</p>
<p>сурвэтак лёгенькіх бярэма.</p>
<p>Так звыкла ўсё, толькі пагляд</p>
<p>цяжкі, бы ў старшае з гарэма.</p>
<p> </p>
<p> </p>
<p>* * *</p>
<p> </p>
<p>Два гады не было лістоў</p>
<p>ад яго, ані чуткі, ні следу,</p>
<p>а пасля адазваўся ізноў:</p>
<p>«Сустракай. На тым тыдні прыеду».</p>
<p> </p>
<p>Уяўляла, увойдзе з дарогі</p>
<p>ён з бярэмам бэзавых гронак,</p>
<p>а на ім быў гарнітур строгі</p>
<p>і на пальцы блішчэў заручальны пярсцёнак.</p>
<p> </p>
<p> </p>
<p>* * *</p>
<p> </p>
<p>Не тыя сцены, не тыя шпалеры...</p>
<p>Душою і сэрцам даўно ўжо азяб.</p>
<p>Жывеш, бы прыкуты да лёгкай галеры, -</p>
<p>не вораг, не сябар, а так сабе... раб.</p>
<p> </p>
<p>Ды я з наравістасцю ўпартай дзікункі,</p>
<p>што дзесьці на скалах далёкіх пяе,</p>
<p>сню доўга штоночы твае пацалункі,</p>
<p>і ў гэтым прызнацца мне слоў не стае.</p>
<p> </p>
<p> </p>
<p>* * *</p>
<p> </p>
<p>Піць каву. Варажыць на гушчы.</p>
<p>Стракатых згадваць матылёў,</p>
<p>што і дасюль дзесь у Шлях-Пушчы</p>
<p>ўсё ловяць рэха нашых слоў.</p>
<p> </p>
<p>І не здаралася нічога.</p>
<p>Мы нават не былі на «ты».</p>
<p>Быў лес густы. Была дарога.</p>
<p>І на руцэ тваёй матыль.</p>
<p> </p>
<p> </p>
<p>* * *</p>
<p> </p>
<p>Жадання тайнага здабытак</p>
<p>зялёны плюшч, класічны Грыг...</p>
<p>І разам з тым сядзім, нібыта</p>
<p>ў непажаданы нейкі міг.</p>
<p> </p>
<p>І гук да гуку - не суладна,</p>
<p>між гэтых сцен няўтульна Вам.</p>
<p>Я разумею ўсё дакладна:</p>
<p>«Шэршэ ля фам, шэршэ ля фам».</p>
<p> </p>
<p> </p>
<p>* * *</p>
<p> </p>
<p>Пакуль... Пакуль... Шампанскае ў кілішку.</p>
<p>За нас яго ніхто ўжо не дап'е.</p>
<p>Яшчэ гартаю прыпамінаў кніжку</p>
<p>і ў нейкі момант загарну яе.</p>
<p> </p>
<p>Цяпер ужо і гэта мне пад сілу.</p>
<p>Любоўны міф - прынада для дваіх,</p>
<p>а тое ўсё, што ў сэрцы я насіла,</p>
<p>перачытаю ў позірках тваіх.</p>
<p> </p>
<p> </p>
<p>* * *</p>
<p> </p>
<p>Быццам лета на ложак прысела -</p>
<p>і спякота, і водар, і млосць.</p>
<p>Я ніколі дагэтуль не ўмела</p>
<p>з дзён мінулых вяртаць маладосць.</p>
<p> </p>
<p>Пераблытаны словы і рэчы,</p>
<p>і трапечуць пялёсткі прасцін,</p>
<p>бы абсыпала рукі і плечы</p>
<p>гранне промняў з-за лёгкіх гардзін.</p>
<p> </p>
<p> </p>
<p>* * *</p>
<p> </p>
<p>Не лічым тыдняў. Нервы рвем.</p>
<p>Я ўся - калючая шыпшына.</p>
<p>А потым... Момант - ты... Машына...</p>
<p>І дзесьці ўжо за Чэрвенем.</p>
<p> </p>
<p>І я яшчэ ў такой красе!</p>
<p>З зімы лячу ў адным напрамку,</p>
<p>дзе ты мне першую фіялку,</p>
<p>жывую, з лесу прынясеш.</p>
<p> </p>
<p> </p>
<p>* * *</p>
<p> </p>
<p>Хто і як і прад кім награшыў,</p>
<p>не развяжа ніякае веча.</p>
<p>Засынаеш - так многа душы,</p>
<p>а прачнешся і ўздрыгнеш - пустэча!</p>
<p> </p>
<p>І пранізвае дом - пустата.</p>
<p>Штосьці злое абкручвае г<span style="text-decoration: underline;">а</span>дам.</p>
<p>За акенцамі - стынь і слата,</p>
<p>і за спінаю - звялая радасць...</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>