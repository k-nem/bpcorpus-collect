<div class="container">
<div class="book-utils">
<div id="qrcode"></div>
<a href="/Alaksandar_Blok/Salaujiny_sad.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Блок -->
<!-- HEADER_FIELD LangOrig: rus -->
<!-- HEADER_FIELD SectionAuthor: Паэмы -->
<!-- HEADER_FIELD Title: Салаўіны сад -->
<!-- HEADER_FIELD Translation: Сяргей Грахоўскі -->
<h2><a href="http://knihi.com/Alaksandar_Blok/">Аляксандар Блок</a></h2>
<h2>Салаўіны сад</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>1</p>
<p> </p>
<p>Я ламлю спластаваныя скалы</p>
<p>Ў час адліву на глеістым дне,</p>
<p>Іх кавалкі асёл перапалы</p>
<p>На калматай цягае спіне.</p>
<p> </p>
<p>Данясем, пакладзем ля дарогі</p>
<p>I — да мора, за колішні мол</p>
<p>Нас вядуць валасатыя ногі,</p>
<p>I крычаць пачынае асёл.</p>
<p> </p>
<p>Рады ён і крычыць галасіста,</p>
<p>Што вяртаецца ўлегцы назад.</p>
<p>Каля самай дарогі — цяністы</p>
<p>I заглухлы раскінуўся сад.</p>
<p> </p>
<p>Праз паркан навісаюць галіны,</p>
<p>Нахіляюцца ружаў кусты,</p>
<p>Разліваецца спеў салаўіны,</p>
<p>Шапацяць ручаі і лісты.</p>
<p> </p>
<p>Крык асла ўсё часцей раздаецца</p>
<p>Каля брамы садовай якраз,</p>
<p>Нехта там і пяе, і смяецца,</p>
<p>I знікае ў альтанцы не ў час.</p>
<p> </p>
<p>Толькі слухаю голас пяшчотны,</p>
<p>Паганяю да мора асла</p>
<p>I гляджу, як на бераг спякотны</p>
<p>Асядае густая імгла.</p>
<p> </p>
<p>2</p>
<p> </p>
<p>Дзень гарачы знікае бясследна,</p>
<p>Цемра ночы паўзе праз кусты,</p>
<p>I асёл мой здзіўляецца бедны:</p>
<p>«Ну, чаго замаркоціўся ты?»</p>
<p> </p>
<p>Розум мой пачынае муціцца,</p>
<p>Думкі блытае спеў салаўёў,</p>
<p>Мне жыццё невядомае сніцца,</p>
<p>I маё, і зусім не маё...</p>
<p> </p>
<p>Ну чаго я ў хаціначцы цеснай</p>
<p>Памнажаю пакуты свае,</p>
<p>Паўтараю дзівосныя песні,</p>
<p>Што за брамаю нехта пяе?</p>
<p> </p>
<p>Не даходзяць ні стогны, ні енкі</p>
<p>У той сад праз высокі паркан,</p>
<p>Дзе у змроку бялее сукенка</p>
<p>I мільгае, як воблачка, стан.</p>
<p> </p>
<p>Кожны вечар у сінім тумане</p>
<p>Я іду да варот, як у сне.</p>
<p>Гэта вабіць яна на спатканне</p>
<p>I спявае, і кліча мяне.</p>
<p> </p>
<p>У прываблівых тых парываннях</p>
<p>Я забытае нешта лаўлю,</p>
<p>Пачынаю любіць хваляванні.</p>
<p>І паркан недасяжны люблю.</p>
<p> </p>
<p>3</p>
<p> </p>
<p>Спачывае асёл змардаваны,</p>
<p>Лом ляжыць на пяску пад скалой,</p>
<p>А ўначы гаспадар закаханы</p>
<p>Зноў блукае за душнай імглой.</p>
<p> </p>
<p>Шлях знаёмы, даўно пратаптаны,</p>
<p>Таямніча заблытвае крок,</p>
<p>Але ў змрочную засень паркана</p>
<p>Нешта цягне яго як знарок.</p>
<p> </p>
<p>Ён ідзе учарнелы, нядужы,</p>
<p>Дзе звіняць салаўёў галасы</p>
<p>І звісаюць калючыя ружы</p>
<p>Пад іскрынкамі буйнай расы.</p>
<p> </p>
<p>Што чакае, бяда ці спагада,</p>
<p>Калі іншую сцежку знайсці,</p>
<p>Каб у змрок салаўінага саду,</p>
<p>Ледзь пастукаўшы, ціха ўвайсці?</p>
<p> </p>
<p>Перакрэслю былое старанна,</p>
<p>Скіну лямку з плячэй і нуду:</p>
<p>Сэрца чуе, што госцем жаданым</p>
<p>Я у сад салаўіны прыйду...</p>
<p> </p>
<p>4</p>
<p> </p>
<p>Праўду сэрца маё гаварыла,</p>
<p>І нестрашнай здалася сцяна,</p>
<p>Я не стукаў — сама адчыніла</p>
<p>Непрыступныя дзверы яна.</p>
<p> </p>
<p>Паланілі лілеяў павевы,</p>
<p>Зачароўвалі слых ручаі,</p>
<p>І салодкім раскацістым спевам</p>
<p>Аглушылі мяне салаўі.</p>
<p> </p>
<p>Прыгажосць невядомага свету</p>
<p>Разгарнула абдымкі тады,</p>
<p>Як спадалі званчэй бранзалеты,</p>
<p>Чым у марах, што песціў заўжды.</p>
<p> </p>
<p>Апаліў мяне хмель залацісты.</p>
<p>Апаліў залацісты агонь.</p>
<p>Я забыўся пра шлях камяністы</p>
<p>І пра беднага друга свайго.</p>
<p> </p>
<p>5</p>
<p> </p>
<p>Засланіла ад смутку і гора</p>
<p>У шыпшынах і ружах сцяна, —</p>
<p>Салаўінаю песняю мора</p>
<p>Не заглушыш — вядома здаўна?</p>
<p> </p>
<p>Уварвалася ў спевы трывога —</p>
<p>Рокат мора і ўсплёскі вясла...</p>
<p>Быццам прывід, узнікла дарога</p>
<p>І стамлёныя крокі асла...</p>
<p> </p>
<p>Водар душнага змроку аблытаў,</p>
<p>І рукою яна абвіла;</p>
<p>«Што з табою, каханы, скажы ты?»</p>
<p>Дапытацца ніяк не магла.</p>
<p> </p>
<p>Пазіраючы ў змрок сіратліва,</p>
<p>Я надыхацца шчасцем не мог,</p>
<p>І размераны рокат прыліву</p>
<p>Засланіў ад будзённых трывог.</p>
<p> </p>
<p>6</p>
<p> </p>
<p>Я прачнуўся. Імглістаю сцежкай</p>
<p>Першы промень прабіўся к сцяне.</p>
<p>Спіць яна, і з дзіцячай усмешкай</p>
<p>Нешта мроіць і сніць пра мяне.</p>
<p> </p>
<p>Любы воблік у ранішніх чарах</p>
<p>Сэрца мне і душу апаліў.</p>
<p>Па далёкіх і роўных ударах</p>
<p>Я пазнаў, што находзіць прыліў.</p>
<p> </p>
<p>Я акно расчыніў прад сабою,</p>
<p>І здавалася, недзе узнік</p>
<p>За далёкім рыканнем прыбою</p>
<p>Безнадзейны і жаласны крык.</p>
<p> </p>
<p>Крык асла, быццам голас падранка,</p>
<p>Ўслед за мною ляцеў наўздагон.</p>
<p>Я паціху завесіў фіранку,</p>
<p>Каб чароўны не кончыўся сон.</p>
<p> </p>
<p>Я ішоў камяністаю кручай,</p>
<p>Праз кусты, пакідаючы сад.</p>
<p>Быццам рукі, шыпшыннік калючы</p>
<p>Не даваў мне вярнуцца назад.</p>
<p> </p>
<p>7</p>
<p> </p>
<p>На дарозе з каменчыкаў шэрых</p>
<p>Стома з раніцы валіць на дол.</p>
<p>Я ступаю на стоптаны бераг,</p>
<p>Дзе астаўся мой дом і асёл.</p>
<p> </p>
<p>Можа, сцежку заблыталі цені,</p>
<p>Што ў тумане бягуць чарадой?</p>
<p>Не, я помню абрысы каменняў,</p>
<p>Чэзлы куст, і скалу над вадой...</p>
<p> </p>
<p>Дзе мой дом? — Я няцвёрдай нагою</p>
<p>Спатыкнуўся на кінуты лом,</p>
<p>Што пакрыўся іржой пад скалою</p>
<p>І зацягваўся мокрым пяском.</p>
<p> </p>
<p>Размахнуўшыся рухам знаёмым,</p>
<p>(Ці наяве, ці гэта у сне?),</p>
<p>І ударыў заржаўленым ломам</p>
<p>Я па камені цвёрдым на дне...</p>
<p> </p>
<p>З-пад яго толькі шэрыя спруты</p>
<p>Захісталіся з боку на бок,</p>
<p>Краб караскаўся, быццам прыкуты,</p>
<p>І прысеў на вільготны пясок.</p>
<p> </p>
<p>Я наверсе паспеў адступіцца,</p>
<p>Ён спаўзаў па каменнях сцяны,</p>
<p>З нейкім другам паспелі пабіцца,</p>
<p>І ў расколіне зніклі яны...</p>
<p> </p>
<p>Па сцяжынцы, з якое я збочыў,</p>
<p>Дае хацінка калісьці была,</p>
<p>Крочыў з кіркаю ношы рабочы</p>
<p>І прыспешваў чужога асла.</p>
<p> </p>
<p>1915</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Siarhiej_Hrachouski/">Сяргей Грахоўскі</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>