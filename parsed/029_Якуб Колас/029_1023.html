<div class="container">
<div class="book-utils">
<div id="qrcode"></div>
<a href="/Jakub_Kolas/Leu_i_vouk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907,1928] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Леў i воўк -->
<h2><a href="http://knihi.com/Jakub_Kolas/">Якуб Колас</a></h2>
<h2>Леў i воўк</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Хадзіў па лузе конь. Ідзе леў.</p>
<p>—Ідзі за мною! — загадаў леў.</p>
<p>—А чаго я пайду? — пытае конь.</p>
<p>—Як смееш ты размаўляць так са мною? — крыкнуў грозна леў. — Ці ты не ведаеш, хто я? Я звер над звярамі. Я галодны і хачу цябе з’есці.</p>
<p>—Э, — кажа конь, — не тыя цяпер часы, што хто каго нагне, той таго наб’е.</p>
<p>—Ты асмельваешся думаць, што я слабейшы за цябе?</p>
<p>—Я ў гэтым пэвен, — кажа конь. — Давай прабаваць сілу.</p>
<p>Ляжаў на лузе камень.</p>
<p>—Хадзі сюды, — кажа конь. Падышлі да каменя.</p>
<p>—Ты можаш так стукнуць па гэтым камені, каб з яго іскры пасыпаліся?</p>
<p>Драпануў леў лапаю па камені — кіпцюры паламаў.</p>
<p>— Эх, леў, леў! А яшчэ называеш сябе звяром над звярамі. Глядзі, як я стукну.</p>
<p>У каня на нагах былі сталёвыя падковы. Стукнуў конь капытом па камені, іскры так і ўзвіліся. Спалохаўся леў, кінуўся ён назад у лес. Бяжыць, не аглядаецца.</p>
<p>— Куды бяжыш, леў? — пытае яго воўк.</p>
<p>Сказаў леў воўку, якога страшнага звера ён спаткаў.</p>
<p>—I ты яго збаяўся? — пытае воўк.— Эх, каб ён мне папаўся, я жыва з ім справіўся б. Толькі пакажы мне яго.</p>
<p>Узяў леў воўка ў пярэднія лапы, сам на заднія стаў.</p>
<p>—Глядзі!</p>
<p>Льву здавалася, што ён памаленьку воўка трымаў, а ў таго косці хруснулі і дух выскачыў вон.</p>
<p>—Ну што, бачыш?</p>
<p>Нічога не адказвае воўк.</p>
<p>—Што ж ты маўчыш?</p>
<p>Апусціў леў воўка на зямлю, бачыць — не дыхае воўк.</p>
<p>—Эх ты, хвалько: толькі ўбачыў яго і то ўжо самлеў. А я прабаваў з ім сілу!</p>
<p>Кінуў леў воўка, а сам далей пабег.</p>
<p> </p>
<p><i>[1906–1907, 1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>