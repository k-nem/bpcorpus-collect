<div class="container">
<div class="book-utils">
<div id="qrcode"></div>
<a href="/Jakub_Kolas/Ad_usiaho_serca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1949 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ад усяго сэрца -->
<h2><a href="http://knihi.com/Jakub_Kolas/">Якуб Колас</a></h2>
<h2>Ад усяго сэрца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дарагі правадыр! Мы святкуем трыццаты</p>
<p>Беларускай Савецкай Рэспублікі год.</p>
<p>I, тваёю любоўю сагрэты і ўзняты,</p>
<p>Прывітанне сваё ў дзень вялікага свята</p>
<p>Шле ад сэрца табе беларускі народ.</p>
<p> </p>
<p>Урачыста гучаць над шырокім прасцягам</p>
<p>Словы нашай любві і падзякі табе.</p>
<p>Ты прымі, правадыр, іх, як нашу прысягу, –</p>
<p>Мы ідэям тваім, бальшавіцкаму сцягу,</p>
<p>Будзем вернымі ў працы і ў барацьбе.</p>
<p> </p>
<p>Шчасце нашай краіны бярэ свой пачатак</p>
<p>Ад вячыстых дэкрэтаў народных свабод,</p>
<p>Калі залпам з «Аўроры» над ладам праклятым,</p>
<p>Разарваўшы кайданы, разбурыўшы краты,</p>
<p>Грымнуў слаўны навекі семнаццаты год.</p>
<p> </p>
<p>Перад тым пад блакітамі роднага неба</p>
<p>Не знаходзіў прыстанку сабе чалавек.</p>
<p>Ліў ён пот, арашаючы панскую глебу,</p>
<p>Сам-жа часта не меў і куска свайго хлеба,</p>
<p>Хоць змагаўся з праклятай нядоляю век.</p>
<p> </p>
<p>На заводах і фабрыках траціў ён сілы,</p>
<p>Паміраў у акопах сусветнай вайны,</p>
<p>Яго волю і долю ярмом паланілі,</p>
<p>Рабавалі набыткі і працу глумілі</p>
<p>Фабрыканты, банкіры, князі і паны.</p>
<p> </p>
<p>Мы ніколі дзяржаўнасці нашай не мелі,</p>
<p>Нас хацелі вякамі ў няволі трымаць,</p>
<p>Каб заўсёды мы ў горы і ў цемры гібелі,</p>
<p>Каб і песень вясёлых спяваць мы не смелі,</p>
<p>Каб і роднага слова было не чуваць.</p>
<p> </p>
<p>Ды не здрадзіла людзям глыбокая вера:</p>
<p>Рэвалюцыя змыла нядолю навек.</p>
<p>Наступіла з Кастрычнікам новая эра,</p>
<p>За здзяйсненне ідэй камунізма – наперад</p>
<p>Рушыў мужна працоўны змагар-чалавек.</p>
<p> </p>
<p>З гэтай слаўнае даты на вечныя годы</p>
<p>Перайшлі да народа багацці зямлі:</p>
<p>Незлічоныя, шчодрыя скарбы прыроды,</p>
<p>Невычэрпныя нетры і плынныя воды,</p>
<p>Руднікі і заводы, сады і палі.</p>
<p> </p>
<p>Зруйнаваўшы дашчэнту парадкі старыя,</p>
<p>Векапомны Кастрычнік з’іначыў наш лёс:</p>
<p>Ён збудзіў, разняволіў народы Расіі,</p>
<p>Ён да творчасці сілы узняў маладыя</p>
<p>I сапраўдную волю і шчасце прынёс.</p>
<p> </p>
<p>Гэта мудрая партыя, Ленін і Сталін,</p>
<p>Гэта рускі рабочы, праслаўлены клас,</p>
<p>Нашых лешпых людзей на змаганне паднялі;</p>
<p>Поплеч з імі па-брацку мы ў шэрагі сталі –</p>
<p>I яны прывялі к перамозе ўсіх нас.</p>
<p> </p>
<p>Родны Сталін! У кожнай жыццёвай прыгодзе</p>
<p>Адчувалі мы так-жа тады, як цяпер,</p>
<p>Твой заўсёдашні клопат аб нашым народзе;</p>
<p>Мудры Ленін і ты ў васемнаццатым годзе</p>
<p>Утварылі на радасць нам БССР.</p>
<p> </p>
<p>Першы раз Беларусь наша стала дзяржавай;</p>
<p>На сцягу яе золатам вышыты герб,</p>
<p>Ён абвіты калоссем, абвеяны славай –</p>
<p>Сімвал нашых законаў і нашага права,</p>
<p>Сімвал працы і еднасці –молат і серп.</p>
<p> </p>
<p>I калі на краіну нахлынулі орды</p>
<p>Інтэрвентаў нямецкіх і польскіх паноў,</p>
<p>Беларускі народ, непакорны і горды,</p>
<p>Быў у бітвах за край непахісны і цвёрды,</p>
<p>Бо на подзвігі ты і натхняў нас і вёў.</p>
<p> </p>
<p>Не забудзем мы век, як на фронце Заходнім,</p>
<p>Пад тваім правадырствам, у бурах баёў,</p>
<p>Гартаваная помстай і гневам народным</p>
<p>Выганяла Чырвоная Армія збродных</p>
<p>I наймітаў Антанты і польскіх паноў.</p>
<p> </p>
<p>Гандляры і прадажнікі нашай Радзімы</p>
<p>Беларусь капіталу хацелі прадаць.</p>
<p>Нас вучылі змагацца бязлітасна з імі</p>
<p>Мудры Ленін і ты, правадыр наш любімы,</p>
<p>I грудзьмі за рэспубліку працы стаяць.</p>
<p> </p>
<p>Нашу вернасць і сталасць у бітвах суровых</p>
<p>Ты засведчыў высокай увагай тваёй;</p>
<p>I мы помнім аб нас твае цёплыя словы,</p>
<p>Іх у час аднаўлення і ў годы будовы</p>
<p>Апраўдаць мы імкнуліся працай сваёй.</p>
<p> </p>
<p>Закіпела работа на родных прасторах,</p>
<p>Мы краіну з руін падымаць пачалі,</p>
<p>Разам з Леніным ты, правадыр ясназоры,</p>
<p>Нам паказваў шляхі, нашу працу прыспорваў</p>
<p>У фабрычным цаху, на сялянскай раллі.</p>
<p> </p>
<p>Як ад нас адышоў светлы геній планеты,</p>
<p>Ты прысягу даваў над вялікай труной</p>
<p>Непахісна здзяйсняць Ільіча запаветы,</p>
<p>Непахісна ісці да вялікае мэты, –</p>
<p>I мы ў сэрцах сваіх прысягалі з табой.</p>
<p> </p>
<p>Пад разгорнутым ленінскай партыі сцягам</p>
<p>Ты сабраў яе верных і мужных сыноў;</p>
<p>Горда ўзняўшы яго над Радзімы прасцягам,</p>
<p>На пагібель двурушнікам, юдам-бадзягам</p>
<p>Ты на подзвіг працоўны народы павёў.</p>
<p> </p>
<p>Для магутнае сацыялізма дзяржавы</p>
<p>Працаваў наш народ – сам зямлі гаспадар.</p>
<p>Ты натхняў нас тварыць гераічныя справы,</p>
<p>Стала праца між нас справай доблесці, славы</p>
<p>На вачах стаў мяняцца зямлі нашай твар.</p>
<p> </p>
<p>Ад лазовых лапцей і ад шэрае світкі</p>
<p>Беларусь вызваляцца навек пачала,</p>
<p>Памнажаліся творчае працы здабыткі,</p>
<p>Моц рэспублікі нашай расла ўвачавідкі, –</p>
<p>Твая мудрасць да шчасця народ прывяла.</p>
<p> </p>
<p>Перамогі народаў і іхняе права,</p>
<p>Прыдабытыя працаю і барацьбой,</p>
<p>Як узор для ўсяго чалавецтва яскравы,</p>
<p>У вялікім законе Савецкай дзяржавы</p>
<p>Запісаў ты навекі сваёю рукой.</p>
<p> </p>
<p>Канстытуцыяй Сталінскай хартыю гэту</p>
<p>Называе народ наш, удзячны табе.</p>
<p>Да працоўных вялікай любоўю сагрэта,</p>
<p>Яна ў песнях народа савецкіх апета,</p>
<p>Яна ўслаўлена ў вершах натхнёных паэта,</p>
<p>Яна – яркі маяк для народаў сусвету,</p>
<p>Яна доказ, што намі дасягнута мэта</p>
<p>На вялікай будоўлі ў цяжкой барацьбе.</p>
<p> </p>
<p>Толькі ў казцы дзівоснай магло тое стацца,</p>
<p>Што наяве збылося на нашай зямлі:</p>
<p>Як здзяйснялі мы нашае права на працу,</p>
<p>Узрасталі на пустках заводы-палацы,</p>
<p>Пяцігодак героі на працы раслі.</p>
<p> </p>
<p>На спрадвечным балоце, між цёмнага лесу,</p>
<p>Дзе начамі свяцілі адны светлякі,</p>
<p>Загарэлася багна агнямі Белдрэса:</p>
<p>Электрычнасць на службе людскіх інтарэсаў</p>
<p>Сілай рухала новых заводаў станкі.</p>
<p> </p>
<p>Многа тысяч машын найвышэйшае маркі</p>
<p>Гомсельмаш выпрацоўваў для вёскі штогод.</p>
<p>Ад рабочага класа сялянству падаркі,</p>
<p>Што саху выжывалі з яго гаспадаркі,</p>
<p>Прысылаў безупынна асілак-завод.</p>
<p> </p>
<p>Абнавіўшы старога Бабруйска аблічча,</p>
<p>Над Бярозаю вырас лясны камбінат;</p>
<p>Для будоўлі цэмент вырабляючы, Крычаў</p>
<p>Будаўніцтва рэсурсы нашмат павялічыў;</p>
<p>Магілёў упрыгожваў шаўкамі дзяўчат.</p>
<p> </p>
<p>Не шкадуючы сіл, працавалі мы ўдарна,</p>
<p>I была нам яскравая мэта відна:</p>
<p>Развітаўшыся з доляй гаротнаю, марнай,</p>
<p>Беларусь не была больш адсталай, аграрнай,</p>
<p>А краінай індустрыі стала яна.</p>
<p> </p>
<p>Ты быў з намі, калі мы калгасы стваралі,</p>
<p>Выпаўняючы Леніна мудры наказ.</p>
<p>Мы з мяжой палыновай тады трактарамі</p>
<p>I сялянскае гора навек зааралі,</p>
<p>Ліквідуючы зграю кулацтва, як клас.</p>
<p> </p>
<p>Як мы права-сваё на асвету здзяйснялі,</p>
<p>Пеляна непісьменнасці спала з вачэй,</p>
<p>Нібы сонца, нам промні навукі заззялі;</p>
<p>Дзесяць тысяч мы школ для дзяцей збудавалі,</p>
<p>Мова родная ў іх загучэла званчэй.</p>
<p> </p>
<p>Збудавалі працоўных руплівыя рукі</p>
<p>Акадэміі гмахі, універсітэт,</p>
<p>Там дзядоў непісьменных шчаслівыя ўнукі</p>
<p>Штурмавалі заўзята вяршыні навукі,</p>
<p>Каб стары перайначыць па-новаму свет.</p>
<p> </p>
<p>Тваім клопатам чулым былі мы сагрэты,</p>
<p>I раслі ў нас культуры савецкай майстры:</p>
<p>Неслі гушчам працоўным здабыткі асветы</p>
<p>Аграномы, артысты, музыкі, паэты,</p>
<p>Інжынеры, настаўнікі і дактары.</p>
<p> </p>
<p>Але ў сэрцы глыбока жыла ў нас турбота,</p>
<p>Што шчаслівы не ўвесь беларускі народ:</p>
<p>Бо мільёны стагналі пад панскім прыгнётам,</p>
<p>Бо іх права было там растоптана ботам,</p>
<p>I з надзеяй яны пазіралі на ўсход.</p>
<p> </p>
<p>Добрым сэрцам сваім наша гора адчуў ты,</p>
<p>Слаўны рыцар свабоды і праўды людской;</p>
<p>Час прышоў, і мінуліся вязняў пакуты,</p>
<p>З паднявольных братоў зняў жалезныя путы</p>
<p>Назаўсёды ты цвёрдай, рашучай рукой.</p>
<p> </p>
<p>Загаіўшы народа балючыя раны,</p>
<p>Назаўсёды ягоны ты вырашыў лёс:</p>
<p>У адзінай Савецкай дзяржаве з’еднаны</p>
<p>Ён табе і душою і сэрцам адданы,</p>
<p>З найглыбейшай любоўю падзяку прынёс.</p>
<p> </p>
<p>Па шляху нашым светлым мы крочылі шпарка,</p>
<p>Сэрцы цешыла плённая праца людзей.</p>
<p>Разгарэлася сонца вясны нашай ярка,</p>
<p>Багацела культура, расла гаспадарка,</p>
<p>Стала лепей нам жыць, стала жыць весялей.</p>
<p> </p>
<p>Ды ударыў набат, загрымелі гарматы,</p>
<p>Вораг працу з’еднаную нашу спыніў,</p>
<p>Гарады запалалі, заводы і хаты,</p>
<p>У патоках крыві гінуў скарб наш багаты,</p>
<p>Дым заслаў небасхіл над прасторамі ніў.</p>
<p> </p>
<p>Вораг прагнуў зрабіць нас сваімі рабамі,</p>
<p>Каб зямлю дарагую ад нас адабраць</p>
<p>I святло пагасіць, што Кастрычнік над намі</p>
<p>Запаліў на вякі залатымі агнямі,</p>
<p>I свабодны наш дух ланцугамі скаваць.</p>
<p> </p>
<p>I тады, як фашысты гразілі нам смерцю,</p>
<p>Калі нашы сялібы знішчалі звяры,</p>
<p>Да нас словы твае даражэйшыя ў свеце</p>
<p>Даляцелі і ўзрушылі нашыя сэрцы</p>
<p>Сваім клічам: «Браты мае, сёстры, сябры!»</p>
<p> </p>
<p>Не скарыліся мы, выйшлі ў бой грамадою,</p>
<p>Так ты нам наказаў, так змагацца вучыў,</p>
<p>Не схіляцца на дол перад чорнай ардою,</p>
<p>I, паслаўшы на бой, нас бацькоўскай рукою</p>
<p>Слаўным Ленінскім сцягам усіх асяніў.</p>
<p> </p>
<p>Слаўны Ленінскі сцяг, што маяк прамяністы,</p>
<p>Гартаваў. і еднаў, вёў да мэты адной;</p>
<p>У Айчыннай вайне нас вялі камуністы</p>
<p>З непахіснай душой, з думай палкай, агністай,</p>
<p>Гартаваныя моцнаю воляй тваёй.</p>
<p> </p>
<p>Мы пайшлі на франты, мужна ўзняўшы галовы,</p>
<p>За савецкі наш край, за савецкі наш дом,</p>
<p>Сталі поплеч з братамі мы ў бітвах суровых...</p>
<p>Загулі навакол і бары і дубровы,</p>
<p>I стары і малы стаў адважным байцом.</p>
<p> </p>
<p>Не прымусілі нас у пакоры схіліцца,</p>
<p>Не прыгнуць да зямлі дзікім ветрам дубоў,</p>
<p>Невычэрпны ў народзе геройства крыніцы.</p>
<p>Біўся ўпарта наш Мінск, слаўны горад-сталіца,</p>
<p>Гомель катаў знішчаў, нішчыў іх Магілёў.</p>
<p> </p>
<p>«За Радзіму на бой!» – кліч адзіны быў чутны,</p>
<p>Ён з палёў уставаў, узлятаў з гарадоў;</p>
<p>Грозна ўзняўся народ пад звяздой пяцікутнай –</p>
<p>Не здаваўся наш Брэст, як той волат магутны,</p>
<p>Нішчыў танкі ў лясах партызан Бумажкоў.</p>
<p> </p>
<p>Правадыр! Па твайму баявому загаду</p>
<p>Узняліся народы савецкія ўсе.</p>
<p>Мы стаялі насмерць пад Масквой, Ленінградам,</p>
<p>Білі лютых звяроў каля сцен Сталінграда</p>
<p>I ламалі хрыбет ім на Курскай дузе.</p>
<p> </p>
<p>Узрасло шмат герояў, адважных і смелых,</p>
<p>Шмат праслаўленых беларускіх сыноў:</p>
<p>Дрозд – герой-адмірал, неўміручы Гастэла,</p>
<p>Смалячкоў ля Невы на палях зледзянелых</p>
<p>I Даватар з дружынай арлоў-казакоў.</p>
<p> </p>
<p>Наша помста па пушчах агнямі шугала:</p>
<p>За пралітую кроў, за пакуты ад ран</p>
<p>На фашыстаў народная армія ўстала,</p>
<p>Як адзін чалавек, а было іх нямала –</p>
<p>Трыста сорак іх тысяч было партызан.</p>
<p> </p>
<p>Ракаталі лясы пад раскатамі грому,</p>
<p>То змагаўся народ у цяжкой барацьбе.</p>
<p>Зналі мы – паланіць нас не ўдасца нікому:</p>
<p>Працавалі ў падполлі абкомы, райкомы,</p>
<p>Кожны дзень у баі нас вяла КП(б)Б.</p>
<p> </p>
<p>У часіны, калі непагода стаяла,</p>
<p>Перайшоўшы драты, загарожы вайны,</p>
<p>Што маланка, шугаў цераз хмары-навалы,</p>
<p>Далятаў у лясы мужны голас Купалы:</p>
<p>– Рэжце гітлераў скрозь, партызаны-арлы!</p>
<p> </p>
<p>Не давалі фашыстам жыцця ні хвіліны,</p>
<p>Мы на варце былі кожны момант і час,</p>
<p>Мы былі гартаваны пачуццем адзіным,</p>
<p>Што баронім усе нашу маці-айчыну,</p>
<p>Што да роднай Масквы шлях ляжыць цераз нас.</p>
<p> </p>
<p>Мы знішчалі варожага войска калоны,</p>
<p>Рвалі танкі, скідалі машыны ў равы,</p>
<p>Адбівалі гарматы, снарады, патроны</p>
<p>I спускалі старчма пад адхон эшалоны,</p>
<p>Каб не даць ім прайсці да сталіцы Масквы.</p>
<p> </p>
<p>Па загаду твайму, партызанскія сілы</p>
<p>Абвясцілі фашыстам на рэйках вайну:</p>
<p>Паўзрывалі масты, рэйкі толам скрышылі,</p>
<p>Рух саставаў па ўсёй Беларусі спынілі,</p>
<p>Зруйнаваўшы чыгунку нашчэнт не адну.</p>
<p> </p>
<p>Адбівалі ў баях ад варожай нягоды</p>
<p>Мы сяло за сялом, за раёнам раён.</p>
<p>Там належала ўсё партызану-народу,</p>
<p>Паранейшаму там, як і ў мірныя годы,</p>
<p>Быў адзінаю сілай савецкі закон.</p>
<p> </p>
<p>Кат ад злосці шалеў усё болей і болей,</p>
<p>Ён дывізіі слаў партызанаў караць,</p>
<p>Біў старых і малых, моладзь гнаў у няволю,</p>
<p>Нашы вёскі паліў. Ды імкнення да волі</p>
<p>Ён ніколі не мог у народзе зламаць.</p>
<p> </p>
<p>Дарма вораг і здраднікаў зброд дамагаўся</p>
<p>Разлучыць нас з братамі. Не вышла таго!</p>
<p>Іх адкінуў народ, бо на справе дазнаўся,</p>
<p>Што ў савецкай сям’і ён узрос і узняўся,</p>
<p>Што ў савецкай сям’і толькі месца яго.</p>
<p> </p>
<p>Кат паліў, а ў грудзях нашых – гневу пажары,</p>
<p>I з народа ўставаў за героем герой.</p>
<p>Наш Заслонаў, як леў партызанскае кары,</p>
<p>Насцігаў акупантаў і нішчыў ударам, –</p>
<p>Ярка слава яго, як зара над зямлёй!</p>
<p> </p>
<p>Дарагі правадыр! Бацька родны наш Сталін!</p>
<p>Нас ад гібелі ты ўратаваў і збярог,</p>
<p>I ў часы, калі буры над намі шугалі,</p>
<p>Моцна верылі мы, кожнай хвіляй чакалі,</p>
<p>Што ты прыдзеш да нас са святлом перамог.</p>
<p> </p>
<p>Кожнай раніцай мы паглядалі да ўсходу,</p>
<p>У той бок, адкуль сонца свабоды ідзе,</p>
<p>Зналі – прыдуць адтуль і прагоняць нягоду.</p>
<p>Дзякуй рускім братам, дзякуй братнім народам</p>
<p>Што не кінулі нас у нядолі-бядзе.</p>
<p> </p>
<p>I прышла да нас доўгачаканая радасць –</p>
<p>Дзень жаданага свята на нашай зямлі.</p>
<p>Быццам гром веснавы, загула кананада:</p>
<p>Па твайму, правадыр, баявому загаду</p>
<p>Тры франты Беларускія ў наступ пайшлі.</p>
<p> </p>
<p>То браты к нам ішлі з гор аснежаных, сініх,</p>
<p>З Енісейскай тайгі, з падмаскоўных палёў –</p>
<p>Сваіх лепшых сыноў пасылала Расія;</p>
<p>I нішто не магло затрымаць гэтай сілы,</p>
<p>Гэтых армій, авеяных славай баёў.</p>
<p> </p>
<p>Бо ішлі з тваім імем у сэрцы героі,</p>
<p>Воблік Леніна ззяў на сцягах агнявых,</p>
<p>Бо народа любоў ім свяціла зарою,</p>
<p>Бо краіна уся пераможную зброю</p>
<p>Днём і ноччу нястомна кавала для іх.</p>
<p> </p>
<p>Сакрушальным разбіты быў вораг ударам;</p>
<p>Ён канаў у бабруйскім і мінскім катлах,</p>
<p>Захлынуўшыся полымем, дымам пажараў,</p>
<p>I развеяны намі, як чорная хмара,</p>
<p>Ён канчаў свой бясслаўны, пагібельны шлях.</p>
<p> </p>
<p>Тут наўсцяж акупанты зямлю дратавалі,</p>
<p>На’т птушыныя моўклі над ёй галасы;</p>
<p>Яна плуга чакала – гарматы аралі,</p>
<p>Яна зерня чакала – свінцом засявалі,</p>
<p>Высякалі чужынцы сады і лясы.</p>
<p> </p>
<p>Тут усё было знішчана: школы і хаты;</p>
<p>Лютаваў, гаспадарыў разбэшчаны зброд;</p>
<p>Былі стайні, засценкі, казармы салдатаў</p>
<p>У тэатрах, музеях, дзе скарбаў багата</p>
<p>Да вайны мы збіралі рупліва штогод.</p>
<p> </p>
<p>Супынялі байцы свой упэўнены поступ</p>
<p>I здымалі пілоткі ля чорных дратоў,</p>
<p>Ля жахлівых равоў, ля вялізных пагостаў</p>
<p>Трасцянца і Азарыч, дзе звалі да помсты</p>
<p>Сотні тысяч замучаных нашых братоў.</p>
<p> </p>
<p>I паўсюды, дзе наша праходзіла войска,</p>
<p>Адраджаліся нівы, ўздыхалі лягчэй;</p>
<p>Абуджаліся зноў, ажываючы, вёскі,</p>
<p>I ад песень шчаслівых ішлі адгалоскі,</p>
<p>I знікалі гаротныя слёзы з вачэй.</p>
<p> </p>
<p>Сцяг над Мінскам узняўся зарою барвовай;</p>
<p>Не забудзе ніколі удзячны народ</p>
<p>Тых сустрэч на шляхах, на руінах суровых</p>
<p>I загаду твайго векапомныя словы,</p>
<p>Абвясціўшыя нам вызвалення прыход...</p>
<p> </p>
<p>I тады, ў пераможны і радасны ранак,</p>
<p>Калі рэха салютаў гайдала сцягі,</p>
<p>Пакляліся мы: будуць загоены раны,</p>
<p>Не шкадуючы рук, адбудуем старанна</p>
<p>Беларусь нашу родную, Мінск дарагі!</p>
<p> </p>
<p>Мы ўзяліся за працу з вялікім уздымам,</p>
<p>I састаў за саставам спяшылі да нас</p>
<p>З грузам дужых машын, з трактарамі стальнымі;</p>
<p>Слаў жалеза Урал – кузня нашай Радзімы,</p>
<p>Нафту – слаўны Баку, вугаль – мужны Данбас.</p>
<p> </p>
<p>Загулі, заспявалі Белдрэса турбіны,</p>
<p>Запылалі агні, рассяваючы змрок,</p>
<p>Азараючы сёлы, шляхі і даліны,</p>
<p>Ажыўляючы зноўку заводы краіны,</p>
<p>Даючы Магілёву і Віцебску ток.</p>
<p> </p>
<p>На Сельмаш паплылі зноў у Гомель па Сожы,</p>
<p>Па Бярозе – ў бабруйскі лясны камбінат</p>
<p>Горы гонкага лесу, сасны і бярозы,</p>
<p>Каб краіну сваю як хутчэй упрыгожыць,</p>
<p>Збудаваць сотні тысяч разбураных хат.</p>
<p> </p>
<p>Узнімаем з руінаў мы нашу сталіцу,</p>
<p>Аздабляем свой горад вянкамі садоў;</p>
<p>Ён па плану павінен такім адрадзіцца,</p>
<p>Каб уся Беларусь ім магла ганарыцца,</p>
<p>Каб ён стаў прыгажэйшым сярод гарадоў.</p>
<p> </p>
<p>Пабудуем палацы ля сквераў і паркаў,</p>
<p>Дзе каштаны і ліпы цвісці будуць век;</p>
<p>Азарым электрычнымі сонцамі ярка</p>
<p>Плошчаў шыр і мастоў перакінутых аркі,</p>
<p>Каб прыгожа і хораша жыў чалавек.</p>
<p> </p>
<p>Тут за светлыя годы савецкай улады</p>
<p>Узгадованы партыяй бальшэвікоў,</p>
<p>На вяршыні культуры народнай узняты,</p>
<p>Ушанованы годнасцю лаурэатаў</p>
<p>Шмат артыстаў, пісьменнікаў і мастакоў</p>
<p> </p>
<p>Тут працуюць ізноў акадэмія, школы,</p>
<p>Інстытуты, тэатры, універсітэт.</p>
<p>Тут сталіца, якая сабрала наўкола</p>
<p>Гарады беларускія, вёскі і сёлы,</p>
<p>Праслаўляючы імя тваё на ўвесь свет.</p>
<p> </p>
<p>На будову прышлі маладыя атрады,</p>
<p>Партызаны, байцы з нашых сёл, гарадоў;</p>
<p>Іх вучылі заводы Масквы, Сталінграда</p>
<p>Нашых сонечных цэхаў узводзіць грамады,</p>
<p>Разумець працавітую мову станкоў.</p>
<p> </p>
<p>Мы нястомна расцім індустрыю краіны, –</p>
<p>Дзе калісь векавыя шумелі бары,</p>
<p>Два гіганты ўзняліся над Свіслаччу сіняй,</p>
<p>Будуць з мінскаю маркаю аўтамашыны,</p>
<p>Будуць з мінскаю маркай у нас трактары.</p>
<p> </p>
<p>Яны пойдуць гасцінцамі, пойдуць палямі</p>
<p>Памагаць небывалы расціць ураджай,</p>
<p>Каб бязмежныя нівы гулі каласамі,</p>
<p>Каб заможнасць навек падружылася з намі</p>
<p>I, як сонца, ляжаў на стале каравай.</p>
<p> </p>
<p>Каб на землях былой Беларусі Заходняй</p>
<p>За калгасам калгас нараджаўся і рос</p>
<p>Згодна мары людской, згодна мары народнай;</p>
<p>I драпежнік-кулак сваёй дзейнасцю шкоднай</p>
<p>Не супыніць наш рух наступальны і рост.</p>
<p> </p>
<p>Ты нам шчодра памог пасля цяжкае страты,</p>
<p>Што нанеслі вайны навальнічныя дні, –</p>
<p>Перайшлі мы з зямлянак у новыя хаты,</p>
<p>Дзе ізноў загучала «Жывіце багата» –</p>
<p>Наша песня калгасная, як да вайны.</p>
<p> </p>
<p>Мы багаты цяпер залатымі палямі,</p>
<p>Неабдымным раздоллем мурожных лугоў,</p>
<p>Чорным золатам – торфам, густымі садамі,</p>
<p>Белавежскаю пушчай, лясамі-барамі,</p>
<p>Што, як мора, шумяць ад павеву вятроў.</p>
<p> </p>
<p>Мы па плану твайму узбагацім краіну, –</p>
<p>Дзе сягоння шумяць лазнякі і чарот,</p>
<p>Кок-сагыз і пшаніца, ячмень, канюшына</p>
<p>Закрасуюць наўсцяж па Палескай нізіне,</p>
<p>На бяскрайніх прасторах спрадвечных балот.</p>
<p> </p>
<p>Люба сэрцу вясною на нашых прасторах,</p>
<p>Калі росныя травы пакрыюць лугі,</p>
<p>Выйдуць статкі на пашу, і ў сініх азёрах</p>
<p>Адаб’юцца вярхі меднастволага бору,</p>
<p>I глыбокія скібы узнімуць плугі.</p>
<p> </p>
<p>Люба сэрцу і летам, калі залаціцца</p>
<p>I купаецца сонца ў блакіце ільноў,</p>
<p>Каласяцца жыты, даспявае пшаніца</p>
<p>I ад чэрвеньскіх цёплых дажджоў і зарніцаў</p>
<p>Наліваецца завязь цяністых садоў.</p>
<p> </p>
<p>А яшчэ весялей, калі восень з дарамі</p>
<p>Заязджае на кожны калгасны наш двор,</p>
<p>I абозы бясконцым патокам шляхамі</p>
<p>З хлебам новым духмяным плывуць пад сцягамі,</p>
<p>Што зліваюцца з полымем лісцяў і зор.</p>
<p> </p>
<p>На ўвесь свет баявая гучыць наша слава,</p>
<p>Беларусь сярод нацый сусветных цяпер</p>
<p>Мае ўсімі прызнанае роўнае права;</p>
<p>Тваім геніем нашая ўзнята дзяржава –</p>
<p>Неад’емная частка СССР.</p>
<p> </p>
<p>На нарадах, дзе справы рашаюць краіны</p>
<p>З усіх частак зямлі, як свет белы вялік,</p>
<p>Фронт трымаюць за мір, фронт трымаюць адзіны</p>
<p>Прадстаўнік СССР, прадстаўнік Украіны,</p>
<p>Беларусі Савецкае прадстаўнік.</p>
<p> </p>
<p>Як яны выступаюць – у залі нібыта</p>
<p>Узнікае руінаў і попел і пыл,</p>
<p>Кроў сыноў, што ў змаганні з фашызмам пралі</p>
<p>Слова тых, голас тых, што не ўстануць з нябыту</p>
<p>Што да пільнасці клічуць з братэрскіх магіл.</p>
<p> </p>
<p>I выразна відаць – як яны выступаюць,</p>
<p>Калі кідаюць словы падпальшчыку ў твар, –</p>
<p>Што не чырвань падпальшчыку твар залівае</p>
<p>I не сорам таксама, – яго ён не мае, –</p>
<p>А пякучая кроў незлічоных ахвяр.</p>
<p> </p>
<p>Там краіны народнае дэмакратыі</p>
<p>Разам з намі ідуць, дарагі правадыр.</p>
<p>Сілы міру ўзначальваючы баявыя,</p>
<p>Там здзяйсняе наказы твае дарагія</p>
<p>Слаўны Молатаў наш у змаганні за мір.</p>
<p> </p>
<p>Жыць мы хочам у працы, тварыць у спакоі,</p>
<p>Не баімся пагрозаў падпальшчыкаў тых,</p>
<p>А палезуць – сухімі трымаем набоі,</p>
<p>Цвёрда знаем, што пекла іх атамнай зброі</p>
<p>Стане пеклам смяротным для іх-жа саміх.</p>
<p> </p>
<p>Яшчэ ўчора над намі гула навальніца:</p>
<p>Аднаўляем мы край, зруйнаваны вайной.</p>
<p>Беларусь мірнай працай сваёй ганарыцца,</p>
<p>I ніхто ў нашым краі пагроз не баіцца,</p>
<p>Знаюць хай – беларус цяпер іншы, не той.</p>
<p> </p>
<p>Трыццаць год красавання савецкай улады</p>
<p>Перайначылі долю былую яго.</p>
<p>Беларус свайму лёсу жыццёваму рады,</p>
<p>Ён выконвае роднага ўраду загады,</p>
<p>Як загады уласнага сэрца свайго.</p>
<p> </p>
<p>Ён пазбыўся нядолі былой назаўсёды,</p>
<p>Развітаўся ён з цемрай мінулай даўно,</p>
<p>Мужны, храбры ў хвіліны цяжкое прыгоды,</p>
<p>Верны партыі, сталінскай дружбе народаў,</p>
<p>З рускім братам сваім ён заўжды заадно.</p>
<p> </p>
<p>Ён не гнецца даўно на паноў у прымусе,</p>
<p>Ён працуе з уздымам, жыцця гаспадар,</p>
<p>На магутных заводах, у полі і ў лузе</p>
<p>Ён цяпер, як і ўсе у Савецкім Саюзе,</p>
<p>Будаўнік камунізма, за шчасце змагар.</p>
<p> </p>
<p>Камунізм! Мы не знаем яснейшае мэты,</p>
<p>З дзён Кастрычніка свеціць народам яна,</p>
<p>I няўхільна наперад праз зімы і леты,</p>
<p>Сонцам будучыні чалавечай сагрэты,</p>
<p>Да яе ўсе дарогі вядуць, як адна.</p>
<p> </p>
<p>Камунізма нястомнымі барацьбітамі</p>
<p>Будзем мы у штодзённай рабоце сваёй,</p>
<p>Раны цяжкай вайны мы залечым з братамі,</p>
<p>Што ў змаганні і ў працы заўжды былі з намі,</p>
<p>Адбудуем свой край, зруйнаваны вайной.</p>
<p> </p>
<p>Дарагі правадыр! Сталін, бацька любімы!</p>
<p>Мы табе прысягаем, што днём і ўначы</p>
<p>Так-жа будзем ісці, як дагэтуль ішлі мы,</p>
<p>Берагчы, быццам вока, здабыткі Радзімы –</p>
<p>Заваёвы Кастрычніцкіх дзён берагчы.</p>
<p> </p>
<p>Прысягаем табе – не баяцца нягодаў,</p>
<p>Памятаць, што рыхтуюць напады на нас,</p>
<p>Што нам трэба мацнець і дужэць з кожным годам,</p>
<p>Мацаваць нашу Армію, дружбу народаў,</p>
<p>Нашай партыі кожны выконваць наказ.</p>
<p> </p>
<p>Па-стаханаўску мы працаваць прысягаем,</p>
<p>Соцспаборніцтва шырыць, герояў рады,</p>
<p>Лета кожнае буйным страчаць ураджаем,</p>
<p>Дабрабыт свой, культуру ўздымаць абяцаем,</p>
<p>Рухаць нашу навуку наперад заўжды.</p>
<p> </p>
<p>Бацька родны! Будзь пэўны: мы здзейснім прысягу,</p>
<p>Маем сілу ў руках мы, каб здзейсніць яе,</p>
<p>Маем сэрцы, адданыя нашаму сцягу,</p>
<p>Маем вочы – у іх ты чытаеш адвагу,</p>
<p>З нашых спраў пазнаеш, што сыны мы твае.</p>
<p> </p>
<p>Так, сыны мы твае! Прысягаем аддана</p>
<p>Справе велічнай партыі бальшэвікоў,</p>
<p>Што табой, разам з Леніным, узгадавана;</p>
<p>Славім партыю мы – слава ёй і пашана! –</p>
<p>Славім мудрае партыі правадыроў.</p>
<p> </p>
<p>Бацька родны! Ты ў працы спакою не знаеш,</p>
<p>Светлы дзень камунізма ты бачыш з Крэмля,</p>
<p>Сваёй працай прыход ты яго набліжаеш,</p>
<p>А мы знаем, што першы ты нас прывітаеш</p>
<p>З камунізмам, якога чакае зямля.</p>
<p> </p>
<p>Ты – настаўнік народаў, зямлі красаванне,</p>
<p>Дык жыві нам на радасць, не лічачы год,</p>
<p>Нібы сонца само, нібы яснае ранне.</p>
<p>Дык прымі, дарагі правадыр, прывітанне,</p>
<p>Што складае табе беларускі народ.</p>
<p> </p>
<p><i>Якуб Колас, Пятрусь Броўка, Пятро Глебка, Кандрат Крапіва, Аркадзь Куляшоў, Пімен Панчанка, Максім Танк.</i></p>
<p> </p>
<p><i>1949</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>