<div class="container">
<div class="book-utils">
<div id="qrcode"></div>
<a href="/Jakub_Kolas/Z_boku_ad_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 21.12.1910 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З боку ад жыцця -->
<h2><a href="http://knihi.com/Jakub_Kolas/">Якуб Колас</a></h2>
<h2>З боку ад жыцця</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Там, на волі, за сцяною,</p>
<p>Людзі чуюць, што жывуць,</p>
<p>I з вясёлай сумятнёю</p>
<p>Вечароў калядных ждуць.</p>
<p> </p>
<p>Ў хаце ўся сям’я збярэцца</p>
<p>За сталом каля гаршка,</p>
<p>I прыветней мігатнецца</p>
<p>Бляск у вокнах бедака.</p>
<p> </p>
<p>Ад каляд па вадахрышчы</p>
<p>Будуць весела гуляць,</p>
<p>Вечарамі на ігрышчы</p>
<p>Бубен, скрыпка зазвіняць.</p>
<p> </p>
<p>I сягоння, як і ўчора,</p>
<p>Пойдзе ходарам сцяна...</p>
<p>Хоць на момант сціхне гора</p>
<p>Перад чаркаю віна.</p>
<p> </p>
<p>Крык і гоман, шум і песні...</p>
<p>Як разыдуцца ў мароз —</p>
<p>Не адно рабро там трэсне,</p>
<p>Не адзін стаўчэцца нос.</p>
<p> </p>
<p>П’юць, гуляюць там багата,</p>
<p>Шум, ігрышчы,  куцярма,—</p>
<p>Словам, там усім вам свята,</p>
<p>Толькі мне яго няма.</p>
<p> </p>
<p>Тыя ж краты, тыя ж дзверы</p>
<p>Дзень і ночку пад замком,</p>
<p>Той жа звон, ліхі без меры,</p>
<p>Рэжа сэрца, як нажом.</p>
<p>Што ж? Гуляйце! Безгалоўе</p>
<p>Бутлям, скваркам, куляшу!</p>
<p>Я ж за ваша ўсіх здароўе</p>
<p>Пайку хлеба упішу.</p>
<p> </p>
<p>21/ХІІ 1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>