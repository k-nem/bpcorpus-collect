<div class="container">
<div class="book-utils">
<div id="qrcode"></div>
<a href="/Jakub_Kolas/Radasnaja_sustreca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 07.10.1939 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Радасная сустрэча -->
<h2><a href="http://knihi.com/Jakub_Kolas/">Якуб Колас</a></h2>
<h2>Радасная сустрэча</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Нявесела ў хаце,</p>
<p>Трывожна ў сяле.</p>
<p>Ні хлеба, ні солі</p>
<p>Няма на стале.</p>
<p> </p>
<p>I татку забралі</p>
<p>У войска паны,</p>
<p>А дзеці — іх трое —</p>
<p>Пры матцы адны.</p>
<p> </p>
<p>I што цяпер будзе? —</p>
<p>Гадае Пятрок.</p>
<p>Яму ж ужо стукнуў</p>
<p>Дзевяты гадок.</p>
<p> </p>
<p>Пара б і вучыцца,</p>
<p>Дык школы няма,</p>
<p>I панскія школы</p>
<p>Не вучаць дарма.</p>
<p> </p>
<p>Няма ў што адзецца,</p>
<p>Плаціць няма чым.</p>
<p>I кружацца мыслі,</p>
<p>Як мухі, над ім.</p>
<p> </p>
<p>А гляне на ногі</p>
<p>Пятрок на свае —</p>
<p>I лыка на лапці</p>
<p>I то нестае.</p>
<p> </p>
<p>Надраў бы, каб можна,</p>
<p>Лазовай кары —</p>
<p>Лясы ж і балоты</p>
<p>У панскім двары.</p>
<p> </p>
<p>А бацька ваюе...</p>
<p>За што? За каго?</p>
<p>Ці ўбачыць жывога</p>
<p>Ён татку свайго?</p>
<p> </p>
<p> </p>
<p>На сэрца кладзецца</p>
<p>Дум горкіх цяжар.</p>
<p>Але ён у хаце</p>
<p>Адзін гаспадар.</p>
<p> </p>
<p> </p>
<p>*</p>
<p> </p>
<p>З вайны ідуць весці</p>
<p>Панам не пад густ.</p>
<p>I Бэк і Рыдз-Сміглы</p>
<p>Пашыліся ў куст.</p>
<p> </p>
<p>Пабег пан Масціцкі,</p>
<p>Складкоўскі-Славой</p>
<p>За ім пакаціўся,</p>
<p>Як голы навой.</p>
<p> </p>
<p>Забегала панства,</p>
<p>Графы і князі,—</p>
<p>Адно толькі чуеш</p>
<p>Каманду: «Вязі!»</p>
<p> </p>
<p>Бягуць, уцякаюць,</p>
<p>Аж пяты бразджаць.</p>
<p>I рушыла раптам</p>
<p>Чырвоная раць!</p>
<p> </p>
<p>Сталёвая лава,</p>
<p>Як гром, ураган, —</p>
<p>За танкамі танкі,</p>
<p>Бы хмар караван.</p>
<p> </p>
<p>Імкнуць, як разводдзе,</p>
<p>Як морскі прыбой.</p>
<p>Змятаюць вяльможных</p>
<p>Савецкай мятлой.</p>
<p> </p>
<p>Народ высыпае</p>
<p>З пагорбленых хат:</p>
<p>– Ох, сіла ж якая!</p>
<p>– Ох, колькі ж гармат!</p>
<p> </p>
<p>Рабочыя рукі</p>
<p>Кавалі яе</p>
<p>Для яснае долі,</p>
<p>Для волі свае.</p>
<p> </p>
<p>I гэтую волю</p>
<p>Прыносіць сюды</p>
<p>На сцягах савецкіх</p>
<p>Танкіст малады.</p>
<p> </p>
<p>Выходзіць насустрач</p>
<p>Дзяўчат чарада.</p>
<p>Байцы і сяляне —</p>
<p>Адна грамада.</p>
<p> </p>
<p>Пятрок пазірае,</p>
<p>Не верыць вачам.</p>
<p>Байцы, камандзіры!</p>
<p>Вы родныя нам!</p>
<p> </p>
<p>Глядзіць, з-за узгорка —</p>
<p>I хто ж гэты хват? —</p>
<p>Ідзе басаногі</p>
<p>Ваяка-салдат.</p>
<p> </p>
<p>А боты ўрачыста</p>
<p>Нясе на плячах.</p>
<p>Шынелька — жаль глянуць,</p>
<p>Кіёк у руках.</p>
<p> </p>
<p>Бліжэй падыходзіць,</p>
<p>Гукае здалёк:</p>
<p>—Збавіцелям слава!..</p>
<p>Дзень добры, сынок!</p>
<p> </p>
<p>—То ж бацька мой, татка!</p>
<p>Як крыкне Пятрук.</p>
<p>I сына цалуе</p>
<p>Ваяка Паўлюк.</p>
<p> </p>
<p>– Даволі пакуты!</p>
<p>Згінь, панская мразь! –</p>
<p>I канфедэратку</p>
<p>Ён вобземлю — бразь!</p>
<p> </p>
<p><i>7/Х 1939</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>