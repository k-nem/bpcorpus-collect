<div class="container">
<div class="book-utils">
<div id="qrcode"></div>
<a href="/Jakub_Kolas/Piesnia_ab_viasnie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1922] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня аб вясне -->
<h2><a href="http://knihi.com/Jakub_Kolas/">Якуб Колас</a></h2>
<h2>Песня аб вясне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Уцякай, мароз-дзядуля!</p>
<p>Чуеш ты, стары, ці не?</p>
<p>На пагорках — булі-гулі! —</p>
<p>Песні чуюцца вясне.</p>
<p> </p>
<p>Звоніць, скача, як дзіцятка,</p>
<p>Гэты жэўжык-ручаёк.</p>
<p>На яго, бы тая матка,</p>
<p>Сонца кідае свой зрок.</p>
<p> </p>
<p>А ён, гучны і смяшлівы,</p>
<p>Так і ходзіць, аж дрыжыць,</p>
<p>I другі сябрук шчаслівы</p>
<p>Насустрэч яму бяжыць.</p>
<p> </p>
<p>Ты паслухай, дзед сярдзіты,</p>
<p>Што там чуецца ўгары?</p>
<p>Што за спеў за самавіты</p>
<p>Ў небе правяць песняры?</p>
<p> </p>
<p>А зіма аж пачарнела —</p>
<p>Годзе ёй тут кросны ткаць!..</p>
<p>Гэй, маленства, жыва, смела</p>
<p>Выйдзем весну прывітаць!</p>
<p> </p>
<p>А як слаўна каля хаткі</p>
<p>Нам пабегаць, пагуляць!</p>
<p>Ну, зіма, збірай манаткі,</p>
<p>Годзе нас табе ўшчуваць!</p>
<p> </p>
<p>Маладая вясна,</p>
<p>Залатая пара!</p>
<p>Будзь красна і ясна,</p>
<p>Не шкадуй нам дабра!</p>
<p> </p>
<p>Вокам маткі зірні,</p>
<p>Бледнасць з твару згані!</p>
<p>Дай уздужаць малым</p>
<p>Пад павевам тваім.</p>
<p>Мы вяночак спляцём,</p>
<p>Табе песню спяём.</p>
<p> </p>
<p>[1922]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>