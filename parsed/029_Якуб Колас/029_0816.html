<div class="container">
<div class="book-utils">
<div id="qrcode"></div>
<a href="/Jakub_Kolas/Jurka_i_kot.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1921] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Юрка i кот -->
<h2><a href="http://knihi.com/Jakub_Kolas/">Якуб Колас</a></h2>
<h2>Юрка i кот</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Юрка рана прабудзіўся.</p>
<p>– Есці дайце мне! — крычыць:</p>
<p>Я ляжаў і зверадзіўся,</p>
<p>Нездароў я — ўсё баліць.</p>
<p>Матка хлеба адламала.</p>
<p>– На, сынок, крыху пажуй.</p>
<p>– Колькі ты дала мне? мала!</p>
<p>– Еш, сыночак, не сярдуй,</p>
<p>Сердаваць няможна: брыдка,</p>
<p>Ты ж вялікі ўжо хлапец:</p>
<p>Паглядзі, якая лытка,</p>
<p>Расцягнуўся, як касец.</p>
<p>– Ты мне сыру дай ці сала!</p>
<p>– Бач, які ты ласунок!</p>
<p>Сада, ведаеш, патала,</p>
<p>Сыр увесь паеў каток.</p>
<p>Юрка тут узбунтаваўся.</p>
<p>Б’е нагамі у сяннік,</p>
<p>На ўсю хату раскрычаўся,</p>
<p>Маме высунуў язык.</p>
<p>– Ах, распуснік! ці ж то можна</p>
<p>Гэтак маму зневажаць?</p>
<p>Матка злёгка, асцярожна</p>
<p>Стала Юрку прабіраць.</p>
<p>– Гэта, мама, я жартую.</p>
<p>Больш не буду, мама, не!</p>
<p>I табе я ўсё дарую,</p>
<p>А ты сыру ўсё ж дай мне!</p>
<p>Як тут з ім не пагадзіцца?</p>
<p>Ну, як хлопцу адказаць?</p>
<p>– Што ж? даволі нам сварыцца:</p>
<p>Трэба сыру Юрку даць.</p>
<p>Юрка есць і разважае,</p>
<p>Да яго прыбег каток</p>
<p>I на Юрку паглядае:</p>
<p>Дай і мне, моў, хоць драбок!</p>
<p>Але Юрка не ахвочы</p>
<p>Катка сырам частаваць.</p>
<p>– Ты чаго уставіў вочы?</p>
<p>Вон пайшоў мышэй ганяць!</p>
<p>Хітры коцік ўсё ж падкраўся</p>
<p>Ды з-за коўдры ўсё глядзіць,</p>
<p>I чуць Юрка зазяваўся —</p>
<p>Цоп за сыр! і ў кут бяжыць.</p>
<p>Юрка плача і сярдуе,</p>
<p>Хоча біць насмерць ката.</p>
<p>Коцік есць і ў вус не дуе,</p>
<p>Не вылазячы з кута.</p>
<p>Потым спінку выгінае,</p>
<p>Хвосцік трубкаю задраў —</p>
<p>I казанне пачынае,</p>
<p>Як ён Юрку ашукаў.</p>
<p> </p>
<p>[1921]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>