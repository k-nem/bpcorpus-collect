<div class="container">
<div class="book-utils">
<div id="qrcode"></div>
<a href="/Michail_Lermantau/Deman.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: rus -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Дэман -->
<!-- HEADER_FIELD Title2: Усходняя аповесць -->
<!-- HEADER_FIELD Translation: Якуб Колас -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Дэман</h2>
<h2 class="title2">Усходняя аповесць</h2>
<div style="height: 3rem"></div>
<!-- TOC_BEGIN -->
<a href="#chapter1">ЧАСТКА І</a><br/>
  <a href="#chapter2">І</a><br/>
  <a href="#chapter3">II</a><br/>
  <a href="#chapter4">III</a><br/>
  <a href="#chapter5">IV</a><br/>
  <a href="#chapter6">V</a><br/>
  <a href="#chapter7">VI</a><br/>
  <a href="#chapter8">VII</a><br/>
  <a href="#chapter9">VIII</a><br/>
  <a href="#chapter10">IX</a><br/>
  <a href="#chapter11">X</a><br/>
  <a href="#chapter12">XI</a><br/>
  <a href="#chapter13">XII</a><br/>
  <a href="#chapter14">ХІІІ</a><br/>
  <a href="#chapter15">XIV</a><br/>
  <a href="#chapter16">XV</a><br/>
  <a href="#chapter17">XVI</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p> </p>
<h3><a id="chapter1"></a>ЧАСТКА І</h3>
<p> </p>
<p> </p>
<h4><a id="chapter2"></a>І</h4>
<p> </p>
<p>Журботны Дэман, дух выгнання,</p>
<p>Блукаў над грэшнаю зямлёй,</p>
<p>I дум аб светлым яго ранні</p>
<p>Над ім снаваўся тлумны рой</p>
<p>Аб днях, калі ў харомах света</p>
<p>Ён жыў, шчаслівы херувім.</p>
<p>Калі вандроўніца-камета</p>
<p>З усмешкай яснаю прывета</p>
<p>Любіла памяняцца з ім;</p>
<p>Калі праз вечныя туманы</p>
<p>Ён, веды прагнучы, сачыў,</p>
<p>Як ходзяць зорак караваны,</p>
<p>У багнах неба плывучы;</p>
<p>Калі ён верыў і любіў,</p>
<p>Шчаслівы першы сын тварэння,</p>
<p>Не ведаў злобы і сумнення,</p>
<p>I не пужаў душу яго</p>
<p>Вякоў бясплодных рад панылы..</p>
<p>I многа-многа, ды ўсяго</p>
<p>I ўспомніць не было ў ім сілы.</p>
<p> </p>
<p> </p>
<h4><a id="chapter3"></a>II</h4>
<p> </p>
<p>Даўно забыты, ён блукаў</p>
<p>У пустках свету без прыпыну,</p>
<p>I век за векам працякаў,</p>
<p>Як за хвілінаю хвіліна,</p>
<p>Маркотнай, роўнай чарадой.</p>
<p>Уладу меўшы над зямлёй,</p>
<p>Ён сеяў зло без асалоды,</p>
<p>I злу спрадвечнаму свайму</p>
<p>Не сустракаў ён перашкоды,</p>
<p>I зло дакучыла яму.</p>
<p> </p>
<h4><a id="chapter4"></a>III</h4>
<p> </p>
<p>I над грамадай гор Каўказа</p>
<p>Выгнаннік рая пралятаў,</p>
<p>Пад ім Казбек ярчэй алмаза</p>
<p>Снягамі вечнымі блішчаў.</p>
<p>Глыбока чорнаю разорай,</p>
<p>Дзе нібы змей рассунуў горы,</p>
<p>Дар’ял заломісты ляжаў,</p>
<p>Унізе Церак белагрывы,</p>
<p>Як львіца, скачучы між скал,</p>
<p>Грымеў, і горны звер пужлівы</p>
<p>I птушка, летучы ў прагал,</p>
<p>У гоман вод яго ўнікалі.</p>
<p>I хмар шаўковых талака</p>
<p>З краін паўднёвых здаляка</p>
<p>Яго на поўнач праважалі;</p>
<p>I скалы шчыльнай чарадой,</p>
<p>Таемнай поўныя дрымоты,</p>
<p>Стаялі моўчкі над вадой</p>
<p>I хваль яе сачылі ўзлёты;</p>
<p>I вежы замкаў тут і там</p>
<p>Глядзелі грозна праз туманы,</p>
<p>Нібы каля каўказскіх брам</p>
<p>Іх вартавыя веліканы.</p>
<p>I дзікі і дзіўны вакруг</p>
<p>Быў Божы свет, ды горды дух</p>
<p>Зняважлівым акінуў вокам</p>
<p>Тварэнне Бога-ўладара,</p>
<p>I на чале яго высокім</p>
<p>Ні цені злобы, ні дабра.</p>
<p> </p>
<p> </p>
<h4><a id="chapter5"></a>IV</h4>
<p> </p>
<p>Прад ім у гэтыя хвіліны</p>
<p>Малюнкі іншыя ляглі;</p>
<p>Прыгожай Грузіі даліны</p>
<p>Красой жывою расцвілі.</p>
<p>Шчаслівы, пышны край зямлі!</p>
<p>Старыя, стромкія руіны,</p>
<p>У звонкім бегу ручаі</p>
<p>Па дне з каменьчыкаў усякіх,</p>
<p>I купкі роз, дзе салаўі</p>
<p>Красуняў славяць, абыякіх</p>
<p>На вабны голас іх любві;</p>
<p>Чынар густыя сутарэнні,</p>
<p>Пад іх лісцвенным шалашом</p>
<p>Пячоры, дзе гарачым днём</p>
<p>Знаходзяць схоў сабе алені.</p>
<p>I блеск, і пых; і тлум лісця,</p>
<p>I гоман радасці жыцця,</p>
<p>I подых кветак і праменняў,</p>
<p>I поўдня палкі, млявы жар,</p>
<p>I араматных розаў дар,</p>
<p>Што вільгаць шлюць у прохладзь ночы,</p>
<p>I зоры яркія, як вочы</p>
<p>Грузінкі юнай, поўнай чар!..</p>
<p>Ды апроч зайздрасці халоднай</p>
<p>Не абудзіў прыроды шум</p>
<p>Ў душы выгнанніка бясплоднай</p>
<p>Ні новых сіл, ні новых дум.</p>
<p>I ўсё, што прад сабой ён бачыў,</p>
<p>Адной знявагаю адзначыў.</p>
<p> </p>
<p> </p>
<h4><a id="chapter6"></a>V</h4>
<p> </p>
<p>Высокі дом, шырокі двор</p>
<p>Пабудаваў князь, Гудал сівы.</p>
<p>Ён каштаваў шмат слёз і сілы</p>
<p>Рабам, паслушным з даўніх пор.</p>
<p>На светлы схіл суседніх гор</p>
<p>Ад сцен яго кладуцца цені,</p>
<p>У скале выбіты ступені.</p>
<p>Яны ад вежы рагавой</p>
<p>Вядуць на рэчку. А па сходах</p>
<p>Пад лёгкай белаю чадрой</p>
<p>Князёўна юная па воду</p>
<p>Ў Арагву ходзіць пад гарой.</p>
<p> </p>
<p> </p>
<h4><a id="chapter7"></a>VI</h4>
<p> </p>
<p>Заўжды маўкліва на даліны</p>
<p>Глядзеў з гары пануры дом.</p>
<p>Ды сёння ў ім і шум і гром,</p>
<p>Гучыць зурна і льюцца віны.</p>
<p>Сасватаў князь дачку сваю,</p>
<p>На баль заклікаў ён радню.</p>
<p>На стрэсе, высланай каўрамі,</p>
<p>Сядзіць нявеста, а вакруг</p>
<p>Гульня і спеў яе падруг.</p>
<p>Ужо далёкімі гарамі</p>
<p>Закрыўся сонейка паўкруг.</p>
<p>У ладкі такты адбівае</p>
<p>Дзявочы тлум, і бубен свой</p>
<p>Бярэ нявеста маладая.</p>
<p>I вось яна адной рукой</p>
<p>Кружне яго над галавой,</p>
<p>То паімчыць лягчэй ад птушкі,</p>
<p>То раптам спыніцца, глядзіць,</p>
<p>I волкі зрок яе блішчыць</p>
<p>З-пад гожай вейкавае дужкі;</p>
<p>То чорнай броўкай павядзе,</p>
<p>То раптам нахінецца трошкі.</p>
<p>А па каўры плыве-ідзе</p>
<p>Яе чаруючая ножка.</p>
<p>I пасміхаецца яна,</p>
<p>Дзяцінай радасці паўна.</p>
<p>I месяц, што з-за хмар застрэшкі</p>
<p>Зірне, гуляючы з вадой,</p>
<p>Не параўнаецца з усмешкай,</p>
<p>Як маладосць сама жывой.</p>
<p> </p>
<p> </p>
<h4><a id="chapter8"></a>VII</h4>
<p> </p>
<p>Клянуся зоркамі стажар,</p>
<p>Праменняў сонечных патокам,</p>
<p>Багатай Персіі ўладар</p>
<p>I ні адзін у свеце цар</p>
<p>Не цалаваў такога вока.</p>
<p>Гарэма іскрысты фантан</p>
<p>Ні разу душнаю парою</p>
<p>Сваёю срэбранай расою</p>
<p>Не абмываў падобны стан.</p>
<p>Яшчэ нідзе рука людская</p>
<p>Такой галоўкі не ласкала</p>
<p>I кос такіх не расплятала</p>
<p>З тых дзён, як свет пазбаўлен рая,</p>
<p>Клянуся зноў — краса такая</p>
<p>Пад сонцам поўдня не цвіла.</p>
<p> </p>
<h4><a id="chapter9"></a>VIII</h4>
<p> </p>
<p>Апошні раз яна скакала.</p>
<p>Увы! на другі дзень чакала</p>
<p>Яе, наследніцу Гудала,</p>
<p>Прыроды жывае дзіця,</p>
<p>Нядоля горкая рабыні,</p>
<p>Цяпер чужая ёй айчына</p>
<p>I незнаёмая сям’я.</p>
<p>I часта ўпотайку імглівы</p>
<p>Лажыўся цень на яе твар,</p>
<p>Але былі яе парывы</p>
<p>Так гожы, просты і так жывы,</p>
<p>Так поўны вабнасці і чар,</p>
<p>Што калі б Дэман той парою</p>
<p>Яе заўважыў і зірнуў,</p>
<p>То,  ўспамінаючы былое,</p>
<p>Ён адвярнуўся б і ўздыхнуў...</p>
<p> </p>
<p> </p>
<h4><a id="chapter10"></a>IX</h4>
<p> </p>
<p>I Дэман бачыў... і на мгненне</p>
<p>Штось недаступнае найменню</p>
<p>Адчуў ён раптам над сабой.</p>
<p>Глухой душы яго пустыню</p>
<p>Напоўніў гукаў новых рой.</p>
<p>I яшчэ раз пазнаў святыню</p>
<p>Любві, прыгожства і дабра.</p>
<p>I доўга слодычнай хвілінай</p>
<p>Ён упіваўся, і мара</p>
<p>Аб шчасці доўгай павуцінай,</p>
<p>Нібы тых зорак ясны пас,</p>
<p>Прад ім снавалася ў той час.</p>
<p>Прыкуты невідомай сілай,</p>
<p>Пазнаў жальбу ён выразней,</p>
<p>Пачуцце ў ім загаманіла,</p>
<p>Як гаманіла і даўней.</p>
<p>Ці быў то прывід нараджэння?</p>
<p>Ці слоў падступных спакушэнне</p>
<p>Знайсці ў сабе ніяк не мог.</p>
<p>Забыць? забыцца не даў Бог: —</p>
<p>Ды ў забыцці няма збавення...</p>
<p> </p>
<p> </p>
<h4><a id="chapter11"></a>X</h4>
<p> </p>
<p>Стаміўшы добрага каня,</p>
<p>На шлюбны пір на схіле дня</p>
<p>Жаніх спяшаўся нецярпліва.</p>
<p>Арагвы светлай ён шчасліва</p>
<p>Дасяг зялёных берагоў.</p>
<p>Вязе ён шмат з сабой дароў.</p>
<p>За ім услед марудным крокам</p>
<p>Вярблюдаў плёўся доўгі рад.</p>
<p>Па горнай сцежачцы далёка</p>
<p>Званкі пазваньваюць у лад.</p>
<p>Ён, уладар сам Сінадала,</p>
<p>Вядзе багаты караван.</p>
<p>Папругай сцягнут спрытны стан.</p>
<p>Аправа шаблі і кінжала</p>
<p>На сонцы ззяе. Як рубін,</p>
<p>Блішчыць за спінай карабін.</p>
<p>Гуляе вецер рукавамі</p>
<p>Яго чухі. Яна кругом</p>
<p>Абмалявана галуном.</p>
<p>Расшыта яркімі шаўкамі</p>
<p>Сядло. Вуздзечка з кутасамі.</p>
<p>Пад ім запенены ўвесь конь</p>
<p>Чырвонай масці, як агонь.—</p>
<p>Ён, выхаванец Карабаха,</p>
<p>Вушамі водзіць, поўны страха,</p>
<p>Храпе і скоса з круч крутых</p>
<p>Глядзіць на пырскі хваль сівых.—</p>
<p>I страшны шлях той узбярэжны:</p>
<p>Налева гмахі гор старых,</p>
<p>Направа глыб ракі мяцежнай.</p>
<p>I позні час. На горах снежных</p>
<p>Бляск сонца згас. Устаў туман.</p>
<p>Прыбавіў ходу караван.</p>
<p> </p>
<p> </p>
<h4><a id="chapter12"></a>XI</h4>
<p> </p>
<p>Вось і капліца пры дарозе...</p>
<p>Тут з даўніх пор пачые ў бозе</p>
<p>Якісьці князь, што стаў святым,</p>
<p>Забіты помснікам сваім.</p>
<p>З тых дзён — на свята ці на бітву,</p>
<p>Куды б дарожнік ні спяшыў,</p>
<p>Заўсёды шчырую малітву</p>
<p>Таму святому прынасіў.</p>
<p>Малітва гэта памагала —</p>
<p>Удар адводзіла кінжала.</p>
<p>Але няўважлівы жаніх</p>
<p>Забыўся звычаяў старых.</p>
<p>Яго спакуслівай намовай</p>
<p>Лукавы Дэман падбіваў —</p>
<p>У мыслях ён пад цемры сховам</p>
<p>Нявесты вусны цалаваў.</p>
<p>I раптам выскачылі двое</p>
<p>I болей... Стрэл! Што ж то такое?</p>
<p>Прыўзняўшыся на страмянах,</p>
<p>Глыбей насунуўшы папах,</p>
<p>Адважны князь не мовіў слова:</p>
<p>Ў руках бліснуў турэцкі ствол,</p>
<p>Нагайка лясь! — і як арол</p>
<p>Ён кінуўся ўпярод. Стрэл новы!</p>
<p>I дзікі крык, і цяжкі «ой!»</p>
<p>Пачуліся ў глыбі даліны,</p>
<p>Нядоўгім быў няроўны бой: —</p>
<p>Пабеглі ў боязні грузіны.</p>
<p> </p>
<p> </p>
<h4><a id="chapter13"></a>XII</h4>
<p> </p>
<p>I сціхла. Ні душы жывой.</p>
<p>Вярблюды, збіўшыся гурмой,</p>
<p>На трупы ў страсе паглядалі,</p>
<p>I толькі ў цішыні начной</p>
<p>Званкі іх глуха бразгаталі.</p>
<p>Разграблен пышны караван,</p>
<p>I над цяламі хрысціян</p>
<p>Кругі рысуе птах-начніца,</p>
<p>I не чакае іх грабніца</p>
<p>Пад плітамі манастыроў,</p>
<p>Дзе прах пахован іх бацькоў.</p>
<p>Не прыйдуць сёстры з мацяркамі</p>
<p>Са скрыжаванымі рукамі</p>
<p>Пад доўгаю чадрой з мальбамі</p>
<p>На гроб іх з долаў і са ўзвыш!</p>
<p>Затое ж дбалаю рукою</p>
<p>Тут пры дарозе пад скалою</p>
<p>На памяць узнясецца крыж;</p>
<p>I плюшч, разросшыся вясною,</p>
<p>Яго ласкава ахіне</p>
<p>Сваёю сеткаю густою;</p>
<p>I часам, стомлены хадою,</p>
<p>Дарожны на той крыж зірне</p>
<p>I ў Божым ценю аддыхне...</p>
<p> </p>
<p> </p>
<h4><a id="chapter14"></a>ХІІІ</h4>
<p> </p>
<p>Імчыцца конь, ляціць стралою,</p>
<p>Храпе і рвецца, нібы к бою,</p>
<p>То раптам стане на скаку,</p>
<p>Прыслухаецца к вецярку,</p>
<p>Паводзіць чуткімі вушамі,</p>
<p>То раптам б’е капытам дол</p>
<p>I, страсянуўшы збітай грывай,</p>
<p>Ізноў імчыцца, як арол.</p>
<p>На ім ёсць коннік, ды маўклівы,</p>
<p>Ў сядле ён б’ецца, чуць жывы,</p>
<p>Узняць не можа галавы,</p>
<p>Ён не кіруе павадамі,</p>
<p>Бяссільны ногі ў страмянах,</p>
<p>I кроў шырокімі цуркамі</p>
<p>На чапраку яго відна...</p>
<p>Эх, быстры конь! Гаспадара ты</p>
<p>Як віхар з бою праімчаў,</p>
<p>Ды асяцін яго зацяты</p>
<p>У цемры куляю дагнаў.</p>
<p> </p>
<p> </p>
<h4><a id="chapter15"></a>XIV</h4>
<p> </p>
<p>Гаруе, плача дом Гудала,</p>
<p>На двары ціснецца народ.</p>
<p>Чый конь прымчаўся? Што з ім стала?</p>
<p>Чаму ён паў каля варот?</p>
<p>Хто гэты коннік нерухомы?</p>
<p>Хавалі след ваяцкіх громаў</p>
<p>Маршчыны смуглага чала.</p>
<p>Сам, зброя ўся ў крыві дазвання;</p>
<p>Рука ў апошнім пацісканні</p>
<p>На грыву конскую лягла.</p>
<p>Нядоўга жаніха мілога,</p>
<p>Нявеста, зрок твой выглядаў!</p>
<p>Стрымаў ён слова князя строга:</p>
<p>На шлюбны пір ён прыскакаў...</p>
<p>Ды, эх, ніколі ён, нябога,</p>
<p>Не сядзе на каня другога!</p>
<p> </p>
<p> </p>
<h4><a id="chapter16"></a>XV</h4>
<p> </p>
<p>На бестурботную сям’ю</p>
<p>Як гром зляцела Божа кара.</p>
<p>Упала на пасцель сваю,</p>
<p>Рыдае бедная Тамара,</p>
<p>Слязу раняе за слязой,</p>
<p>Яна ўбіваецца, смуткуе,</p>
<p>I вось яна нібыта чуе</p>
<p>Дзівосны голас над сабой:</p>
<p>«Не плач, дзіця, не плач напрасна!</p>
<p>Твая сляза на труп няшчасны</p>
<p>Не упадзе жывой расой.</p>
<p>Яна туманіць зрок твой ясны</p>
<p>I твар дзявочы паліць твой.</p>
<p>Далёка ён, ён не пачуе,</p>
<p>Не будзе знаць журбы тваей;</p>
<p>Святло нябёс цяпер цалуе</p>
<p>Бясплотны зрок яго вачэй.</p>
<p>Ён чуе райскіх песень хоры...</p>
<p>Што наш нікчэмны гэты лёс</p>
<p>I слёзы дзеўчыя і гора</p>
<p>Для госця рая і нябёс?</p>
<p>Не, доля смертнага стварэння,</p>
<p>Павер мне, ангел чысты мой,</p>
<p>Не варт ніводнага імгнення</p>
<p>Тваёй журботы дарагой.</p>
<p> </p>
<p>У надземным акіяне</p>
<p>Без стырна і без вятрыл</p>
<p>Ціха носяцца ў тумане</p>
<p>Хоры стройныя свяціл.</p>
<p>Пасярод палёў бязмежных</p>
<p>Ў небе ходзяць без слядоў</p>
<p>Статкі лёгкіх, беласнежных,</p>
<p>Танкарунных аблакоў.</p>
<p>Час разлукі, час спаткання</p>
<p>Ім ні радасць, ні нуда.</p>
<p>Няма ў прышлым ім жадання,</p>
<p>Ім былога не шкада.</p>
<p>У дні цяжкія няшчасця</p>
<p>Ты іх толькі прыгадай</p>
<p>I на земныя напасці,</p>
<p>Як яны, ты не зважай!</p>
<p>Як толькі ночка сваім сховам</p>
<p>Вярхі Каўказа ахіне;</p>
<p>Як толькі свет, чароўным словам</p>
<p>Нібы замоўлены, засне;</p>
<p>Як толькі ветрык над скалою</p>
<p>Зашэпча з блёклаю травою</p>
<p>I птушка, нанач сеўшы ў ёй,</p>
<p>Мільгне і знікне ў цьме густой;</p>
<p>I пад галінкай вінаграда,</p>
<p>Расе нябёс прахладнай рада,</p>
<p>Начная кветка зацвіце;</p>
<p>I месяц блісне ў цемнаце,</p>
<p>Калі з-за гор ціхутка ўстане</p>
<p>Ды на цябе украдкам гляне,—</p>
<p>К табе я стану прылятаць,</p>
<p>Гасціць я буду да дзянніцы</p>
<p>I на павейкі-шаўкавіцы</p>
<p>Сны залатыя навяваць...»</p>
<p> </p>
<p> </p>
<h4><a id="chapter17"></a>XVI</h4>
<p> </p>
<p>Замоўклі словы, ў заміранні</p>
<p>За гукам гук яшчэ трымціць.</p>
<p>Яна ўсхапілася, глядзіць</p>
<p>У невыказным замяшанні.</p>
<p>Журба і радасць, шчасця ніць —</p>
<p>Нішто прад ім у параўнанні.</p>
<p>Пачуццяў вір у ёй кіпіць,</p>
<p>Душа скідала свае ковы,</p>
<p>Агонь па целе прабягаў,</p>
<p>I гэты голас, дзіўна новы,</p>
<p>Усё, здавалася, гучаў,</p>
<p>I перад раніцай на мгненне</p>
<p>Сон змарыў, вочы ёй самкнуў</p>
<p>Ды яе мыслі скалыхнуў</p>
<p>Прарочым цьмяным летуценнем:</p>
<p>Прышэлец мглівы і нямы,</p>
<p>Нібы сатканы з сонца, цьмы,</p>
<p>Схіліўся ціха к узгалоўю,</p>
<p>I зрок яго з такой любоўю,</p>
<p>З такой журбою пазіраў,</p>
<p>Нібы яе ён шкадаваў.</p>
<p>То быў не ангел, служка Божы,</p>
<p>Яе ахова і старожа:</p>
<p>Вянок праменняў залатых</p>
<p>Не аздабляў кудзер святых;</p>
<p>То быў не пекла госць няўчасны,</p>
<p>Ганебны дух, што сее зло,—</p>
<p>О не: ён быў як вечар ясны,</p>
<p>Ні дзень, ні ноч і не святло.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>