<div class="container">
<div class="book-utils">
<div id="qrcode"></div>
<a href="/Jakub_Kolas/Piasniar_viasny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 24.02.1909-01.04.1909 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пясняр вясны -->
<h2><a href="http://knihi.com/Jakub_Kolas/">Якуб Колас</a></h2>
<h2>Пясняр вясны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ён жыў адзін, адзін душою,</p>
<p>Вясны і вольнасці пясняр,</p>
<p>I меў ён дар жалобных песень,</p>
<p>Сардэчных песень дзіўны дар!</p>
<p> </p>
<p>I ўсё было у гэтых песнях:</p>
<p>Прастор бязберажных сцяпоў,</p>
<p>I шум крыніцы пад гарою,</p>
<p>I мілы шэлест каласоў;</p>
<p> </p>
<p>I слёзы чуліся нягоды,</p>
<p>Што льюцца рэчкаю ў цішы,</p>
<p>I незнаёмае шуканне –</p>
<p>Парывы змучанай душы.</p>
<p> </p>
<p>Ў іх смутак з радасцю мяшаўся,</p>
<p>I спеў той душу калыхаў,</p>
<p>То сэрца беднае трывожыў,</p>
<p>То дух высока падымаў...</p>
<p> </p>
<p> </p>
<p>Ён жыў на ўзгорку каля лесу.</p>
<p>I снег чуць толькі прападаў, –</p>
<p>Пявун ляцеў на родны камень</p>
<p>I ціха песні пачынаў.</p>
<p> </p>
<p>I лес, яшчэ не абуджоны</p>
<p>Прызывам жыцця і вясны,</p>
<p>Далёкі гай, курган высокі,</p>
<p>I хмуркі неба з вышыні,</p>
<p> </p>
<p>Як тыя мілыя дзяўчаткі,</p>
<p>Таўкалісь белай чарадой, –</p>
<p>Ўсё слухала хвалу і гімны</p>
<p>Вясне прыветнай, дарагой.</p>
<p> </p>
<p>А ён спяваў, спяваў так міла</p>
<p>Пра гэты лес, што быў пад ім:</p>
<p>Спяваў, як сэрца яму скажа, –</p>
<p>Напевам дзіўным, залатым.</p>
<p> </p>
<p>Спяваў, і песні яго сонца</p>
<p>Любіла слухаць і лучы,</p>
<p>I крыж, пакуты образ смутны,</p>
<p>Адзін у полі стаючы.</p>
<p> </p>
<p>Пявун спяваў, таго не зная,</p>
<p>Як ён прыроду весяліў...</p>
<p>Хто ж быў пявун? То птушка Божа,</p>
<p>То мілы жаваранак быў...</p>
<p> </p>
<p>Усе птушкі ў паркі палучылісь</p>
<p>I гнёзды радасна вілі,</p>
<p>I у шчаслівым шчабятанні</p>
<p>Іх дні вясёлыя цяклі.</p>
<p> </p>
<p>Адзін ён толькі жыў асобна,</p>
<p>Як бы сіротка ці чужы;</p>
<p>Ён меў сабе на ноч прытулак</p>
<p>Пад родным камнем на мяжы.</p>
<p> </p>
<p>А праз тры межы, на кургане,</p>
<p>Другая птушачка жыла,</p>
<p>Такая здатная пташына:</p>
<p>Прыгожа, міла, весяла!</p>
<p>I наш пявун любіў кружыцца</p>
<p>Над тым курганам дарагім,</p>
<p>Высока ён ўздымаўся ўгору,</p>
<p>Званіў званочкам залатым.</p>
<p> </p>
<p>I голас ў небе разліваўся,</p>
<p>За лесам ціха-ціха млеў;</p>
<p>I тая мілая пташына</p>
<p>Яго любіла, гэты спеў.</p>
<p> </p>
<p>Яна садзілась на каменьчык,</p>
<p>Ківала ў тахту галавой,</p>
<p>А гукі песні ў небе млелі,</p>
<p>Ліліся срэбранай струёй.</p>
<p> </p>
<p>О, як ён быў тагды шчаслівы,</p>
<p>Яму так радасна было!</p>
<p>Душа яго жыла надзеяй,</p>
<p>I сэрца радасцю цвіло.</p>
<p> </p>
<p>Тагды ён быў шчаслівейшы ў свеце,</p>
<p>Сваё жыццё благаслаўляў,</p>
<p>Нікому ў свеце не зайздросціў,</p>
<p>Ад шчасця млеў і заміраў.</p>
<p> </p>
<p>Быў дзіўны ранак,</p>
<p>Ўсё маўчала: I лес, і поле, луг, і гай;</p>
<p>Зара на ўсходзе залаціла</p>
<p>Агністым бляскам неба край.</p>
<p> </p>
<p>Весь Божы свет чакаў усхода,</p>
<p>Не смеў, здаецца, і дыхнуць;</p>
<p>З усмехам добрым ждаў ён сонца,</p>
<p>Як дзеці матку сваю ждуць;</p>
<p> </p>
<p>I чуць яно азалачала</p>
<p>Вярхі курганаў, цемя гор, –</p>
<p>Хвалу прырода ўся злівала</p>
<p>Ў адзін напеў і стройны хор.</p>
<p> </p>
<p>А ў гэтым хоры выдзяляўся</p>
<p>Прыятны голас певуна,</p>
<p>I трэлі песні дзіўна-здольнай</p>
<p>Лавіла неба глыбіна.</p>
<p>Але на тым ужо кургане</p>
<p>Не бачыў пташкі дарагой:</p>
<p>Яна з другім ужо спявала,</p>
<p>В’ючы гняздзечка пад гарой...</p>
<p> </p>
<p>I запусцеў курган высокі;</p>
<p>Ён толькі боль ў душы будзіў</p>
<p>У песняра, палёў дзіцяці,</p>
<p>I песні смутныя радзіў.</p>
<p> </p>
<p>I з таго часу песні льюцца</p>
<p>Над тым курганам ў вышыне,</p>
<p>I ў іх чутны разлука, скруха</p>
<p>Па днёх даўнейшых і вясне.</p>
<p> </p>
<p>24.02.1909–1.04.1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>