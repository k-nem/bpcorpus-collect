<div class="container">
<div class="book-utils">
<div id="qrcode"></div>
<a href="/Jakub_Kolas/Zahibielka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 04.11.1935 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Загібелька -->
<!-- HEADER_FIELD Title2: Прысвячаю К. Крапіве -->
<h2><a href="http://knihi.com/Jakub_Kolas/">Якуб Колас</a></h2>
<h2>Загібелька</h2>
<h2 class="title2">Прысвячаю К. Крапіве</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p> </p>
<p>Быў я ў Парыжы на кангрэсе –</p>
<p>То ў Загібельцы, браце, лепш:</p>
<p>Грыбоў няма ў Булонскім лесе,</p>
<p>А ў Сене – хоць бы адзін лешч.</p>
<p> </p>
<p>К.Крапіва. «Эпіграма»</p>
</div>
<div class="CLEAR"></div>
<p> </p>
<p> </p>
<p>Быць можа я крыху дзівак,</p>
<p>Але люблю я Загібельку:</p>
<p>Там кожны хвойнік мне сваяк,</p>
<p>Там ясным днём надрэчны гак</p>
<p>Мне суліць мяккую пасцельку.</p>
<p> </p>
<p>Хадзіў я там, вітаў усход</p>
<p>І першыя праменні сонца,</p>
<p>Штодзень выводзяць у паход,</p>
<p>А з ім і хмарак карагод,</p>
<p>Замлеўшы смехам на сасонцы.</p>
<p> </p>
<p>Запыніш крок. Спакой і ціш —</p>
<p>Былінка нават не схіснецца,</p>
<p>А ты разважліва стаіш,</p>
<p>Бы нейкі сон дзівосны сніш,</p>
<p>I песня нейкая снуецца.</p>
<p> </p>
<p>Зірнеш на дол — убогі ён,</p>
<p>Адзін пясок, сухі, нішчымны,</p>
<p>Ды колькі тут наткаў красён</p>
<p>Чаборык, мох, зязюльчын лён</p>
<p>I верасок агніста-дымны!</p>
<p>I колькі мілых красак тут</p>
<p>Разлівам чырвані палае!</p>
<p>Над імі звон, музычны гуд —</p>
<p>На пустцы сонца творыць цуд</p>
<p>I радасць шчодра пасылае.</p>
<p> </p>
<p>Ідзеш у свой абход адзін,</p>
<p>Мінаеш сотні паваротак.</p>
<p>Ускрай баркоў шатры хваін</p>
<p>Стаяць у постаці жанчын, —</p>
<p>Вітаеш іх, як родных цётак.</p>
<p> </p>
<p>Ідзеш кілометр, два і тры,</p>
<p>Праходзіш пусткі, пералескі,</p>
<p>А песні сыплюцца згары,</p>
<p>Ды так, што слухаюць бары,</p>
<p>Надзеўшы вычварныя фескі.</p>
<p> </p>
<p>А вось і возера-акно,</p>
<p>Якога мала дзе пабачыш,</p>
<p>Такое дзікае яно</p>
<p>Сярод балоцішча адно, —</p>
<p>Завуць яго чамусь Грымячым.</p>
<p> </p>
<p>Само ж балота — шыр і гмах,</p>
<p>Панурай немасцю акута.</p>
<p>Глядзіш, і горне цябе страх.</p>
<p>А хвоек там — мільён папах,</p>
<p>Дзесяткі тысяч парашутаў.</p>
<p> </p>
<p>На філасофскі часам лад</p>
<p>Настроіш думкі ты ў самоце.</p>
<p>Што ні кажы, наш край багат!</p>
<p>Балотам зробім шах і мат,</p>
<p>I будуць нівы на балоце.</p>
<p> </p>
<p>Калі агледзіш хвайнякі</p>
<p>I гэты кут пазнаеш бліжай,</p>
<p>Збіраючы баравікі,—</p>
<p>То вывад я раблю такі:</p>
<p>Мне Загібелька лепш Парыжа.</p>
<p> </p>
<p>4/ХІ 1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>