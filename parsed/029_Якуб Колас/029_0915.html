<div class="container">
<div class="book-utils">
<div id="qrcode"></div>
<a href="/Jakub_Kolas/Kalodka_pcol.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Калодка пчол -->
<h2><a href="http://knihi.com/Jakub_Kolas/">Якуб Колас</a></h2>
<h2>Калодка пчол</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Тры гаспадары – Сёмка Доўба, Гілёрык Кажан і Марцін Тапчан – сядзелі за сталом і гаварылі аб пчолах. Галоўным бортнікам абабраўся Доўба. Яму першаму прыйшла ў галаву думка пра пчолы. Мужчыны доўга гаварылі і паддавалі адзін другому ахвоты. А ў гутарцы так надымілі люлькамі, што і галоў не было відаць.</p>
<p>– Калі Бог пахіліць на дабро, то і з адной калодкі можна развесці пчолкі, – гаварыў Сёмка, абціраючы цыбук проста аб халат.</p>
<p>– Во, гэта, – падхапіў Марцін, – дзіва, што можна! Вунь Кандрат Турэцкая Смерць пазалетась злавіў рой – цяпер ужо мае шэсць калодак.</p>
<p>– А вы чулі здарэнне з Таццянаю?</p>
<p>– Чаму не чулі, – перапынілі Гілёрыка сябры. – Дык ты думаеш, што і табе на спіну сядзе рой. Не, брат, не трэба спаць у шапку і чакаць, покі табе пчолы на спіну сядуць. Вось у нядзельку паедзем да Язэпа Гавакі і купім калодку «на кумы».</p>
<p>– Кажуць, у яго рука цяжкая, – заўважыў нясмела Кажан.</p>
<p>– Баба ты, – накінуліся на яго Сёмка з Марцінам, – верыш дурным бабскім забабонам.</p>
<p>– Верыць не веру, але гавораць людзі.</p>
<p>– Гавораць людзі! Мала што людзі гавораць! Гавораць, што Мацютава свіння хоча запісацца ў чарнасоценскі саюз рускага народа, – зрззаў Сёмка Гілёрыка.</p>
<p>Познім вечарам сябры разышліся. Сёмка ўгаварыўся зрабіць козлы на вулей. Марцін узяўся садраць лубок, а Гілёрык павінен быў даць каня з’ездзіць да Гавакі па пчолы.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Асцярожна везлі мужчыны вулей. Конь ішоў памалу, хіба толькі з горкі прыбаўляў ходу і то не па сваёй ахвоце: вулей быў залішне цяжкі (Сёмка гаварыў, што сам вулей каштуе рублі два, а яны з пчоламі далі тры) і пхаў коніка. Сёмка трымаў каня за аброць, упіраўся плечуком у аглоблю, а нагамі ў зямлю і такім парадкам не даваў калёсам занадта разгуляцца. Марцін ішоў з аднаго боку, Гілёрык – з другога, і дзяржалі вулей, каб ён не варочаўся і каб не паадпадалі плястры з пчоламі. Драбіны былі высланы саломаю, і вулей ляжаў, як пан у вагоне першага класа, жыватом угару. Даўжнік абвязалі белаю завязкаю, а ў вочка ўваткнулі пучок кулявой саломы, каб праходзіў дух і каб не выляталі пчолы.</p>
<p>Марцін некалькі разоў прыкладаў вуха да вулля, каб паслухаць, як гудуць пчолы. Але там было ціха. Марцін думаў, што вулей таўсты, затым нічога і не чутно. Гілёрык таксама прыкладаў вуха да вулля з другога боку. Ён чуў як бы нейкі шум, але і сам не мог разабраць, ці то пчолы гудуць, ці вулей шаруецца аб салому. Каб разагнаць сумненні, Гілёрык грукнуў, як тапаром, кулаком па вуллі.</p>
<p>– Што ты робіш? – накінуўся на яго Сёмка. – Матку ўстрывожыш, дурны ты чалавек!.. Цікавы вельмі.</p>
<p>Тым часам пад’ехалі да самага горшага месца і спыніліся. Трэба было з’ехаць з гары. Гара была высокая, стромая. Сёмка з Марцінам пабраліся за аглоблі, а Гілёрыка пасадзілі вярхом на вулей. Гілёрык упёрся нагамі ў крайнія лёсткі, а рукамі ўшчарэпіўся за вулей, каб не з’ехаў. Калёсы наўперад ішлі ціха, а потым давай каціць барзджэй. Марцін няспрытна ступіў і паднёс сваю нагу пад конскі капыт. Ён зашыпеў ад болю, як вуж, і выпусціў аглоблю, а сам, кульгаючы і скачучы на адной назе, учапіўся за драбіны.</p>
<p>– Дзяржы! Дзяржы!</p>
<p>Гілёрык бачыў, што ад яго залежыць лёс вулля, і, штосілы, налёг нагамі на лёсткі. Лёсткі зламаліся, Гілёрык грукнуўся патыліцай аб вулей, аж ногі задраліся ўгару, а потым па вуллі з’ехаў на спіне і стукнуўся галавою ў конскі зад. На шчасце, воз ужо скаціўся з гары, і яны адрабіліся адным толькі страхам, калі не лічыць гуза на Гілёрыкавай датыліцы і садранай скуры на назе ў Марціна.</p>
<p>На Сёмкавым прыгуменні сабралася цэлая чарада народу. Тут былі мужчыны, жонкі і дзеці. У садзе ў Сёмкі – там была грушка, яблынька і дзве вішні – ужо стаялі прыгатаваныя козлы.</p>
<p>Суседзі памаглі зняць вулей.</p>
<p>– Можа калі дасцё мёду пакаштаваць, – сказаў Пятрусь Каптур, плюючы на рукі і беручыся за вулей.</p>
<p>– Абы Бог даў мядок быў, – сказалі «кумы».</p>
<p>Вулей прыладзілі на козлы, у ногі палажылі пляскаты камень.</p>
<p>Тут Сёмка ўзяў рэшата, улажыў у жончыну спадніцу, абвязаў яго паскамі і, уздзеўшы на галаву, збіраўся зняць завязку з даўжніка. Усе, хто тут быў, накрылі галовы, хто чым папала. У гэты час над вухам Марціна загуў авадзень. Марцін падумаў, што пчала, і прыгнуў галаву да самай зямлі, а Гілёрык намерыўся бегчы.</p>
<p>– Не варушыцеся, бо пазаядаюць, – сказаў Сёмка, зняў завязку і выняў салому з вочка. Але пчол нідзе не было відаць.</p>
<p>– Што ж яны не лятуць? – пытаў Сёмка з трывогай і злёгку стукнуў кулаком па вуллі, прыхінуўшыся, колькі дазваляла рэшата, да вулля.</p>
<p>– Што за ліха? Дай, Марцін, сякеру, адчынім голавы.</p>
<p>Прынеслі сякеру. Сёмка выняў круг.</p>
<p>Усе проста так і замерлі.</p>
<p>– А ліха ж яго матары! – крыкнуў Сёмка, зірнуўшы ў вулей. – От, падвёў, гад, каб яму жывот падвяло! Нічога, брат, няма ў вуллі. Пусты! А бадай яму пуста было жыць!</p>
<p>Некаторы момант было ціха. I раптам усе зарагаталі. Маладыя хлопцы-падшывальцы давай скакаць каля Сёмкі і крычаць:</p>
<p>– Дай, дзядзечка, мёду!</p>
<p>– Трасцу ў бок! – вылаяўся Сёмка і пхнуў нагою вулей.</p>
<p>Козлы схіліліся, вулей грукнуў на зямлю.</p>
<p>– Я такі казаў вам, што ў Язэпа цяжкая рука, – весела крыкнуў Гілёрык,  рады,  што выйшла так, як ён казаў.</p>
<p>– Няхай яна адсохне яму! – прамовілі Марцін і Сёмка.</p>
<p> </p>
<p><i>[1908]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>