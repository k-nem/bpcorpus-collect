<div class="container">
<div class="book-utils">
<div id="qrcode"></div>
<a href="/Jakub_Kolas/Radzimie_i_pravadyru.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 05.1938 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Радзіме i правадыру -->
<!-- HEADER_FIELD Title2: (Вершы і песні аб Сталінскай Канстытуцыі) -->
<h2><a href="http://knihi.com/Jakub_Kolas/">Якуб Колас</a></h2>
<h2>Радзіме i правадыру</h2>
<h2 class="title2">(Вершы і песні аб Сталінскай Канстытуцыі)</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Читайте,</p>
<p>завидуйте,</p>
<p>я –</p>
<p>гражданин</p>
<p>Советского Союза.</p>
<p> </p>
<p>У.Маякоўскі</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter1"></a>І</h3>
<p> </p>
<p>Аб Сталіне-сейбіту песня мая,</p>
<p>А песня ад сэрца і звонка, як медзь, –</p>
<p>Якую ў жніво пяе ў полі жняя,</p>
<p>Якую ў касьбу пяе ў лузе касец.</p>
<p>Багата ўраджаем,</p>
<p>Зямля расквітнела,</p>
<p>У будучнасць людзі</p>
<p>Ўзіраюцца смела.</p>
<p>Аб Сталіне-сейбіту песня мая.</p>
<p>А песня з душы і гартоўна, як сталь, –</p>
<p>Якую пяе арлоў горных сям’я,</p>
<p>Якую пяе пры кавадле каваль.</p>
<p>Арлы-самалёты</p>
<p>Ўсё неба ўзялі,</p>
<p>I волю здабылі</p>
<p>Сабе кавалі.</p>
<p>Аб Сталіне-сейбіту песня мая,</p>
<p>А песня ад сонца, ад зор залатых, –</p>
<p>Якую пяе уся наша зямля,</p>
<p>Аб сейбіту светлы разносячы слых:</p>
<p>Ён даў для народаў</p>
<p>Асноўны закон,</p>
<p>I дружбу народаў</p>
<p>Навек стварыў ён.</p>
<p> </p>
<p> </p>
<h3><a id="chapter2"></a>ІІ</h3>
<p> </p>
<p>Я з гэтаю песняй, як зоры, высокай,</p>
<p>Выходжу ў прасторы дарогай шырокай,</p>
<p>У думках і марах раблю свой абход</p>
<p>На поўнач і поўдзень, на захад і ўсход.</p>
<p> </p>
<p>Я сам гаспадар неабсяжнай краіны</p>
<p>I верны слуга дарагое айчыны,</p>
<p>Народу майго гераічнага сын –</p>
<p>Савецкай рэспублікі грамадзянін.</p>
<p> </p>
<p>Са мною гаворыць, як быццам жывая,</p>
<p>Сагрэтая сонцам зямля маладая,</p>
<p>Імклівыя рэкі, дарог паясы,</p>
<p>Лугі і палеткі, бары і лясы.</p>
<p> </p>
<p>Увесь гэты скарб незлічона багаты:</p>
<p>Шырокія нівы і светлыя хаты,</p>
<p>Укрытыя лістам і цветам сады,</p>
<p>Залітыя срэбным святлом гарады,</p>
<p> </p>
<p>Чыгункі і шахты, палі і заводы,</p>
<p>Глыбокія нетры і плынныя воды.</p>
<p>Высокага неба празрысты блакіт</p>
<p>I гоманы пушчы і шэлест ракіт.</p>
<p>Усё, да апошняй пясчынкі зямлі</p>
<p>На ўзоранай трактарным плугам раллі,</p>
<p>Ад краю – у край, ад заходу – да ўсходу</p>
<p>Належыць майму маладому народу.</p>
<p> </p>
<p>I скрозь над усім неабсяжным прасцягам</p>
<p>Жыццё пурпуровым абвеяна сцягам,</p>
<p>Дзе золатам радасці вышыты герб:</p>
<p>У сонечных променях молат і серп.</p>
<p> </p>
<p>I скрозь наша доля пад сцягам чырвоным</p>
<p>Асвечана Сталінскім мудрым Законам,</p>
<p>Дзе кожная літара – шчасцем для нас,</p>
<p>Гарыць, як крыштальна-агністы алмаз.</p>
<p> </p>
<p>I вольны народ за жыццё і дзяржаву</p>
<p>Спявае вялікаму Сталіну славу...</p>
<p> </p>
<p> </p>
<p> </p>
<p>* * *</p>
<p> </p>
<p>Беларуская краіна,</p>
<p>Твой шырокі шлях!</p>
<p>Над табою ў зорнай сіні</p>
<p>Палымнее сцяг.</p>
<p> </p>
<p>Гэта ты упартай воляй</p>
<p>На прастор і шыр</p>
<p>Вывеў нас з былой няволі,</p>
<p>Мудры правадыр.</p>
<p> </p>
<p>I цвіце мой край чароўных</p>
<p>Пушчаў і азёр</p>
<p>У сям’і свабодных, роўных</p>
<p>Маладых сясцёр.</p>
<p> </p>
<p>Гэта ты рукою дужай</p>
<p>Даў народам мір,</p>
<p>Нас навек з’яднаўшы дружбай,</p>
<p>Мудры правадыр.</p>
<p> </p>
<p>І ніякія напасці</p>
<p>Ў самы трудны час</p>
<p>Не парушаць долі-шчасця,</p>
<p>Не падзеляць нас.</p>
<p> </p>
<p>Мы ідзем адной калонай,</p>
<p>Бурнаю, што вір,</p>
<p>Пад зарой твайго Закона.</p>
<p>Мудры правадыр.</p>
<p> </p>
<p>I, сабраўшыся на першы</p>
<p>Незвычайны сход,</p>
<p>У Савет сыноў найлепшых</p>
<p>Выбера народ.</p>
<p> </p>
<p>Ты да новай перамогі</p>
<p>На прастор і шыр</p>
<p>Нам паказваеш дарогі,</p>
<p>Мудры правадыр.</p>
<p> </p>
<p> </p>
<p> </p>
<h3><a id="chapter3"></a>ІІІ</h3>
<p> </p>
<p>Між кветак і дрэў на заводскім двары</p>
<p>Сышліся у час перапынку сябры.</p>
<p>I я падышоў і прысеў каля іх.</p>
<p>Сябры гаварылі аб справах сваіх.</p>
<p>Прыемна вясновай лагоднай парой</p>
<p>Сабрацца, пагутарыць паміж сабой.</p>
<p> </p>
<p>Здаецца, яшчэ гэта ўчора было –</p>
<p>Тут ветры гулі, сухазелле расло,</p>
<p>Дзічэлі ў абдымках густой нематы</p>
<p>Спрадвеку пакрытыя пылам кусты.</p>
<p>А сёння тут цуда стварае народ:</p>
<p>Збудованы сонечны горад-завод.</p>
<p> </p>
<p>Наўсцяж камяніцы, – іх вырасла шмат, –</p>
<p>Абкружаны шумам кляновых прысад.</p>
<p>З узнятай рукою, як мужнасці кліч,</p>
<p>На плошчы стаіць неўміручы Ільіч.</p>
<p>Ля помніка мудрага правадыра</p>
<p>Вясёлыя песні пяе дзетвара.</p>
<p> </p>
<p> </p>
<p>Я помню – нас тысячы гэткіх, як я,</p>
<p>На працу пазвала краіна мая.</p>
<p>I ў спёку, і ў сцюжу, і ноччу, і днём –</p>
<p>Зямлю абуджаў, не сціхаючы, гром.</p>
<p>Я цэглу за цэглай у сцены ўкладаў,</p>
<p>Я сам сваё шчасце сабе будаваў.</p>
<p> </p>
<p>Я знаю, што мне беспрацоўным не</p>
<p>быць,</p>
<p>Што голад не будзе за мною хадзіць.</p>
<p>Радзіма! Яна прад вачыма ўстае,</p>
<p>Нам права на працу і радасць дае.</p>
<p>Гляджу на сяброў – на шчаслівых</p>
<p>людзей:</p>
<p>Няма ў іх трывогі за заўтрашні дзень.</p>
<p> </p>
<p>Сагрэтыя сталінскім сонцам вясны,</p>
<p>Былое жыццё ўспамінаюць яны:</p>
<p>Калісь працавалі з цямна да цямна,</p>
<p>А песціла толькі галеча адна.</p>
<p>Цяпер наша праца – і радасць, і чэсць,</p>
<p>А хто не працуе – той і не есць!</p>
<p> </p>
<p>Прарэзаў блакітную цішу гудок,</p>
<p>Сябры мае ўсталі, паскорылі крок.</p>
<p>Як добра на поўныя грудзі дыхнуць,</p>
<p>Сваю маладосць баявую адчуць!</p>
<p>І цешыцца сэрца... А хто з нас не рад?</p>
<p>I кожны становіцца зноў за варштат.</p>
<p> </p>
<p>Зноў коціцца гул гаварлівых машын,</p>
<p>Зноў праца ўскіпае і ўсе як адзін</p>
<p>З любоўю і ўпартасцю гаспадара</p>
<p>Куюць незлічоныя скарбы дабра.</p>
<p>І я між сяброў за варштатам стаю,</p>
<p>Працую і песню ад сэрца пяю...</p>
<p> </p>
<p> </p>
<p> </p>
<p>* * *</p>
<p> </p>
<p>Люблю працаваць я на славу,</p>
<p>Люблю, калі праца кіпіць.</p>
<p>А родная наша дзяржава</p>
<p>Мне права дае адпачыць!</p>
<p>I клікнуць мяне параходы</p>
<p>Праз гоман стэпаў і далін.</p>
<p>Як добра жыць народу</p>
<p>Шчаслівых савецкіх краін.</p>
<p>Я сталінскай ласкай сагрэты,</p>
<p>Люблю я вандроўнікам быць</p>
<p>I сцежкамі звонкага лета</p>
<p>Прасторам радзімы хадзіць.</p>
<p>Ніколі, ні ў якія годы</p>
<p>Не ведалі гэткіх часін.</p>
<p>Як добра жывецца народу</p>
<p>Шчаслівых савецкіх краін!</p>
<p>Са стрэльбай сваёй за плячыма</p>
<p>Люблю паляваць на зары,</p>
<p>Калі туманамі, як дымам,</p>
<p>Закрыты густыя бары.</p>
<p>Спраўляць з дзетварой карагоды</p>
<p>Люблю я пад шумам рабін.</p>
<p>Як добра жывецца народу</p>
<p>Шчаслівых савецкіх краін!</p>
<p>Люблю я прыгожасці Крыма.</p>
<p>Каўказскіх аснежаных гор,</p>
<p>Люблю цябе, наша радзіма,</p>
<p>Твой сонцам заліты прастор.</p>
<p>Табе я адданы заўсёды,</p>
<p>Я – родны і верны твой сын.</p>
<p>Як добра жывецца народу</p>
<p>Шчаслівых савецкіх краін!</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Старая я. Мне шмат гадоў.</p>
<p>Я многа маю расказаць.</p>
<p>Дачок пяцёра, сем сыноў</p>
<p>Мне давялося гадаваць.</p>
<p> </p>
<p>Сляза па твары пацячэ,</p>
<p>Калі аб днях успомніш тых:</p>
<p>Устанеш досвіткам яшчэ,</p>
<p>Наварыш поліўкі на ўсіх.</p>
<p> </p>
<p>Малых – аж цесна у кутку,</p>
<p>Адной іх трэба даглядаць:</p>
<p>На плечы возьмеш, на руку,</p>
<p>На поле пойдзеш жыта жаць.</p>
<p> </p>
<p>На шнур паставіш таганы,</p>
<p>Дзяцей паложыш, ды адна,</p>
<p>Не разгінаючы спіны,</p>
<p>Сярпом махаеш дацямна.</p>
<p> </p>
<p>Так замардуешся за дзень,</p>
<p>Што ледзь ступаеш, ідучы,</p>
<p>Дахаты вернешся, як цень,</p>
<p>Ніхто не скажа адпачыць.</p>
<p> </p>
<p>Жанчына чахла без пары:</p>
<p>Бяспраўе скрозь, пакуты, здзек.</p>
<p>Сцвярджаў усім закон стары:</p>
<p>Яна – раба, не чалавек.</p>
<p> </p>
<p>Мінулі чорныя гады...</p>
<p>Спявайце, сёстры, весялей:</p>
<p>Цяпер і яслі, і сады –</p>
<p>Усё для матак і дзяцей.</p>
<p> </p>
<p>Шчаслівы дзень! Шчаслівы час!</p>
<p>Наш край, ты казкаю расцвіў!</p>
<p>Вялікі Сталін, бацька наш,</p>
<p>Дзяцей да сэрца прытуліў.</p>
<p> </p>
<p>Ён мае шмат дачок, сыноў,</p>
<p>На ўсю зямлю яго сям’я.</p>
<p>Не мала мне, старой, гадоў,</p>
<p>Ды вельмі ганаруся я,</p>
<p> </p>
<p>Што з ім жыву адной парой,</p>
<p>Што маладзею я цяпер.</p>
<p>Пілотаў тры ў сям’і маёй,</p>
<p>Дзве трактарысткі, інжынер.</p>
<p> </p>
<p>Дарогу кожны адшукаў,</p>
<p>Усіх ён вывеў нас у свет,</p>
<p>Усе правы жанчынам даў –</p>
<p>Іх выбіраюць у Савет.</p>
<p> </p>
<p>Прымі, настаўнік, ад жанок,</p>
<p>Ад матак, радасных сясцёр</p>
<p>З вясновых кветак наш вянок,</p>
<p>Абсыпаны агнямі зор.</p>
<p> </p>
<p>Ты наша сонца! Нам квітнець</p>
<p>Пад ясным поглядам тваім,</p>
<p>Давайце, сёстры, будзем пець</p>
<p>Аб нашым сонцы дарагім!</p>
<p> </p>
<p>Хай наша песня на усход</p>
<p>Ляціць, як птушка да Крамля...</p>
<p>Як славіць Сталіна народ!</p>
<p>Як славіць Сталіна зямля!</p>
<p> </p>
<p> </p>
<p>* * *</p>
<p> </p>
<p>Ой, шумі ты, радуйся,</p>
<p>Беларускі бор.</p>
<p>Узлятай ты, песенька,</p>
<p>Да высокіх зор.</p>
<p> </p>
<p>Праляці над гоманам</p>
<p>Спелых каласоў,</p>
<p>Праляці над плошчамі</p>
<p>Шумных гарадоў,</p>
<p> </p>
<p>Над Масквой-сталіцаю</p>
<p>Сокалам кружы,</p>
<p>Раскажы ты Сталіну,</p>
<p>Роднаму скажы,</p>
<p> </p>
<p>Што жанкі шчаслівыя</p>
<p>Радасна жывуць,</p>
<p>Што яму ад сэрцайка</p>
<p>Прывітанне шлюць.</p>
<p> </p>
<p>Ой, шумі ты, радуйся,</p>
<p>Беларускі бор.</p>
<p>Узлятай ты, песенька,</p>
<p>Да высокіх зор!</p>
<p> </p>
<p> </p>
<h3><a id="chapter5"></a>V</h3>
<p> </p>
<p>Сядзем, сынку, на хвіліну</p>
<p>Ды зірнем наўкола.</p>
<p>Час абраць табе пуціну –</p>
<p>Кліча цябе школа.</p>
<p> </p>
<p>Глянь, арлёнак мой шчаслівы,</p>
<p>На свой шлях прасторны:</p>
<p>Лёг ён, ясны ды жычлівы,</p>
<p>Прамяністы, зорны.</p>
<p> </p>
<p>Ідзі смела, дзе ты хочаш</p>
<p>I дзе сэрцу люба:</p>
<p>Пала ў вечнасць цемра ночы,</p>
<p>Наш прыгнёт і згуба...</p>
<p> </p>
<p>Не было калісьці ходу,</p>
<p>Выхаду з туману:</p>
<p>Замест школ – астрог народу,</p>
<p>А навука – пану.</p>
<p> </p>
<p>З нашай працы шмат гімназій</p>
<p>Паны будавалі,</p>
<p>Нас жа, бедных, у сярмязе</p>
<p>У іх не пускалі.</p>
<p> </p>
<p>З нашых скарбаў, з роднай мовы</p>
<p>Учынялі здзекі,</p>
<p>Толькі й чулі нас дубровы,</p>
<p>Поле, луг ды рэкі.</p>
<p> </p>
<p>Не прасторныя – крывыя</p>
<p>Мелі мы дарогі;</p>
<p>Вандравалі з торбай, з кіем,</p>
<p>Што ні крок – парогі.</p>
<p> </p>
<p>Вам жа, племя маладое,</p>
<p>Дні вясны насталі –</p>
<p>Даў жыццё вам залатое</p>
<p>Родны бацька Сталін!</p>
<p> </p>
<p> </p>
<p>Вам, здаровым і вясёлым,</p>
<p>Цвет зямлі Саветаў,</p>
<p>Збудаваны клубы, школы,</p>
<p>Універсітэты.</p>
<p> </p>
<p>Пра навуку урачыста</p>
<p>У сваім Законе</p>
<p>Сталін сэрцам камуніста</p>
<p>Напісаў сягоння.</p>
<p> </p>
<p>Вам, вясёлым сакалятам</p>
<p>Вольнага народа,</p>
<p>Даў ён шчодра і багата,</p>
<p>Каб дабром валодаць;</p>
<p> </p>
<p>Каб узброіць вашы сілы</p>
<p>Бальшавіцкай воляй,</p>
<p>Каб наш край чырвонакрылы</p>
<p>Узбагаціць болей;</p>
<p> </p>
<p>Каб умножыць нашу славу,</p>
<p>Сілу даць айчыне,</p>
<p>Каб мы ленінскую справу</p>
<p>Узнялі ў вышыні;</p>
<p> </p>
<p>Каб узнеслі над зямлёю,</p>
<p>Па-над цэлым светам</p>
<p>Край наш грознаю скалою,</p>
<p>Сонцам-яснацветам.</p>
<p> </p>
<p> </p>
<p> </p>
<p>* * *</p>
<p> </p>
<p>Прасвятлелі вочы,</p>
<p>Беларусь, твае.</p>
<p>Аб жыцці шчаслівым</p>
<p>Твой народ пяе.</p>
<p> </p>
<p>Заквітнелі буйна</p>
<p>Сёлы, гарады, –</p>
<p>Не ясі ты болей</p>
<p>Хлеба з лебяды.</p>
<p> </p>
<p>Стала ты багатай,</p>
<p>Станеш багацей.</p>
<p>Сталінскія школы</p>
<p>Маеш для дзяцей.</p>
<p> </p>
<p>Ясныя дзянніцы</p>
<p>Глянулі на нас.</p>
<p>Грымнем дружна песню</p>
<p>Пра вясёлы час!</p>
<p> </p>
<p>Вольнай Беларусі –</p>
<p>Шырыня, разгон,</p>
<p>Песняю мы славім</p>
<p>Сталінскі Закон.</p>
<p> </p>
<p> </p>
<h3><a id="chapter6"></a>VI</h3>
<p> </p>
<p>На чатырнаццаць дзён дамоў</p>
<p>Прыехаўшы з граніцы,</p>
<p>Да дзеда ў госці я прыйшоў,</p>
<p>Як бліскалі зарніцы.</p>
<p> </p>
<p>Абшар арцельнага дабра</p>
<p>Мы вартавалі з дзедам.</p>
<p>Ужо чаканая зара</p>
<p>Займаецца над светам.</p>
<p> </p>
<p>Абходжу разам з дзедам я</p>
<p>Світальныя прасторы.</p>
<p>I мы прыйшлі да ручая.</p>
<p>У небе гаснуць зоры.</p>
<p> </p>
<p>Умыўся дзед. Звініць вада</p>
<p>Празрыстая, лясная.</p>
<p>Яго сівая барада</p>
<p>Увесь ручай займае.</p>
<p> </p>
<p>Ідзем на стан. Паважна ён</p>
<p>Дае наказ калгасны:</p>
<p>Ахоўваць Сталіна Закон –</p>
<p>Радзімы розум ясны.</p>
<p> </p>
<p> </p>
<p>Старонкай з кнігі залатой</p>
<p>Здаецца поле дзеду,</p>
<p>Бо Сталін дбалаю рукой</p>
<p>Зямлю засеяў гэту.</p>
<p> </p>
<p>Праходзіць дзед з кійком сваім</p>
<p>I мудры сказ чытае,</p>
<p>I кожны колас перад ім,</p>
<p>Як літара жывая.</p>
<p> </p>
<p>Ідуць унукі жыта жаць</p>
<p>Сцяжынкаю зялёнай,</p>
<p>А мы – на стан – адпачываць</p>
<p>Пасля начы бяссоннай.</p>
<p> </p>
<p>Турботы дзедавы ў цішы</p>
<p>На хвалях ураджая</p>
<p>Пад жніўны спеў закалышы,</p>
<p>Радзіма дарагая!..</p>
<p> </p>
<p>Я ведаю – на цэлы свет</p>
<p>Закон сцвяржае проста:</p>
<p>Жыві, працуй, шчаслівы дзед,</p>
<p>Гадоў за дзевяноста,</p>
<p> </p>
<p>Жыві ў пашане сярод нас</p>
<p>На славу ўсёй краіне, –</p>
<p>Цябе дзяржава і калгас</p>
<p>Без хлеба не пакіне.</p>
<p> </p>
<p>На чарнаморскі светлы пляж</p>
<p>Паехаць маеш права –</p>
<p>Шануе твой працоўны стаж</p>
<p>Савецкая дзяржава.</p>
<p> </p>
<p>Ахоўвае твае правы</p>
<p>У старасці глыбокай</p>
<p>Закон радзімае Масквы</p>
<p>Пад зоркаю высокай.</p>
<p> </p>
<p> </p>
<p>* * *</p>
<p> </p>
<p>Калгаснай сялібай</p>
<p>Праходзяць дзяды,</p>
<p>На іхным шляху –</p>
<p>Маладыя сады.</p>
<p>I яблык <i>з </i>галінак</p>
<p>Здымаюць яны –</p>
<p>I самы даспелы,</p>
<p>I самы буйны.</p>
<p> </p>
<p>У лес, што сваім</p>
<p>Называлі паны,</p>
<p>Прыходзяць калгаса</p>
<p>Сівыя сыны.</p>
<p>I кошык сплятуць</p>
<p>Каля светлай вады</p>
<p>I ягад лясных</p>
<p>Назбіраюць дзяды.</p>
<p> </p>
<p>А там, дзе калісьці</p>
<p>Балота было,</p>
<p>Арцельнае збожжа</p>
<p>Да неба ўзрасло.</p>
<p>I звяжуць дзяды</p>
<p>Залатыя пучкі:</p>
<p>Ад кожнага поля</p>
<p>Па тры каласкі.</p>
<p> </p>
<p>Сустрэнуць іх людзі,</p>
<p>Спытаюць: куды?</p>
<p>– Да Сталіна ў госці! –</p>
<p>Адкажуць дзяды.</p>
<p> </p>
<p> </p>
<h3><a id="chapter7"></a>VII</h3>
<p> </p>
<p>Ідзе правадыр па бязмежным прасторы,</p>
<p>Спакойны і просты, а вочы, як зоры,</p>
<p>Што променем ясным наскрозь пранялі</p>
<p>I глыб акіянаў, і нетры зямлі.</p>
<p> </p>
<p>У сэрца ён кожнаму глянуць умее,</p>
<p>Выполвае злое, разумнае сее –</p>
<p>Вялікі і мудры ў сваёй прастаце,</p>
<p>Дзе гляне, там радасць і слава расце,</p>
<p> </p>
<p>Адвагай і мужнасцю поўняцца грудзі,</p>
<p>I подзвігі твораць звычайныя людзі,</p>
<p>I край мой – шчаслівы і песняй звініць,</p>
<p>І будзем мы песню грудзьмі бараніць.</p>
<p> </p>
<p>Навокал нямала драпежнікаў лютых,</p>
<p>I нашыя песні – ім горай атруты,</p>
<p>I точыць ім сэрца зялёная злосць...</p>
<p>Па смерць сюды прыйдзе няпрошаны госць!</p>
<p> </p>
<p>Ёсць што бараніць нам і чым бараніцца:</p>
<p>Скала непрыступная – наша граніца,</p>
<p>І пораху хопіць у нас і свінца,</p>
<p>Каб ворагаў знішчыць усіх да канца.</p>
<p> </p>
<p>I армія наша абута, адзета,</p>
<p>Вялікай любоўю народа сагрэта;</p>
<p>Яе камандзіры – працоўных сыны,</p>
<p>На смерць за Радзіму гатовы яны.</p>
<p> </p>
<p>Зямля аж гудзе, як ідуць батальёны, –</p>
<p>Вядзе Варашылаў герояў мільёны,</p>
<p>I кожны – радзімы сваёй патрыёт</p>
<p>I ворагу сэрца праб’е навылёт.</p>
<p> </p>
<p>Над хмарамі грозна ракочуць маторы,</p>
<p>Сталёвыя птахі ўзвіліся пад зоры,</p>
<p>Праз вецер і хмары ідуць напралом,</p>
<p>У кожнага – ворагу смерць пад крылом.</p>
<p> </p>
<p>I я – грамадзянін вялікай краіны.</p>
<p>Яе бараніць у цяжкія хвіліны,</p>
<p>Калі да мяжы падпаўзе гадаўё, –</p>
<p>I мой абавязак, і права маё.</p>
<p> </p>
<p>Падхоплены бурным парывам адзіным,</p>
<p>I я разганюся ў палёце арліным</p>
<p>I ворага метка на мушку вазьму,</p>
<p>Каб трапіць у самае сэрца яму.</p>
<p> </p>
<p>Мы сілы падвоім, мы храбрасць патроім,</p>
<p>Іх прагнасць мы іх жа крывёю напоім, –</p>
<p>Як ворану вышэй арла не лятаць,</p>
<p>Так ворагу нашай зямлі не таптаць.</p>
<p> </p>
<p> </p>
<p> </p>
<p>* * *</p>
<p> </p>
<p>На золку рана конь заржаў,</p>
<p>Баец з пабыўкі ад’язджаў,</p>
<p>З падругай выйшаў за сяло,</p>
<p>Абняў, ускочыў на сядло, –</p>
<p> </p>
<p>Бывай, краса мая, бывай!</p>
<p>Я бараніць іду свой край.</p>
<p>Бывай!</p>
<p> </p>
<p>Калі настане грозны час –</p>
<p>Радзіма ў бой пакліча нас,</p>
<p>Я клятву верную даю –</p>
<p>Не быць апошнім у баю.</p>
<p> </p>
<p>Бывай, краса мая, бывай!</p>
<p>Я бараніць іду свой край.</p>
<p>Бывай!</p>
<p> </p>
<p>Насустрач буры і агню</p>
<p>Я смела шпоры дам каню,</p>
<p>За шчасце наша, за красу</p>
<p>Фашысту галаву знясу.</p>
<p> </p>
<p>Бывай, краса мая, бывай!</p>
<p>Я бараніць іду свой край.</p>
<p>Бывай!</p>
<p> </p>
<p>Чакай – вярнуся жыў-здароў,</p>
<p>Героем я прыйду дамоў.</p>
<p>Сустрэць ты выйдзеш за сяло,</p>
<p>Цябе вазьму я на сядло.</p>
<p> </p>
<p>Бывай, краса мая, бывай!</p>
<p>Я бараніць іду свой край.</p>
<p>Бывай!</p>
<p> </p>
<h3><a id="chapter8"></a>VIII</h3>
<p> </p>
<p>Сустракай, мая краіна,</p>
<p>Дзень свой урачысты,</p>
<p>Што ідзе к табе гасцінна,</p>
<p>Ясны, прамяністы.</p>
<p> </p>
<p>Прыбірайся гожа, дбала,</p>
<p>Упрыгожвай хаты:</p>
<p>Каб ты слаўна святкавала</p>
<p>Гэтакае свята.</p>
<p> </p>
<p>З цемры гнёту, здзеку, гора,</p>
<p>З занядбанай долі</p>
<p>Выйшла сёння ты ў прасторы</p>
<p>Бальшавіцкай воляй.</p>
<p> </p>
<p>У ясноты дзён праз хвалі</p>
<p>Бур, вайны, аблогі</p>
<p>Вывеў Ленін, вядзе Сталін</p>
<p>Вернаю дарогай.</p>
<p> </p>
<p>У баях з ардой драпежнай,</p>
<p>З панскаю навалай</p>
<p>Стаць краінай незалежнай</p>
<p>Права здабывала.</p>
<p> </p>
<p>Здабыла ты гэта права</p>
<p>Дружбаю народаў.</p>
<p>Ўсім народам нашым слава!</p>
<p>Слава іх паходам!</p>
<p> </p>
<p>На разлог калгасных гоняў,</p>
<p>На гмах лесу сіні</p>
<p>Пазіраеш ты сягоння</p>
<p>Вокам гаспадыні;</p>
<p> </p>
<p>На дарогі, што па краю</p>
<p>Носяць шум імклівы;</p>
<p>На балоты, дзе буяюць</p>
<p>Маладыя нівы;</p>
<p> </p>
<p> </p>
<p>На паселішчы, на сёлы,</p>
<p>Гарады, заводы</p>
<p>I на свой народ вясёлы,</p>
<p>На яго прыгоды.</p>
<p> </p>
<p>Дык выходзь, мая краіна,</p>
<p>Як сястра да брата,</p>
<p>Высылай дачку і сына,</p>
<p>Свой народ, на свята!</p>
<p> </p>
<p>Грамадой, як сталь, з’яднанай</p>
<p>Вышлі самых лепшых,</p>
<p>Самых шчырых і адданых</p>
<p>У парламент першы,</p>
<p> </p>
<p>Каб усё сваё старанне,</p>
<p>Волю, сілу, мэты</p>
<p>Аддалі на красаванне</p>
<p>Сталінскіх Саветаў.</p>
<p> </p>
<p> </p>
<p> </p>
<h3><a id="chapter9"></a>IX</h3>
<p> </p>
<p>Табе, правадыр, мае песні і думы</p>
<p>I шчырыя шчырага сэрца парывы!</p>
<p>Бо хто калі сніў ды і хто калі думаў,</p>
<p>Што буду я вольны, што буду шчаслівы.</p>
<p> </p>
<p>Бо хто калі думаў, што я жыці буду,</p>
<p>Як птушка, як вецер над нівай квяцістай,</p>
<p>I дзівам дзівіцца вялікаму цуду,</p>
<p>Што вокал мяне так цуднее ўрачыста.</p>
<p> </p>
<p>Што ты, правадыр, нібы яснае сонца,</p>
<p>Мне вочы адкрыеш на землі і неба...</p>
<p>Свяціся ж ты, сонца, ў маё век аконца!</p>
<p>Вітаю цябе я і соллю, і хлебам.</p>
<p> </p>
<p>Ісці ўперад будуць вякі, пакаленні,</p>
<p>Законы ж твае, нібы светач нязгаслы,</p>
<p>Шляхі асвятляць будуць светлым імкненнем,</p>
<p>Знішчаць рабаўласніцтва трухлыя праслы.</p>
<p> </p>
<p>Тваіх, правадыр мой, законаў асновы,</p>
<p>Тваёй Канстытуцыі мудрыя сказы</p>
<p>Грудзьмі бараніць у змаганні суровым –</p>
<p>Мой гонар вялікі і мой абавязак.</p>
<p> </p>
<p>Табе, правадыр, мае песні і думы</p>
<p>I шчырыя шчырага сэрца парывы!</p>
<p>Бо хто калі сніў ды і хто калі думаў,</p>
<p>Што буду я вольны, што буду шчаслівы!</p>
<p> </p>
<p> </p>
<p><i>Янка Купала, Якуб Колас,</i></p>
<p><i>Андрэй Александровіч, Пятрусь Броўка,</i></p>
<p><i>Пятро Глебка, Кандрат Крапіва,</i></p>
<p><i>Аркадзь Куляшоў.</i></p>
<p> </p>
<p><i>Май, 1938</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>