<div class="container">
<div class="book-utils">
<div id="qrcode"></div>
<a href="/Jakub_Kolas/Polskim_katam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 18.12.1931 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Польскім кáтам -->
<h2><a href="http://knihi.com/Jakub_Kolas/">Якуб Колас</a></h2>
<h2>Польскім кáтам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Польшча панскае «культуры»,</p>
<p>Польшча — «бляск» Еўропы ––</p>
<p>Залівае турмаў муры</p>
<p>Кроўю «хамаў-хлопаў»!</p>
<p>На намыленай вяроўцы —</p>
<p>Новы «цуд» Варшавы —</p>
<p>Строяць мудрасць сваю змоўцы,</p>
<p>Ладзяць баль крывавы.</p>
<p>Страх, трывога ў панскім сэрцы:</p>
<p>Вецер дзьме усходні, —</p>
<p>I рыхтуюць крыважэрцы</p>
<p>На усход паходні.</p>
<p>Рып і скрогат надмагільны</p>
<p>На астрожных брамах,</p>
<p>Кат ваенны і цывільны...</p>
<p>Кроў... Магілы... Ямы...</p>
<p>Вар’яцее ў дзікім шале</p>
<p>Бельведэрскі рыцар.</p>
<p>Часы жудасці паўсталі,</p>
<p>Бы ў век інквізіцый.</p>
<p>Кропка ў кропку, слова ў слова,</p>
<p>Не змяніўшы моды,</p>
<p>Ідуць следам Мураўёва</p>
<p>Панства ваяводы.</p>
<p>Па засценню — здзек, расправа</p>
<p>Дэфензіўных катаў...</p>
<p>Гонар, пан Пілсудскі, слава</p>
<p>Панскім тваім пятам!..</p>
<p>Гром арганаў у касцёлах,</p>
<p>Набажэнства ксендзаў,</p>
<p>А па местах і па сёлах</p>
<p>Бродзіць голад, нэндза.</p>
<p>Ходзіць крыўда з хаты ў хату,</p>
<p>Сее помсту-злобу</p>
<p>I куе, рыхтуе кáтам</p>
<p>Гвозд у вечка гроба...</p>
<p>Непакой у панскім сэрцы —</p>
<p>Час іх сходзіць, гіне.</p>
<p>Не спыніць вам, крыважэрцы,</p>
<p>Бальшавіцкай плыні!</p>
<p> </p>
<p>18/ХІІ 1931</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>