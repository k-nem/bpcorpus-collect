<div class="container">
<div class="book-utils">
<div id="qrcode"></div>
<a href="/Jakub_Kolas/U_suchmien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 15.09.1938 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У сухмень -->
<h2><a href="http://knihi.com/Jakub_Kolas/">Якуб Колас</a></h2>
<h2>У сухмень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Злегла воўнаю густою</p>
<p>Цемра ночы над зямлёю.</p>
<p>Цішыня. Цяплынь.</p>
<p>Скрозь прагалы хмар кашлатых</p>
<p>Зораць зоры, як дзяўчаты,</p>
<p>З цьмяных далячынь.</p>
<p>Лес стаіўся нерухома,</p>
<p>Нібы ловіць голас грому</p>
<p>З тых далёкіх хмар.</p>
<p>Дзесь гуляюць бліскавіцы,</p>
<p>Цемру гушкаюць зарніцы,</p>
<p>Родзяць слодыч мар.</p>
<p>I зямля заціхла нема,</p>
<p>У турбоце яе дрэма,—</p>
<p>Эх, каб дожджык ёй!</p>
<p>Нібы ў тон яе журботам</p>
<p>Пад застрэшкай, каля плота,</p>
<p>Пчол гамоніць рой,</p>
<p>Ды так ціха, ды так глуха!</p>
<p>У тым гудзе чуваць скруха</p>
<p>Ці то жаль зямлі.</p>
<p>Дзесь цвыркун бесперастанку</p>
<p>Цягне сумную спяванку</p>
<p>У густым галлі,</p>
<p>Ды ўстрывожана птушына</p>
<p>Па-над рэчкай у нізіне</p>
<p>Свісне, бы ў кларнет.</p>
<p>Праплыве гук баязліва</p>
<p>Па-над лугам, па-над нівай</p>
<p>У знямелы свет,</p>
<p>Ды зноў ціха-ціха стане.</p>
<p>Ночка ў чорным сарафане</p>
<p>Робіць свой абход,</p>
<p>Расчыніўшы аканіцы</p>
<p>Ясным зорам і зарніцам,</p>
<p>Люстру ціхіх вод...</p>
<p>Хмары ходзяць і знікаюць,</p>
<p>А зарніцы ўсё бліскаюць,</p>
<p>Аж трасецца цьма.</p>
<p>А зямля глядзіць гаротна</p>
<p>На бясплодныя палотны —</p>
<p>Не, дажджу няма!</p>
<p> </p>
<p>15/ІХ 1938</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>