<div class="container">
<div class="book-utils">
<div id="qrcode"></div>
<a href="/Jakub_Kolas/Adzin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1930] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Адзін -->
<h2><a href="http://knihi.com/Jakub_Kolas/">Якуб Колас</a></h2>
<h2>Адзін</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>«Ліквідаваць банду Дубіны!» I гэта ўжо не першая тэлеграма з цэнтра. Хвалюецца і нават злуецца начальнік раённай міліцыі Сушко. Проста крыўдна. Як гэта яму, адданаму бальшавіку, прайшоўшаму пекла і агонь імперыялістычнай і грамадзянскай вайны, ніяк не ўдаецца вылавіць банду, нягледзячы на ўсе самыя рашучыя меры і на ўсё гарачае імкненне ліквідаваць разбойніцкую шайку? Лёгка паслаць тэлеграму, але вось папрабуй злаві, ліквідуй! А тут яшчэ гэты шум! Наехала коннай міліцыі з другіх раёнаў, прыйшлі вайсковыя часці. Палескія лясы вялікія, ёсць дзе схавацца бандытам. Глухіх закавулкаў процьма, там-сям маюць сувязь з Дубінаю, папераджаюць яго, памагаюць. Усё гэта вельмі добра ведае Сушко. Яго бярэ сумненне, што пры такім стане рэчаў злавіць Дубіну вельмі цяжка, а значная колькасць народу, міліцыі і войска толькі ўскладняе справу, бо кожны рух такой масы людзей не можа схавацца ад зоркага бандыцкага вока. I калі была склікана шырокая нарада ў справе ліквідацыі банды, Сушко вельмі крытычна аднёсся да розных хітра сплеценых праектаў і планаў, што высоўваліся тымі ці іншымі таварышамі. Ён маўчаў, слухаў ды толькі пакручваў доўгія вусы.</p>
<p>– Усё гэта добра, і ўсе вашы планы добрыя, – сказаў нарэшце Сушко, – толькі вось што трэба сказаць: з такой масаю народу злавіць яго трудна. Не забывайце, што ў яго добра наладжана сувязь і разведка пастаўлена як лепей не трэба. Вось ужо колькі часу валаводзімся з ім, марнуем людзей, самі марнуемся, а толку няма... Таварышы, мой план вось які: вывесці адгэтуль войска і міліцыю. Мне ж дайце пяць дзён часу: я адзін бяруся ўзяць Дубіну, мёртвага ці жывога!</p>
<p>Жарты гэта ці сур'ёзныя словы?</p>
<p>Не! Сушко ў такіх выпадках не жартуе. Што ён чалавек адважны і смелы, ведаюць усе. I тое, што здалося вар'яцтвам у першую хвіліну, было прынята.</p>
<p> </p>
<p> </p>
<p> </p>
<h3><a id="chapter2"></a>II</h3>
<p> </p>
<p>Калі памочнік Сушко даведаўся пра яго план, дык вельмі скептычна аднёсся да гэтага.</p>
<p>– Сам ты ідзеш на верную пагібель і мяне туды цягнеш, – заўважыў ён.</p>
<p>– Ну, што ж? рызыка! – суха прамовіў Сушко і паглядзеў на памочніка. Потым, падумаўшы, дадаў: – Покі што табе тут няма чаго рабіць.</p>
<p>I аддаў яму загад – завезці пакет начальніку міліцыі суседняга раёна.</p>
<p>– Вернешся і будзеш чакаць мяне ў Н. Покі ж я цябе не паклічу, сам не паказвайся тут.</p>
<p>Вечарам таго ж дня прыходзіць Сушко на хутар. Ён ведае гаспадара гэтага хутара. Ведае таксама і што той мае дачыненне да шайкі Дубіны. А хутар глухі. Навокал цёмны лес і хмызняк ды злыя сабакі на двары.</p>
<p>– Хачу пагаварыць з табою, грамадзянін Яворскі!</p>
<p>Яворскі – гаспадар, мужчына сярэдніх гадоў, праныра, хітрун і чалавек няшчыры.</p>
<p>– Вось што, Яворскі, – пачаў Сушко, калі яны засталіся ў святліцы адзін на адзін, – даволі нам гуляць у хованкі!.. Выбірай адно з трох: або ты мяне заб'еш, або я цябе заб'ю, або ты паможаш мне ўзяць Дубіну. Даю пяць мінут падумаць.</p>
<p>Глянуў Яворскі ў вочы Сушко, момант падумаў і кажа:</p>
<p>– Ну, добра! Згодзен памагаць!</p>
<p>– Толькі ж памятай, што калі ты мяне выдасі Дубіне, то ні ад цябе, ні ад твайго хутара не астанецца і следу.</p>
<p>Яворскі яшчэ момант падумаў і ўжо цвёрда сказаў:</p>
<p>– Будзь пэвен і вер мне.</p>
<p>– Буду верыць. Так будзе лепш і табе і мне, бо цягнуцца табе да Дубіны няма сэнсу – дні яго злічаны, так ці іначай. А цяпер давай брацца за справу. Перш за ўсё, як мяркуеш ты, калі ў цябе можа быць Дубіна?</p>
<p>Яворскі ўнутрана здрыгануўся, але ніводзін мускул на твары не выдаў яго хвалявання.</p>
<p>– Сказаць акуратна, у які дзень ён можа тут быць, не магу. Можа заўтра, можа паслязаўтра.</p>
<p>Трудна сказаць.</p>
<p>– А колькі іх можа тут быць?</p>
<p>Яворскі ўскінуў плячамі.</p>
<p>– Таксама не ведаю, але калі ён будзе, то будзе ў кампаніі.</p>
<p>– Дык вось што, брат. Нікому ні слова. А бабу сваю, і дзяцей, і парабка выпраў з хутара. Астанься толькі сам. I рабі так, каб не было ніякага падазрэння... З лямпы вылі ўсю газу, каб не было чаго запаліць. Калі прыйдуць, засвеціш на комінку, каб у хаце было цемнавата. Стол пастаў насупраць дзвярэй гэтай святліцы, каб праз замок я мог бачыць, што робіцца ў хаце. А з Дубінай ты павітайся так, каб я яго пазнаў – пацалуйся з ім ці як.</p>
<p>– Я скажу: «Здароў, брат Дубіна!» – сказаў Яворскі, – і даўжэй патрымаю яго руку.</p>
<p>– Добра, – згадзіўся Сушко і ў заключэнне сказаў: – Загатуй самагону, каб за пустым сталом не сядзелі, ды вяровак прызапась.</p>
<p>– А міліцыю хто паведаміць і дзе яна будзе? – запытаў Яворскі.</p>
<p>– Аб гэтым не клапаціся: як толькі прыйдзе сюды Дубіна з бандаю, то ўжо з хаты ён не выйдзе.</p>
<p>На гэтым і скончылася нарада з Яворскім.</p>
<p>Перад тым, як пайсці на хутар, Сушко напісаў паперку да начальніка міліцыі суседняга раёна.</p>
<p>«Дарагі таварыш!</p>
<p>Калі мяне заб'юць, то перашлі гэты пакецік па начальству. Калі ж астануся жывы, то вернеш яго мне».</p>
<p>У закрытым пакеце была заява, дзе ён прасіў начальства не пакінуць без дапамогі жонку.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>На хутары пуста і глуха. Толькі дзве чалавечыя душы засталіся на ім: Сушко і сам гаспадар. Трэці дзень сядзіць Сушко, не выходзячы за парог. Яворскі каля гаспадаркі тупае, зрэдку, заходзячы ў хату, перакінецца словам, другім з Сушко. I чорт жа яго ведае, што за мыслі тоіць у сабе гэты чалавек!</p>
<p>Можа ён перагаварыўся ўжо з атаманам банды? I так і гэтак мяркуе Сушко. Здрадзіць Яворскі, – і ўсё прапала, ён апынецца, як мыш у мышалоўцы. Ён аглядае карабін, мацней сціскае ў руках: на яго цяпер уся надзея. I сон не бярэ. Сядзіць і ходзіць па святліцы, углядаецца ў цьму за акном, варожую і зацятую ў сваёй немаце. Нервы нацягнуты да апошняй мяжы.</p>
<p>Настала чацвёртая ноч.</p>
<p>– Спі, – гаворыць Яворскі, – сабакі ў мяне чуткія і злыя – абудзяць, калі што. – Сказаў і сам лёг на печ, не раздзяваючыся.</p>
<p>Заснуў ён ці не заснуў, але раптам забрахалі сабакі, кінуліся ў бок лесу. Яворскі ўзняў галаву, паслухаў момант і ціха сказаў:</p>
<p>– Здаецца, ідуць! – і паспешна злез з печы.</p>
<p>Аддалены брэх сабак становіцца штораз чутней.</p>
<p>Ясна – брэшуць на людзей, праводзячы іх у двор. Яворскі падышоў да акна.</p>
<p>– Яны! – хваляванне, трывога і страх былі ў тоне яго голасу.</p>
<p>Моцна забілася сэрца ў грудзях Сушко. Мінута сапраўды страшная!</p>
<p>Яшчэ момант, і <i>з </i>двара хтось з бандытаў пастукаў у акно.</p>
<p>– Дома? – пачуўся адтуль голас.</p>
<p>– Дома! – адказаў Яворскі і пайшоў адамкнуць дзверы.</p>
<p>«Ведаюць яны ці не ведаюць?» – верціцца балючае пытанне ў мазгах Сушко. Ён увесь застыў каля замочнай дзірачкі, ловячы кожны рух і кожнае слова.</p>
<p>Скрыпнулі дзверы ў сенях, а потым і ў хаце, і зараз жа многа пар ног гучна затухкала па падлозе.</p>
<p>Успыхнуў агонь на камінку і вылучыў у цемры бандыцкія постаці. Было іх тут шэсць чалавек. Пастаўлялі ў качэргах абрэзы, а самі распаўзліся па хаце.</p>
<p>– Сядайце ж, браткі! – запрашае іх Яворскі. – А дзе ж бацька?</p>
<p>– Ідзе, ідзе!</p>
<p>I зараз жа парог пераступіла фігура самога атамана.</p>
<p>– Здароў, брат Дубіна! – і Яворскі доўга паціскае атаманаву руку.</p>
<p>Гэта быў чарнявы, высокі і надзвычайна складны мужчына гадоў пад трыццаць, унтэр-афіцэр царскай арміі. Дубіна быстра акінуў вачыма Яворскага.</p>
<p>– Што гэта так цёмна ў цябе?</p>
<p>– Да вось газа ўся...</p>
<p>– А дзе твая баба?</p>
<p>– Да родных пайшла пагасцяваць.</p>
<p>Дубіна яшчэ раз ускінуў выразлівыя вочы на гаспадара, як бы чытаючы яго затоеныя мыслі.</p>
<p>– Што ты, брат, нешта сам не свой?</p>
<p>– А нічога. Проста трохі недаспаў, трохі натупаўся за дзень.</p>
<p>– Ну, то давай закусім чаго.</p>
<p>– Есці ёсць. I самагон прызапасен добры.</p>
<p>Бандыты паселі за стол, дзе зараз жа з'явіўся самагон, сала, хлеб і іншая закуска.</p>
<p>Як толькі шклянка абышла першы круг, дзверы з святліцы расчыніліся з рэзкім скрыпам і стукам. Сушко выскачыў з карабінам у руках.</p>
<p>– Ні з месца... Міліцыя! Па тры чалавекі да акон! – гучна падаў каманду Сушко і ў той жа момант выпаліў у Дубіну. Дубіна паспеў яшчэ выхапіць кольт і стрэліць. Куля стукнулася ў падлогу, чуць зачапіўшы падэшву на боце Сушко. Атаман упаў, забіты напавал.</p>
<p>– Лажыся! – крыкнуў Сушко. Перапалоханыя насмерць бандыты, страціўшы свайго атамана, пакідаліся на падлогу і іх тут жа перавязалі. А калі яны прыйшлі да памяці, то адзін з іх запытаў:</p>
<p>– А што ж гэта тваёй міліцыі не відаць? Дзе яна?</p>
<p>– Вось яна, я! – паказаў на сябе Сушко.</p>
<p>– Ты адзін?..</p>
<p>– Адзін!</p>
<p>– Ах, сукін жа ты сын! Каб жа мы гэта ведалі, мы разарвалі б цябе на кавалкі!</p>
<p>– Позна цяпер шкадаваць аб гэтым.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Самы малады з шайкі бандытаў быў Пятрусь Клімко. Было яму гадоў дзевятнаццаць, не болей. Яго і выбраў Сушко для допыту.</p>
<p>– Вось што, брат: ты яшчэ зусім малады, можаш паправіць сваю памылку і ў значнай меры акупіць сваю віну. Скажы, дзе рэшта з вашай кампаніі і дзе хаваецца награбленае вамі дабро? Прызнаешся – на судзе палёгка будзе.</p>
<p>– Дзядзечка, усё скажу, што ведаю. Збілі з дарогі мяне, дурня. Даруйце мне! – захадзіўся дзяцюк і выдаў усе сакрэты банды.</p>
<p>У тую ж ноч прыбыў на хутар атрад міліцыі, схованы непадалёку ў засадзе. Бандытаў павялі пад канвоем.</p>
<p>Сушко паслаў тэлеграму штабу, вылучанаму ў справе ліквідацыі Дубінавай банды:</p>
<p>«Задзержана частка банды. Дубіна забіты. Сушко».</p>
<p>Тэлеграма гэтая была перадана так:</p>
<p>«Задзержана частка банды Дубіны. Забіты Сушко».</p>
<p>Прачытаўшы такую тэлеграму, штаб спешным парадкам падняў на ногі людзей і рушыў на месца ўсіх гэтых падзей.</p>
<p>А Сушко, узяўшы міліцыянераў, духам памчаўся на глухі хутар, куды паказаў Клімко. I ён не ашукаў: на хутары начавала яшчэ шэсць бандытаў. Так іх сонных тут і пабралі. А потым завярнулі яшчэ на адзін хутар, дзе хаваліся награбленыя бандытамі рэчы. Васемнаццаць падвод нагрузілі тым дабром. А назаўтра пад моцным канвоем міліцыі на чале з Сушко ўся Дубінава банда з дванаццаці чалавек была накіравана ў Н. На палавіне дарогі сустрэлі атрад міліцыянераў і чырвонаармейцаў. I як здзівіліся яны, убачыўшы Сушко верхам на кані.</p>
<p>– Хіба ты жывы?</p>
<p>– А што? – здзівіўся Сушко.</p>
<p>– Ды мы атрымалі тэлеграму, што забіты!</p>
<p>Непаразуменне выяснілася.</p>
<p>Сушко шумна віншавалі, абнімалі і моцна ціснулі руку.</p>
<p> </p>
<p><i>[1930]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>