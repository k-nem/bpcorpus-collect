<div class="container">
<div class="book-utils">
<div id="qrcode"></div>
<a href="/Jakub_Kolas/Adlot_ptusak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Адлёт птушак -->
<h2><a href="http://knihi.com/Jakub_Kolas/">Якуб Колас</a></h2>
<h2>Адлёт птушак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яшчэ не ўспее агаліцца зямля, асыпацца ліст на дрэве, яшчэ ярка грэе сонца, а ўжо не чутно галасоў птушак, і саміх іх мала відаць.</p>
<p>Ужо з серпня (аўгуста) месяца пачынаюць птушкі пакідаць наш край і вылятаюць у цёплую старану. Першыя падымаюць трывогу буслы. Незадоўга да адлёту збіраюцца яны ў кучы дзе-небудзь на лузе, ходзяць цэлы дзень чарадамі або стаяць па цэлых гадзінах, усё роўна як радзяцца яны прад далёкай дарогай, ці кружацца высока ў небе. Праз некалькі дзён яны прападаюць, выбіраюцца ў вырай.</p>
<p>Нахмурылася неба, веюць халодныя ветры, сыплецца дробны дожджык. Вясёлыя спрытныя ластаўкі нізка лётаюць над зямлёю і ловяць мошак. Гадзіны праходзяць, на дварэ халадзее, прападаюць мошкі; нечага есці ластавачкам. Вось і яны выбіраюцца ў дарогу. У палавіне верасня (сенцябра) іх ужо не ўгледзіш. Ранні адлёт іх азначае раннюю зіму.</p>
<p>Поле ўжо апусцела. Кончана работа серпа, пачынаюць капаць картофлі. Далёка дзесьці ў небе плаўна нясецца крык жураўлёў. Прыслухіваешся, падымаеш вочы ўгору, шукаеш чародку жураўлёў. Вось марсканула ў небе чорная палоска. Высока-высока ляцяць жураўлі, пастроіўшыся вуглом у два няроўныя радочкі, і кідаюць на зямлю свой звонкі, працяжны і нудны крык. Глядзіш на жураўліны ключ, пакуль ён не схаваецца з вачэй. I нейкі жаль агортвае душу, усё роўна як праводзіш у далёкую старану дарагога чалавека. З якою радасцю сустракаеш птушак вясною, з такім жалем праважаеш іх увосень, як ляцяць яны ў вырай. I памалу ўсе птушкі, каторыя прыляцелі к нам вясною, зноў пакінулі нас на ўсю зіму.</p>
<p>Куды ж вылятаюць нашы птушкі і дзе яны праводзяць зіму?</p>
<p>А ляцяць яны далёка, у паўднёвыя староны, у тыя староны, каторыя ляжаць на поўдзень, дзе зімы сусім не бывае. Але не ўсе птушкі, што пакідаюць нас на зіму, злятаюцца ў адно мейсца. Некаторыя з іх, так называемыя зерняедныя, астаюцца ў паўднеўных расейскіх губернях, дзе яны могуць знайсці сабе корм, і жывуць там да тых пор, покі ў нас стаіць зіма. Другія, кузулькаедныя, каторыя кормяцца кузулькамі (усякімі мошкамі, мухамі, камарамі), ляцяць надта далёка, дзе зімы ніколі не бывае.</p>
<p>Многа бяды і гора прыходзіцца выцерпець нашым мілым птушкам у далёкай дарозе, покі заляцяць яны на зімовыя кватэры. Некаторым прыходзіцца пералятаць моры, і многа іх прападае ў дарозе ад буры і ўсякіх небяспечнасцей як ад чалавека, так і ад драпежных птушак.</p>
<p>У выраі нашы птушкі гнёздаў не ўюць і песень не спяваюць. Віць свае гнёзды і вывадзіць дзетак яны прылятаюць на сваю родзіну. А родзіна-бацькаўшчына іх тут, у нас.</p>
<p>I так робіцца з году ў год: як толькі зіма з яе завеямі, марозамі і снягамі зноў зменіцца цёплымі днямі вясны, пакінуўшыя нас увосень птушкі зноў варочаюцца назад.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>