<div class="container">
<div class="book-utils">
<div id="qrcode"></div>
<a href="/Jakub_Kolas/Savos-raspusnik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 21.10.1926 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Савось-распуснік -->
<h2><a href="http://knihi.com/Jakub_Kolas/">Якуб Колас</a></h2>
<h2>Савось-распуснік</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Вось што, дзеткі, мае краскі:</p>
<p>Што хадзіць за многа міль?</p>
<p>Можа лепей замест казкі</p>
<p>Расказаць вам адну быль?</p>
<p>Згодны?</p>
<p>Добра.</p>
<p>Ну дык вось:</p>
<p>Зваўся хлопчык наш Савось.</p>
<p>Ой, і быў жа ён дураслівы!</p>
<p>У сад лазіў па грушы, па слівы,</p>
<p>Дзіркі ў градах рабіў —</p>
<p>Моркву вырваць любіў,</p>
<p>I маку ён скручваў галоўкі,—</p>
<p>Ну, на гэта быў страх які лоўкі!</p>
<p>А рукі ў яго не мыты,</p>
<p>А сам ён сярдзіты,</p>
<p>Такі задзірака,</p>
<p>Такі забіяка,</p>
<p>Буян,</p>
<p>Грубіян.</p>
<p>Зачэпіць старога,</p>
<p>Пакрыўдзіць малога, —</p>
<p>Такі ўжо нягоднік,</p>
<p>Ды гэтакі шкоднік!</p>
<p>Бегаў загуменнямі,</p>
<p>Кідаўся каменнямі,</p>
<p>Пападаў у шыбы, —</p>
<p>Хоць гані з сялібы!</p>
<p>Меў на зло смякалку, —</p>
<p>Зніме з зежы галку,</p>
<p>I такі гарачка,</p>
<p>Няхай яго качкі!</p>
<p> </p>
<p> </p>
<h3><a id="chapter2"></a>ІІ</h3>
<p> </p>
<p>У Савосева суседа</p>
<p>Быў пярэсценькі каток,</p>
<p>Выхаванец Паўла-дзеда,</p>
<p>Такі слаўны пестунок!</p>
<p>Нос чарнявы,</p>
<p>Хвост бялявы,</p>
<p>Задзірасценькі;</p>
<p>Кіпцік-шчыпчык</p>
<p>Заграбасценькі;</p>
<p>Лапкі-драпкі</p>
<p>Машастовыя,</p>
<p>А шарсціначкі</p>
<p>Шаўковыя;</p>
<p>Губкі, зубкі</p>
<p>Адмысловыя;</p>
<p>Вусы-русы</p>
<p>Патырчастыя;</p>
<p>Тая спінка,</p>
<p>Як націнка,</p>
<p>Выгінастая.</p>
<p>Вушкі-слушкі</p>
<p>Не мыляюцца,</p>
<p>Вочкі ў ночку</p>
<p>Запаляюцца.</p>
<p>Ну, такі каток харошы,</p>
<p>Як драпянка за тры грошы!</p>
<p>Хадзіў коцік пад масток,</p>
<p>Лавіў рыбку за хвасток,</p>
<p>Потым дзеду ён на печы</p>
<p>Казкі-байкі варкаваў,</p>
<p>Белым хвосцікам дарэчы</p>
<p>Тахты спевам адбіваў.</p>
<p>Коцік з дзедам жыў у згодзе,</p>
<p>Не сварыліся за печ.</p>
<p>Быў раз коцік на паходзе —</p>
<p>На мышэй падняў ён меч!</p>
<p>Шоў каток з паходу,</p>
<p>Разагнаўшы мышак,</p>
<p>I сеў на калоду</p>
<p>Пад стрэшку ў зацішак.</p>
<p>Грэе сабе спінку,</p>
<p>Мордачку і лапкі.</p>
<p>Зірк — Савось з будынку</p>
<p>Выскачыў без шапкі!</p>
<p>За Савосем — Рудзька.</p>
<p>—Кусі ката, цюцька!</p>
<p>Коцік бедны ўвесь жахнуўся,</p>
<p>Ды на шчасце быў тут плот,</p>
<p>А пры плоце дуб, — і кот</p>
<p>Толькі фыркнуў, мільгануўся</p>
<p>I на дубе апынуўся.</p>
<p>Сеў каток</p>
<p>На дубок,</p>
<p>Кажа забіякам:</p>
<p>—Эх, Савось, шалапай!</p>
<p>Ты мяне не чапай</p>
<p>I не цкуй сабакам!</p>
<p>Не ўдалося Савосю</p>
<p>Катка падкусіць</p>
<p>I прыйшлося Антося</p>
<p>На помач прасіць.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Вось Савось</p>
<p>I Антось</p>
<p>Сталіся дружакі.</p>
<p>Каля клуні стаяць,</p>
<p>На ліхое таяць,</p>
<p>Закідаюць знакі,</p>
<p>Як злавіць ім катка</p>
<p>I аддаць з малатка</p>
<p>Рудзьку на расправу.</p>
<p>Падшывальцы ж яны,</p>
<p>I іх розум дурны</p>
<p>Выдумаў забаву!</p>
<p>А па тэй нарадзе</p>
<p>Саўка торбу крадзе,</p>
<p>Анцік — хлеб сабаку.</p>
<p>А каток на печы</p>
<p>Сеў, як той старэчы,</p>
<p>Яму і не ў знаку.</p>
<p>Эх, пярэсценькі каток!</p>
<p>Сцеражыся ты, браток!</p>
<p>Не хадзі ты па надворку,</p>
<p>Не хадзі гуляць на горку —</p>
<p>Там бяда цябе чакае,</p>
<p>Сам не ведаеш якая.</p>
<p>Асцярожненька хадзі,</p>
<p>За Савосем ты глядзі,</p>
<p>Бо Савось замысліў штось,</p>
<p>Нездарма з ім і Антось.</p>
<p> </p>
<p>Затаіўся ў кутку</p>
<p>Наш Савось і катку</p>
<p>Замаўляе зубы</p>
<p>Для кацінай згубы:</p>
<p>«Ах ты, коцічак мой!</p>
<p>Які файны ты, ой!</p>
<p>Што за спіначка!</p>
<p>Ну, карціначка!</p>
<p>Ідзі, коцік, да мяне,</p>
<p>Не пакрыўджу цябе, не!</p>
<p>А якія вочкі!</p>
<p>Бачаць сярод ночкі.</p>
<p>А якія лапкі!</p>
<p>Ды як яны цапкі!</p>
<p>Ах ты, мой каточак,</p>
<p>Чорненькі насочак!</p>
<p>Ідзі ж, коцік, да мяне:</p>
<p>Не пакрыўджу цябе, не».</p>
<p> </p>
<p>Яўкнуў коцік, выгнуў спінку,</p>
<p>Хвост падняў, як корбу,</p>
<p>Але ў тую жа хвілінку —</p>
<p>Шусь каток у торбу!</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>I катка панеслі ў поле,</p>
<p>А там чыста — ні кусточка,</p>
<p>Ні хваінкі, ні дубочка,</p>
<p>Адны межачкі ды ролі.</p>
<p>Няма дзе катку схавацца:</p>
<p>Чуць сінее лес далёкі,</p>
<p>I сяло за тры валокі, —</p>
<p>Як катку там ратавацца?</p>
<p> </p>
<p>Плача ў торбе коцік, плача:</p>
<p>—Мяў, мне душна! Мяў, мне цесна!</p>
<p>Б’ецца сэрцайка балесна,</p>
<p>Бо мне грозіць смерць, няйнача!</p>
<p> </p>
<p>Кот бурчыць і гурчыць,</p>
<p>Лапамі дзярэцца,</p>
<p>А Савось хоць бы што —</p>
<p>Цешыцца, смяецца.</p>
<p>–– Ну, спыніся, Антось,</p>
<p>Падзяржы сабаку:</p>
<p>Толькі выпушчу ката,</p>
<p>Цкуй тады ў атаку.</p>
<p>Адышоўся Савось,</p>
<p>Анцік прытаіўся,</p>
<p>I тут коціку астрог</p>
<p>Раптам адчыніўся.</p>
<p>З торбы выскачыў, прысеў —</p>
<p>Трэба ж разглядзецца.</p>
<p>Зірк — там Рудзька! Што рабіць?</p>
<p>Дзе яму падзецца? —</p>
<p>–– Цкуй! Пускай! — крычыць Савось.</p>
<p>—Кусі ката, Рудзька!..</p>
<p>Ша! чаго ж так закрычаў</p>
<p>Наш Савось нялюдска?</p>
<p>Глянуў Анцік — вось дзівота!</p>
<p>Вось дзе ліха, вось бяда!</p>
<p>Што зрабіла ім дурота</p>
<p>I што сталася з ката!</p>
<p>Вось папаліся дзе змоўцы —</p>
<p>Проста шкода малышоў:</p>
<p>На Савосевай галоўцы</p>
<p>Коцік схованку знайшоў!</p>
<p>Лямантуе бедны Саўка,</p>
<p>Ашалелы, чуць жывы:</p>
<p>Кот упіўся, ну, як п’яўка,</p>
<p>I не знімеш з галавы!</p>
<p>Запусціў кіпцюр у скуру</p>
<p>Аж да самае касці.</p>
<p>Скача Саўка з таго дуру</p>
<p>Ды крычыць: «Пусці! Пусці!»</p>
<p>Рудзька круціцца навокал,</p>
<p>Брэша, цапае катка.</p>
<p>Ай, Савоська, ты мой сокал!</p>
<p>Справа дрэнна і брыдка!</p>
<p>Ой, нагараваліся,</p>
<p>Ой, бяды набраліся</p>
<p>Хлопцы з тым катом!</p>
<p>З поля як вярталіся,</p>
<p>Людзі з іх смяяліся,</p>
<p>Ды дружна, гуртом.</p>
<p>Шоў Антось уперадзе,</p>
<p>Рудзьку вёў на прывязі,</p>
<p>Пазіраў уніз,</p>
<p>А Савось наводшыбе,</p>
<p>На галоўцы з коцікам,</p>
<p>Шэпчучы: «Кіс-кіс!»</p>
<p>I хоць ён не піянер,</p>
<p>А чырвоны меў каўнер.</p>
<p> </p>
<p>21/Х 1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>