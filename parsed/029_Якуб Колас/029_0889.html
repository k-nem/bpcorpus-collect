<div class="container">
<div class="book-utils">
<div id="qrcode"></div>
<a href="/Jakub_Kolas/Vybar_starsyni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Выбар старшыні -->
<h2><a href="http://knihi.com/Jakub_Kolas/">Якуб Колас</a></h2>
<h2>Выбар старшыні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ужо з самага ранку крычалі выбарныя. Многа выпілі гарэлкі, а яшчэ больш піва.</p>
<p>У воласці я застаў пісара і яго памочніка. Заглядаў сюды такжа дзед-стораж з чырвоным носам – табаку зажываў ды ў гарэлцы быў не дурань. Ён здзьмухваў пыл, прыбіраў, як перад Калядамі. Чакалі земскага.</p>
<p>А на «зборнай», як на кірмашы, гаманіў сход.</p>
<p>– Ось хіба сягоння пілі дык пілі! – кажа памочнік. – Гарэлку не чаркамі лічылі, а шклянкамі. Старшыня адразу даў дваццаць пяць рублёў, а калі выберуць яго, то яшчэ, казаў, дасць гэтулькі.</p>
<p>У нас ужо такі парадак: хто больш паставіць гарэлкі, той старшыня. А хто ж больш паставіць, як не багаты. Сяляне нашы таго не помняць, што гэтую выпіўку старшыня пасля ў тры разы верне. У нас яшчэ і так бывае: выберуць старшыню, а назаўтра тыя самыя, што выбіралі яго, прыходзяць цалаваць яму рукі.</p>
<p>– Дзын-дзын-дзын! Дзын-дзын-дзын! – земскі прыехаў.</p>
<p>Старшыня і пісар разам пабляднелі.</p>
<p>– Здраствуйце!</p>
<p>– Здравя жалаем, ваша сіяцельства!</p>
<p>Адзін выбарны здароўкаўся асобна. Усё ўжо сціхла, а ён, п’яны як зямля, заікаецца, крычыць:</p>
<p>– Здраввя жжжалаю,  ввваша  пппббблагародддзе!</p>
<p>– Ну, каго хочаце мець старшынёю?</p>
<p>– Таго, хто і быў! – крыкнулі разам.</p>
<p>– Ладна! – кажа земскі.</p>
<p>Я думаю, што «ладна»! Калі б я быў на яго месцы, то і я сказаў бы «ладна»...</p>
<p>Старшыня стаяў белы як снег. Згорбіўся ў дзве пагібелі, як свіны татка.</p>
<p>Я бачыў яго да сходу: такі бравы, як генерал які. Я пазіраў на яго ды думаў: няўжо ж гэта той самы чалавек? Быць не можа! Той быў роўны, а гэты – як абаранак. Той хадзіў па воласці, як сам цар, крычаў, аж шыбы бразджалі, а гэты сагнуўся, як жабрак, і маўчыць, як немка – толькі вачыма лыпае. Той быў таўсты, а гэты на цэлы пуд худзейшы. Як толькі пачуў ён моц сваю, павесялеў чалавек, выбраў мінуту, міргнуў пісару і язык высалапіў.</p>
<p>Земскі стаў нешта пісаць.</p>
<p>Здаецца, усё зрабілася добра. I трэба ж выскачыць якраз цяпер Піліпу, селяніну з чорнай барадою. Піліпа ў воласці не было, як выбіралі старшыню – выпіваў з сябрам.</p>
<p>Убег ён у воласць, як куля, стукнуў дзвярыма.</p>
<p>– Грамада! Ужо выбралі? Апанаса Кветку? Каб вам дошкі сабралі! Каго вы выбралі? Яшчэ мала выпіў у вас крыві?</p>
<p>– Ціха! – кажуць. – Тут жа земскі!</p>
<p>– А што мне ён? Але вы абармоты! Га-ааа? Ты старшынька? Сто рублёў прапіў! Каму трэба – падсунуў? Зноў кроў будзеш піць?..</p>
<p>Земскаму і старшыні хоць вазьмі засадзі туды вочы, дзе яны ніколі не сядзелі, а каб і сядзелі, то свету б не бачылі. А сход пазірае, як баран.</p>
<p>Беднага Піліпа пасадзілі ў халодную.</p>
<p>Гэтак пазалетась выбіралі старшыню каля Пінска. Паглядзім, як гэта цяпер будуць у нас выбіраць дэпутатаў у Дзяржаўную думу?</p>
<p> </p>
<p><i>[1906]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>