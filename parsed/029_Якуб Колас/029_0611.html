<div class="container">
<div class="book-utils">
<div id="qrcode"></div>
<a href="/Jakub_Kolas/Pietrusiu_Brouku_cas.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 18.09.1948 -->
<!-- HEADER_FIELD FilenameSuffix: cas -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Notice: Някепскі час быў прад вайною... -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Петрусю Броўку -->
<h2><a href="http://knihi.com/Jakub_Kolas/">Якуб Колас</a></h2>
<h2>Петрусю Броўку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Някепскі час быў прад вайною,</p>
<p>Жыла багата Беларусь,</p>
<p>А колькі раз тады з табою</p>
<p>Кулялі чаркі мы, Пятрусь.</p>
<p> </p>
<p>Бывала, скончыш дзень службовы,</p>
<p>У Дом пісьменніка зірнеш,</p>
<p>А там К–Ч і размовы,</p>
<p>Як ты працуеш, як жывеш?</p>
<p> </p>
<p>Ці не зрабіў ухілу часам</p>
<p>У той ці іншы грэшны бок?</p>
<p>Вядома, ходзіш самапасам,</p>
<p>А ён жа сочыць і здалёк.</p>
<p> </p>
<p>Ну што ж? На тое ён дазорца,</p>
<p>Наш апякун і кіраўнік,</p>
<p>Стаіць высока, як на горцы,</p>
<p>I свой вартуе пастаўнік.</p>
<p> </p>
<p>Я не злуюся, хоць часамі</p>
<p>I смешна мне, ды я маўчу,</p>
<p>Бо ёсць жа розніца між намі, –</p>
<p>Як супярэчыць сілачу?</p>
<p> </p>
<p>Паспавядаўшыся, іду я</p>
<p>Табе, Пятруська, пазваніць.</p>
<p>Няхай К–Ч засярдуе –</p>
<p>З табой прыемней гаманіць.</p>
<p> </p>
<p>Званю і чую я твой голас: –</p>
<p>Заходзь! Чакаю, дужа рад!</p>
<p>Я не маруджу ні на волас,</p>
<p>Не азіраюся назад.</p>
<p> </p>
<p>Іду наніз, качуся з горкі –</p>
<p>Тады ў лагчынцы жыў Пятрусь, –</p>
<p>Вось і Пятрусевы падворкі,</p>
<p>А вось на ганку сам Пятрусь!</p>
<p> </p>
<p> </p>
<p>Вітаемся ды – шусь у сені,</p>
<p>З сяней праз кухню ў кабінет,</p>
<p>А ў кухні постаць добрай Ксені,</p>
<p>Як прыклад ветлівых кабет.</p>
<p> </p>
<p>Пакуль з табою мы гуторым</p>
<p>З душой, расчыненай наўсцяж,</p>
<p>Яна рыхтуе тэмпам скорым</p>
<p>Нам закусь, знае звычай наш.</p>
<p> </p>
<p>– Ну, што? То пойдзем перакусім, –</p>
<p>Гаворыць ветлы гаспадар.</p>
<p>Прыходзім – братцы! Стол Пятрусеў,</p>
<p>Сказаць, раскошны Божы дар.</p>
<p> </p>
<p>Капуста ўласнае закваскі,</p>
<p>Грыбкі з цыбулькай, халадзец,</p>
<p>I сыр, і масла, і кілбаскі,</p>
<p>Ну, і, вядома, селядзец.</p>
<p> </p>
<p>Між гэтай боскае даброты</p>
<p>Стаіць паўлітрык, як паэт,</p>
<p>Гатовы развязаць з ахвотай</p>
<p>Для вас паэзіі кісет.</p>
<p> </p>
<p>Мы за сталом не зводзім часу,</p>
<p>Бяром па чарцы, па другой</p>
<p>I трушчым скваркі і кілбасы</p>
<p>Пад лёгкай хмельнаю смугой.</p>
<p> </p>
<p>Якраз і Лёлі няма дома –</p>
<p>Не любіць выпівак яна.</p>
<p>Мы гэта ўлічваем, вядома,</p>
<p>I чаркі гладка п’ём да дна.</p>
<p> </p>
<p>Так непрыкметна, пры гамонцы,</p>
<p>Глядзіш – паўлітрык і пусты.</p>
<p>А нашы твары ўжо як сонцы,</p>
<p>I сэрцы поўны дабраты.</p>
<p> </p>
<p>Нарэшце баль мы наш канчаем,</p>
<p>Дахаты рушыць мне пара.</p>
<p> </p>
<p>Мы стол гасцінны пакідаем,–</p>
<p>Як не абняць гаспадара?</p>
<p> </p>
<p>Мы шчыльна тулім губы к губам</p>
<p>Не год сябруем, не другі...</p>
<p>Мне і цяпер успомніць люба</p>
<p>Той час, Пятрусь мой дарагі!</p>
<p> </p>
<p>Прымі ж, браток, маё пасланне,</p>
<p>Хоць, праўда, ў ім канца няма.</p>
<p>Пішу я не для развітання –</p>
<p>Мы пажывём яшчэ, дарма!</p>
<p> </p>
<p><i>18/ІХ 1948</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>