<div class="container">
<div class="book-utils">
<div id="qrcode"></div>
<a href="/Jakub_Kolas/Nie_damsia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 03.02.1909 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Не дамся -->
<h2><a href="http://knihi.com/Jakub_Kolas/">Якуб Колас</a></h2>
<h2>Не дамся</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вось мяне і пасадзілі,</p>
<p>Каб сялян не бунтаваў;</p>
<p>Мяне білі і судзілі,</p>
<p>Па «участках» валачылі,</p>
<p>А цяпер сюды папаў.</p>
<p> </p>
<p>Што ж, Язэпка! Чысць куточкі,</p>
<p>Балазе што многа цьмы...</p>
<p>Ды не думайце, паночкі,</p>
<p>Што спужаўся я турмы!</p>
<p> </p>
<p>Хоць каму, а жыць тут трэба,</p>
<p>Каб астрог не пуставаў.</p>
<p>Доля выбрала Язэпа –</p>
<p>Жуй, Язэп, скарынку хлеба,</p>
<p>Покі Гурка не раскраў.</p>
<p> </p>
<p>Жуй, хоць плачуць твае вочкі –</p>
<p>I да слёз прывычны мы...</p>
<p>Ой, не думайце, паночкі,</p>
<p>Што спалохаўся турмы!</p>
<p> </p>
<p>Праўда, жыць тут не салодка:</p>
<p>Харч свінячы – лепшы стол,</p>
<p>Пухне пуза, як калодка,</p>
<p>Але голад, брат, не цётка:</p>
<p>Ем бурду іх, як той вол.</p>
<p> </p>
<p>Што ж, Язэпка, гора змальства,</p>
<p>Беднасць гнала да сумы...</p>
<p>Эх, не радуйся, начальства:</p>
<p>Не злякаўся я турмы!</p>
<p> </p>
<p>Вось адбуду тэрмін гэты,</p>
<p>Выйду я на свет з муроў,</p>
<p>Зноў за кніжкі, за газеты...</p>
<p>Вось вам, «плешкі-эпалеты»:</p>
<p>Не баюся я «шнуроў»!</p>
<p> </p>
<p>Хоць навіслі густа хмары,</p>
<p>Хоць на змор мяне бяруць, –</p>
<p>Не! мяне не справяць кары,</p>
<p>Толькі злосці паддадуць!</p>
<p> </p>
<p>3/ІІ 1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>