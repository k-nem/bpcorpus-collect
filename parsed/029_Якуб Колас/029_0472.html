<div class="container">
<div class="book-utils">
<div id="qrcode"></div>
<a href="/Jakub_Kolas/Na_ruinach_proslasci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 08.07.1945-09.08.1945 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На руінах прошласці -->
<h2><a href="http://knihi.com/Jakub_Kolas/">Якуб Колас</a></h2>
<h2>На руінах прошласці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Праз пяць гадоў я зноў наведаў Вусце,</p>
<p>Прытулак дум, абраны мной куток,</p>
<p>Дзе высіцца Вусцянскі мой грудок</p>
<p>I вецер лёгенька гайдаецца на кусце.</p>
<p> </p>
<p>Іду на груд павольнаю ступою.</p>
<p>Сумотна мне, бо я цяпер адзін,</p>
<p>Мне шмат чаго прыходзіць на ўспамін,</p>
<p>I нікну я паныла галавою.</p>
<p> </p>
<p>Грудок усё ж такі, як быў, прыветны,</p>
<p>Гваздзічка белая, чабор на ім,</p>
<p>Ды ўжо гляджу я поглядам другім,</p>
<p>Як дуб стары, астаўшыся бяздзетным.</p>
<p> </p>
<p>Стаю, маўчу, мясціны аглядаю, —</p>
<p>Змяніліся, і трудна іх пазнаць.</p>
<p>Дубоў маіх паменшылася раць,</p>
<p>Як і людзей у родным нашым краі.</p>
<p> </p>
<p>Бязлюддзе, ціш. Высокаю травою</p>
<p>Вусцянскія сялібы зараслі.</p>
<p>Бярэзнічак заняўся на зямлі,</p>
<p>Атульвае разложыстую хвою.</p>
<p> </p>
<p> </p>
<p>Дарожкі той, што бегла к Балачанцы,</p>
<p>Няма нідзе — згубілася ў траве,</p>
<p>У памяці ж маёй яна жыве,</p>
<p>Як шмат з таго, што знікла на палянцы.</p>
<p> </p>
<p>I тых, з кім я так блізка быў знаёмы,</p>
<p>Ужо няма: хто выселіўся сам</p>
<p>К апошнім тым на свеце рубяжам,</p>
<p>Дзе крыж стаіць журботна-нерухомы;</p>
<p> </p>
<p>Другіх вайна ў далёкі свет пагнала,</p>
<p>I многа іх не вернецца назад;</p>
<p>А трэціх вынішчыў, пабіў фашысцкі кат,</p>
<p>I родная зямля іх не прыбрала.</p>
<p> </p>
<p>I ўсё мне тут, дзе вокам я ні кіну,</p>
<p>Нагадвае аб жорсткасцях вайны.</p>
<p>Знявечаны лясы, а параснік буйны</p>
<p>Жыве і тчэ спрадвечную тканіну.</p>
<p> </p>
<p>Ідзе жыццё, буяюць яго сілы, —</p>
<p>Хай паспрабуе хто суняць яго, спыніць.</p>
<p>Снуе жыццё за ніццю сваю ніць,</p>
<p>I моцныя для ўзлёту яго крылы.</p>
<p> </p>
<p>Я ведаю — загояцца ўсе раны:</p>
<p>З пажарышч край паўстане, расцвіце</p>
<p>Ва ўсёй сваёй красе і паўнаце, —</p>
<p>Наш верны шлях, ён з праўдай павянчаны!</p>
<p> </p>
<p>I толькі мне адно сягоння горка:</p>
<p>Няма таго, з кім думкі я дзяліў,</p>
<p>З кім тут стаяў, з кім я шчаслівы быў, —</p>
<p>Пагасла ты, яснюсенькая зорка.</p>
<p> </p>
<p><i>08.07.1945–9.08.1945</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>