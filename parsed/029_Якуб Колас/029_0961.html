<div class="container">
<div class="book-utils">
<div id="qrcode"></div>
<a href="/Jakub_Kolas/Rybaki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1921] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Рыбакі -->
<h2><a href="http://knihi.com/Jakub_Kolas/">Якуб Колас</a></h2>
<h2>Рыбакі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыгнаўшы з раніцы каровак, Алесь і Андрэй сказалі сваёй маме, што яны пойдуць вудзіць рыбу.</p>
<p>– Лепш бы вы, дзеці, крыху адпачылі, – сказала ім матка, – ды і колькі вы наловіце той рыбы? Натрэплеце толькі ногі.</p>
<p>– Не, мама! – горача прамовіў Андрэй. – Мы бачылі ў Нёмне столькі кялбоў, што, пабачыш, нацягаем іх... ну, панамсе паўторбы.</p>
<p>– Нам ногі не баляць, – сказаў і Алесь. – Мы ўжо даўно збіраемся павудзіць кялбоў. А іх мы бачылі так многа, што за часіну мы іх наловім цэлую торбу.</p>
<p>– Гэта толькі вам так здаецца, а пачнеце лавіць, то і кату на сняданне не наловіце.</p>
<p>Але хлопцы крэпка стаялі на сваім і не бралі пад увагу ніякіх довадаў.</p>
<p>– Ну, глядзеце, – мусіла ўступіць ім матка. Хлопцы хутка сабраліся ў рыбу. Першым чынам накапалі яны паўбляшанкі чырвоных чарвякоў, на якіх вельмі добра браліся кялбы, пабралі вуды, узялі торбачку і не пайшлі, а пабеглі.</p>
<p>Каб дайсці да Нёмана, ім трэба было прайсці з вярсту лесам. Весела ішлі хлопцы дарогаю паміж высокіх хвояў і ялін. Неба было яснае, сонца свяціла ярка, але ў лесе не чулася той гарачыні, якая стаяла ў гэты дзень. Побач дарогі крычалі птушкі. Вось дзяцел, прысеўшы на сухі верх хвоі, біў па ім сваім доўгім і крэпкім дзюбам. Крыху далей свістала і крычала сойка разнастайнымі галасамі, а ў небе, дзесь высока-высока над лесам, кідаў каршун свае тужлівыя зыкі. А з таго боку, дзе зачынаўся і далёка разлёгся стары лес, данасіліся стукі сякер. Часамі высокая стройная хвоя з глухім шумам і громам падала на землю пад пілою і жалезнымі клінамі калоднікаў.</p>
<p>– Ведаеш, Андрэй, што?</p>
<p>– А што?</p>
<p>– А вось наловім кялбоў і ўсіх іх дадому не панясём, а частку схаваем, і вось як пагонім на дзень каровак, дык я ці ты занясём гэту частку Довіду і купім сабе тутуну або пачачак папярос.</p>
<p>– А што ты думаў? Давай! Так зробім! – падхапіў Андрэй.</p>
<p>I хлопцы моцна захапіліся гэтым новым планам, і многа прыемнага і павабнага абяцала ім недалёкая прышласць.</p>
<p>У гэтых размовах і салодкіх марах прайшлі яны яшчэ з паўвярсты.</p>
<p>– А-я-яй! – дзіка і прарэзліва крыкнуў Алесь і ўпаў на дол, схапіўшыся за нагу.</p>
<p>Андрэй з неспадзеўкі пабялеў як палатно.</p>
<p>– Чаго ты, Алесь?</p>
<p>Алесь сядзеў на дарозе і трымаўся за нагу. Твар яго скрывіўся ў такую міну, у якой адбіваўся пякучы боль.</p>
<p>– Што з табою, братка?</p>
<p>– Кручок у нагу залез, – сказаў скрозь слёзы Алесь.</p>
<p>I праўда: у левай назе між другім і вялікім пальцам глыбока засеў кручок. Алесь не заўважыў, як гэты кручок выскачыў з зашчэпа вудзільна, і звярнуў на гэта ўвагу толькі тады, калі кручок глыбока залез у нагу.</p>
<p>– Братка ж ты мой родненькі! – загаласіў Андрэй. – Што ж цяпер нам рабіць?</p>
<p>З вачэй Алеся таксама ліліся слёзы, а з таго месца, дзе сядзеў кручок, сачылася кроў.</p>
<p>– А ты папрабуй памаленьку дастаць, – сказаў, крыху заспакоіўшыся, Андрэй.</p>
<p>Алесь крануў кручок і завойкаў.</p>
<p>– Не, братка, нічога не будзе.</p>
<p>– Дык што ж нам рабіць? Божа ж наш Божачка! I нашто было нам выдумляць гэтае вуджанне? Каб яны ж пагарэлі, гэтыя кялбы!</p>
<p>– Можа як пойдзем дадому?</p>
<p>Алесь памаленьку падняўся і, моцна кульгаючы, ступіў колькі крокаў. Ісці было вельмі кепска, бо цяпер замінала гэта праклятая вуда, якую трэба было трымаць у руках.</p>
<p>Нарэшце хлопцы дагадаліся адарвадь ссучаную валасню. Цяпер Алесю было ісці крыху лепей, і ён, трохі прывыкшы да сваёй бяды і трохі павесялеўшы, ступаў смялей. Але колькі разоў ён мусіў прыпыняцца і прабаваць шчасця – а мо дастане як-небудзь з нагі кручок. Ён браўся павольненька за гэты кручок, але не хапала ў яго смеласці паварушыць мацней.</p>
<p>Быў такі момант, калі хлопцы хацелі звярнуць з дарогі і ісці да калоднікаў, каб яны дасталі з нагі гэту бяду. Але разважыўшы, што без дарогі лесам ісці трудна, яны, застанаўляючыся, пайшлі дадому.</p>
<p>З заплаканымі вачыма прыйшлі хлопцы ў хату.</p>
<p>– Што ж гэта вы так хутка? – спытала іх маці.</p>
<p>Алесь расказаў пра сваё гора і паказаў нагу. Матка выбегла з хаты і клікнула дзядзьку Антося.</p>
<p>Дзядзька Антось быў сталы рыбак і па часці вымання кручкоў быў праўдзівы мастак.</p>
<p>А бедны Алесь дрыжаў ад страху, бо бацька сказаў, што прыйдзецца нагу рэзаць брытваю.</p>
<p>– Можа прыйдзецца і брытву ўзяць, – паглядзеўшы на нагу, сказаў і дзядзька.</p>
<p>– Ну, пакажы!</p>
<p>Алесь сеў і заплюшчыў вочы, скрывіўся, гатовы крычаць ад болю.</p>
<p>Павольненька ўзяў дзядзька кручок.</p>
<p>Алесь толькі ўспеў крыкнуць, як кручок ужо быў у дзядзькі ў руках.</p>
<p>Дзядзька громка зарагатаў.</p>
<p>– Ах вы, рыбакі! рыбакі!</p>
<p>Весела засмяяліся і хлопцы: яны былі рады, што так лёгка абышлося ім гэта здарэнне.</p>
<p> </p>
<p><i>[1921]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>