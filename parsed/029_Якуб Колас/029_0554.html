<div class="container">
<div class="book-utils">
<div id="qrcode"></div>
<a href="/Jakub_Kolas/Panam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 13.02.1927 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Панам -->
<h2><a href="http://knihi.com/Jakub_Kolas/">Якуб Колас</a></h2>
<h2>Панам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Эх, панове,  «ніц не бэндзе»;</p>
<p>Сапсуе пан справу «вшэндзе»,</p>
<p>Бо занадта пан «гаронцы»!</p>
<p>I не ў панскіх інтарэсах</p>
<p>Здзек такі чыніць «на крэсах»,</p>
<p>Нечуваны здзек пад сонцам!</p>
<p> </p>
<p>Дэфензівы і нагайкі,</p>
<p>Як было і ў Мікалайкі:</p>
<p>Цар — настаўнік ваш, панове!</p>
<p>Пастарункі ды касцёлы,</p>
<p>I ніводненькае школы</p>
<p>Беларусам у іх мове!</p>
<p> </p>
<p>Уціск, гвалт і катаванне,</p>
<p>Здзек з народу, мардаванне,</p>
<p>Ідзе «польскасць» там нахрапам.</p>
<p>Як даўней, так і цяпер там</p>
<p>Паліцэйскі ходзіць фертам —</p>
<p>Ёсць разгон у вас сатрапам!..</p>
<p> </p>
<p>Толькі ж спосаб ваш не новы:</p>
<p>Ён ужыты Мураўёвым,</p>
<p>Хоць не гэтак, мо, шырока...</p>
<p>Не збудуеш так дзяржавы —</p>
<p>Будзе панства без Варшавы,</p>
<p>Быў жа прыклад недалёка.</p>
<p> </p>
<p>А ўсе вашы выкрутасы</p>
<p>Не пагналі б зноў «до лясу» —</p>
<p>Ці той «ляс» забыла панства?</p>
<p>Няхай чыніць гвалт нялюдскі</p>
<p>Ваш «падкрулек», пан Пілсудскі,</p>
<p>«Круль» маны і ашуканства.</p>
<p> </p>
<p>Вы ж ліжыце яму пяты,</p>
<p>Бо паны на гэта — хваты:</p>
<p>Вы — рабы або тыраны!</p>
<p>Вы забылі пра няволю,</p>
<p>Пра сваю і нашу долю,</p>
<p>Як сцякалі кроўю раны...</p>
<p> </p>
<p>Услаўляйце ж вашых хватаў,</p>
<p>Як Мейштовіч, такіх катаў,</p>
<p>Папіхайце вольнасць ботам!</p>
<p>На ўсё плюйце — што законы!</p>
<p>Душыць вас прывід чырвоны —</p>
<p>У астрог паслоў, чаго там!..</p>
<p> </p>
<p>А цяпер стаўляйце «круля»:</p>
<p>Ён мазгі ўжо вам намуляў,</p>
<p>Толькі ж «круль» не дасць збавення.</p>
<p>Злезьце лепей, паны, з даху:</p>
<p>Не збудуе панства «гмаху»</p>
<p>Заржавелым тым начэннем!</p>
<p> </p>
<p>Вы не здольны жыць у згодзе —</p>
<p>«Мондры поляк, ды па шкодзе».</p>
<p> </p>
<p>13/ІІ 1927</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>