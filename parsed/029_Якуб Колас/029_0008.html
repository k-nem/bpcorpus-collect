<div class="container">
<div class="book-utils">
<div id="qrcode"></div>
<a href="/Jakub_Kolas/Na_slachach_voli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1926-1935,1955-1956] -->
<!-- HEADER_FIELD FirstPublicationYear: 1926-1930; 1933-1935; 1956 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма,мастацкі/раман -->
<!-- HEADER_FIELD Title: На шляхах волі -->
<h2><a href="http://knihi.com/Jakub_Kolas/">Якуб Колас</a></h2>
<h2>На шляхах волі</h2>
<div style="height: 3rem"></div>
<!-- TOC_BEGIN -->
<a href="#chapter1">Уступ</a><br/>
<a href="#chapter2">I</a><br/>
<a href="#chapter3">II</a><br/>
<a href="#chapter4">III</a><br/>
<a href="#chapter5">IV</a><br/>
<a href="#chapter6">V</a><br/>
<a href="#chapter7">VI</a><br/>
<a href="#chapter8">VII</a><br/>
<a href="#chapter9">VIII</a><br/>
<a href="#chapter10">IX</a><br/>
<a href="#chapter11">X</a><br/>
<a href="#chapter12">XI</a><br/>
<a href="#chapter13">XII</a><br/>
<a href="#chapter14">XIII</a><br/>
<a href="#chapter15">XIV</a><br/>
<a href="#chapter16">XV</a><br/>
<a href="#chapter17">XVI</a><br/>
<a href="#chapter18">XVII</a><br/>
<a href="#chapter19">XVIII</a><br/>
<a href="#chapter20">XIX  -  У шпіталі</a><br/>
<a href="#chapter21">XX - Мітынг</a><br/>
<a href="#chapter22">XXI - Змова</a><br/>
<a href="#chapter23">XXII - Пасля мітынгу</a><br/>
<a href="#chapter24">XXIII - Кастрычніцкая  ноч</a><br/>
<a href="#chapter25">XXIV - На ростані</a><br/>
<a href="#chapter26">XXV - На ціхім Доне</a><br/>
<a href="#chapter27">XXVI - Зноў  у  тылу</a><br/>
<a href="#chapter28">XXVII</a><br/>
<a href="#chapter29">XXVIII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Уступ</h3>
<p> </p>
<p>Спыніся, дружа, ды падумай:</p>
<p>Твая дарога так далёка,</p>
<p>А ў небе цьміцца павалока —</p>
<p>Устануць хмары чорным тлумам,</p>
<p>Цябе сустрэнуць грозным шумам</p>
<p>У падарожжы адзінокім,</p>
<p>Цябе агорне полаг ночы,</p>
<p>Ты смех пачуеш патарочы,—</p>
<p>Ці будзе водгук тваім думам?</p>
<p>Дарога, ведаю, цяжкая,</p>
<p>Ды вольна будзе мне ў пуціне:</p>
<p>Злажу я песню той краіне,</p>
<p>Што ў свет сваіх дарог шукае,</p>
<p>I песня водгулле спаткае,</p>
<p>I ў сэрцы след яе не згіне.</p>
<p>Вясенні звон гудзе ў прасторы,</p>
<p>Скрозь полаг цьмы ірдзяцца зоры,</p>
<p>«Ідзі ж, ідзі!» — мне штось гукае…</p>
<p> </p>
<h3><a id="chapter2"></a>I</h3>
<p>Было іх двое ў пятай роце</p>
<p>Сто дваццаць трэцяга палка.</p>
<p>Вайны крывавая рука</p>
<p>Іх пазганяла здаляка,</p>
<p>I першы з іх быў на адлёце —</p>
<p>Чарга сачыла юнака.</p>
<p>Яго бацькі дзесь на Валыні,</p>
<p>Цяпер па той бок рубяжа.</p>
<p>Пад ціскам буры-грабяжа</p>
<p>На ўсход адкінута мяжа.</p>
<p>I меў ён смутак па дзяўчыне.</p>
<p>Юнак той — прапаршчык Дзяжа.</p>
<p>У росце мерны, цёмна-русы,</p>
<p>Шырокі ў персях і плячах,</p>
<p>З сукрытай думкаю ў ачах,</p>
<p>Любіў ён слухаць мар спакусы</p>
<p>I ў іх прыгожыя абрусы</p>
<p>Агортваць свой няпэўны шлях.</p>
<p>У вольны час на бераг Камы</p>
<p>Выходзіў ён адзін і там,</p>
<p>Забыўшы ўвесь статутны хлам,</p>
<p>У марах марыў край той самы,</p>
<p>Той самы дом, дзе каля брамы</p>
<p>Правёў пярун па дубе шрам.</p>
<p>А над рачулкаю бліскучай</p>
<p>Цягнуўся верб купчасты вал;</p>
<p>Між іх зялёненькі прагал</p>
<p>З травою мяккаю, пахучай</p>
<p>Глядзеў усмешкаю дрыгучай,</p>
<p>I ззяў на ім расы крыштал.</p>
<p>Пры доме сад быў ніштаваты,</p>
<p>Прасторны двор і агарод,</p>
<p>Дзе нарабіў дарожак крот,</p>
<p>Дзе мак і сонечнік цыбаты</p>
<p>На сонцы ткалі свае шаты,</p>
<p>А гарбузы паўзлі на плот.</p>
<p>Гародчык чысценькі на дзіва</p>
<p>Так песціць думку юнака,</p>
<p>Бо там яе, яе рука</p>
<p>Саджала кветачкі рупліва;</p>
<p>А ён адзін хадзіў маўкліва</p>
<p>I мілай постаці шукаў.</p>
<p>I быў яго той дзень шчаслівы,</p>
<p>Калі яе, ну хоць здалёк,</p>
<p>На міг кароткі ўловіць зрок,</p>
<p>Уловіць погляд баязлівы</p>
<p>Ці ўчуе песень пералівы</p>
<p>На полі ў сонечны дзянёк.</p>
<p>Да сэрца радасць прылівала,</p>
<p>I лёгка так было тады,</p>
<p>П’яніў той вобраз малады;</p>
<p>Да тых спатканняў сэрцу мала,</p>
<p>I сэрца зараз смуткавала,</p>
<p>Яго зноў клікала туды.</p>
<p>I помніць ён адно спатканне,</p>
<p>Такі выпадак быў дзіўны.</p>
<p>На рэчцы стрэліся яны,</p>
<p>I тут юнак ад нечакання</p>
<p>Затросся трэпетам кахання</p>
<p>I з кладкі скінуўся, дурны!</p>
<p>Яна зірнула, і на твары</p>
<p>Адбіўся страх, а потым смех</p>
<p>У вочках ясненькіх прабег.</p>
<p>На момант спалі з хлопца чары—</p>
<p>За светлы міг так многа кары!</p>
<p>I як смяяцца ёй не грэх?</p>
<p>Зачырванеўся — ці ж не сорам?—</p>
<p>Хоць ты на свеце не жыві!</p>
<p>I пал астыў, агонь крыві.</p>
<p>I як не грэх тым вочкам-зорам</p>
<p>Так пацяшацца гэтым горам.</p>
<p>Як ён там боўтаўся ў гразі!</p>
<p>Ды той выпадак-прыключэнне</p>
<p>Яму якраз быў на руку,</p>
<p>Бо паспрыяў ён бедаку</p>
<p>Ажыццявіць яго прагненне</p>
<p>Спазнацца з Насцяю з Засцення,</p>
<p>Што там жыла на хутарку.</p>
<p>Яна — сялянская дзяўчына,</p>
<p>Зімою ў горадзе жыла,</p>
<p>Дзе гімназісткаю была.</p>
<p>Яе краса — ўсяму прычына,</p>
<p>I смуткаваў па ёй хлапчына,</p>
<p>Тады студэнт, з таго сяла,</p>
<p>Дзе бацька меў пасаду ў школе.</p>
<p>Стары настаўнік, педагог,</p>
<p>Навуку сеяў, колькі мог,</p>
<p>А летам сын гуляў на волі,</p>
<p>Хадзіў па лесе і па полі,</p>
<p>I вось раз Насцю падсцярог.</p>
<p>I з таго дня, з тае часіны</p>
<p>Ён толькі й думаў, што аб ёй,</p>
<p>Аб Насці мілай, дарагой,</p>
<p>А там шчаслівыя хвіліны</p>
<p>Спаткання з любаю дзяўчынай,</p>
<p>Няясны зоў і неспакой.</p>
<p>А потым шчырае каханне,</p>
<p>Адказны зрок і сэрца клік,</p>
<p>Салодкіх мар бясконцы  лік</p>
<p>I патаемнае спатканне,</p>
<p>I тое першае прызнанне,</p>
<p>Што слухаў месяц-маладзік.</p>
<p>Не раз яны ў цішы зацятай</p>
<p>Сядзелі ціханька ўдваіх,</p>
<p>А зоркі зорылі на іх,</p>
<p>I цвіркаў штось кажан над хатай,</p>
<p>I нейкай мараю крылатай</p>
<p>Глядзеў прастор нябёс нямых.</p>
<p>Яна даверліва і шчыра</p>
<p>Хіліла голаў да пляча</p>
<p>«Свайго студэнта-паніча»,</p>
<p>Бо часам ён такі прыдзіра —</p>
<p>Яго пужаў дзявочы вырай,</p>
<p>ім жарты строіла дзяўча.</p>
<p>Праходзіў час, тускнела лета,</p>
<p>Смугою сцелючы прастор,</p>
<p>Губляла поле свой убор.</p>
<p>Ліхая цьмілася прымета —</p>
<p>Збіралася навала дзе-та,</p>
<p>I здань вайны плыла з-за гор.</p>
<p>I грымнуў раптам гром з Карпатаў,</p>
<p>З-пад тых Дунайскіх берагоў,</p>
<p>I пасць крывавых абцугоў</p>
<p>Раскрыла прагна рот зубаты.</p>
<p>I жах прайшоў, як біч, па хатах</p>
<p>Іржавым звонам ланцугоў.</p>
<p>Мятнуўся віхар паднавальны</p>
<p>I пыл узняў людскіх пакут.</p>
<p>I месца кожнае і кут</p>
<p>Пачулі плачу жуд крыштальны.</p>
<p>Вайне, крыві прывет ухвальны</p>
<p>Пісаў дваранскі шалапут.</p>
<p>Вайна! вайна! Вось тое слова,</p>
<p>Што цяжкім каменем лягло,</p>
<p>Бы хмары чорнае крыло,</p>
<p>I зачыніла свет сурова,</p>
<p>Страхоццем поўніла галовы</p>
<p>I смуткам сэрцы абвіло.</p>
<p>Была гадзіна то цяжкая,</p>
<p>I завярцелася жыццё</p>
<p>У грозным віры, бы смяццё,</p>
<p>За плынню плынь цякла людская,</p>
<p>Адна сюды, адтуль другая,</p>
<p>Як прыбярэжнае трысцё.</p>
<p>I ў той агульнай суматосе</p>
<p>Жыццё утраціла цану.</p>
<p>А за чыю, чыю віну</p>
<p>Яму пакутаваць прыйшлося?</p>
<p>За што ў крывавым тым пракосе</p>
<p>Ссушылі долю не адну?</p>
<p>Каго ж паклікаць да адказу?</p>
<p>Браты! Успомніць час аб ім,</p>
<p>Аб зверу лютым, заклятым,</p>
<p>Што сее ў нас вайны заразу,</p>
<p>Што сэрца, вочы нам замазаў</p>
<p>I глушыць бразгатам пустым.</p>
<p> </p>
<p>Пакінуў ён у тую восень</p>
<p>Сваю Валынь і бацькаў дом,</p>
<p>I дуб, пабіты перуном,</p>
<p>I крыж збуцвелы між трох сосен,</p>
<p>Дзе іх сачыла неба просінь,</p>
<p>I сад, і лаўку пад акном.</p>
<p>Вось трэці год з тае часіны,</p>
<p>Як развіталіся яны.</p>
<p>Падзеі грозныя вайны,</p>
<p>Неспадзяваныя навіны</p>
<p>Не сцерлі з памяці хлапчыны</p>
<p>Той гоман радасці-вясны.</p>
<p>I дзе яна? Што з домам стала?</p>
<p>Чаму лістоў адтуль няма?</p>
<p>Іх год чакае, ды дарма.</p>
<p>I дзе яго сям’я прапала?</p>
<p>Няўжо скрышыла ўсё навала,</p>
<p>Глынула воражая цьма?</p>
<p>Пісала ж Насця той вясною:</p>
<p>«Мой мілы, любы, дарагі!</p>
<p>Мне не пазбыць свае тугі:</p>
<p>У сне, наяве ты са мною,</p>
<p>Са мной ты кожнаю парою,</p>
<p>Ты мой адзін, ніхто другі.</p>
<p>Я часта-часта шлю маленне</p>
<p>У патаемнай цішыне,</p>
<p>Каб быў хутчэй канец вайне.</p>
<p>Ды хто пачуе клік тамлення?</p>
<p>Хто сцішыць боль майго сумнення?</p>
<p>Ці прыйдзеш, любы, да мяне?</p>
<p>У нас тут дома неспакойна —</p>
<p>Падходзіць фронт, бягуць усе,</p>
<p>Гарматны гук зямлю трасе,</p>
<p>А наша армія бяззбройна,</p>
<p>Адходзіць тлумна і нястройна —</p>
<p>I Бог Расіі не ўпасе!</p>
<p>Калецтва, смерць! Растуць магілы...</p>
<p>Зямля ў крыві і ў моры слёз...</p>
<p>I гэты цёмны, страшны лёс...</p>
<p>Не за сябе дрыжу я, мілы,</p>
<p>А тых мне жаль, хто, поўны сілы,</p>
<p>Выносіць голаву на плёс...</p>
<p>Але няхай цябе ўбароніць</p>
<p>Мой голас сэрца, дарагі!</p>
<p>Далёка нашы берагі.</p>
<p>Ды вецер хмары перагоніць,</p>
<p>I сонца твар свой нам адслоніць,</p>
<p>Душа пазбавіцца смугі».</p>
<p>I з дому вестак не было —</p>
<p>I з таго часу ад Настусі</p>
<p>Усё там здарыцца магло,</p>
<p>I ён за іх таміцца мусіў,</p>
<p>I ныла сэрца ў нейкай скрусе,</p>
<p>Згрызоты хмурылі чало.</p>
<p>Занята родная краіна,</p>
<p>Пяройдзен нейкі Рубікон,</p>
<p>Сюды пасунуўся кардон.</p>
<p>Там, можа, любая дзяўчына</p>
<p>Пакуту зносіць, як айчына,</p>
<p>Дзе вораг чыніць свой закон.</p>
<p>А можа, Насця добрахвотна</p>
<p>Яго змяняла на каго,</p>
<p>I мо на ворага яго —</p>
<p>Дзявоча сэрца мімалётна.</p>
<p>I ён у думках тых журботна</p>
<p>Чаго ні думае, чаго!</p>
<p>Падхопяць мары-палятушкі,</p>
<p>На крыллях зманных паімчаць,</p>
<p>Каб нейкі новы сказ пачаць</p>
<p>I гэты сказ завіць у стужкі,</p>
<p>Ды сэрца радасцю пагушкаць,</p>
<p>I збіць крывавую пячаць.</p>
<p>Вось ён — герой, ваяка слаўны,</p>
<p>На фронце робіць там прарыў,</p>
<p>Дарогу войску расчыніў —</p>
<p>Такі ён кемны там, упраўны,</p>
<p>I фронт наседжаны, аддаўны,</p>
<p>Скрышыў ён, знішчыў, разбурыў...</p>
<p>Ён гоніць ворагаў з Засцення,</p>
<p>Дзе Насця томіцца даўно...</p>
<p>I так за звеннямі звяно</p>
<p>Пляце-складае летуценне,</p>
<p>То ў радасць горне, то ў суценне</p>
<p>Сваё прывіднае руно...</p>
<p>А перад ім струменіць Кама</p>
<p>У хвалях сонца з вышыні,</p>
<p>Бы сее дожджыкам агні,</p>
<p>А грэбень гор у сіняй раме,</p>
<p>У люстры водаў сцеле плямы,</p>
<p>Бы сталь кладзе на струмяні.</p>
<p>— Здарова, красная дзявіца,</p>
<p>Барыс Міхайлавіч Дзяжа!</p>
<p>Аб чым задумаўся, душа?</p>
<p>Паручнік статны, бледналіцы</p>
<p>Паўстаў прад ім, як нейкі рыцар,</p>
<p>I мары другу распужаў.</p>
<p>Паручнік Далін родам з Дону.</p>
<p>Казак вясёлы, патрыёт,</p>
<p>Пабыў на фронце роўна год,</p>
<p>Быў у баях такіх шалёных,</p>
<p>Дзе гіблі ў момант батальёны,—</p>
<p>Ён пападаў у пераплёт!</p>
<p>Вакол зямля агнём палала,</p>
<p>Хадзілі ходарам віхры</p>
<p>Слупамі смертнымі ўгары!</p>
<p>Душа нямела, замірала,</p>
<p>Надзея гасла, прападала —</p>
<p>Ой, захлынешся ў тым віры.</p>
<p>Яму ж схадзіла ўсё шчасліва,</p>
<p>Прад боем толькі думаць мог:</p>
<p>«Ах, хоць бы раніла, даў Бог!»</p>
<p>I храбра йшоў ён, хоць на дзіва</p>
<p>Душа траслася баязліва,</p>
<p>Каб смерцю «слаўнаю» не лёг.</p>
<p>I раз такі шрапнеллю ўражай</p>
<p>Пасекла Даліну сцягно.</p>
<p>I як зрабілася яно,</p>
<p>У першы момант не заўважыў,</p>
<p>I толькі потым, як бы сажы</p>
<p>Ўваччу мільгнула валакно.</p>
<p>Упаў. Ачнуўся на насілках</p>
<p>I чуе радасці прыліў —</p>
<p>«Я ранен, я астаўся жыў!»</p>
<p>I ходзіць шчасце па ўсіх жылках,</p>
<p>I чуе ён сябе асілкам —</p>
<p>«Я споўніў доўг, я кроў праліў!»</p>
<p>Ляжаў два месяцы ў шпіталі.</p>
<p>Сястрычка там была адна —</p>
<p>Не забываецца яна!</p>
<p>На славу з ёю пагулялі!..</p>
<p>Адтуль у тыл глыбокі далей,</p>
<p>Вайны ж развязка не відна.</p>
<p>А зараз ён у пятай роце,</p>
<p>Ды толькі ж Даліну не міл</p>
<p>Труслівы, брудны, тыльны пыл,</p>
<p>Дзе ўсе жывуць у той турбоце,</p>
<p>Каб акапацца на рабоце</p>
<p>I захаваць надалей тыл,</p>
<p>Дзе ўсякіх строгасцей так многа,</p>
<p>Дзе гэты тыльны генерал</p>
<p>Прыходзіць часта ў дзікі шал,</p>
<p>З сябе стратэга корчыць, Бога,</p>
<p>А сам не ведае нічога,</p>
<p>Стары муштроўшчык і капрал.</p>
<p>— Эй, друг Барыс! пакінь журботы,—</p>
<p>Не мар аб кралечках тайком!</p>
<p>Заклічам іх мы вечарком,</p>
<p>Каханне купім і залёты</p>
<p>I сцішым лішнія турботы</p>
<p>Сваім уласным кашальком.</p>
<p>Ёсць тут адна душа-красуня —</p>
<p>Фугасным б’е цябе агнём!</p>
<p>А вочы свецяць майскім днём...</p>
<p>Эх, друг Дзяжа! Прылашчыць Груня —</p>
<p>I Магамет на рай свой плюне!</p>
<p>Жыві, брат, сённяшнім жыццём!</p>
<p>Бяры, што можна ўзяць сягоння,</p>
<p>А заўтра ў Богавых руках,</p>
<p>I заўтра можа быць нам крах.</p>
<p>Зірнем жа радасці ў бяздонне</p>
<p>I на дзявочае улонне</p>
<p>Прыхілім тленны мы свой прах.</p>
<p>— Паручнік, мілы забулдыга!</p>
<p>Зайздрошчу я табе, ей-ей!</p>
<p>Не маеш іншых ты ідэй,</p>
<p>Як толькі выкарыстаць з міга,—</p>
<p>Табе лягчэй і зносіць іга,</p>
<p>Што душыць свет і ўсіх людзей.</p>
<p>— Барыс! мы — пыл, нішто ў сусвеце,</p>
<p>I ты яго не зменіш, брат,</p>
<p>Як не змяніў яго Сакрат.</p>
<p>Пакуль жа молад ты і ў цвеце,</p>
<p>Жыві, пусціўшы на ўзві-вецер</p>
<p>Сур’ёзны гэты светагляд.</p>
<p> </p>
<p>— А я, паручнік, не магу так</p>
<p>Глядзець на свет, на сэнс жыцця</p>
<p>Як на мінуты забыцця,</p>
<p>I я не ў сіле пазбыць смутак,</p>
<p>Бо людзі ўперліся ў закутак</p>
<p>Замест прагрэсу, развіцця.</p>
<p>Ідзе жывое вынішчэнне</p>
<p>Жывой энергіі, дабра,</p>
<p>Грыміць крывавая ігра —</p>
<p>Псіхоз і мозгу атручэнне.</p>
<p>Вар’яцтва, шалу спалучэнне,—</p>
<p>Пара задумацца, пара!</p>
<p>— Ты памыляешся, мой мілы:</p>
<p>Вайна — такі жыцця закон,</p>
<p>I над усім пануе ён,</p>
<p>А пацыфізм пусты, завілы</p>
<p>Над ім ані не мае сілы,</p>
<p>Жыве ў крыві яго дракон!</p>
<p> </p>
<p>Вось так у вольныя часіны</p>
<p>Яны гуторылі не раз.</p>
<p>Было — спрачаліся падчас,</p>
<p>I кеплі горкія і кпіны</p>
<p>Былі па адрасу айчыны,</p>
<p>Не ўсё ж бо ладненька у нас;</p>
<p>I хоць характары ў іх розны,</p>
<p>Але здружыліся яны:</p>
<p>Адна плынь несла іх чаўны,</p>
<p>Адзін гнаў вецер іх марозны,</p>
<p>I вёз адзін іх нейкі возны</p>
<p>Па сцежках буры і вайны.</p>
<p> </p>
<h3><a id="chapter3"></a>II</h3>
<p>Па-над Камай гук гарматны,</p>
<p>Молат б’е і ўдзень і ўночы...</p>
<p>Што куеш там, брат рабочы?</p>
<p>Што прыгнуўся над варштатам?</p>
<p>Ці гатуеш «дар» салдатам?</p>
<p>Ці доўг плаціш неаплатны?</p>
<p>Што ж спусціў ты ў землю вочы?</p>
<p>Тут жалеза, сталь Урала</p>
<p>На снарады, на жарэлы,</p>
<p>Каб калечыць, нішчыць целы.</p>
<p>Колькі ўжо іх там прапала!</p>
<p>Ды крыві яшчэ ўсё мала...</p>
<p>Падымай жа молат смела,</p>
<p>Моцна бі ў чэсць капіталу!</p>
<p>Там рабочы, там сяляне...</p>
<p>Іх сагналі брат на брата,</p>
<p>Рве шрапнель іх і граната,</p>
<p>Б’юць друг дружку, бо ў тумане</p>
<p>Іх галовы і ў дурмане...</p>
<p>Куй гасцінцы для салдата!</p>
<p>Куй жа, покі моцы стане!</p>
<p>Молат б’е, варштат скрыгоча,</p>
<p>Пас дрыжыць, гудуць машыны,</p>
<p>Мітусенне, рэў звярыны</p>
<p>Рэжуць вушы, б’юць у вочы...</p>
<p>Так, не весел ты, рабочы,</p>
<p>Гнеш панура сваю спіну,</p>
<p>Мозаг думаць тут не хоча...</p>
<p> </p>
<p>* * *</p>
<p> </p>
<p>Панурыя малюнкі паўночнае краіны,</p>
<p>Як строгі вы і смутны!</p>
<p>I бачу хмуры лес, дзе піхты і яліны</p>
<p>Няветлым салашом развесілі галіны,</p>
<p>I голас мне іх чутны,</p>
<p>Як водгулле чужыны.</p>
<p>I бачу тыя горы я над Камаю-ракою,</p>
<p>Дзе гром грымеў гарматны.</p>
<p>Суровы, грозны від іх у вечным супакоі,</p>
<p>Стаяць яны маўкліва над сіняю лукою</p>
<p>I ў люстры вод гранатных</p>
<p>Любуюцца сабою.</p>
<p>За цёмным віадукам, што ў насыпе чыгункі,</p>
<p>Пры лесе ёсць даліна.</p>
<p>Тут грозны Бог вайны пісаў свае рысункі —</p>
<p>Акопы, ямы, дрот і розныя рыштункі.</p>
<p>Тут шэрая людзіна</p>
<p>Цярпела муштру-ўсчункі.</p>
<p>З усіх канцоў Расіі зганяліся народы</p>
<p>Па волі капіталу</p>
<p>У імя «праў народных», пад сцягам лжэ-свабоды,</p>
<p>I мучылі іх тут, ахвяр варожай згоды,</p>
<p>Ахвяр таго ж Ваала,</p>
<p>Для царскай асалоды.</p>
<p>А там, пад віадукам, грукочучы, вагоны</p>
<p>Каціліся няспынна.</p>
<p>Ішлі-плылі на захад салдацкія калоны,</p>
<p>Туды, дзе вір крывавы свой гімн спяваў шалёны,</p>
<p>I гінулі бязвінна</p>
<p>У віры тым мільёны.</p>
<p>I згінулі навекі... Нікому невядомы</p>
<p>Імёны вашы, брацце!</p>
<p>I золак новых дзён, і буры іншай громы</p>
<p>Не відны вам, не чутны — заснулі нерухома:</p>
<p>Пад смертнаю пячаццю</p>
<p>Зямляныя харомы.</p>
<p>На пляцоўцы пятай роты,</p>
<p>Дзе калыша вецер дроты</p>
<p>Над акопным цёмным валам,</p>
<p>Спахмурнелі дзядзькі-глоты:</p>
<p>Ох, пачнуцца тут згрызоты</p>
<p>З тым брыгадным генералам!</p>
<p>Ротны бледзен не па меры,</p>
<p>Холад чуюць афіцэры</p>
<p>Ды хаваюць свае трусы.</p>
<p>Фронт разгорнут, доўгі, шэры,</p>
<p>Камандзіры, нібы зверы,</p>
<p>Пазіраюць, круцяць вусы.</p>
<p>— Не падгадзіць мне, рабята!</p>
<p>Нашай роты людзі-хваты,—</p>
<p>Еш вачамі генерала!</p>
<p>Генерал Пржылуцкі — дока,</p>
<p>Строгі зрок, арліна вока —</p>
<p>Знойдзе раптам недахваты,</p>
<p>Цягне ўсіх на кожным кроку,</p>
<p>Лае зблізку і здалёку.</p>
<p>— Едзе! едзе!</p>
<p>— Пятая рота, ррраўня-я-яйсь!</p>
<p>Бы не тыя сталі людзі,</p>
<p>Колькі могуць, пучаць грудзі,</p>
<p>I галовы ўбок направа</p>
<p>Ды чакаюць, што тут будзе,</p>
<p>Што брыгадны ім прысудзіць.</p>
<p>Генерал ідзе рухава,</p>
<p>З ім палкоўнік, батальённы,</p>
<p>Як падданы, як прыгонны,</p>
<p>Ну, дрыгучая струна.</p>
<p>Ротны зорыць міг кардонны,</p>
<p>Каб падаць той голас звонны</p>
<p>Ды спаліць, як з перуна.</p>
<p>I гаркнуў настырна,</p>
<p>Маладзецкі брава:</p>
<p>— Пятая рота, смі-і-ірна!</p>
<p>— Раўненне направа!</p>
<p>Генерал ідзе, бы сокал,</p>
<p>I арлом глядзіць навокал,</p>
<p>Ротны тут пад казырок,</p>
<p>Ідзе з рапартам з прыскокам,</p>
<p>За апошнім цвёрдым крокам</p>
<p>Стаў чаканіць назубок.</p>
<p>Уздоўж фронту йдзе брыгадны,</p>
<p>Непрыступны, неўспагадны,</p>
<p>Вострым поглядам стрыжэ.</p>
<p>Белы вус, як снег калядны,</p>
<p>Смех хавае неразгадны,</p>
<p>Бы ахвяру сцеражэ.</p>
<p>Прывітаўся досыць ветна,</p>
<p>I усмешка чуць заметна,—</p>
<p>Нібы ў гумары, відаць.</p>
<p>I адразу нечакана</p>
<p>Запусціў, як бы з нагана,</p>
<p>I што слова, то і «маць».</p>
<p>— Мерцвякі вы! Мерцвякі вы!</p>
<p>Што раскіслі тут, як слівы?</p>
<p>Дзе ваяцкі ваш запал?</p>
<p>Што за войска? Зброд паршывы!—</p>
<p>Аж затросся вус той сівы,</p>
<p>Матам крые генерал.</p>
<p>— Да-с, паручнік, слабавата!</p>
<p>Што за людзі ў вас? цялята!..</p>
<p>Ну-с, заняцца маршыроўкай!</p>
<p>Ротны выступіў заўзята,</p>
<p>I пайшлі ганяць салдата,</p>
<p>З амуніцыяй, з вінтоўкай.</p>
<p>Доўга роту муштравалі,</p>
<p>Тхнуць салдату не давалі,</p>
<p>Бегам беглі, шлі пяхотам,</p>
<p>Ну, ўсю мудрасць спрабавалі</p>
<p>I каманду падавалі</p>
<p>У гразь легчы срэдзь балота.</p>
<p>— Што, спацелі, суччы дзеці?</p>
<p>Мала елі спіны плеці?!</p>
<p>Да-с, паручнік, танкавата!</p>
<p>У вас людзі ў беге слабы,</p>
<p>Не салдаты яны — бабы,—</p>
<p>Дрэнна выпраўка ў салдата!..</p>
<p>Вам на фронт, на фронт пара бы!</p>
<p>А вы, кадры, ажырэлі,</p>
<p>Толку мала з вас на дзеле —</p>
<p>Мурлачы ўсё унь якія!</p>
<p>Акуратны, гладкі ў целе...</p>
<p>Пад арэшт на дзве нядзелі!</p>
<p>Толькі й служыце з-пад кія!</p>
<p>Распушыў усіх брыгадны,</p>
<p>Будзь ён тры разы няладны!</p>
<p>I пушыў усіх наўмысля,</p>
<p>Бо служака ён прыкладны</p>
<p>I яму тыл больш прынадны,</p>
<p>Чым пазіцыі на Вісле.</p>
<p>А нарэшце, на закуску,</p>
<p>Усіх злаяўшы па-руску,</p>
<p>Выступае ён з прамовай.</p>
<p>— Не даваць жа немцу спуску!</p>
<p>Бі яго адважна, грузка —</p>
<p>Немца біць для нас не нова:</p>
<p>Бі агнём,</p>
<p>Калі штыком,</p>
<p>Штык зламаў — крышы прыкладам,</p>
<p>Збіў прыклад — жар кулаком,</p>
<p>А кулак пабіў — кусайся,</p>
<p>Поўзай гадам,</p>
<p>Рві, грызі,</p>
<p>У прах разі,</p>
<p>А ў палон жывым не дайся:</p>
<p>Няхай помняць супастаты,</p>
<p>Што значаць бравыя салдаты.</p>
<p> </p>
<h3><a id="chapter4"></a>III</h3>
<p>Ой, што ж гэта па дарозе</p>
<p>Круціць, коціць пыл?</p>
<p>Што там сунецца ў пагрозе,</p>
<p>Муціць небасхіл?</p>
<p>Млеюць далі ў смужнай сіні,</p>
<p>У паветры — гар.</p>
<p>Ходзяць цені па даліне,</p>
<p>Вар на полі, вар!</p>
<p>Няма ў небе хмар, святлютка,</p>
<p>Скуль жа гром той, гуд?</p>
<p>Ой, ліхая ходзіць чутка —</p>
<p>Будзе ўсім капут!</p>
<p>Уцякаюць, бягуць людзі,</p>
<p>Скрогат, скрып калёс.</p>
<p>Прэцца ліха, гора блудзіць</p>
<p>Між старых бяроз.</p>
<p>Па дарогах бітых, цьмяных</p>
<p>Паўстаюць крыжы.</p>
<p>Хто іх злічыць? хто ўспамяне,</p>
<p>Апяе, скажы?</p>
<p>Ой куды вы, ой куды вы</p>
<p>Бяжыце, людцы?</p>
<p>Не пабачаць роднай нівы</p>
<p>Дзеці і айцы.</p>
<p>Свет нязнаны, невядомы,</p>
<p>Край чужы — не брат.</p>
<p>Кінуў дом, не знойдзеш дому</p>
<p>I дарог назад...</p>
<p>Не пытае ў мора вецер,</p>
<p>Не пытае ў хваль,</p>
<p>Добра ім ці не на свеце</p>
<p>Разліваць свой жаль.</p>
<p>Між прысады ўздоўж дарогі</p>
<p>Колаў грукат, скрып.</p>
<p>Плач зацяты, енк знямогі</p>
<p>I прадсмертны хрып.</p>
<p> </p>
<p>Засценне — хутарок прыўдалы,</p>
<p>Стаіць на рэчачцы Стружку,</p>
<p>Як бы ў зялёным кажушку.</p>
<p>Вакол вясёлыя прагалы,</p>
<p>Дзе ўвесну звоняць перавалы,</p>
<p>Дубовы гай на беражку,</p>
<p>А над рачулкаю шумлівай,</p>
<p>Як бы калышучы струмень,</p>
<p>Бабулькі вербы цэлы дзень</p>
<p>Схіляюць вецечка рупліва</p>
<p>І штось шапочуць ёй жычліва,</p>
<p>Схаваўшы хвалі яе ў цень.</p>
<p>Між верб сям-там блішчаць ракіты,</p>
<p>На сонцы мыючы лісты,</p>
<p>Алешнік ціснецца густы</p>
<p>Сям’ёю дружнай, сакавітай,</p>
<p>I сцелюць шоўкі-аксаміты</p>
<p>Над рэчкай травы і кусты.</p>
<p>Вакол двара, на самай горцы,</p>
<p>Стаяць таполі і дубы,</p>
<p>На сонца вынесшы чубы,</p>
<p>Бы тыя волаты-дазорцы,</p>
<p>I моц чуваць у іх гаворцы,</p>
<p>Чуць вецер чэпіць іх слабы.</p>
<p>Сама сядзіба ўжо не нова.</p>
<p>Відаць, даўно гаспадары</p>
<p>Збіраюць, складваюць дары</p>
<p>I пыняць рупна, адмыслова,</p>
<p>Ва ўсім парадак і ахова</p>
<p>I лад заведзены стары.</p>
<p>Выгодна, крэпенька і стала</p>
<p>Збудован гэты хутарок,</p>
<p>Дзе абмяркован кожны крок,</p>
<p>Дзе кожна рэч мясцінку знала</p>
<p>I свайго месца пільнавала,—</p>
<p>Прыхільны, слаўненькі куток!</p>
<p>Глядзяць на поўдзень вокны хаты.</p>
<p>У ціхай прохладзі раслін</p>
<p>Бялеюць сцены між галін,</p>
<p>Дзе топаль стройны, зухаваты</p>
<p>Абпёр плячо на дуб кашлаты,</p>
<p>Як брат яго ці родны сын.</p>
<p>Між стромкіх ліп, бяроз і клёнаў</p>
<p>На сонцы песціцца садок.</p>
<p>Купчастых вішань паясок</p>
<p>Абводзіць некалькі тут гоняў</p>
<p>Пад сад адведзеных загонаў</p>
<p>I апяразвае грудок.</p>
<p>Як ветлы погляд гаспадыні,</p>
<p>На клумбачках за дзірваном</p>
<p>Красуюць краскі пад акном,</p>
<p>Гараць півоны, веаргіні,</p>
<p>Нібы пышлівыя княгіні,</p>
<p>I пах стаіць над цветніком,</p>
<p>А з гэтай горкі, з вокан хаты</p>
<p>На многа-многа вёрст відаць —</p>
<p>Унь там палі і сенажаць,</p>
<p>Гайкі і лес, курган зацяты,</p>
<p>Узгор’я грэбень сіняваты,</p>
<p>Дзе вісне смужная пячаць.</p>
<p>Туды шыбуецца дарога,</p>
<p>Адтуль цяпер плыве бяда,</p>
<p>Людское ліха і нуда</p>
<p>I гэта цёмная трывога,</p>
<p>Што не міне, відаць, нікога,</p>
<p>I ўсякіх страхаў чарада.</p>
<p>Вось гэта немая пагроза</p>
<p>I гэты страх і непакой</p>
<p>Сюды пабеглі талакой,</p>
<p>Карцяць у мыслях, як заноза,</p>
<p>I веюць подыхам мароза,</p>
<p>Ківаюць страшнаю рукой.</p>
<p>Няма, мінулася ахвота</p>
<p>З даўнейшым жарам працаваць—</p>
<p>Пайшлі сыны ўсе ваяваць.</p>
<p>Ідзе, кульгаючы, работа,</p>
<p>А тут яшчэ адна згрызота —</p>
<p>У свет збірайся вандраваць!</p>
<p>Нявесел, хмур стары Галута,</p>
<p>Вайна — вось чым завязан свет.</p>
<p>Канца ж яе няма прымет.</p>
<p>Ой, будзе кепска, будзе крута:</p>
<p>Ліхая блізіцца мінута,</p>
<p>На ўсё жыццё пакіне след!</p>
<p>Не спіць стары. Няма спакою</p>
<p>Ад гэтых думак і згрызот —</p>
<p>Няшчасце тут, каля варот!</p>
<p>I часта, часта ранічкою</p>
<p>Або вячэрняю парою</p>
<p>Ён ловіць водгулле грымот.</p>
<p>I гром штодзень расце, мацнее,</p>
<p>А па шляху ад смужных гор</p>
<p>Цалюткі дзень ад ранніх зор,</p>
<p>Як доўгі хвост страшыдла-змея,</p>
<p>Фурманкі валяць. Пыл-завея</p>
<p>Курыць, бы ўзрушыўся віхор.</p>
<p>Імчацца брычкі, плывуць кары,</p>
<p>Шыбуюць панскае дабро —</p>
<p>Хрусталь, дываны, серабро,</p>
<p>А побач дзед, сухі, паджары,</p>
<p>З тупой пакораю на твары</p>
<p>Вязе сялянскае дзярмо.</p>
<p>На возе розная надоба:</p>
<p>Мяшочкі, посцілкі, вузлы,</p>
<p>А ў гэтых бэбахах — малы.</p>
<p>Ляжыць, струпелы ад хваробы,</p>
<p>Страсло ў дарозе ўсе вантробы...</p>
<p>Эх, бедны хлопчык, лёс твой злы!</p>
<p>Адстанеш, мусіць, ты ў дарозе</p>
<p>Ад родных гоняў і сям’і,</p>
<p>Прыпынак знойдзеш ты ў лам’і,</p>
<p>Памёршы тут, на гэтым возе,</p>
<p>I пахаваюць пры бярозе,</p>
<p>Гарбок насыпаўшы зямлі.</p>
<p>Сядзіць з ім поплеч яго маці,</p>
<p>Азызлы, вылушчаны твар.</p>
<p>Няма надзей на ім, ні мар.</p>
<p>Часамі схіліцца к дзіцяці...</p>
<p>Ой, ненадоўга яго хваціць—</p>
<p>Вярзе ў гарачцы, паліць жар.</p>
<p>I толькі зрэдка яго вочы</p>
<p>Глядзяць у шкло глухіх нябёс.</p>
<p>Не бачыць неба гэтых слёз,</p>
<p>Не чуе неба енк жаночы,</p>
<p>I памагчы яно не хоча,</p>
<p>Глядзіць без літасці на воз.</p>
<p>А двое большанькіх за дзедам</p>
<p>У духаце густой, цяжкой</p>
<p>Дыбаюць мернаю ступой —</p>
<p>Паклажы многа й так на гнедым.</p>
<p>А там за імі тым жа следам</p>
<p>Ідзе ды йдзе людскі прыбой,</p>
<p>Ідзе павальна, безрассудна,</p>
<p>Ані пратэсту, ні жальбы,</p>
<p>Ніхто не слухае мальбы,</p>
<p>А ў падарожжы цяжка, брудна,</p>
<p>Расчуліць сэрца гэтак трудна,</p>
<p>Калі ў ім звер паўстаў грубы.</p>
<p>Глядзіць Галута, а самога</p>
<p>Агорне страх і пройме боль.</p>
<p>Куды, куды бяжыш ты, голь?</p>
<p>Ой, у дарозе гора многа!</p>
<p>Ой, горка з хлеба жыць чужога</p>
<p>Ой, не прыгорне тая роль!</p>
<p>Не раз спыняліся фурманкі</p>
<p>Тут начаваць пад хутарком,</p>
<p>А наша Насця вечарком</p>
<p>Або на досвіце ў заранкі</p>
<p>Ішла да бежанкі-сялянкі,</p>
<p>Дзяцей паіла малаком,</p>
<p>Давала хлеба на дарогу</p>
<p>I з імі гутаркі вяла,</p>
<p>Бо доля ж іх пякельна-зла,</p>
<p>I як не даць ім дапамогі?</p>
<p>А Насця мае жаль к нябогам,</p>
<p>I ў сэрцы сцелецца імгла.</p>
<p>Ой, колькі ж гора і пакуты!</p>
<p>Ці хопіць сілы іх здалець?</p>
<p>Ой, цягне ліха сваю сець,</p>
<p>Ачнуўся звер, крывавы, люты...</p>
<p>Няма ёй шчасця ні мінуты,</p>
<p>I як тут сэрцам не балець?..</p>
<p>Ходзіць ліха бязвокае,</p>
<p>Ходзіць ліха бязвухае,</p>
<p>Бязногае, бязрукае,</p>
<p>А ўсё згледзіць, падслухае,</p>
<p>У ваконца пастукае,</p>
<p>Нішчыць поле шырокае,</p>
<p>Сушыць мора глыбокае,</p>
<p>На задворках галёкае.</p>
<p>Ходзіць ліха разлогамі,</p>
<p>Ходзіць ліха узмежкамі,</p>
<p>Дарогамі і сцежкамі,</p>
<p>Туляецца пад стрэшкамі.</p>
<p>Ліху дзверы адчынены,</p>
<p>Ліха ўвойдзе праз шчыліны,</p>
<p>Пераскочыць парожачкі,</p>
<p>Не спытаўшы дарожачкі.</p>
<p>Як жа з ліхам змагаціся?</p>
<p>У каго б тут спытаціся?</p>
<p>Была надзея, ды прапала,</p>
<p>Адходзіць армія назад.</p>
<p>Няма ні стрэльбаў, ні гармат.</p>
<p>Находзіць страшная навала,</p>
<p>Нядоўга наша сіла брала,</p>
<p>I безліч знішчана салдат!</p>
<p>А колькі ходзіць розных чутак!</p>
<p>Чаго, чаго тут не вярзуць!</p>
<p>I паняволі возьме жудзь,</p>
<p>Калі прыкоціцца іх скрутак.</p>
<p>А сэнс адзін — не добры скутак —</p>
<p>Бяжы, ратуй хоць што-нібудзь!</p>
<p>Бо вораг злы, бясконца люты,</p>
<p>Бо немец — звер і людаед,</p>
<p>Якога і не бачыў свет!</p>
<p>Ён чыніць гвалт, нідзе не чуты...</p>
<p>I гэтым страхам думкі скуты.</p>
<p>Наробіць, ой наробіць бед!</p>
<p>Ну, як тут быць? Ну, што чыніці?</p>
<p>Куды ж тут бегчы, уцякаць?</p>
<p>Ці лепей ліха тут чакаць</p>
<p>I дабравольна паланіцца?</p>
<p>У перамот сышліся ніці,</p>
<p>I галава гудзе, як кадзь.</p>
<p>— Скажы, як ты мяркуеш, Насця?</p>
<p>Часамі дома ўвечары</p>
<p>З сям’ёю раіцца стары,</p>
<p>Бо ўжо глядзіць на двор няшчасце,</p>
<p>I ўсё адходзяць нашы часці.</p>
<p>А вораг цісне з-за гары.</p>
<p>Сваё у Насці меркаванне,</p>
<p>Свае згрызоты і бяда.</p>
<p>Вядома, хаты ёй шкада,</p>
<p>Ды ёй не страшна вандраванне,</p>
<p>Бо там жаданае спатканне,</p>
<p>Чым сэрца цешыць малада.</p>
<p>А прыйдзе вораг — і між імі</p>
<p>Рубеж паложыцца, парог,</p>
<p>Не будзе к міламу дарог,</p>
<p>I сэрца жалю многа прыме,</p>
<p>А на пісульцы яго імя</p>
<p>Не блісне зоркаю ў вачох.</p>
<p>І кажа Насця: «А вядома,</p>
<p>Складаць манаткі трэба нам,</p>
<p>У Луцк заедзем хоць, а там,</p>
<p>Як можна будзе, зноў дадому».</p>
<p>А бацька важыць па-другому,</p>
<p>Але памоўківае сам.</p>
<p>Г а л у т а</p>
<p>А што, калі і Луцк пакінуць?</p>
<p>Н а с ц я</p>
<p>Паедзем далей.</p>
<p>Г а л у т а</p>
<p>А куды?</p>
<p>Эх, прападзеш там без яды!</p>
<p>Н а с ц я</p>
<p>Ці не ўсё роўна, дзе ні гінуць?</p>
<p>I тут з цябе ўсю душу вынуць...</p>
<p>Г а л у т а</p>
<p>Эх, розум, розум малады!</p>
<p>На сваім котлішчы, дачушка,</p>
<p>Табе паможа вугал, куст,</p>
<p>А там пакрыўдзіць кожны хлюст,</p>
<p>Тут — гаспадар ты, а там — служка...</p>
<p>Запахне, ой, хлябка краюшка,</p>
<p>I крупнік прыйдзецца пад густ.</p>
<p>А з гаспадаркаю што стане,</p>
<p>З набыткам нашым і дабром,</p>
<p>Прыдбаным з гэтакім трудом?</p>
<p>Браўна не знойдзеш у паркане,</p>
<p>Расцягнуць сцены ўсе дазвання,</p>
<p>I будзе воўк гаспадаром.</p>
<p>Свае часамі горш за звера,</p>
<p>Страшней за ворагаў ліхіх...</p>
<p>Лепш выпіць гора тут кяліх —</p>
<p>Ёсць усяму на свеце мера.</p>
<p>А покі што, мае намеры —</p>
<p>Не кідаць котлішчаў сваіх!</p>
<p>Такога погляду на рэчы</p>
<p>Дзяржыцца цвёрда наш стары</p>
<p>I да апошняе пары,</p>
<p>Хоць знае, што на свае плечы</p>
<p>Цяжар кладзе нечалавечы —</p>
<p>Унукі з ім, нявесткі тры...</p>
<p>Як убароніць іх ад звера?</p>
<p>А на вайне свой і чужы</p>
<p>Скідае ўсякія гужы —</p>
<p>Яму вядома іх манера,—</p>
<p>Сваім і то малая вера...</p>
<p>I за дачку сваю дрыжы.</p>
<p>Таксама трэба сёе-тое</p>
<p>На ўсякі выпадак прыбраць —</p>
<p>Наваліць гэтакая раць,</p>
<p>Расцягне, знішчыць набытое.</p>
<p>I ён паціху са старою</p>
<p>Мяркуе, дзе як што схаваць.</p>
<p>Пад дубам тым, што гром калісьці</p>
<p>Залысіў шчытную кару,</p>
<p>Капае яміну-нару</p>
<p>I нішчыць след у жоўтым лісці...</p>
<p>Няхай для хатняе карысці</p>
<p>Хоць раз паслужыць і пярун.</p>
<p>Але ў кароткі час як многа</p>
<p>Часамі здарыцца падзей!..</p>
<p>Гарматы бухалі радзей,</p>
<p>Нібы ўляглася і трывога,</p>
<p>Аціхла нават і дарога,</p>
<p>I не відаць на ёй людзей.</p>
<p>«А мо абыдзецца ўсё страхам,</p>
<p>I не падасца фронт назад?»</p>
<p>I раптам — на табе — загад!</p>
<p>Збірацца борзда, адным махам,—</p>
<p>На ўсіх павеяла тут жахам,</p>
<p>Глыбей у тыл, рад ці не рад!</p>
<p>Г а л у т а</p>
<p>Збірацца? ехаць? кідаць хату</p>
<p>I ўсё, што ў хаце і ў хлявах,</p>
<p>У свірне, клуні, на палях,</p>
<p>Яшчэ не прыбраных, не зжатых?..</p>
<p>О, будзь жа ты, вайна, праклята!</p>
<p>За што, за што нам гэты жах?</p>
<p>Прыбіты страшнаю навінай,</p>
<p>Зусім збянтэжыўся стары.</p>
<p>Г а л у т а</p>
<p>Загад? а чорт яго бяры!</p>
<p>Я лепей здохну пад адрынай,</p>
<p>Але кутка свайго не рыну,</p>
<p>З свае не вылезу нары.</p>
<p>Найшло няшчасце на Засценне,</p>
<p>Знямеў на момант хутарок,</p>
<p>I апусціўся дзень у мрок,</p>
<p>Бы ў часе нейкага зацьмення,</p>
<p>А потым лямант, галашэнне,</p>
<p>Дзіцячы плач, выццё жанок.</p>
<p>Адзін Галута, хмуры, строгі,</p>
<p>Свае не страціў галавы.</p>
<p>Г а л у т а</p>
<p>Я астаюся тут, а вы</p>
<p>Мяркуйце самі ўжо, нябогі:</p>
<p>Калі не страшны вам дарогі,</p>
<p>На іх вы маеце правы.</p>
<p>М а ц і</p>
<p>Ах, што пляцеш ты? Хіба можна,</p>
<p>Ты ж памяркуй адно як след:</p>
<p>Пускаць адных жанчын у свет?</p>
<p>Да іх і пень пакрыўдзіць кожны,</p>
<p>А час няпэўны і трывожны —</p>
<p>Пабіць адразу лепш кабет!</p>
<p>Н я в е с т к а</p>
<p>Як без цябе нам ехаць, тата?</p>
<p>Няхай нас лепей тут паб’юць,</p>
<p>Чым выбірацца з дзецьмі ў пуць.</p>
<p>I куды ехаць? дзе нам хата?</p>
<p>Цяпер няма і ў браце брата...</p>
<p>I дзеці нашы прападуць</p>
<p>I самі згінем, як сабакі,</p>
<p>Дык лепш усім пагінуць тут,</p>
<p>Няхай агорне родны кут...</p>
<p>Ох, дзеткі, дзеткі-небаракі!</p>
<p>Няма ў вас татачкі-ваякі.</p>
<p>Яму і вам і ўсім — капут!</p>
<p>Г а л у т а</p>
<p>Я ж не ганю вас, мае дзеткі,</p>
<p>А гоніць нас усіх вайна,</p>
<p>Праклята будзь навек яна!</p>
<p>У лес бягайце, у палеткі,</p>
<p>Хавайцеся там неўзаметкі —</p>
<p>Няхай мая будзе віна!..</p>
<p> </p>
<p>* * *</p>
<p> </p>
<p>I сумятня пайшла ў Засценні.</p>
<p>Жывёлу гайда ў хмызнякі</p>
<p>На ўсякі выпадак такі,</p>
<p>I раптам — стой! адно імгненне —</p>
<p>I нечаканае здарэнне:</p>
<p>Імчацца ў хутар казакі!</p>
<p>Блішчаць, зіхцяць на сонцы пікі.</p>
<p>Тух-тух! — грукочуць капыты.</p>
<p>Праз пожні валяць і платы,</p>
<p>Бы нейкі шквал нясецца дзікі,</p>
<p>I свіст, і гіканне, і крыкі —</p>
<p>Страшней за ворагаў браты!</p>
<p>К а з а к</p>
<p>Эй, хрэн стары! чаго марудзіш?</p>
<p>Чаму не выпаўніў прыказ?</p>
<p>Дык пакідай жа двор ураз!</p>
<p>Каціся вон у тры міга,</p>
<p>Каб не была тут і нага,</p>
<p>Іначай здраднік царскі будзеш!</p>
<p>Г а л у т а</p>
<p>Каціцца вон? Куды, казача?</p>
<p>Усюды знойдзе нас бяда.</p>
<p>К а з а к</p>
<p>Пагавару з табой інача,—</p>
<p>Пад клуню, хлопчыкі, айда!</p>
<p>Стаіць Галута, з тропу збіты,</p>
<p>Яму няўцямкі, неўзнакі,</p>
<p>А тыя чэрці, казакі,</p>
<p>Адно махнуліся праз жыта,</p>
<p>I — клуня полымем абвіта,</p>
<p>Змяяцца белыя дымкі.</p>
<p>Тах-тах-тах! дзесь кулямёты</p>
<p>Забарабанілі ў кустох!</p>
<p>Ніжэй к сядлу казак прылёг,</p>
<p>Махнуў стралою у вароты,</p>
<p>Каб не папасці ў пераплёты,—</p>
<p>I зніклі ўсе яны ў палёх.</p>
<p>I сціхла ўсё. Замоўклі стрэлы.</p>
<p>Прапалі ў полі казакі,</p>
<p>А агнявыя языкі</p>
<p>I дым клубясты, едкі, белы</p>
<p>У неба рвуцца грозна, смела</p>
<p>Ды плач даносіцца з лукі.</p>
<p>Абняў Галута дуб пабіты,</p>
<p>Шчакой прыпаўшы да кары.</p>
<p>Г а л у т а</p>
<p>Гары, дабро маё, гары!</p>
<p>У неба йдзі агнём, набытак,</p>
<p>Бо небам мы даўно забыты,</p>
<p>I мы тут больш не ўладары.</p>
<p> </p>
<h3><a id="chapter5"></a>IV</h3>
<p>Дык так: пуціны пераняты —</p>
<p>Заўзяты вораг перамог!</p>
<p>Кардон цяпер між імі лёг...</p>
<p>Ой, думкі, думкі-арляняты!</p>
<p>Не вырвацца вам з роднай хаты,</p>
<p>I да яго няма дарог!</p>
<p>I як паведаміць мілога,</p>
<p>Што тут, закінута, адна,</p>
<p>Па ім маркоціцца яна?</p>
<p>У Насці планаў розных многа,</p>
<p>Ды з планаў тых няма нічога —</p>
<p>Адны лятункі і мана.</p>
<p>Сябе Настуся дакарае,</p>
<p>Чаму з Засцення не ўцяклі.</p>
<p>Ці мала месца на зямлі?</p>
<p>Ну, што цяпер ім з свайго краю,</p>
<p>Дзе запануе гэта зграя,</p>
<p>А калі выйдзе, то калі?</p>
<p>А можа так і будзе далей,</p>
<p>Забраным станецца іх край,</p>
<p>I згіне родны абычай,</p>
<p>I ўсё залье чужая хваля,</p>
<p>Бо не спрацівішся навале?</p>
<p>Тады ўсё роднае — бывай!</p>
<p>А тое шчасце, што каханне</p>
<p>Павабна так суліла ім?</p>
<p>Няўжо развеецца, як дым?</p>
<p>Няўжо дарогі іх спаткання</p>
<p>Прапалі ў жудасным тумане,</p>
<p>У гэтым віры заклятым?</p>
<p>I жаль, і страх, душы тамленне.</p>
<p>А што нясе наступны час?</p>
<p>Дзень у вачах яе пагас,</p>
<p>Кладзецца мрок на аддаленне,</p>
<p>I націскаецца суценне</p>
<p>На гэты жудасны абраз.</p>
<p>Змоўклі громы.</p>
<p>Жудзь і ціша</p>
<p>Невядомы</p>
<p>Страх калыша.</p>
<p>Дзе ж той вораг?</p>
<p>Дзе навала?</p>
<p>I ў тых горах</p>
<p>Ціха стала.</p>
<p>У знямозе</p>
<p>Млеюць далі,</p>
<p>Па дарозе</p>
<p>Люд не валіць.</p>
<p>Пуста, глуха,</p>
<p>Нема, жудка.</p>
<p>Як ні слухай —</p>
<p>Нікагутка!</p>
<p>Гэта ціша</p>
<p>Так варожа!</p>
<p>Ліха выйшла</p>
<p>У падарожжа!</p>
<p>Безгалоўе,</p>
<p>Паланенне —</p>
<p>Момант поўны</p>
<p>Напружэння!</p>
<p>Было і страшна і журботна...</p>
<p>Заслала дымам пастаўнік.</p>
<p>Зрабіў пажар сваё і ўнік,</p>
<p>А гаспадар стаіць гаротна,</p>
<p>Глядзіць на спаленае котла</p>
<p>I шэпча штось, бы чараўнік,</p>
<p>I вус трасецца пасівелы:</p>
<p>Чаго ж чакаць цяпер ад тых,</p>
<p>Ад ворагаў ад заклятых,</p>
<p>Калі свой брат, казак здзічэлы,</p>
<p>Будынкі паліць у дзень белы</p>
<p>I скуры драць гатоў з сваіх?</p>
<p>Прыйшло, відаць, на ўсё згіненне —</p>
<p>Спалілі клуню, спаляць дом,</p>
<p>I пойдзе ўсё дабро суздром,</p>
<p>Скаціне будзе вынішчэнне,</p>
<p>Пустэля стане, разбурэнне —</p>
<p>Парадак, лад ідуць на злом.</p>
<p> </p>
<p>Стары ўздыхае сіратліва</p>
<p>Ды ў двор ідзе чакаць «гасцей»,</p>
<p>Заве старую і дзяцей,</p>
<p>Што пахаваліся пужліва,—</p>
<p>Лепш разам быць, чакаць маўкліва</p>
<p>I свайго лёсу і падзей.</p>
<p>Сям’я сабралася памалу,</p>
<p>Нібы трывогі ніякой,</p>
<p>Улёгся трохі непакой —</p>
<p>Пранесла першую навалу.</p>
<p>Наш лёс ваенны, знаць, прапалы,</p>
<p>Бо аўстрыякі за ракой.</p>
<p>Ідуць напорна і заўзята</p>
<p>Калоны іх і ланцугі...</p>
<p>Ша! грымнуў стрэл... адзін, другі,</p>
<p>Часцей, гучней равуць гарматы,</p>
<p>Бой разгараецца зацяты,</p>
<p>Дымяцца ўзгоркі і лагі,</p>
<p>Дрыжаць, калоцяцца паземы,</p>
<p>Агні выбухваюць, і дым</p>
<p>Кладзецца покрывам рудым.</p>
<p>Усцяжны гуд, зацята-немы</p>
<p>Пужае ціш пяшчотнай дрэмы</p>
<p>I ломіць грукатам густым.</p>
<p>I лес, што мроіў па-над рэчкай,</p>
<p>Якоча, крышыцца, гудзе,</p>
<p>То тут, то там вяршок спадзе,</p>
<p>Галіны сыплюцца, бы грэчка,</p>
<p>I свеціць збіты ствол, як свечка,—</p>
<p>Няма збавення тут нідзе!</p>
<p>Прапалі ў дыме аўстрыякі,</p>
<p>Агнём іх скошаны рады.</p>
<p>Гух-гух! — гудзе на ўсе лады,</p>
<p>I кулямёт дзесь зататакаў...</p>
<p>Ідзе атака на атаку...</p>
<p>Зноў падаецца фронт сюды.</p>
<p>Знаць, нам прыйшла падмога ў часе.</p>
<p>Ці ўжо дайшлі да той мяжы,</p>
<p>Дзе лягуць моцна рубяжы,</p>
<p>Дзе будзе выпіта ўся чаша,</p>
<p>Дзе пераможа сіла наша,</p>
<p>А ім паставяцца крыжы?</p>
<p>Глядзіць Настуся ў аняменні</p>
<p>На гэты жах, пякельны вар,</p>
<p>Дзе смерць — бязлітасны ўладар,</p>
<p>Дзе чыніць Бог вайны знішчэнне,</p>
<p>I шэпча Насця ў амяртвенні:</p>
<p>«О Божа! Колькі там ахвяр!»</p>
<p>А бой бурліць, няма развязкі,</p>
<p>Рэзервы гоніць аўстрыяк.</p>
<p>Ідуць палкі другіх ваяк,</p>
<p>Мундзіры сінія і каскі.</p>
<p>Гудзе зямля ад груку, ляску,</p>
<p>I загудзе яна не так!</p>
<p>Паўзуць страшылішчы-гарматы,</p>
<p>Ідуць-гудзяць браневікі,</p>
<p>I раптам — жыж! дзесь з-за ракі</p>
<p>У іх рэзервы б’юць гранаты:</p>
<p>Залеглі ў полі супастаты,</p>
<p>Растуць акопы, раўчакі,</p>
<p>I раз’ярыўся вораг люты!</p>
<p>Джуг-джуг-джуг! бух-бух! ра-ррах!</p>
<p>Здаецца, ўсё скрышыў у прах</p>
<p>Сталёвы гад, у бронь закуты,</p>
<p>I шле ды шле клубкі атруты,</p>
<p>Смерць выкідаючы і жах.</p>
<p>Дрыжыць зямля, паветра вые,</p>
<p>Шумяць, хістаюцца дубы,</p>
<p>I дыму коцяцца клубы,</p>
<p>I чмышуць віхры агнявыя,</p>
<p>А сцены стогнуць, як жывыя,</p>
<p>Ад нечуванае пальбы.</p>
<p>Настуся цьмяна памятае,</p>
<p>Што потым здарылася тут:</p>
<p>Яе збіў з ног страшэнны гуд.</p>
<p>Пад рукі хтось яе хапае,</p>
<p>Ўваччу мільгае цьма густая,</p>
<p>У доме страх і перапуд,</p>
<p>А потым грукат, шум пякельны,</p>
<p>Шатанскі рогат, скогат, піск,</p>
<p>А вар’яцення дзікі віск</p>
<p>У гром зліваецца суцэльны,</p>
<p>I вее холад падзямельны,</p>
<p>I чуе цемры яна ціск.</p>
<p>I дзе яна? Усюды сцены.</p>
<p>Руку ўзняла — і там сцяна.</p>
<p>Глядзіць — яна тут не адна:</p>
<p>Бацькі і дзеці і Алена...</p>
<p>I зразумець не можа змены —</p>
<p>Душа ўскалыхнута да дна.</p>
<p>I ўсе маўчаць, прыпаўшы к долу,</p>
<p>Трасуцца ў страсе, а ўгары,</p>
<p>Здаецца, крышацца муры,</p>
<p>Як бы ў вялізарныя колы</p>
<p>Шатан запрэжан дзікі, голы</p>
<p>I круціць чорныя віры.</p>
<p>Яна ачулася памалу,</p>
<p>I ўсё тут ясна стала ёй —</p>
<p>Яна у пограбе з сям’ёй,</p>
<p>Не ўцяміць толькі, як загнала</p>
<p>Сюды шалёная навала,</p>
<p>I душу муціць неспакой,</p>
<p>А кожны грук і дрыгаценне</p>
<p>У сэрцы болем аддаюць,</p>
<p>I мысль адна — «Заб’юць, заб’юць!»</p>
<p>I душаць сцены і каменне.</p>
<p>А дзе ратунак? дзе збавенне?</p>
<p>Душа агортваецца ў жудзь.</p>
<p>Малы быў час ці час вялікі</p>
<p>Тамлення жудасных мінут,</p>
<p>Ніхто сказаць не можа тут.</p>
<p>Але сціхае голас дзікі,</p>
<p>Крывавы, жорсткі, без’языкі,</p>
<p>Сляпы, бязлітасны прысуд.</p>
<p>Глушэе гром, радзеюць гукі,</p>
<p>I толькі дзесьці з-за ракі</p>
<p>Гурчаць яшчэ браневікі,</p>
<p>Ды збоку ухнуць два-тры стукі,</p>
<p>I загрыміць, бы воз па бруку,</p>
<p>Пустое водгулле з лукі.</p>
<p>Г а л у т а</p>
<p>О Божа, Божа, твая воля!</p>
<p>Такое пекла, такі страх!</p>
<p>Мабыць, усё змяшалі ў прах,</p>
<p>Паклалі боразны і ролі</p>
<p>Грымоты гэтыя на полі,</p>
<p>Пажалі, выкасілі гмах...</p>
<p> </p>
<p>Н а с ц я</p>
<center></center>
<p>Ды што ўздыхаюць ужо аб гэтым!</p>
<p>Душа была б хаця жыва.</p>
<p>Народ кладзецца, як трава,</p>
<p>І сыплецца адцвіўшым цветам.</p>
<p>І сам не ўгледзіш сонца, свету —</p>
<p>Усім, знаць, доля такава!</p>
<p> </p>
<p>Г а л у т а</p>
<p> </p>
<p>Ну, пацішэла, дзякуй Богу!</p>
<p>Абы канец — ці так, ці сяк...</p>
<p>Ох, дасца гэта ліха ў знак!..</p>
<p>Хто ж мае верх і перамогу?</p>
<p>Ша! тупат, грук чуваць з дарогі!</p>
<p>Ці наш ідзе, ці аўстрыяк?</p>
<p>На двор выходзіць — полаг ночы</p>
<p>Кладзецца-сцелецца ў палях.</p>
<p>Павозак скрып, гамоніць гмах.</p>
<p>То здань вайны у цемры крочыць,—</p>
<p>І вораг ворага тут сочыць,</p>
<p>А смерць туляецца ў кустах.</p>
<p>І рух там нейкі на дарозе,</p>
<p>I гоман здушаны, чужы,</p>
<p>I енк, і грук — зямля дрыжыць.</p>
<p>Ці не параненых вывозяць</p>
<p>У той працэсіі-абозе</p>
<p>Пад чорным покрывам імжы?</p>
<p>А там, бы змей паводзіць вокам,</p>
<p>Блісь-блісь! I ўставіць пільны зрок</p>
<p>У ноч у гэтую, у мрок,</p>
<p>А потым — шуг ламаным крокам</p>
<p>Увысь пад самыя аблокі,</p>
<p>Жахнуўшы удоўж і ўпапярок!</p>
<p>Трывожна ўсюды, неспакойна,</p>
<p>Снуюць-успыхваюць агні,</p>
<p>I ходзяць цені ў цішыні,</p>
<p>I гэта ціш гняце забойна,</p>
<p>Ды толькі зрэдка гук падвойны,</p>
<p>Як гром, гудзе ўдалечыні.</p>
<p>Не спалі ноч усю ў Засценні.</p>
<p>I ноч прайшла, світае дзень,</p>
<p>Глядзіць нярадасна пругмень,</p>
<p>У дрэў аголена карэнне,</p>
<p>Пабіты комлі... Разбурэнне</p>
<p>Вітае сонечны прамень.</p>
<p>Абходзіць двор стары Галута</p>
<p>I робіць боязна агляд</p>
<p>Знішчэння гэтага і страт.</p>
<p>I лютаваў жа бой тут люты!</p>
<p>На ямах дол. Страха бы здзьмута,</p>
<p>Сцяну ў хляве прабіў снарад.</p>
<p>Дзве грушы вывернуты ў садзе,</p>
<p>У трох мясцах пабіла плот,</p>
<p>Не абмінула і гарод —</p>
<p>Уцехі мала ў тым аглядзе!</p>
<p>Ой, ліха-горачка насядзе!</p>
<p>Эх, не пазбавіцца бядот!..</p>
<p> </p>
<p>Зірнуў стары — ідуць салдаты!</p>
<p>Не нашы, не, і афіцэр —</p>
<p>Гатунку іншага каўнер —</p>
<p>I прыглядаюцца да хаты.</p>
<p>Ось ліха дзе! ось дзе, бяда, ты!</p>
<p>Што ж іх за замысел-намер?</p>
<p>I рукі дрогнулі ў старога —</p>
<p>Забраны ён, вядома рэч,</p>
<p>Але ідзе ім насустрэч</p>
<p>I пакладаецца на Бога.</p>
<p>Начальнік іх зірнуў так строга —</p>
<p>А ты маўчы і не пярэч!</p>
<p>I стаў Галуту распытоўваць —</p>
<p>Па мове нібы сваякі,</p>
<p>Але ўсё ўцяміць не з рукі.</p>
<p>Стары ўслухоўваецца ў словы,</p>
<p>Яны ж гучаць няёмка, нова,</p>
<p>А сэнс жа гутаркі такі:</p>
<p>Кватэра трэба афіцэру,</p>
<p>Яны ідуць агледзець дом —</p>
<p>Стары ўшалопаў, хоць з трудом,</p>
<p>Вядзе у хату на кватэру,</p>
<p>А сам ён трусіцца праз меру,</p>
<p>Ды што паробіш з чужаком?</p>
<p> </p>
<p>Вядзе «гасцей» стары ў святліцу,</p>
<p>Ці рад гасцям тым, ці не рад.</p>
<p>Прыйшлі, зірнулі і назад...</p>
<p>Галута можа пахваліцца —</p>
<p>Пад густ прыйшлася бакавіца,</p>
<p>Паручнік сам знайшоў там лад.</p>
<p>Ён будзе тут час некаторы —</p>
<p>Няхай прабачыць гаспадар:</p>
<p>Вайна кладзе на ўсіх цяжар,</p>
<p>А мірным людзям ён не вораг,</p>
<p>I ад яго не будзе гора,—</p>
<p>I прыязджак глядзіць у твар.</p>
<p>Стары гадае і варожыць,</p>
<p>Як гэты выпадак прыняць:</p>
<p>Няўжо запыніцца тут раць?</p>
<p>Няўжо на грозным раздарожжы</p>
<p>Рубеж і ім вайна паложыць,</p>
<p>Каб іх у вір у свой заняць?</p>
<p>Адно здзівіла тут старога:</p>
<p>Страхотны вораг, чужакі,</p>
<p>Лагодней шмат, чым казакі,—</p>
<p>Няма ў іх сквапу да чужога</p>
<p>I не расцягваюць нічога,</p>
<p>Не то, што нашы хапакі.</p>
<p>I сам начальнік не сваволіць,</p>
<p>Сур’ёзны, строгі на пагляд,</p>
<p>Сабою відны хлопец, хват,</p>
<p>Гадоў пад дваццаць пяць, не болей,</p>
<p>Але начальніцкаю роляй</p>
<p>Не злоўжывае, як наш брат.</p>
<p>I ў доме ён нейк непрыкметны,</p>
<p>Як бы яго тут і няма.</p>
<p>Стары палохаўся дарма.</p>
<p>Уважны «госць» яго, шляхетны,</p>
<p>З усімі роўны і прыветны,</p>
<p>Да сэрца блізка ўсё прымаў</p>
<p>I ўсім цікавіўся: звычаем,</p>
<p>Укладам, працаю, жыццём</p>
<p>I іншым нашынскім стаццём,</p>
<p>I нашай песняю, і краем,</p>
<p>I нават нашым Мікалаем,</p>
<p>Нядобрай памяці, царом.</p>
<p>Ён сам па ўласнаму пачыну</p>
<p>Паведаў некалькі навін</p>
<p>Пра скутак жудасных хвілін —</p>
<p>За рэчку рускі іх адкінуў.</p>
<p>Ён сам не вораг славяніну,</p>
<p>Бо ён таксама славянін.</p>
<p> </p>
<p>А час плыве сваёй чаргою.</p>
<p>I дзень мінаецца, другі,</p>
<p>Прымоўклі ўзгоркі і лагі,</p>
<p>I лёс вайны закрыт смугою,</p>
<p>А фронт вычварнаю дугою</p>
<p>У рэчку ўпёрся і лугі.</p>
<p>Так апынуліся няждана</p>
<p>Галута сам, а з ім і ўсе,</p>
<p>У прыфрантовай паласе,</p>
<p>Дзе часам нагла-нечакана</p>
<p>Пад спевы грознага баяна</p>
<p>Сталёвы сеецца пасеў.</p>
<p>На небяспечным раздарожжы,</p>
<p>На тых пярэсмыках вайны</p>
<p>Іх налучае лёс дзіўны.</p>
<p>Пужае Насцю стан варожы.</p>
<p>Яе і вабіць і трывожыць</p>
<p>Спакусы голас патайны...</p>
<p>Настуся спотайку ў самоце</p>
<p>Мяркуе план адзін цішком,</p>
<p>Як развітацца з хутарком.</p>
<p>Бы тую пташку на адлёце,</p>
<p>I непакой і страх калоціць.</p>
<p>Бо як пакінуць бацькаў дом?</p>
<p>Глядзіць раз Насця ў тыя далі,</p>
<p>Дзе фронт хаваецца цяпер.</p>
<p>Эх, як жа выканаць намер?!</p>
<p>I раптам думкі ёй спужалі,</p>
<p>Сама дзяўчына задрыжала:</p>
<p>Прад ёю госць іх, афіцэр!</p>
<p> </p>
<h3><a id="chapter6"></a>V</h3>
<p>Вось ён, той міг, часіна тая,</p>
<p>Што ставіць грозную мяжу!</p>
<p>У полк заклікалі Дзяжу.</p>
<p>Ён з першых рук загад чытае...</p>
<p>Бывай ты, служба тылавая!</p>
<p>На фронт, у цёмную імжу!</p>
<p>Адно Барыса тут здзівіла:</p>
<p>Яму здавалася раней</p>
<p>Мінута гэтая страшней,</p>
<p>I хоць жа фронт глядзеў не міла,</p>
<p>Але знайшлася ў яго сіла</p>
<p>На рэчы глянуць спакайней.</p>
<p>I мабыць так ўсё у жыцці тым:</p>
<p>Значней, складаней здаляка,—</p>
<p>Мільгае думка ў юнака,—</p>
<p>Туманам рэчы апавіты,</p>
<p>А ўсутыч стаў — і маска збіта:</p>
<p>Відаць не тое, што чакаў.</p>
<p>А змена тым не менш адчута,</p>
<p>Адчута моцна, ўсім нутром,</p>
<p>Як бы хто гакнуў тапаром...</p>
<p>Была ж ўсяго адна мінута,</p>
<p>Каб павярнуць яго лёс крута —</p>
<p>Чыркнуць разок, другі пяром!</p>
<p>I ён ужо не тут, не ў тыле,</p>
<p>I вырысоўваецца ўраз</p>
<p>Малюнак іншы і абраз,</p>
<p>Другія мыслі захадзілі</p>
<p>I гэны тыл загарадзілі,</p>
<p>Хоць ён і быў тут значны час.</p>
<p>А ў сэрцы родзіцца жаданне</p>
<p>Паведаць людзям навіну —</p>
<p>Ён заўтра едзе на вайну!</p>
<p>Пачуць ён хоча спагаданне.</p>
<p>I ў ім такое адчуванне,</p>
<p>Як бы ўжо сам на смерць зірнуў.</p>
<p>I ён з узрушаным настроем</p>
<p>Ідзе на вольны свет з палка.</p>
<p>Навокал тая ж талака:</p>
<p>Праходзяць роты з мерным боем</p>
<p>Пад барабан, пад песні, ў зброі,</p>
<p>Пад звон лапат і кацялка.</p>
<p>Абеду час. Ідуць з вучэння</p>
<p>З усіх канцоў, з усіх дарог.</p>
<p>Салдат разводзяць па шатрох,</p>
<p>I тая ж муштра, настаўленне,</p>
<p>З закрасай пэўнаю злучэнне</p>
<p>Дзядзькоў сярдзітых, не дай Бог,</p>
<p>А тыя прапаршчыкі, брава</p>
<p>Правёўшы роты пад шатры,</p>
<p>Ідуць па пары і па тры,</p>
<p>Ідуць-чаканяць левай-правай,</p>
<p>Як вымагаецца «уставам»</p>
<p>I на манер — усё згары!</p>
<p>Яны жывуць праграмай тылу</p>
<p>I носяць мыслі ўпатайку</p>
<p>Адбыць і ўсю вайну ў палку,</p>
<p>Бо фронт, пазіцыі пастыла</p>
<p>Глядзяць варожа і не міла,</p>
<p>Што ні кажы, што ні талкуй.</p>
<p>Глядзіць Барыс і адчувае,</p>
<p>Што ён адсечаны ад іх,</p>
<p>А гэты час прайшоў, як міг,</p>
<p>I гэта служба тылавая</p>
<p>Кудысь далёка адплывае —</p>
<p>У край нямы хвілін былых.</p>
<p>I паўстае ў яго пытанне:</p>
<p>Куды ж маршрут яму дадуць?</p>
<p>I думкі розныя брыдуць.</p>
<p>Ён зноў чытае прадпісанне —</p>
<p>I чуе ў сэрцы хваляванне —</p>
<p>К Валыні лёсы павядуць:</p>
<p>Паўднёвы захад, дзе Брусілаў!</p>
<p>Ён гэты фронт гадаў даўно,</p>
<p>I так выходзіць,— вось яно!</p>
<p>Расце надзея з новай сілай</p>
<p>Знайсці яе ў краіне мілай,</p>
<p>I мары спраўдзяцца... Дзіўно!</p>
<p>I гэта дзіўнае злучэнне</p>
<p>Тлумачыць ён як добры знак,</p>
<p>I веру песціць тут юнак</p>
<p>У лёс, у тое прызначэнне,</p>
<p>Калі адчуеш палягчэнне,</p>
<p>Трывога ж ціснецца, аднак.</p>
<p>Ну, што ж? Стаяць даволі збоку,</p>
<p>Ліпець з дня ў дзень, як на калу!</p>
<p>I прыкра быць ужо ў тылу</p>
<p>Ды на вайну глядзець здалёку,</p>
<p>У франтавых на відавоку,</p>
<p>I слухаць кпіны іх, гулу.</p>
<p>Пара й яму зазнаць акопы.</p>
<p>Не ён адзін — такіх мільён.</p>
<p>Пануе жудасны палон</p>
<p>На страшных могілках Еўропы,</p>
<p>Дзе курганы растуць, бы копы,</p>
<p>Без жадных напісаў, імён.</p>
<p>I ў падсвядомасці сукрыта</p>
<p>Устаў супроць вайны пратэст,</p>
<p>Дзе смерць крывавы ладзіць фэст,</p>
<p>Дзе ўсё заблутана, завіта</p>
<p>I сэнс дзе нейкі ёсць нібыта,</p>
<p>I мудрасць нейкая, і змест.</p>
<p>У гэтым прыкрым перамоце</p>
<p>Пачуццяў, ўражанняў і дум</p>
<p>Надзённы нікне клопат, шум.</p>
<p>Жыў-быў Дзяжа у пятай роце,</p>
<p>Цяпер на грозным павароце,</p>
<p>Дзе шлях адзін — сысці на глум...</p>
<p>Ды што гадаць? К чаму гаданне?</p>
<p>Нашто наперад забягаць,</p>
<p>Ад смутных думак знемагаць,</p>
<p>Калі няма ім апраўдання?</p>
<p>Далоў хірлявае ваганне,</p>
<p>Хірлявай спадчыны пячаць!</p>
<p> </p>
<p>Пачуць ён хоча голас мужны,</p>
<p>Махнуць рукой на цёмны вір,</p>
<p>Бо ў ім ты — бурбалка-пухір:</p>
<p>Пакуль пануе звон ланцужны,</p>
<p>То твой пратэст — крык недалужны,</p>
<p>I ты ў істоце — дэзерцір.</p>
<p>У гэтых думках-разважанні,</p>
<p>Мінуўшы Слудскай плошчы рог,</p>
<p>Ступае ён на свой парог...</p>
<p>Знімай і складвай рыштаванне —</p>
<p>Пара зыходзіць з скрыжавання</p>
<p>На момант сцішаных дарог!</p>
<p>Ды невялікія тут зборы,</p>
<p>Не накладзеш і чамадан:</p>
<p>Бінокль ды корцік, ды наган,</p>
<p>Бялізны пары дзве-тры, шпоры —</p>
<p>Фарсіў у іх праз час каторы,</p>
<p>Каб больш густы пусціць туман,—</p>
<p>Кніжок сякіх-такіх з дзесятак,</p>
<p>I «Кніга прапаршчыка» тож,</p>
<p>Хоць ёй цана ламаны грош,</p>
<p>Ды пісьмы, некалькі нататак,</p>
<p>I дысертацыі пачатак</p>
<p>На тэму штось пра Запарож.</p>
<p>Ён іх складае дзелавіта</p>
<p>I штось высвіствае пад нос.</p>
<p>Дзяншчык яго, Лузгін Фядос,</p>
<p>Стаіць разважліва, бы ўрыты,</p>
<p>Такім учынкам з тропу збіты,</p>
<p>I моўчкі ўзважвае свой лёс.</p>
<p>Спытацца хоча і не смее,</p>
<p>Маўчыць, пакуль не скажа «сам».</p>
<p>Пачын належыць «гаспадам» —</p>
<p>Ён этыкеты разумее</p>
<p>I абыходзіцца умее,</p>
<p>Каб дагадзіць «афіцарам».</p>
<p>Д з я ж а</p>
<p>Дык так, Фядос: на фронт, брат, еду,</p>
<p>I не пабачыш майго следу!</p>
<p>Л у з г і н</p>
<p>На фронт?! Эх, ваша благароддзе!</p>
<p>Шкада, скажу, шкада, ей-права!</p>
<p>I чалавек вы ў сваім родзе...</p>
<p>Жывым вярнуцца вам, у славе!</p>
<p>Д з я ж а</p>
<p>Дзякуй, браце!</p>
<p>Л у з г і н</p>
<p>Рад старацца!</p>
<p>Зрабіць бы, ваша благароддзе,</p>
<p>замірэнне—</p>
<p>Даволі пакармілі вошай,</p>
<p>Патрацілі таксама грошай,</p>
<p>А толку што? Знішчэнне, разбурэнне!</p>
<p>Д з я ж а</p>
<p>Не тое кажаш ты, нябога:</p>
<p>Тады канец ліхой вайне,</p>
<p>Калі на нашай старане</p>
<p>Выяўна стане перамога.</p>
<p>Так пастаноўлена ўжо строга,</p>
<p>I лёс той немца не міне.</p>
<p>Л у з г і н</p>
<p>Што так яно, то так,</p>
<p>Усё то справядліва,</p>
<p>Ды немец не дурак</p>
<p>I б’е нас, б’е на дзіва.</p>
<p>Бракуе нам чагось,</p>
<p>Чагосьці нестае.</p>
<p>Эх, рускае авось!</p>
<p>На справе ж... не тае.</p>
<p>Паваліш напралом —</p>
<p>Калі, сячы і рэж!</p>
<p>Але сцяны ілбом</p>
<p>Не, дудкі — не праб’еш!</p>
<p>Д з я ж а</p>
<p>Сказаць, не надта ты ваяка.</p>
<p>А ведаеш ты воінскі статут?</p>
<p>Сказалі — і ўсё тут,</p>
<p>I мусіш збіць, брат, немца, аўстрыяка</p>
<p>I ўсё варожае атроддзе.</p>
<p>Л у з г і н</p>
<p>Так точна, ваша благароддзе.</p>
<p> </p>
<p>Ў канцы, пагутарыўшы гэтак,</p>
<p>Ён адпускае дзяншчыка,</p>
<p>А сам, як злодзей, спатайка</p>
<p>Пераглядае амулеты,</p>
<p>Яе лісты, яе партрэты,</p>
<p>Дзе след пакінула рука,</p>
<p>Рука Галутавае дочкі.</p>
<p>У соты, тысячны ўжо раз</p>
<p>На гэты моліцца абраз,</p>
<p>Глядзіць на губкі яе, вочкі,</p>
<p>На бровы, тонкія шнурочкі,</p>
<p>Што цалаваў калісь не раз.</p>
<p>I ўсё ў ёй міла і павабна.</p>
<p>I дабрата, і строгасць рыс,</p>
<p>I косы, спушчаныя ўніз,</p>
<p>Што з плеч на грудзі віснуць зграбна,</p>
<p>I стужка сіняя ядвабна,</p>
<p>I твару ветлага абрыс.</p>
<p>Глядзіць уважна, пранікліва</p>
<p>На рысы любыя яе,</p>
<p>I шмат што ў памяці ўстае</p>
<p>З пары мінулае шчаслівай,</p>
<p>Калі жыццё ім так жычліва</p>
<p>Суліла радасці свае.</p>
<p>I вынікаюць, як жывыя,</p>
<p>I вечары і тыя дні,</p>
<p>Калі між блізкіх і радні</p>
<p>Мінуты бавіў веснавыя...</p>
<p>Эх, сцежкі, межы палявыя!</p>
<p>Юнацтва зорныя агні!</p>
<p>I безразважныя парывы,</p>
<p>I чары далечаў нямых...</p>
<p>Эх, колькі сонца было ў іх!</p>
<p>Раслі, рунелі буйна нівы</p>
<p>Надзей і мар яго імклівых,</p>
<p>Вайна ж змяла ўсё ў адзін міг.</p>
<p>Ён чуе холаду дыханне,</p>
<p>Як бы ўзвіліся груганы,</p>
<p>I паўстае прывід вайны.</p>
<p>Душа прыходзіць ў садрыганне —</p>
<p>Няўжо прапала ўсё дазвання?</p>
<p>I страх шугае патайны.</p>
<p>Жыццё і смерць, святло і цені...</p>
<p>Як многа ў тым жыцці дарог</p>
<p>I хараства ў яго вірох,</p>
<p>Дзе ў несупынным ходзе-змене</p>
<p>Бліскочуць ясныя праменні</p>
<p>I далі сцелюцца ў вянкох!</p>
<p>Дакуль жа будзеце вы, людзі,</p>
<p>Цярпець, трасціся і дрыжаць,</p>
<p>Як пад касою сенажаць,</p>
<p>У гэтым жаху і аблудзе?</p>
<p>Хто вас падыме, хто абудзіць,</p>
<p>Каб збіць крывавую пячаць?</p>
<p>Над геніямі будзе геній</p>
<p>Непараўнаны і дзіўны,</p>
<p>Хто знішчыць жудасы вайны</p>
<p>I вырве ўсе яе карэнні</p>
<p>Ды кіне засеў поўнай жменяй,</p>
<p>Каб згоды колас рос буйны.</p>
<p>У гэтым віхры дум, развагі,</p>
<p>Ўспамінкаў светлых аб былым</p>
<p>З’явіўся Далін перад ім.</p>
<p>Д а л і н</p>
<p>Здароў, Барыс, здароў, міляга!</p>
<p>Куды складаешся, брацяга?</p>
<p>Аб чым задумаўся, аб чым?</p>
<p>Дзяжа прыходзіць ў замяшанне,</p>
<p>Хавае торапка партрэт,</p>
<p>Каб замясці яго і след.</p>
<p>Д з я ж а</p>
<p>Ды вось... дарога, вандраванне...</p>
<p>Я думаў сам на развітанне</p>
<p>Табе занесці свой прывет.</p>
<p>Д а л і н</p>
<p>На фронт? Ну, што ж? Віншую, брат!</p>
<p>З «Георгіем» варочайся назад,</p>
<p>З «Георгіем», ядры яго качан!</p>
<p>I чын цягні не ніжай капітана,</p>
<p>На славу нам, на зайздрасць англічан.</p>
<p>На зло турэцкаму султану.</p>
<p>Д з я ж а</p>
<p>Ды ўжо ж трэба пастарацца,</p>
<p>Немца трохі пашчапаць,</p>
<p>Каб нашага серба-братца</p>
<p>Аўстрыяк не смеў чапаць.</p>
<p>Д а л і н</p>
<p>Так, брат, едзеш... Жалка, жалка!..</p>
<p>А скажу табе, Барыс:</p>
<p>Фронт, акопы — мой дэвіз!</p>
<p>Хоць бываюць перапалкі,</p>
<p>Выбрык Бертачкі-нахалкі,</p>
<p>«Чамаданны» бенефіс,</p>
<p>Хоць у кожную мінуту</p>
<p>Там чакае цябе смерць,</p>
<p>Хоць пазнаеш жорстка-люта,</p>
<p>Па чым таго ліха чвэрць,—</p>
<p>На фронце, дружа, прыямней,</p>
<p>Інтымней, ведаеш, дружней.</p>
<p>Падвохаў, хітрыкаў і подкапаў няма,—</p>
<p>Там адналітная і дружная сям’я.</p>
<p>I людзі там шчырэй —</p>
<p>Такая ўжо абстаўка:</p>
<p>За шкурны дабрабыт</p>
<p>Не лепяцца, як п’яўка.</p>
<p>Не цягнуцца адзін перад другім.</p>
<p>I той жа чалавек, а выглядзіць не тым.</p>
<p>А тыл? О, гнойны тыл!</p>
<p>Падседжванне, жучэнне,</p>
<p>I гэтае агіднае лаўчэнне,</p>
<p>Старанне з усіх жыл</p>
<p>I здольнасцей і сіл,</p>
<p>Каб мець забеспячэнне,</p>
<p>Каб у тылу прымазацца навекі,</p>
<p>Вайну адбыць у якасці калекі.</p>
<p>Узяць — хоць ротны наш:</p>
<p>Муштроўшчык, ну смех чысты,</p>
<p>Дзе трэба — ляжа лістам,</p>
<p>Прыходзіць проста ў раж</p>
<p>I чыніць ералаш,</p>
<p>Каб спраўным быць службістам.</p>
<p>Пытанне: а нашто</p>
<p>Камедыя ўся гэта?</p>
<p>Адказ адзін —</p>
<p>Прабыць тут яшчэ з лета!</p>
<p>А там, глядзіш, і кончыцца вайна...</p>
<p>Наскрозь відаць яны,</p>
<p>Прахвоставы сыны,</p>
<p>Хоць мысль іх патайна!..</p>
<p>Да ворагаў нянавісцю гараць,</p>
<p>Ваякі ўсе на словах...</p>
<p>Ваюе, седзячы па сховах,</p>
<p>Іх шкурная, труслівая ўся шаць!..</p>
<p>Абрыдла ўсё тут мне,</p>
<p>Праціўны стаўся тыл —</p>
<p>Калекцыя гандлярскіх рыл,</p>
<p>Нажыва на вайне...</p>
<p>Ды досыць на той конт!..</p>
<p>На фронт, Барыс, на фронт!</p>
<p>Д з я ж а</p>
<p>Паручнік сёння злы без меры.</p>
<p>Не быў бы то ён франтавік:</p>
<p>Як брытву, вывастрыў язык!</p>
<p>Я рад за гэтую паперу:</p>
<p>Няма падставы кавалеру</p>
<p>Мяне аднесці ў той жа лік.</p>
<p>Але нашто вініць агулам</p>
<p>I гэтак жорстка нападаць?</p>
<p>Каму ахвота прападаць</p>
<p>I стравай быць чарвям, акулам?</p>
<p>I ясна: лепей дзе за шулам</p>
<p>Вайну-вар’яцтва пераждаць...</p>
<p>Калі ўжо быць тут пракурорам,</p>
<p>То трэба браць маштаб шырэй:</p>
<p>А хто ў тылу вядзе ўвесь рэй?</p>
<p>Чаму пад воражым напорам</p>
<p>Мы так адкочваемся скора,</p>
<p>Краіны трацячы, людзей?</p>
<p>Чаму у нас маўчаць гарматы?</p>
<p>А Сухамлін, а Мясаед?</p>
<p>Палёг без толку лепшы цвет,</p>
<p>Мільёны страчаны салдатаў!</p>
<p>А што ў сталіцы робяць хваты,</p>
<p>Распуцін — сорам на ўвесь свет?</p>
<p>Сярод салдат нездаваленне,</p>
<p>З народу выжмалі ўвесь сок!</p>
<p>Паручнік, жарты з ім набок!</p>
<p>Народ наш прагне замірэння,</p>
<p>Няма ў ім веры, ні цярпення...</p>
<p>Вось дзе завязаны клубок!</p>
<p>Д а л і н</p>
<p>А ну цябе к чарцям —</p>
<p>Ты ліха ўсё варожыш,</p>
<p>Ну прыйдзе ліха к нам,—</p>
<p>Яго не пастрыножыш.</p>
<p>Начхай ты на яго,</p>
<p>Не будзь такім прарокам.</p>
<p>А тыл, брат,— ого-го!</p>
<p>Падкруцім мы яго,</p>
<p>Падкруцім ненарокам!</p>
<p>Там будзе лепш відно,</p>
<p>Куды махнуцца нам...</p>
<p>Скажу табе адно,</p>
<p>I будзе так яно:</p>
<p>Расіі не аддам,</p>
<p>Нікому не аддам!..</p>
<p>Атрутны тыл,</p>
<p>Паганы тыл!</p>
<p>Ўсё на адзін</p>
<p>Пароблена капыл!..</p>
<p>На фронт!</p>
<p>На фронт —</p>
<p>Развеяць брудны пыл!</p>
<p> </p>
<h3><a id="chapter7"></a>VI</h3>
<p>Ідуць, плывуць людскія хвалі</p>
<p>Наперарэз адны другім.</p>
<p>Няма канца, супыну ім.</p>
<p>Іх шум глухі ўбіраюць далі,</p>
<p>I на нявідныя скрыжалі</p>
<p>Кладуцца напісы тугі.</p>
<p>З усіх краін Русі ярэмнай</p>
<p>Ідуць без скарг яе сыны</p>
<p>На зоў драпежніцкі вайны,</p>
<p>Ідуць на глум, на здзек дарэмны</p>
<p>З пакорай вечнай, неад’емнай</p>
<p>Карміць сабою бур’яны</p>
<p>I сеяць косці дзе папала,</p>
<p>Карпаты кроўю паліваць,</p>
<p>А на стаходдзе класці гаць,</p>
<p>Навекі лёгшы трупным валам,</p>
<p>Дзе ўжо палегла дармагалам</p>
<p>Нікім не злічаная раць.</p>
<p>Плывуць струмені і патокі</p>
<p>З сялянскіх хат і гарадоў.</p>
<p>Эх, колькі сірат будзе, ўдоў!</p>
<p>Каго вартуе лёс бязвокі?</p>
<p>Каму адлічвае ўжо крокі</p>
<p>У шуме-стуку паяздоў?</p>
<p>Жывуць сваім жыццём чыгункі,</p>
<p>Людскія хвалі несучы</p>
<p>У кожны момант дня, начы.</p>
<p>Тут прычытанне, пацалункі</p>
<p>I разнастайныя малюнкі,</p>
<p>Дзе разам плач і смех гучыць,</p>
<p>Дзе тупат ног пад звон манерак</p>
<p>Выводзіць хвацка трапака —</p>
<p>Знай, моў, данскога казака!</p>
<p>Ідзе Урал, Кубань і Церак...</p>
<p>Прашчай, прашчай жа, родны бераг!</p>
<p>I тахт, як меч, сячэ рука.</p>
<p>У гэтым віхры нестрыманым,</p>
<p>Дзе ўсё — адзін імклівы рух,</p>
<p>Салдат забудзе ўсё вакруг —</p>
<p>Хоць тут сябе пачуе панам,</p>
<p>Над лёсам грозным і нязнаным</p>
<p>Узнёсшы высака свой дух.</p>
<p>Ды час праб’е. Гудок, сігналы,</p>
<p>I закішыць усё людзьмі,</p>
<p>А паравоз шыпіць, дыміць...</p>
<p>Збірай, ваяка, прычандалы!..</p>
<p>I шум, і крык, і свіст прыўдалы...</p>
<p>Глушэй, глушэй зямля грыміць.</p>
<p>Семафоры,</p>
<p>Касагоры —</p>
<p>Поезд знік, яго няма.</p>
<p>Хто астаўся,</p>
<p>Развітаўся,</p>
<p>Будзе слухаць, ды дарма.</p>
<p>Голас родны</p>
<p>Свет халодны</p>
<p>Не, сюды не данясе!</p>
<p>Вобраз мілы —</p>
<p>Сон застылы,</p>
<p>Ззянне сонейка ў расе.</p>
<p>Не пачуеш,</p>
<p>Не пабачыш —</p>
<p>Ззяў ты, промень, ды пагас.</p>
<p>Засмуткуеш,</p>
<p>Мо заплачаш —</p>
<p>Ці загоіць раны час?</p>
<p> </p>
<p>Гучаць, грамыхаюць вагоны,</p>
<p>Бягуць на захад цягнікі,</p>
<p>Вязуць людзей, браневікі</p>
<p>I зброю розную, патроны —</p>
<p>Ўсё для вайны, для абароны,</p>
<p>Бо лозунг выкінут такі.</p>
<p>Адтуль ідзе другая хваля.</p>
<p>У тых вагонах смутак, ціш,</p>
<p>А знак на іх — чырвоны крыж.</p>
<p>Вязуць ахвяр ліхіх баталій.</p>
<p>Сям-там мільгне сястрыца-краля</p>
<p>Касынка белая і брыж,</p>
<p>Ды доктар строгі ў акулярах</p>
<p>Кіўнецца ценем у вакне.</p>
<p>Ляжаць ваякі ў цяжкім сне,</p>
<p>Як бы ў насланні нейкім, чарах,</p>
<p>А мары, зманлівыя мары,</p>
<p>Снуюць прывід у цішыне.</p>
<p>Туды, сюды бягуць вагоны,</p>
<p>Снуецца ўсё наўкол вайны:</p>
<p>Надзеі голас патайны,</p>
<p>I прага славы, і праклёны,</p>
<p>I спекуляцыі шалёнай</p>
<p>Разгон шырокі і буйны.</p>
<p>Вось тыя з’явы і малюнкі,</p>
<p>Вайны адбітак-рукапіс,</p>
<p>Што наглядаў цяпер Барыс.</p>
<p>Сячэ, сячэ прастор чыгунка,</p>
<p>Бягуць, бы ткуцца, рэйкі-стрункі,</p>
<p>А ён, бы коціцца ўсё ўніз.</p>
<p>А так, уніз, у вір бурлівы,</p>
<p>Дзе не адзін прапаў чаўнок,</p>
<p>Дзе кроўю зліты кожны крок.</p>
<p>I хто стрымае бег імклівы?</p>
<p>Хто спыніць громаў пералівы,</p>
<p>Стрымае ўзбураны паток?</p>
<p>Ляжаць навокала прасторы</p>
<p>У неасяжных рубяжах,</p>
<p>У нейкі сум агорнут шлях,</p>
<p>Глядзяць панура лес і горы,</p>
<p>Паўночных рэчак вадазборы</p>
<p>У цёмных, пахмурных брыжах</p>
<p>Ялін і піхт. Хаўтурным тонам</p>
<p>Звініць акорд прастораў тых</p>
<p>У ззянні іскраў залатых,</p>
<p>Калі свой сноп, вянок чырвоны,</p>
<p>Рассцеле сонца на разгоны</p>
<p>Маўклівых далечаў пустых.</p>
<p>Маркотна, сцішна і бязлюдна,</p>
<p>I томіць гэты краявід —</p>
<p>Хмызы ды лесу цёмны шчыт,</p>
<p>Бы спіць усё сном неабудным.</p>
<p>Дарога цягнецца марудна,</p>
<p>Як тэй тканіны зрэбны ніт.</p>
<p>Гручыць машына, чмыша дымам,</p>
<p>Мінае воласці, павет.</p>
<p>Губерня нова — новы свет.</p>
<p>Ды ўсё ў дарозе ідзе міма,</p>
<p>Мільгнуўшы толькі прад вачыма,</p>
<p>Як летуцень юнацкіх лет.</p>
<p>Дарога ж доўгая бясконца.</p>
<p>Але чым далей, тым святлей,</p>
<p>Глядзеў прастор і весялеў,</p>
<p>Прыветней ткаліся красёнцы</p>
<p>Дарог у полі. Само сонца</p>
<p>Свяціла радасней, мілей.</p>
<p>Было нейк соладка-журботна</p>
<p>У сэрцы «прапара» Дзяжы</p>
<p>На раздарожжы-рубяжы,</p>
<p>I беглі думкі мімалётна,</p>
<p>Як беглі далечаў палотна</p>
<p>Пад тонкай посцілкай імжы.</p>
<p>Вайсковай публікі найболей</p>
<p>Усюды погляд сустракаў —</p>
<p>Шынель, з нашыўкаю рукаў.</p>
<p>Чыны ўсіх рангаў, розных роляй,</p>
<p>Чыёйся змушаныя воляй</p>
<p>Па розных ростанях блукаць.</p>
<p>Былі ваякі ўсіх пастацый,</p>
<p>Але між імі «земгусар»</p>
<p>Найболей меў ваяцкіх чар.</p>
<p>Як лёгка ён рашаў лёс нацый!</p>
<p>Як спрыцен быў да камбінацый!</p>
<p>Які ў стратэгіі меў дар!</p>
<p>А як заядла, як упарта</p>
<p>Стаяў, хлабыснуўшы вінца,</p>
<p>За «да пабеднага канца»!</p>
<p>Як тыкаў важна перст у карту!</p>
<p>I Дарданелаў не на жарты</p>
<p>Чакаў, як выніку-вянца.</p>
<p>I франтавыя афіцэры,</p>
<p>Ў баях пабыўшыя не раз,</p>
<p>Не мелі гэтакіх украс:</p>
<p>У тых больш простыя манеры,</p>
<p>А самі болей яны шэры,</p>
<p>Чым земгусарскі лабатрас.</p>
<p>I аб турэцкіх Дарданелах,</p>
<p>Вайне бліжэй зірнуўшы ў твар,</p>
<p>Не мелі ў сэрцы гэтых мар:</p>
<p>Хто спрабаваў крывавы келіх,</p>
<p>Не тое скажа аб Ямелях,</p>
<p>Хай будзе ён хоць «земгусар».</p>
<p>Дзяжа на ўсё глядзеў бачліва,</p>
<p>Бы ўсё стараўся разгадаць</p>
<p>I тлумачэнне сваё даць.</p>
<p>I не адзін паток шумлівы</p>
<p>У падарожжы мітуслівым</p>
<p>Яму прыйшлося наглядаць.</p>
<p>Вайсковы люд і люд цывільны</p>
<p>Вакзалы поўнілі сабой.</p>
<p>Туды, сюды біў іх прыбой.</p>
<p>I на задворках жмаўся шчыльна</p>
<p>Народ з-пад Горадні, з-пад Вільні,</p>
<p>Бядою ўзрушаны, журбой.</p>
<p>Аж сэрца ныла, на іх глядзя.</p>
<p>Ды прыглядзеліся да іх</p>
<p>I сустрачалі, як чужых,</p>
<p>I адмаўлялі ў добрай радзе —</p>
<p>Няхай калее ці йдзе крадзе,</p>
<p>Няхай да дна п’е свой кяліх!</p>
<p>Каму да іх якое дзела?</p>
<p>Каму баліць тут галава,</p>
<p>Што люд кладзецца, як трава,</p>
<p>Што гноіць землю сваім целам,</p>
<p>Што тут жанчына аўдавела,</p>
<p>Што сірацее тут дзятва?</p>
<p>Няшчасце, гора так вялікі!</p>
<p>Пакута плёскае праз край!</p>
<p>А ты глядзі і не зважай!</p>
<p>А ты маўчы, як без’языкі!</p>
<p>А ты не слухай енку, крыку,</p>
<p>Сваёю сцежкаю дыбай!</p>
<p>Барыс у часе астановак</p>
<p>Хадзіў вакзалы аглядаць —</p>
<p>Сюды цягнула штось, відаць:</p>
<p>Ці чары вочак, тонкіх бровак,</p>
<p>Ці проста вера — між галовак</p>
<p>Галоўку тую напаткаць,—</p>
<p>Магло ж так стацца ў падарожжы,</p>
<p>I ён узрушваўся не раз,</p>
<p>Знаёмы ловячы абраз,</p>
<p>Бо ўжо і здань адна прыгожа,</p>
<p>Калі напомніць яна можа</p>
<p>Той мілы сон, што жывіць нас.</p>
<p>Дарога ж з кожнаю часінай</p>
<p>Усё ішла, ішла на спад,</p>
<p>I Курск адсунуўся назад.</p>
<p>Дзяжа любуецца Ўкраінай,</p>
<p>Як чарнавокаю дзяўчынай,</p>
<p>I беллю снежнай яе хат,</p>
<p>Яе прасторам і разгонам,</p>
<p>Яе бязмежнай шырынёй</p>
<p>I той пяшчотнай цішынёй,</p>
<p>Што аддае сугучным звонам,</p>
<p>I нейкім радасным палонам,</p>
<p>I нейкай мудрай глыбінёй.</p>
<p>I ўсё тут поўна мяккіх чараў:</p>
<p>I роўнядзь ціхая палёў,</p>
<p>I постаць стромкіх тапалёў,</p>
<p>I нібы ўсыпаныя жарам</p>
<p>Шляхі сланечнікаў пад Ярам,</p>
<p>I пасмы-віткі плецянёў,</p>
<p>Дзе купы вішань і чарэшань</p>
<p>I між іх кучмы спелых сліў</p>
<p>Вартуюць яблыкаў наліў —</p>
<p>Бурштын з багрою перамешан!</p>
<p>У гаму колераў расквечан</p>
<p>Гародчык, сад і мора ніў.</p>
<p>Дзяжа лавіў у захапленні</p>
<p>Малюнкаў тых жывую плынь:</p>
<p>Яны нагадвалі Валынь</p>
<p>I Насцю мілую, Засценне,</p>
<p>I дзён юнацкіх летуценне,</p>
<p>I нават клумбы веаргінь.</p>
<p>У гэтай змене з’яў дарожных,</p>
<p>Настрояў, думак і разваг</p>
<p>К канцу падходзіў яго шлях.</p>
<p>I тут, калі сказаць так можна,</p>
<p>Каб разагнаць рой дум трывожных,</p>
<p>Прыгоду даў яму Алах.</p>
<p>Перон. Ён ходзіць. Ранавата.</p>
<p>Чытае напіс — Канатоп,</p>
<p>Ступае крокаў дзесяць — стоп!</p>
<p>Прад ім дзяўчына.</p>
<p>Д з я ў ч ы н а</p>
<p>Вінавата,</p>
<p>Я Вас прашу, прашу, як брата,—</p>
<p>(А ў тых вачах праменняў сноп),—</p>
<p>Мне трэба ў Кіеў,</p>
<p>Трэба спешна</p>
<p>I канечна!</p>
<p>А людзі — ну, звяры ліхія!</p>
<p>Прашу, малю — не дамалюся,</p>
<p>I больш прасіць ужо баюся...</p>
<p>Дык будзьце добры так, ласкавы</p>
<p>Падвезці хоць бы да Палтавы!</p>
<p>I вочы цьмяняцца журбою,</p>
<p>А ў твары столькі хараства,</p>
<p>Што хіба дзерава, жарства</p>
<p>Яе не крануцца мальбою.</p>
<p>Д з я ж а</p>
<p>Зрабіце ласку! Можна, можна!</p>
<p>Чаму ж «сястры» ды не ўдружыць,</p>
<p>На радасць сум не палажыць?</p>
<p>Я там адзін. Купэ парожна.</p>
<p>I ён расшаркаўся бязбожна,</p>
<p>Каб той дзяўчыне услужыць.</p>
<p>Д з я ў ч ы н а</p>
<p>О, хай вам шчасце пашле неба</p>
<p>За вашу ласку, дабрату!</p>
<p>Ды мне той роскашы не трэба —</p>
<p>Хоць прыпыніцца б дзе ў куту.</p>
<p>Таўкуся цэлыя два дні,</p>
<p>Не сходзячы з вакзала.</p>
<p>А ехаць — а ні-ні.</p>
<p>А каб не вы, то пэўна б тут прапала!</p>
<p>О, як я вам удзячна!..</p>
<p>Д з я ж а</p>
<p>Э, што! паслуга тут нязначна!</p>
<p>Вайшлі ў вагон. Яна пужліва</p>
<p>Са страхам-боязню ў вачах</p>
<p>Чуць запынілася ў дзвярах,</p>
<p>I думкі ходзяць мітусліва,</p>
<p>А ён гаворыць ёй жычліва:</p>
<p>«Адкіньце ваш дарэмны страх!»</p>
<p>Вайшла, прысела насупроці.</p>
<p>Ёй трохі сорамна, відаць,</p>
<p>А ў вочках — радасці пячаць,</p>
<p>I вязнуць словы ў яе роце.</p>
<p>Ды не па ўласнай жа ахвоце</p>
<p>Ёй так прыйшлося вандраваць.</p>
<p>Але нялоўкасць, замяшанне</p>
<p>Прайшлі як бачыш, і яна —</p>
<p>Хіба яе гэта віна? —</p>
<p>Была шчасліва тым спатканнем,</p>
<p>Што налучылася ёй раннем,</p>
<p>Калі марнела там адна.</p>
<p>Між імі гутарка жывая,</p>
<p>Чым дальш, цячэ-плыве вальней,</p>
<p>I высвятляецца паўней,</p>
<p>Адкуль яна і хто такая.</p>
<p>Яе «сястрой» ён называе,</p>
<p>Ды ў вочы зорыць выразней.</p>
<p>Яна з Чарнігаўшчыны родам,</p>
<p>Дачка ляснічага сама.</p>
<p>У Галі мацеры няма,</p>
<p>I ёй сказаць тут мімаходам,</p>
<p>Жыццё не надта было мёдам,</p>
<p>Вясенька зводзіцца дарма.</p>
<p>I ўсё ідзе нейк крыва, бокам,</p>
<p>Не так, як думае дзяўча,</p>
<p>I мары нішчацца з пляча</p>
<p>Або агортваюцца мрокам,</p>
<p>I хоць бы раз, хоць бы нарокам</p>
<p>Ёй голас шчасця прагучаў!</p>
<p>Ну, праўда, ёсць і выключэнні:</p>
<p>Спатканне іх таму прыклад,—</p>
<p>«Сястра» ўсміхаецца і «брат»,</p>
<p>І ён дарожнаму здарэнню,</p>
<p>Па ўласнаму яго сцвярджэнню,</p>
<p>Не менш «сястрыцы» сваёй рад.</p>
<p>Д з я ж а</p>
<p>Скажыце, Галя,— як сястрыцу,</p>
<p>Дазвольце так вас называць,—</p>
<p>Што вас змушае вандраваць</p>
<p>У нашу слаўную сталіцу?</p>
<p>I вочы ўтупіла дзявіца,</p>
<p>Ды што утойвацца, скрываць?</p>
<p>I Галя вочы падымае,</p>
<p>А ў тых вачах такі прываб!</p>
<p>Яна не шчырая была б,</p>
<p>Каб не сказаць, што ў сэрцы мае.</p>
<p>Г а л я</p>
<p>Скажу вам праўду: пазаўчора</p>
<p>Мне прыслан ліст...</p>
<p>Знаёмы мой, артылерыст...</p>
<p>У лазарэце ляжыць хворы</p>
<p>Ці ад кантузій, ці ад ран...</p>
<p>Ён афіцэр сам, капітан.</p>
<p>I Галя вочы сарамліва</p>
<p>Зноў апускае і маўчыць,</p>
<p>За кожным словам ён сачыць</p>
<p>I ловіць рух яе маўкліва,</p>
<p>А ў тоне шчырым і праўдзівым</p>
<p>Штось блізка-роднае гучыць.</p>
<p>I ён тут Насцю ўспамінае</p>
<p>Ды сам не ведае, чаго</p>
<p>Находзіць смутак на яго,</p>
<p>I думка верціцца дурная,</p>
<p>Што Насця знаць яго не знае,</p>
<p>Мо пакахала ўжо каго.</p>
<p>I што між імі нечакана</p>
<p>Ужо паложаны парог,</p>
<p>Бы крыж на стыку дзвюх дарог,</p>
<p>Бы промень нейкі ў хмары кануў.</p>
<p>I лёгкі мут, як цень туману,</p>
<p>Прабег-мільгнуў ў яго вачох.</p>
<p>I згас агонь у ім жывы.</p>
<p>Зірнула Галя, штось згадала.</p>
<p>Г а л я</p>
<p>Я, мусіць, сум на вас нагнала.</p>
<p>Аб чым задумаліся вы?</p>
<p>Яна зірнула яму ў вочы</p>
<p>I запытала, але так,</p>
<p>Што быў падкуплены юнак</p>
<p>Такою шчырасцю дзявочай,</p>
<p>I ён прызнаўся ёй ахвоча,</p>
<p>Калі было з ім што і як.</p>
<p>Бо ёсць жа моцнае жаданне</p>
<p>Усё паведаць, расказаць,</p>
<p>Тамленне тое развязаць,</p>
<p>Што называецца каханнем,</p>
<p>Мо каб знайсці падмацаванне</p>
<p>I сум той з сэрца разагнаць.</p>
<p>А Галя слухае уважна,</p>
<p>Як брата добрая сястра,</p>
<p>Спрыяння поўная, дабра.</p>
<p>Сама, як зорка недасяжна.</p>
<p>Бясконца вабіць, нібы дражніць</p>
<p>Яго спакусная мара —</p>
<p>Абняць «сястру», прыпасці тварам</p>
<p>I на грудзях яе крутых</p>
<p>Згрызот пазбавіцца на міг.</p>
<p>Каб не паддацца гэтым чарам,</p>
<p>Гаворыць ён аб Насці з жарам,</p>
<p>Аб днях, у сонца завітых,</p>
<p>А потым Насціным партрэтам</p>
<p>Ён ілюструе свой расказ —</p>
<p>Кахання палкага абраз,—</p>
<p>А сам жа потайкам пры гэтым</p>
<p>Глядзіць, цікавасцю задзеты,</p>
<p>«Сястрыцын» ловячы выраз.</p>
<p>Г а л я</p>
<p>Якая мілая дзяўчына!</p>
<p>Як не пакахаць такую!</p>
<p>I зразумелая прычына,</p>
<p>Што наш герой па ёй смуткуе.</p>
<p>Д з я ж а</p>
<p>А чаму «наш»? Было б прыемна,</p>
<p>Каб на мяне свае правы</p>
<p>Ды прад’явілі б, ну, і... вы,</p>
<p>Але надзея то дарэмна.</p>
<p>А Галя строга і так міла</p>
<p>Барысу пальцам пагразіла.</p>
<p>Г а л я</p>
<p>Няверныя, зайздросныя мужчыны:</p>
<p>Ім мала аднае дзяўчыны!</p>
<p> </p>
<p>Так жартаўліва і так проста</p>
<p>Вядзецца гутарка ў іх,</p>
<p>I ехаць весела ўдваіх.</p>
<p>А тым жа часам блізка ростань,</p>
<p>I сэрца смуціцца чагосьці,</p>
<p>Разлукі блізіцца ўжо міг.</p>
<p>I ён настаў. Прад імі Кіеў,</p>
<p>I поезд зменшвае свой ход.</p>
<p>Вакзал. Перон. Кішыць народ,</p>
<p>Гудзе ўстрывожаны стыхіяй.</p>
<p>I сэрца ў гэтым шуме ные,</p>
<p>«Сястра» ж рыхтуецца ў адлёт.</p>
<p>Д з я ж а</p>
<p>Заходзіць зорка мая ў хмару...</p>
<p>Што ж мне сказаць на развітанне?</p>
<p>Г а л я</p>
<p>А вы мне дайце абяцанне —</p>
<p>Вось адрас мой — чыркнуць слоў пару.</p>
<p>Я буду рада несказана,</p>
<p>Мой брат, выпадкам напатканы,</p>
<p>Пачуць, мець вестачку аб вас</p>
<p>I ўспомніць слаўны гэты час,</p>
<p>Што правяла я разам з вамі,</p>
<p>I будзем добрымі сябрамі?</p>
<p>Д з я ж а</p>
<p>Ахвотна, Галя, ды з умовай —</p>
<p>I мне таксама падаць слова,</p>
<p>Мой слаўны друг, мая сястра!</p>
<p>Г а л я</p>
<p>Ну, мне схадзіць якраз пара...</p>
<p>Шчаслівы будзьце і здаровы!</p>
<p>Д з я ж а</p>
<p>Сястрыцы з братцам</p>
<p>Можна і... пацалавацца.</p>
<p> </p>
<h3><a id="chapter8"></a>VII</h3>
<p>Той час прайшоў. Забыты жахі.</p>
<p>Крыжы на могілках згнілі.</p>
<p>Дажджамі змыта кроў з зямлі.</p>
<p>Змянілі твар свой тыя гмахі,</p>
<p>Дзе смерці шворыліся страхі,</p>
<p>Свае ахвяры сцераглі.</p>
<p>Пазбыта ўсё, прыціхла гора,</p>
<p>Прытуплен боль у сэрцы тых,</p>
<p>Хто страціў блізкіх, дарагіх,</p>
<p>Як лёсу звыклая пакора,</p>
<p>I глухне водгулле віхора</p>
<p>У далях вечна маладых.</p>
<p>Але жывуць яшчэ ўспаміны</p>
<p>Аб гэтай жудаснай вайне</p>
<p>Не толькі ў нашай старане,</p>
<p>Дзе след знішчэння, след руіны</p>
<p>I да апошняе часіны</p>
<p>Аб жахах сведчаць выяўней.</p>
<p>Як нейкі сон, мільгнуцца цені</p>
<p>Мінулых дзён, былых падзей,</p>
<p>Адломкі зманлівых надзей,</p>
<p>I аднаўляюцца зноў звенні</p>
<p>У ланцузе пакут, цярпення</p>
<p>Вайною ўзрушаных людзей...</p>
<p>Пакуль Дзяжа яшчэ ў дарозе,</p>
<p>Пара ў Засценне зазірнуць —</p>
<p>Той хутар нельга абмінуць</p>
<p>I нельга кінуць на парозе</p>
<p>Адну дзяўчыну крозы крозіць,</p>
<p>Каб потым моцна кульгануць.</p>
<p>Ды так. Адна стаяла Насця,</p>
<p>На фронт прыціхшы гледзючы.</p>
<p>Шукала, бедная, ключы,</p>
<p>Каб ёй за той рубеж папасці,</p>
<p>Ды, як на грэх ці на няшчасце,</p>
<p>Тут госць падходзіць да дзяўчы.</p>
<p>Ідзе, нясмелы і пачцівы...</p>
<p>Яшчэ адзін ступае крок,</p>
<p>Руку бярэ пад казырок</p>
<p>Ды погляд кідае жычлівы,</p>
<p>Такі выразны, хоць маўклівы,</p>
<p>Нібы надуманы знарок.</p>
<p>А ў с т р ы я к</p>
<p>Прабачайце, панна!..</p>
<p>Чым так засмучоны?.</p>
<p>Ці не там каханы,</p>
<p>Паннін нарачоны?</p>
<p>Ад гэтых слоў, ад нечакання</p>
<p>Прыходзіць Насця ў замяшанне.</p>
<p>Зірнула ў вочы, і усмешка —</p>
<p>Такі дзявочы ўжо звычай —</p>
<p>Змяняе смутак і адчай.</p>
<p>У міг канчаецца замешка,</p>
<p>Як у ігры — арол ці рэшка?</p>
<p>Вось сэрца іх і разгадай!</p>
<p>Н а с ц я</p>
<p>А хіба ж не ўсё роўна вам,</p>
<p>Дзе мой каханы, тут ці там?</p>
<p>А ў с т р ы я к</p>
<p>Даруйце мне, я мо няўдала</p>
<p>I недарэчы запытаў,</p>
<p>Ды панна гэтак паглядала,</p>
<p>Як бы ляцець туды жадала</p>
<p>I праз драты і сець застаў.</p>
<p>Але стаяць тут небяспечна:</p>
<p>Бо свой жа кроўны, друг ці брат,</p>
<p>Можа выпусціць снарад,</p>
<p>Бо ж вайна бесчалавечна,</p>
<p>Слепавока, недарэчна,</p>
<p>I такіх выпадкаў шмат...</p>
<p>I раптам, нібы ў пацвярджэнне</p>
<p>Знячэўку сказаных ім слоў,</p>
<p>Пачуўся гук з тых берагоў,</p>
<p>Выццё і жудкае шыпенне...</p>
<p>Яшчэ хвіліна, яшчэ мгненне,</p>
<p>I — ррах! аж дым і чад пайшоў.</p>
<p>Настуся, бы аслупянела,</p>
<p>Збялела ўся як палатно —</p>
<p>Крывінкі ў твары не відно.</p>
<p>А ў с т р ы я к</p>
<p>За мною, панна! борзда! смела!</p>
<p>Калі жыццё вам недадзела:</p>
<p>Нас тут змятуць, як парахно!</p>
<p>Хапае Насцю ён за рукі,</p>
<p>А над галовамі іх зноў</p>
<p>Гудзе, вішчыць, аж стыне кроў.</p>
<p>Дзяўча бязвольна, без панукі</p>
<p>Уніз з ім коціцца у лукі,</p>
<p>Пад сцяты спад крутых ганоў.</p>
<p>I тут, за горкаю ў даліне,</p>
<p>Знаходзяць сховішча яны —</p>
<p>Іх схоў надзейны, зацішны,</p>
<p>Ды страшна, моташна дзяўчыне:</p>
<p>Ці так ці сяк яна загіне —</p>
<p>Ёй голас шэпча патайны.</p>
<p>Н а с ц я</p>
<p>О Божа мой! Дзе мама? тата?</p>
<p>Што з дзецьмі? дзе наша сям’я?</p>
<p>Адна схавалася тут я!..</p>
<p>Рука сваіх на нас паднята!..</p>
<p>Ды чым жа дзеці вінаваты?</p>
<p>Ох, доля, долечка мая!</p>
<p>А ў с т р ы я к</p>
<p>Будзьце мужны — пройдзе ліха,</p>
<p>Вы надзей не трацце,</p>
<p>Бо ж вайна: з яе кяліха</p>
<p>П’юць атруту брацці...</p>
<p>Няхай панна тут пабудзе,</p>
<p>Покі б’юць гарматы,—</p>
<p>Схоў тут добры ад арудзій,—</p>
<p>Я ж схаджу дахаты.</p>
<p>Н а с ц я</p>
<p>Не хадзіце!.. Божа мілы!</p>
<p>Ён пайшоў туды! чаго?</p>
<p>Прападзе, заб’юць яго,</p>
<p>Пахаваюць без магілы!..</p>
<p>Ой, блазніца я, блазніца!</p>
<p>Хто прасіў яго сюды?</p>
<p>Ён наклікаў нам бяды,</p>
<p>Ён наш вораг, чужаніца!</p>
<p>Шкадаваць яго? ніколі!</p>
<p>Ён пайшоў аддаць загад</p>
<p>Нашых біць з сваіх гармат,</p>
<p>Хоць і супраць сваёй волі!</p>
<p>Стаіць Настуся за гарою.</p>
<p>Навокал гром, яна адна...</p>
<p>Што ж? Піць няшчасце, дык да дна!</p>
<p>А думак звадлівыя роі</p>
<p>Плывуць і кружацца над ёю,</p>
<p>У вір зацягвае вайна.</p>
<p>I гэты вобраз чужаніцы,</p>
<p>Што раптам вынікнуў і знік,</p>
<p>Нібы спакуснік-чараўнік,</p>
<p>Мільгае ў шатах таямніцы,</p>
<p>Пераступаючы граніцы,—</p>
<p>У сэрца свой закон, язык.</p>
<p>Хто ён такі і скуль ён родам?</p>
<p>Хоць вораг ён, а быў як брат:</p>
<p>Адвёў ад смерці, ад гармат,—</p>
<p>На думкі прыйдзе мімаходам,</p>
<p>I нават стане яго шкода,—</p>
<p>Вярнуўся б хоць сюды назад.</p>
<p>Тым часам сціхла страляніна</p>
<p>З зарэчнай выгнутай дугі,</p>
<p>Што нікне ў полагу смугі.</p>
<p>Яшчэ прайшла адна хвіліна,</p>
<p>Маўчыць знямелая даліна,</p>
<p>Маўчаць таксама і лагі.</p>
<p>Ёй страшна тут адной і жудка,</p>
<p>Яна не верыць цішыне</p>
<p>I гэтай здрадніцкай вайне</p>
<p>I ловіць вухам гукі пудка,</p>
<p>Але спакойна і ціхутка</p>
<p>На іх, на нашай старане.</p>
<p>Глядзіць дзяўчына, штось гадае</p>
<p>Ды йдзе разважліва лужком</p>
<p>I думкі думае цішком</p>
<p>I тропкі-сцежкі разглядае,</p>
<p>А мо яшчэ што-хто згадае?</p>
<p>Аж зірк — і ён бяжыць трушком!</p>
<p>Настуся раптам пасмялела,</p>
<p>Бо страшна ёй, што ні кажы,</p>
<p>А з ім зручней, хоць ён чужы,</p>
<p>Да іскры іскра паляцела,</p>
<p>Хоць Насця й думаць не хацела</p>
<p>Аб кім другім, апроч Дзяжы.</p>
<p>Н а с ц я</p>
<p>Скажыце, пане афіцэру,</p>
<p>Не будуць больш ужо страляць?</p>
<p>А ў с т р ы я к</p>
<p>Аб гэтым вашым штабам знаць,</p>
<p>А мне як ведаць іх намеры?</p>
<p>Пасыпалі крыху няпрошаных гасцей,</p>
<p>Шукаючы напэўна батарэй.</p>
<p>Пашчупалі налева і направа —</p>
<p>Звычайная на фронце справа.</p>
<p>На гэты раз сышло шчасліва,</p>
<p>I вашы дома цэлы ўсе.</p>
<p>Але што новы міг нясе?</p>
<p>Вайна так зменліва, імгліва,</p>
<p>А вас мне шкода асабліва.</p>
<p>Як жыць у гэтай паласе,</p>
<p>Пад грукат грозны страляніны,</p>
<p>Дзе смерць вандруе штохвіліну</p>
<p>I душу муціць і трасе?</p>
<p>Н а с ц я</p>
<p>А што рабіць? Мы тут адны,</p>
<p>Дарогі пераняты,</p>
<p>І ноччу стаўся дзень відны,</p>
<p>Як ноч сляпы, зацяты...</p>
<p>Ды будзем жыць нейк тут —</p>
<p>Авось нас выратуе цуд.</p>
<p>А ў с т р ы я к</p>
<p>На свеце людзі ёсць усюды,</p>
<p>А вы тут, панна, не адны.</p>
<p>Не пакладайцеся на цуды,</p>
<p>Бо аджылі свой век яны.</p>
<p>Давайце лепш падбаем самі,</p>
<p>Як захавацца ад гармат,</p>
<p>Бо фронт не зрушыцца назад,</p>
<p>Прынамсі гэтымі часамі:</p>
<p>Вайна ўжо цягнецца гадамі,</p>
<p>А яшчэ возьме часу шмат...</p>
<p>Н а с ц я</p>
<p>Ох, нярадасныя ж весці</p>
<p>Аб вайне сказалі вы:</p>
<p>Будзе фронт стаяць на месце,</p>
<p>Каб усё спаліць і змесці!</p>
<p>Хто ж тут вытрывае ўрэшце,</p>
<p>З пекла вылезе жывы?</p>
<p>А ў с т р ы я к</p>
<p>Каго заб’юць, хто будзе тут жывы —</p>
<p>Ўсё гэта марнае гаданне,</p>
<p>Дарэмнае пытанне —</p>
<p>Не варта турбаваць на гэта галавы.</p>
<p>А трэба, панна, мець прыпынак</p>
<p>На той выпадак, як адтуль,</p>
<p>Накіраваўшы зевы руль,</p>
<p>Пашле вам рускі ваш начынак:</p>
<p>Не захавае нас будынак</p>
<p>I ад шрапнельных нават куль!</p>
<p>Н а с ц я</p>
<p>Зямля прыпыніць нас усіх,</p>
<p>Далёкіх, блізкіх і чужых.</p>
<p>А ў с т р ы я к</p>
<p>Эх, панна мілая!</p>
<p>Не трэба быць такой:</p>
<p>Я за здароўе вам,</p>
<p>А вы мне за ўпакой!</p>
<p>А вось наконт зямлі,</p>
<p>То гэта справядліва,</p>
<p>I выхад вы знайшлі.</p>
<p>Дык віват, панна, віват!</p>
<p> </p>
<p>Жыццё спавольна, скокам-бокам,</p>
<p>І тут вайшло ў свае правы.</p>
<p>Зямлю парэзалі равы,</p>
<p>А фронт міглівым сваім вокам</p>
<p>Глядзеў, змагаючыся з мрокам,</p>
<p>З-пад хмура ссунутай брывы.</p>
<p>Паўзла тады бясшумна пляма,</p>
<p>Халодны бляск, па скронях гор</p>
<p>I вырывалася ў прастор,</p>
<p>А следам гулкіх стрэлаў гаму</p>
<p>Гарматы кідалі за браму</p>
<p>У дрот завітых сваіх нор.</p>
<p>Гулі гарматы несціхана,</p>
<p>Калі здалёк, калі зблізка,</p>
<p>I чыясь грозная рука</p>
<p>Гразіла людзям пастаянна,</p>
<p>А гоман мараў, мілы, зманны,</p>
<p>У светлых далечах блукаў.</p>
<p>Такая ўжо ўласцівасць наша —</p>
<p>Ад цёмных будняў уцякаць,</p>
<p>Каб адплаціць сабе ў сто краць</p>
<p>За гора выпітага чашу</p>
<p>I мары выпусціць на пашу,</p>
<p>Каб шчасця ў марах пашукаць.</p>
<p>Але вярнуся я ў Засценне,</p>
<p>Дзе трохі звыкліся з вайной</p>
<p>I дзе з надзеяй патайной</p>
<p>Канца чакалі, замірэння,</p>
<p>Ды фронт стаяў, як знак цярпення,</p>
<p>Завіты сеткай драцяной.</p>
<p>Стары Галута зноў паціху</p>
<p>Абходы робіць на дварэ —</p>
<p>Ахвота ўсё ж яго бярэ</p>
<p>Падбаць аб справах сваіх крыху,</p>
<p>I, прызвычаіўшыся к ліху,</p>
<p>Папар пад жыта ён арэ.</p>
<p>А з поля прыйдзе, каля дому</p>
<p>Работу знойдзе зноў стары:</p>
<p>Бы крот капаецца ў нары,</p>
<p>Сваю палепшвае харому,—</p>
<p>Той госць, чужак, памог старому</p>
<p>Зямлянку зладзіць у гары.</p>
<p>I нават выслаў на падмогу</p>
<p>Ён, вораг наш, сваіх салдат!</p>
<p>Хіба ж зрабіў бы так свой брат?</p>
<p>Ёсць дзе схавацца, дзякуй Богу,</p>
<p>Калі дадуць з-пад тога логу,</p>
<p>Засыплюць нашы жа з гармат!</p>
<p>I вось Галута ў тым кірунку</p>
<p>Пайшоў і шмат яшчэ далей —</p>
<p>Скаціну такжа пажалей.</p>
<p>Нашто ж цярпець і ёй усчункі?</p>
<p>I тут не хітрыя рахункі,</p>
<p>I так спакойней і смялей...</p>
<p>Зямлянка ўсіх надзейна туліць</p>
<p>I нават песціць малышоў:</p>
<p>Такіх прыўдалых салашоў</p>
<p>Ніякі стрэл не перакуліць.</p>
<p>Зямлянка забаўкі ім суліць,</p>
<p>Нібы вялікдзень ім прыйшоў.</p>
<p>Для іх цікава гэта змена,</p>
<p>I новы быт, і новы стан,</p>
<p>I невядомы той шатан,</p>
<p>Што здрыгане часамі сцены,</p>
<p>I гуд крылатае сірэны;</p>
<p>Той шум, што ўзніме араплан.</p>
<p>А гэты рух у блізкім тыле,</p>
<p>Нямоўчны гром калёс машын!</p>
<p>Нібы шалёны нейкі млын:</p>
<p>Браневікі, аўтамабілі,</p>
<p>Матацыклеты ў кожнай хвілі,</p>
<p>Ці ж мала дзецям тут навін?</p>
<p>Жанкі таксама каля хаты</p>
<p>Ці ў агародзе вядуць рэй —</p>
<p>З работай час ідзе хутчэй,</p>
<p>I дзень, работаю заняты,</p>
<p>Разводзіць думак рой зацяты,</p>
<p>I ноч праходзіць весялей.</p>
<p>Не век жа будзе стан вось гэты,</p>
<p>І прыйдзе нейкі ўсё ж канец,</p>
<p>Апошні ўзложыць свой вянец,</p>
<p>Акорд апошні будзе спеты,</p>
<p>Бо што жыццё без жаднай мэты?</p>
<p>Прыйдзі ж, ты, міру пасланец!</p>
<p>Прыйдзі, знімі ярмо тамлення,</p>
<p>З народаў крыж пакут знімі,</p>
<p>Бо свет усеяны касцьмі,</p>
<p>Бо дух сышоў людскі ў зацьменне,</p>
<p>Бо гасне радасці праменне,</p>
<p>Бо твар зямлі абліт слязьмі.</p>
<p>Няма ж надзей на мір жаданы,</p>
<p>Канец вайне губляўся ў цьме,</p>
<p>I фронт гатовіўся к зіме,</p>
<p>Прыціхшы, злы, неразгаданы,</p>
<p>Стаіўшы здрадніцкія планы</p>
<p>I нешта маючы на ўме.</p>
<p>Мінуў і месяц з той часіны,</p>
<p>Як фронт спыніўся і заціх,</p>
<p>А Насця ў думках патайных</p>
<p>Чакае зручнае часіны,</p>
<p>Каб кінуць дом свае айчыны</p>
<p>I перабрацца да сваіх.</p>
<p>Яе падчас грызе сумленне,</p>
<p>Чаго сядзіць спакойна тут?</p>
<p>Чаму не возьме часць пакут</p>
<p>I боляў тых, таго мучэння,</p>
<p>Таго бясконцага цярпення,</p>
<p>Што на сябе нясе там люд?</p>
<p>Ды як адолець ёй парогі,</p>
<p>Дазоры, варты і драты?</p>
<p>Не, марны план яе, пусты!</p>
<p>Яна не пройдзе стан аблогі —</p>
<p>Няма мажлівасці, ні змогі</p>
<p>Прайсці праз гэтыя платы.</p>
<p>I тут бывала нечакана,</p>
<p>Бы злодзей, спотайку, няўзнак,</p>
<p>На думкі прыйдзе аўстрыяк.</p>
<p>Які ён добры, выхаваны —</p>
<p>Хоць прылажы яго да раны,</p>
<p>Хоць ён і вораг як-ніяк!</p>
<p>I пойдуць думкі мімаволі</p>
<p>У іншы бок, як на той грэх.</p>
<p>Іх госць, Ян Крочак, родам чэх,</p>
<p>Настаўнік быў у чэшскай школе,</p>
<p>Цяпер жа стаўся ў іншай ролі,</p>
<p>Вайны прайшоўшы курс наспех.</p>
<p>Ён не чужаецца іх дому,</p>
<p>Гатовы ўсім дапамагчы</p>
<p>I ад бяды засцерагчы.</p>
<p>Яму прызнаны, як нікому,</p>
<p>На гэтым страшным пераломе,</p>
<p>Дзе вір вайны іх налучыў.</p>
<p>Часамі зручнаю часінай,</p>
<p>Пад голас сцішаны вайны</p>
<p>Гаворку распачнуць яны</p>
<p>З сваіх прыгод, свае краіны</p>
<p>I аб той чэхавай айчыне,</p>
<p>Дзе рост культуры так буйны.</p>
<p>Як ён натхнёна і ахвотна</p>
<p>Аб школе гутарку вядзе!</p>
<p>Няма тут школ такіх нідзе,</p>
<p>Хоць ён іх бачыў мімалётна;</p>
<p>Але уражанне журботна:</p>
<p>Душа баліць — на іх глядзець..</p>
<p>I Насця ўсё прыпамінае,</p>
<p>Ці лепш — прыпомніцца само.</p>
<p>Згрызоты, план яе — дармо!</p>
<p>Сама не ведае, не знае,</p>
<p>Дзе думка-веюшка лунае,</p>
<p>Распрогшы клопату ярмо.</p>
<p> </p>
<h3><a id="chapter9"></a>VIII</h3>
<p>Гаварыла вольха-маці</p>
<p>Свайму коціку-дзіцяці:</p>
<p>«Не збірайся ў свет нязнаны,</p>
<p>Бо спаткаеш лёс паганы,</p>
<p>А ці хопіць табе змогі</p>
<p>У чужыне стаць на ногі?</p>
<p>Не шукай жа, сынку любы,</p>
<p>У вандроўцы сабе згубы!»</p>
<p>Адказаў сын ёй на гэта:</p>
<p>«Вандраванне — мая мэта.</p>
<p>Сам не рад я вандраваці,</p>
<p>Ды такі ўжо мой лёс, маці!»</p>
<p>Аклікала верба хвалю,</p>
<p>Што бурліла ў перавале:</p>
<p>«Стой, спыніся: там парогі!</p>
<p>Разаб’ешся ў іх, нябога!»</p>
<p>«Ну, што ж? — хваля адказала:—</p>
<p>Рэчка волю мне звязала!»</p>
<p>Запыталася былінка</p>
<p>У малюсенькай пылінкі:</p>
<p>«Ты куды ляціш, малая?</p>
<p>Бачыш, сонца як палае!</p>
<p>Прападзеш, згарыш бясследна,</p>
<p>Мой пылок, маленькі, бедны!»</p>
<p>А пылінка адказала:</p>
<p>«Сонца волю мне звязала,</p>
<p>Асляпіла мае вочы —</p>
<p>Мусіць гэтак сонца хоча...</p>
<p>Дай жа, дай жа мне параду —</p>
<p>I згарэць я ў сонцы рада!»</p>
<p>Бы золак пахмурнага рання,</p>
<p>Сціха, нясмела, здаляка</p>
<p>Мільгаўся вобраз чужака.</p>
<p>Як невядомае насланне,</p>
<p>Пісала ў сэрцы заклінанне</p>
<p>Чыясь спакусная рука.</p>
<p>Ды не зважала перш дзяўчына,</p>
<p>Што ўспомніць часам і аб ім,</p>
<p>Аб афіцэрыку чужым...</p>
<p>Не — тут не гэтая прычына,</p>
<p>Хоць ён і голец-малайчына,</p>
<p>Прыгожы, з сэрцам залатым,</p>
<p>А проста ёй было цікава</p>
<p>Пазнаць крыху бліжэй яго,</p>
<p>Ну хоць як ворага свайго,</p>
<p>Бо вораг быў у такой славе,</p>
<p>Што гвалты чыніць і расправы,—</p>
<p>Аб ім набаялі ўсяго!</p>
<p>А гэты «вораг» такі мілы,</p>
<p>Такі адзыўлівы, жывы,</p>
<p>Шануе людскасці правы,</p>
<p>Не злоўжывае правам сілы</p>
<p>I ў гэтым стане іх пахілым</p>
<p>Ім не прынізіў галавы.</p>
<p>Наадварот — як нейкі родны,</p>
<p>Як блізкі прыяцель іх, брат,</p>
<p>Рабіў і робіць дабра шмат,</p>
<p>I гэта ў час ліхі, разбродны,</p>
<p>Калі свет жорсткі стаў, халодны,</p>
<p>Калі ачнуўся ў людзях кат.</p>
<p>Цікавасць гэтая законна,</p>
<p>I Насцю нечага вініць,</p>
<p>Што часам Крочака прысніць:</p>
<p>Дарога снам незабаронна —</p>
<p>Заўважыць трэба бесстаронна,—</p>
<p>У іх свая пуціна-ніць.</p>
<p>I вось па гэтай пуцявіне</p>
<p>Праявы розныя брылі,</p>
<p>Як цені-блескі па зямлі,</p>
<p>Ды аздаблялі яў дзяўчыне,</p>
<p>I ўжо па новай ручаіне</p>
<p>Яе прыгоды паплылі.</p>
<p>Настане раніца, бывала,</p>
<p>I тое, што спляцецца ў сне,</p>
<p>Як нейкі спеў яе вясне,</p>
<p>Спакусна вабіць, парывае,</p>
<p>I гэты сон перажывае</p>
<p>Яна ў дрымотнай цішыне.</p>
<p>I хваля радасці часамі,</p>
<p>Усплыўшы з потайных глыбінь.</p>
<p>Захопіць Насцю ў сваю плынь,</p>
<p>I пойдуць думкі, пойдуць самі,</p>
<p>Услаўшы сцежкі абрусамі,</p>
<p>У край чароўны, ў яснасць-сінь.</p>
<p>А ўстане раніцай з пасцелі,</p>
<p>Яна — што грэх ужо таіць? —</p>
<p>К люстэрцы зараз падбяжыць</p>
<p>I пасмы русае кудзелі</p>
<p>Заўе старанней, паднядзеліць</p>
<p>I лішні час тут пастаіць.</p>
<p>А потым з пэўнай засцярогай,</p>
<p>З дзявочай хітрасцю яна</p>
<p>Тайком падыдзе да акна.</p>
<p>Заб’ецца ў сэрцы штось трывогай,</p>
<p>Калі мільгнецца профіль строгі</p>
<p>I фрэнчык з шэрага сукна.</p>
<p>Ён ходзіць тут, бы штось шукае,</p>
<p>Заняты чымся, як відаць,</p>
<p>А чым? — не трудна адгадаць.</p>
<p>Шчаслівы смех яе блукае,</p>
<p>Ды наша Насця не такая,</p>
<p>Каб тут жа знак які падаць.</p>
<p>Назад падасца далей, глыбей,</p>
<p>Вачэй не зводзіць з юнака</p>
<p>I пазірае здаляка...</p>
<p>Эх, сэрца дзеўчае не рыб’е:</p>
<p>Ёй шкода чэха! Выйсці хіба,</p>
<p>Сустрэць знянацку чужака?</p>
<p>Але ці гожа, ці прыстойна?</p>
<p>Не — для дзяўчыны не з рукі</p>
<p>На крок адважыцца такі.</p>
<p>А сэрца б’ецца неспакойна,</p>
<p>На волю просіцца настойна,</p>
<p>Ну, хоць пад тыя вішнякі,</p>
<p>Дзе так зацішна, так журботна...</p>
<p>I праўда, лепш пайсці туды,</p>
<p>Замесці там свае сляды.</p>
<p>Яна выходзіць бесклапотна,</p>
<p>А ты, мой чэх, шнуруй самотна.</p>
<p>А ёй-то што? такой бяды!</p>
<p>I так вось, спокваля, украдкам,</p>
<p>Самой Настусі неўзнакі,</p>
<p>Ёй лёс надарыўся такі</p>
<p>I непрадбачаным парадкам</p>
<p>Дзявочым думкам і загадкам</p>
<p>Рысуе новыя шляхі.</p>
<p>Яна ў садку адна-адненька.</p>
<p>Гарыць у кропельках расы</p>
<p>Адбітак вечнае красы.</p>
<p>У лісцю конік дзесь затрэнькаў,</p>
<p>I пчолы такжа памаленьку</p>
<p>У хор зліваюць галасы.</p>
<p>У вішняку шчабечуць птушкі.</p>
<p>У іх свой клопат і свой лад,</p>
<p>Свае павіннасці, загад.</p>
<p>А там, з-за смужна-сіняй дужкі,</p>
<p>Што павіваецца істужкай,</p>
<p>Грыміць пярэклічка гармат.</p>
<p>Паветра поўняць тыя гукі,</p>
<p>Дрыжыць надзем’е і зямля,</p>
<p>I дрэвы ходзяць да камля,</p>
<p>Як бы ад болю ці ад мукі,</p>
<p>I стогнуць сцішаныя лукі,</p>
<p>I нібы вохкае ралля,</p>
<p>I так усе дні і ўсе ночы</p>
<p>Грыміць-гугухкае дзесь гром,</p>
<p>Віхруе віхрам-перуном.</p>
<p>А тут лагодна чмель бармоча</p>
<p>I ветрык з дрэвамі шапоча...</p>
<p>Як ціха тут, пад іх шатром!</p>
<p>Яна ўглядаецца кудысьці</p>
<p>У той засмучаны прастор,</p>
<p>Дзе спынен воражы напор,</p>
<p>Дзе людзі гінуць без карысці,</p>
<p>I ёй тут зноў, як і калісьці,</p>
<p>У сэрца ціснецца дакор.</p>
<p>Былых настрояў адгалоскі</p>
<p>I водгук мар яе былых</p>
<p>Нясуць гарчэчы ёй кяліх —</p>
<p>Ідуць на спад, як неданоскі,</p>
<p>Яе каханне, вернасць, слёзкі...</p>
<p>О стыд які — дзе ўлада іх?</p>
<p>Яна і так і сяк мяркуе,</p>
<p>Каб апраўдаць душы той стан</p>
<p>І разагнаць ліхі туман.</p>
<p>Хіба ж ёй шчырасці бракуе?</p>
<p>Хіба ж аб мілым не смуткуе?</p>
<p>Хіба ж адважыцца на зман?</p>
<p>I з сэрца выліцца гатовы</p>
<p>I думкі шчырыя і словы —</p>
<p>«Любы, мілы, незабыўны!</p>
<p>Ты пачуй мяне хоць раз:</p>
<p>Час мінулы, міг наш дзіўны —</p>
<p>Непарушны, непарыўны,</p>
<p>I агонь той не пагас.</p>
<p>Я з табою ўсюды-ўсюды.</p>
<p>Кожны момант, кожны міг.</p>
<p>Думкі-мары-песні-гуды,</p>
<p>Іх, цябе я не пазбуду,</p>
<p>Радасць чэрпаю бо ў іх.</p>
<p>Дзе ж ты, любы? Хоць прысніся:</p>
<p>Радасць, шчасце — тыя сны.</p>
<p>Дык вярніся,</p>
<p>Адгукніся,</p>
<p>Светлы сон мае вясны!»</p>
<p>Ды што хітрыць, крывіць душою?</p>
<p>Навошта лгаць самой сабе</p>
<p>У тых прызывах і кляцьбе,</p>
<p>Калі апошняю парою</p>
<p>Ён, гэты чэх, стаіць прад ёю</p>
<p>У нейкай стоенай журбе?</p>
<p>Ён з ёю ўсюды ўдзень і ўночы,</p>
<p>У часе бур і цішыні,</p>
<p>Нібы закляты, насланы.</p>
<p>Як цень, у мыслях яе крочыць</p>
<p>I запаўняе свет дзявочы</p>
<p>I яў трывожыць ёй і сны.</p>
<p>Няўжо яна — і хто дасць веры? —</p>
<p>Кахае Крочака? — Мана!</p>
<p>Ну, смех, фацэцыя адна!</p>
<p>I не было таго ў намеры,</p>
<p>I не ў яе гэта манеры</p>
<p>Змяняць Барыса на блазна!</p>
<p>Ён, праўда, гэты, сімпатычны,</p>
<p>Высокі лоб і ясны твар,</p>
<p>Як неба майскае без хмар,</p>
<p>I голас звонкі і музычны,</p>
<p>I сам такі ён энергічны,</p>
<p>А вочы свецяцца, як жар.</p>
<p>I думкі Насціны паволі</p>
<p>Палоніць зноў чэх, а Барыс</p>
<p>У дзеўчых марах дзесь павіс</p>
<p>I загубіўся мімаволі,</p>
<p>На нейкі час зышоўшы з ролі</p>
<p>I апусціўшыся наніз.</p>
<p>Ну, што ж? Дзяжа цяпер далёка,</p>
<p>Аб ім і вестачак няма,</p>
<p>I не пашлеш яму пісьма.</p>
<p>Яна ж зусім тут адзінока,</p>
<p>А што ён, чэх, папаў на вока,</p>
<p>Яна не рада і сама.</p>
<p>I тым жа часам патаёма —</p>
<p>Ці ж можна ёй паслаць дакор? —</p>
<p>Ускіне вочы на свой двор</p>
<p>I вухам ловіць крок знаёмы,</p>
<p>I ўсё то робіць несвядома,</p>
<p>Развагам тым наперакор!</p>
<p>I ёсць у Насці прадчуванне —</p>
<p>Жаданняў, мусібыць, сляды,—</p>
<p>Што прыйдзе чэх яе сюды!</p>
<p>I... ша! міжвольнае дрыжанне</p>
<p>I лёгкі трэпет хвалявання —</p>
<p>Ідзе Ян Крочак сапраўды!</p>
<p>Яна ўся радасць і імкненне,</p>
<p>У вочках блеск, на губках смех —</p>
<p>Выяўны знак яе уцех,</p>
<p>I твар цвіце ад здавалення.</p>
<p>Яшчэ хвілінка, яшчэ мгненне —</p>
<p>I руку ёй паціснуў чэх.</p>
<p>К р о ч а к</p>
<p>Аб кім жа гэта панна марыць</p>
<p>У паэтычным вішняку?</p>
<p>Н а с ц я</p>
<p>Жаданне ведаць усё — старыць,</p>
<p>А старасць вам не на руку.</p>
<p>К р о ч а к</p>
<p>А з маладосці толку мала —</p>
<p>Такі, відаць, ужо мой кон.</p>
<p>Н а с ц я</p>
<p>Які журботны тон!</p>
<p>Пусціць бы слёзку не мяшала!</p>
<p>К р о ч а к</p>
<p>У гэтай галіне —</p>
<p>Даруйце мне —</p>
<p>Мастак ваш брат,</p>
<p>А не салдат.</p>
<p>Н а с ц я</p>
<p>Хто мерыў нашы слёзы?</p>
<p>Ох, плача і салдат!..</p>
<p>На людзях весел, рад,</p>
<p>А сэрца торкаюць занозы.</p>
<p>I пэўна ж часам, небарача,</p>
<p>I не слязьмі — крывёй заплача.</p>
<p>К р о ч а к</p>
<p>Бывае ўсяк —</p>
<p>Залежыць гэта ад ваяк.</p>
<p>Н а с ц я</p>
<p>А, выбачайце,— самі вы</p>
<p>Наконта слёзак якавы?</p>
<p>Няўжо не плакалі ні разу,</p>
<p>Не палічыце за абразу?</p>
<p>Ці, можа, вы з свае ахвоты</p>
<p>Ваяцкія ўзялі турботы?</p>
<p>К р о ч а к</p>
<p>О не!.. Змяняць па добрай волі</p>
<p>Паказку школьную на штык?!</p>
<p>Я, выбачайце, не разнік.</p>
<p>Пайсці ахвотаю? ніколі!</p>
<p>Я вам скажу яшчэ і болей.</p>
<p>Я шанаваць людзей прывык.</p>
<p>Я не гвалтоўнік, не насільнік,</p>
<p>Я — славянін і ваш прыхільнік.</p>
<p>Ці плакаў я? Скажу адкрыта —</p>
<p>Не надта борзды я да слёз.</p>
<p>Я сіратою ў нэндзы рос.</p>
<p>Гарчэча ж дзён малых забыта,</p>
<p>А радасць дружбы не набыта,</p>
<p>I друга сэрца не даў лёс.</p>
<p>Так вось і жыў, бы воўк-аблетак.</p>
<p>Чаго мне шкода — школы, дзетак.</p>
<p>Але было адно здарэнне,</p>
<p>Ці эпізод, вярней сказаць,</p>
<p>Калі я слёз не мог здзяржаць.</p>
<p>Быў люты бой. Кроў, разбурэнне...</p>
<p>Пачаў ваш рускі адступленне,</p>
<p>З Карпатаў зрушылася раць.</p>
<p>Шоў я ў рэзерве і ў даліне</p>
<p>Дзіцятка бачу пры жанчыне.</p>
<p>Яна ляжыць, і губы сцяты,</p>
<p>А рукі — крыжам на зямлі,</p>
<p>Бы моліць, каб сынка ўзялі.</p>
<p>А хлопчык — ах і вачаняты! —</p>
<p>Глядзіць, бы мыслямі заняты:</p>
<p>Што гэта значыць? і калі</p>
<p>Ачнешся ты і ўстанеш, маці?..</p>
<p>Гадкоў не больш, як два, дзіцяці.</p>
<p>Пайшлі мы далей. На прывале,</p>
<p>Паходам стомлены, я лёг.</p>
<p>Але ўсю ноч заснуць не мог,</p>
<p>I нейкі жаль гарачай хваляй</p>
<p>Шугаў мяне, і ўсё стаялі</p>
<p>Ён і яна ў маіх вачах:</p>
<p>Яна з прастрэленай грудзінай,</p>
<p>А хлопчык з мудрай сваёй мінай.</p>
<p>Гняло мяне штось, як загадка:</p>
<p>Нашто ўсё гэта і к чаму</p>
<p>Выводзіць з нутраў боль і цьму?</p>
<p>За што, за што забіта матка?</p>
<p>Што стане з бедным хлапчаняткам?</p>
<p>Каму паскардзіцца? Каму?</p>
<p>Хто зблутаў, збэрсаў яго ніці?..</p>
<p>I плакаў Ян над гэтым дзіцем!..</p>
<p>У сцятых вуснах той жанчыны,</p>
<p>У раскрыжованых руках</p>
<p>Я прачытаў нязмерны жах,</p>
<p>Дакор, прысуд за гвалт звярыны,</p>
<p>Што людзі чыняць над людзінай,</p>
<p>I ўсёй культуры іхняй крах.</p>
<p>Дзіця і маці — сымбаль вечны</p>
<p>Таго, што ёсць больш чалавечна...</p>
<p>Яны чужыя мне.</p>
<p>Я іх не знаю, хто яны,</p>
<p>Але я востра адчуваю</p>
<p>Сваю віну, і ў той віне</p>
<p>Мільён няшчасных прабывае,</p>
<p>Не ўсведамляючы віны.</p>
<p>Ці можа быць нам апраўданне?</p>
<p>Куды мы прыйдзем з нашым злом?</p>
<p>За зло мы ўсе адказ нясём...</p>
<p>Дзяўчына слухала з адданнем</p>
<p>I кожны сказ апавядання</p>
<p>Ўбірала ўсім сваім нутром.</p>
<p>Н а с ц я</p>
<p>Які вы добры, чалавечны!</p>
<p>Даруйце мне мой тон —</p>
<p>Фальшывы стаўся ён</p>
<p>I, можа, недарэчны.</p>
<p>Вы так балюча, так глыбока</p>
<p>Адчулі жах вайны!..</p>
<p>Вы слаўны і дзіўны</p>
<p>I гэтак адзінокі!</p>
<p>Мне проста сорамна прад вамі...</p>
<p>Ды ў чым жа тут віна?</p>
<p>Каму ж міла вайна</p>
<p>I гэты гвалт над намі?</p>
<p>I штось яшчэ сказаць хацела,</p>
<p>Ды раптам нейкі жаль пашыб,</p>
<p>I мімаволі горкі ўсхліп</p>
<p>Ускалыхнуў яе ўсё цела,</p>
<p>Бо сэрца дужа набалела,</p>
<p>Бо ў ім засеў калючы шып.</p>
<p>Закрыла твар яна рукамі,</p>
<p>Каб слёзам волі больш не даць</p>
<p>I з болем сэрца саўладаць,</p>
<p>Ды слёзы беглі, беглі самі,</p>
<p>А ветрык зюкаў з вішнякамі —</p>
<p>У іх свой клопат, як відаць.</p>
<p>К р о ч а к</p>
<p>Не плачце, панначка, не трэба —</p>
<p>Даволі, досыць слёз!</p>
<p>Даруйце мне, на міласць неба,</p>
<p>Бо гэта жалю я нанёс.</p>
<p>Ну, годзі ж! плакаць так ці можна?</p>
<p>I ён рукою асцярожна</p>
<p>Яе плячо крануў, патрос.</p>
<p>Яна скланіла галоў ніжай,</p>
<p>I мімаволі, незнарок,</p>
<p>Бы хтось памкнуў у яго бок.</p>
<p>I ён схіліўся яшчэ бліжай...</p>
<p>Мільгнула штось пакутным крыжам</p>
<p>I ўсё закрыў спакусны мрок.</p>
<p> </p>
<h3><a id="chapter10"></a>IX</h3>
<p>Свет дзівосны</p>
<p>Радасць точыць,</p>
<p>Нехта ж злосны,</p>
<p>Безжалосны</p>
<p>Следам крочыць,</p>
<p>Есць нам вочы.</p>
<p>Шыр, прасторы</p>
<p>Перад намі,</p>
<p>А ты, гора,</p>
<p>З долу, мора</p>
<p>Гнеш нам раме,</p>
<p>Б’еш нагамі!</p>
<p>Свет зачынен,</p>
<p>Воля скута.</p>
<p>Хоць не вінен,</p>
<p>Ды павінен</p>
<p>Піць атруту</p>
<p>I пакуту.</p>
<p>Ростань. Грані.</p>
<p>Цень. Змярканне.</p>
<p>Ды ў тумане</p>
<p>Золак гляне —</p>
<p>Пробліск рання</p>
<p>I світання.</p>
<p>Хваля скіне,</p>
<p>Хваля ўзніме.</p>
<p>Ты ж плыві на хвалі з хваль:</p>
<p>Ліха згіне,</p>
<p>Як у дыме.</p>
<p>Дык жыві, гартуйся ў сталь!</p>
<p> </p>
<p>Пачутак востры нейкай страты</p>
<p>Навёў на прапаршчыка сум,</p>
<p>Як улілася Галя ў тлум,</p>
<p>Апошні раз кіўнуўшы «брату».</p>
<p>Схаваў яе натоўп стракаты,</p>
<p>Дзе слоў акорды губіць шум.</p>
<p>Нападарожным шчырым словам</p>
<p>Ён павітаў не без прыкрас</p>
<p>У думках Галю яшчэ раз,</p>
<p>Бо на шляху яго жыццёвым</p>
<p>Яна мільгнула чымся новым,</p>
<p>Каб жыць у мыслях доўгі час.</p>
<p>Ён вынуў кніжку запісную,</p>
<p>Лісток той з адрасам дастаў</p>
<p>I Галін адрас прачытаў,</p>
<p>Адчуўшы крыўду патайную,</p>
<p>Што гэту радасць, здань лясную,</p>
<p>Яму хтось знішчыў, не спытаў.</p>
<p>Такое слаўнае спатканне,</p>
<p>Такое дзіўнае звяно —</p>
<p>I абрываецца яно,</p>
<p>Каб з большай сілай праканання</p>
<p>Яму напомніць аб змярканні:</p>
<p>Жыцця ж свайго няма даўно!</p>
<p>Бо што цяпер ён? пыл бязвольны,</p>
<p>Узняты ў сонцавай касе,</p>
<p>Што вецер круціць і нясе</p>
<p>Або мяняе з прахам дольным.</p>
<p>I ён падпаў пад лёс супольны,</p>
<p>Перад якім бяссільны ўсе.</p>
<p>На лад журботны думкі хіляць,</p>
<p>Нясуць к другому рубяжу.</p>
<p>Героя нашага Дзяжу.</p>
<p>Д з я ж а</p>
<p>Хто волю смеў маю знясіліць</p>
<p>I дух мой вольны абяскрыліць</p>
<p>I палажыць яму мяжу?</p>
<p>Я жыць хачу, я прагну волі,</p>
<p>Хачу ў свае стаць берагі,</p>
<p>Мяне ж загналі ў абцугі,</p>
<p>Ад плыні ўласнай адкалолі.</p>
<p>Я — ліст сарваны, і не болей!</p>
<p>Нікчэмны пыл нямой смугі.</p>
<p>I я з нявольніцкай пакорай,</p>
<p>Адвыкшы быць самім сабой,</p>
<p>Іду на масавы убой</p>
<p>У імя Молаха-пражоры,</p>
<p>Пратэст зацяўшы і дакоры,</p>
<p>I сам апраўдваю разбой.</p>
<p>За што ж гібець? за чэсць капралаў?</p>
<p>За махляроў, што ў старане</p>
<p>Турботы маюць аб машне,</p>
<p>Бо ім мільёнаў яшчэ мала,</p>
<p>Ім болей трэба капіталаў</p>
<p>I напляваць ім на мяне!</p>
<p>Дык што жыццё? адна хвіліна!</p>
<p>К чаму развага і журба?</p>
<p>Грымі ж, ваяцкая труба!</p>
<p>Жыві, вайна і трасяніна,</p>
<p>Бо патрабуе так айчына</p>
<p>I... псіхалогія раба!</p>
<p>У цішы ды ў адзіноце</p>
<p>Ходзяць думкі патаёма</p>
<p>I знікаюць у самоце,</p>
<p>I нікому невядомы</p>
<p>Ні ўзлёты іх, ні громы,</p>
<p>Бо бясплодны па істоце.</p>
<p>Ды ўсё на свеце пераходна,</p>
<p>Адно змяняецца другім,</p>
<p>То часам добрым, то благім,</p>
<p>I тое, што сягоння модна, —</p>
<p>Назаўтра станецца нягодна</p>
<p>I смешным зробіцца, пустым.</p>
<p>Жыццё ў сваёй агульнай плыні</p>
<p>Знаходзіць рэчышча само</p>
<p>I запражэ цябе ў ярмо,</p>
<p>А ткань-узор пабочных ліній</p>
<p>Без жалю ўсякага адкіне</p>
<p>I скарбы возьме пад замок.</p>
<p> </p>
<p>I наш Барыс Дзяжа хоць-нехаць,</p>
<p>Пратэст гукнуўшы ўпатайне,</p>
<p>Успомніць мусіў аб вайне.</p>
<p>Цяпер яму нядоўга ехаць,</p>
<p>I блізкасць фронту, яго рэха</p>
<p>Ужо тут чуюцца ўдвайне.</p>
<p>Куды ні глянь — адны мундзіры,</p>
<p>Салдаты, сёстры, дактары,</p>
<p>I генерал мільгне стары,</p>
<p>Слуга прастолу грозны, шчыры...</p>
<p>У сумятні у той, ў віры</p>
<p>Душа ўнікае без пары.</p>
<p> </p>
<p>Д з я ж а</p>
<p>Складаная і страшная махіна!</p>
<p>А нечая ж рука</p>
<p>Кіруе здаляка —</p>
<p>Пад нумарам тут кожная людзіна!</p>
<p>Плыве, брыдзе,</p>
<p>Не губіцца нідзе,</p>
<p>Пакуль не прападзе,</p>
<p>Як нейкая скаціна.</p>
<p>I гарката усведамлення,</p>
<p>Што ты — бязвольны пыл, труха,</p>
<p>Зноў падкрадаецца сціха,</p>
<p>А ў душу сходзіць атупенне</p>
<p>I з гэтым лёсам прымірэнне —</p>
<p>Заб’юць, скалечаць там — няхай.</p>
<p>Абы сысці з дарог блукання,</p>
<p>Пазбыць стан гэты крыжавы,</p>
<p>Як лішні клопат з галавы —</p>
<p>Абрыдла быць на скрыжаванні</p>
<p>У прыкрых думках-разважанні.</p>
<p>Хутчэй бы слуп той межавы!</p>
<p>На трэці дзень разлукі з Галяй</p>
<p>Спыніўся поезд і... канец!</p>
<p>Выходзь з машыны, маладзец!</p>
<p>Няма табе дарожак далей,</p>
<p>Ніхто не выкажа тут жалю...</p>
<p>Этап. Маршрут.</p>
<p>Фронт блізка тут,</p>
<p>I на пазіцыях юнец!</p>
<p>Усе фармальнасці адбыты</p>
<p>I па парадку, як адны,</p>
<p>Па чыну рапарты зданы.</p>
<p>I ён на свеце не забыты:</p>
<p>Знайшоў свой нумар тут — і квіта:</p>
<p>Ваюй, забыўшы мары-сны!</p>
<p>I тут Барыс адчуў адразу,</p>
<p>Што ён папаў на іншы свет,</p>
<p>Дзе кожны міг кладзе свой след,</p>
<p>Дзе ўсе храбрацца для паказу</p>
<p>I трусасць лічаць за абразу,</p>
<p>Хоць носяць трусасці прыгнет.</p>
<p>У таварыстве ж гэтым новым</p>
<p>Яго сустрэлі звысака,</p>
<p>Як сустракаюць навіка,</p>
<p>I часта холадам зімовым</p>
<p>Ад жартаў веяла суровых,</p>
<p>Што так зніжалі юнака.</p>
<p> </p>
<p>А д з і н  а ф і ц э р</p>
<p>Ну, што ў тылу? А як гульнулі?</p>
<p> </p>
<p>Д р у г і  а ф і ц э р</p>
<p>Па вас даўно тут плачуць кулі.</p>
<p> </p>
<p>Т рэ ц і</p>
<p>А аўстрыяцкі «чамадан» —</p>
<p>Яго вы, баценька, не чулі —</p>
<p>Такія тут падносіць дулі,</p>
<p>Што пылам ляжаш на дырван.</p>
<p> </p>
<p>Ч а ц в ё р т ы</p>
<p>Заробіш чын, здабудзеш крыж,</p>
<p>А смерць пакажа табе шыш.</p>
<p> </p>
<p>Д р у г і</p>
<p>Часцей без крыжа і без чына</p>
<p>Пад крыж уложаць і — каюк!</p>
<p> </p>
<p>Т р э ц і</p>
<p>Найгорш, калі без ног, без рук</p>
<p>Валяцца будзеш, як дубіна,</p>
<p>На хлебе сукінага сына,</p>
<p>Пакуль не выкінуць на брук.</p>
<p> </p>
<p>П е р ш ы</p>
<p>I прападзе жыцця ўся асалода:</p>
<p>Хоць не зусім ты будзеш слабы,</p>
<p>Ды не падкоцішся да бабы</p>
<p>I не прадоўжыш свайго роду!</p>
<p> </p>
<p>Ч а ц в ё р т ы</p>
<p>Пакута, большая за дантаўскае пекла:</p>
<p>Вайна і смерць, прад ёю ўсё паблекла!</p>
<p> </p>
<p>Дзяжа з усмешкай напускною,</p>
<p>У тон не трапячы ніяк,</p>
<p>Уважна слухае ваяк,</p>
<p>Ідучы сценкаю глухою,</p>
<p>А сам з надзеяй патайною</p>
<p>Мяркуе ўсё ж такі інак.</p>
<p>I сапраўды: не ўсе ж палягуць,</p>
<p>Не ўсіх жа вынішчыць вайна,—</p>
<p>Людская псіхіка дзіўна,</p>
<p>I воля жыць абходзіць плягу:</p>
<p>Чым бліжай смерць — жыць больша прага,</p>
<p>І прагі той душа паўна.</p>
<p>Ідуць, жартуюць афіцэры.</p>
<p>Яны спаткалі юнака</p>
<p>У штабе гэтага ж палка.</p>
<p>I раптам вораг замажджэрыў!</p>
<p>Яны на дол, а гэты «шэры»</p>
<p>Стаіць і зорыць звысака.</p>
<p> </p>
<p>А ф і ц э р ы</p>
<p>Не варта, прапаршчык, рызыкаваць!</p>
<p> </p>
<p>Д з я ж а</p>
<p>Мне трэба смеласць гартаваць,</p>
<p> </p>
<p>I гэта першае хрышчэнне</p>
<p>Ён, спакушаючы свой лёс,</p>
<p>Адважна, храбра перанёс</p>
<p>На зайздрасць «храбрым», на здзіўленне</p>
<p>I тым здабыў іх адабрэнне,</p>
<p>Адразу ў іх вачах узрос.</p>
<p>На фронце здраднае зацішша,</p>
<p>Акопы вымерлі нібы,</p>
<p>Няма напружанай стральбы.</p>
<p>Маўчаць даліны і узвышшы,</p>
<p>I толькі вецер дрот калыша</p>
<p>Ды гладзіць насыпы-гарбы.</p>
<p>Спакой бывае і прад громам,</p>
<p>Як замлявае спёка-вар.</p>
<p>Гатуюць ворагі удар,</p>
<p>Гатуюць скрыта-патаёма,</p>
<p>Калі ж ён бухне — невядома,</p>
<p>I колькі возьме ён ахвяр?</p>
<p>Як нейкі сон, бязладны, тлумны,</p>
<p>Быў першы момант для Дзяжы</p>
<p>На гэтым новым рубяжы:</p>
<p>Дарога, фронт, крок неразумны —</p>
<p>Усё ўспрыняў ён безраздумна,</p>
<p>Бы сам сабе ён стаў чужы.</p>
<p>I толькі тут, у першай роце,</p>
<p>Дзе ён залічан быў ва ўзвод,</p>
<p>Пачаў разблутваць перамот</p>
<p>I меркаваць на адзіноце</p>
<p>Аб новай чыннасці, рабоце,</p>
<p>Сабраўшы мыслей той разлёт.</p>
<p>I хоць ваенныя навукі</p>
<p>Ён там праходзіў у тылу</p>
<p>I меў за гэта пахвалу,</p>
<p>Ды тут ён чуўся, як бязрукі:</p>
<p>Вайна ў зямлі, яе тут згукі,</p>
<p>А не манеўры на далу.</p>
<p> </p>
<p>Ён разглядацца стаў патрохі,</p>
<p>Шалопаць сам ды разважаць,</p>
<p>У чым спружыны тут ляжаць,</p>
<p>I аглядзеў акопы-лёхі,</p>
<p>Дзе чэзнуць людзі-замазохі —</p>
<p>Вайны жывая сенажаць.</p>
<p>I азнаёміўся са ўзводам,</p>
<p>З участкам ротным і сваім</p>
<p>I з гэтым месцам заклятым —</p>
<p>Між двух узгоркаў пераходам,</p>
<p>Дзе ўжо паклалі шмат народу,</p>
<p>I сёння двух знялі на ім,</p>
<p>Бо фронт і ў часе перадышкі,</p>
<p>У дол урыўшыся, равы,</p>
<p>Бурліць, як віхар агнявы:</p>
<p>Не, не — ды выбухнуць успышкі</p>
<p>Жыцця нервовага адрыжкі,</p>
<p>Ці грозны покліч баявы.</p>
<p>А часам проста для забавы —</p>
<p>Акопы ж іх — рукой падаць,—</p>
<p>Каб аўстрыяку назаляць,</p>
<p>Салдацік знойдзецца рухавы,</p>
<p>На бруствер чучала паставіць:</p>
<p>Яны ж таксама з свайго боку,</p>
<p>Каб адплаціць за гэты зман,</p>
<p>У вочы пусцяць нам туман —</p>
<p>I жарт і смерць ідуць на воку</p>
<p>У кожны час, на кожным кроку,</p>
<p>Дзе дух людскі аплёў дурман.</p>
<p>Адзін выпадак тут балюча</p>
<p>Засеў у памяці Дзяжы.</p>
<p>Ён першы раз у бліндажы.</p>
<p>У бойніцу праз дрот калючы</p>
<p>Глядзеў Барыс на тыя кручы,</p>
<p>Адкуль нас вораг старажыў.</p>
<p>I вось з акопаў аўстрыяцкіх,</p>
<p>Ён бачыць, вылез аўстрыяк,</p>
<p>Ківае ў наш бок, робіць знак,</p>
<p>А выгляд бравы і ваяцкі.</p>
<p>Медалі, крыж блішчаць, як цацкі,</p>
<p>А з нашай бойніцы — пак! пак!</p>
<p>— Но, но! — гукнуў ён і сярдзіта</p>
<p>Патрос на нашых кулаком,</p>
<p>Ваду бярэ ён кацялком,</p>
<p>Мундзір знімае дзелавіта —</p>
<p>Памыцца хоча тут і квіта, —</p>
<p>Залюбавацца смельчаком!</p>
<p>Яшчэ з дзесятак нашых стрэлаў,</p>
<p>Ды пудла ўсё даюць стралкі,</p>
<p>А кулі рэжуцца ў валкі.</p>
<p>А аўстрыяк хоць бы што — цэлы,</p>
<p>Умыўся, вынуў ручнік белы,—</p>
<p>Страляць нейк проста не з рукі.</p>
<p> </p>
<p>Н а ш  с а л д а т</p>
<p> </p>
<p>Глядзі ты, чорт! замоўлены, ці што?</p>
<p>I не пападзе ў яго ніхто!</p>
<p>Вось штуку выкінуў, дык лоўка!</p>
<p> </p>
<center>Д з я ж а</center>
<p>А ну-ка, дай сваю вінтоўку!</p>
<p>Бярэ ён стрэльбу, жмурыць вока,</p>
<p>Наводзіць мушку ў смельчака</p>
<p>I пальцам дужку жме слягка,</p>
<p>Бух! грымнуў стрэл з нары глыбокай.</p>
<p>Асеў, зваліўся храбры дока</p>
<p>На белы покрыў ручніка.</p>
<p>Дзяжа ад бойніцы адходзіць</p>
<p>I атрасае рукавы,</p>
<p>А сам бляды, як васкавы —</p>
<p>Што ж ён зрабіў, забойца, злодзей?!</p>
<p>I ён спакою не знаходзіць —</p>
<p>Прад ім забіты, як жывы.</p>
<p>Як цень, з ім ходзіць тое зданне,</p>
<p>Бы непраглядная імгла</p>
<p>На душу цемраю лягла.</p>
<p>Няма, не знойдзеш апраўдання</p>
<p>Пры ўсіх аргумантах, жаданні:</p>
<p>Забіў, як злодзей, з-за вугла,</p>
<p>Без помсты, злосці, без падставы —</p>
<p>Што за чмута? што за чума?</p>
<p>Быў чалавек, цяпер няма!</p>
<p>З-за нейкай брудаснай забавы,</p>
<p>За грош цвілы дзяшовай славы</p>
<p>Так загубіць жыццё дарма!</p>
<p>Ён ходзіць, шворыцца ў акопах,</p>
<p>А прад вачыма — аўстрыяк,</p>
<p>I не адчэпіцца ніяк,</p>
<p>Як бы крывёю хто накропаў</p>
<p>Учынак злы ва ўсіх абхопах,</p>
<p>Навесіў каінаўскі знак.</p>
<p>Вось вораг, моў! прашу страляць!</p>
<p>Да афіцэраў сваёй роты</p>
<p>У схоў глыбокі земляны</p>
<p>Барыс, пануры і дзіўны,</p>
<p>Нясе пякельныя згрызоты,</p>
<p>Грэх неабдуманай дурноты,—</p>
<p>Як прымуць гэта ўсё яны?</p>
<p>Іх трое тут, а з ім чацвёра:</p>
<p>Сам падпаручнік Мурава,</p>
<p>Ва ўзводах прапаршчыкі два</p>
<p>Па прозвішчу Гаец, Зажора.</p>
<p>На фронце сходзяцца ўсе скора,</p>
<p>Бо там абстаўка такава.</p>
<p>Гаец уголас ліст чытае</p>
<p>I слінкі з зайздрасці глытае.</p>
<p> </p>
<p>П р а п а р ш ч ы к  Г а е ц</p>
<p>I піша — парадую цішком</p>
<p>Вас добраю навінай:</p>
<p>Шустоўскім каньяком</p>
<p>I нежынскай рабінай.</p>
<p>Каньяк, рабіна — шык,</p>
<p>Апошні моды крык!</p>
<p> </p>
<p>П р а п а р ш ч ы к   а ж о р а</p>
<p>Пашлі яму, гасподзь,</p>
<p>Георгія і рану!..</p>
<p>Эх, немачная плоць!</p>
<p>Яе не пабароць,—</p>
<p>Нарэзацца б дап’яна!</p>
<p>Без выпіўкі, без баб —</p>
<p>Нявольнік ты і раб!</p>
<p> </p>
<p>Г а е ц</p>
<p>Лаўкач ён з лаўкачоў,</p>
<p>Наш прапаршчык Сычоў!</p>
<p>Хапіла ўсюды там яго</p>
<p>Натуры энергічнай —</p>
<p>Палкоўніка пакрыўдзіў аднаго</p>
<p>У справе рамантычнай!</p>
<p>Адважыўся на смелы крок.</p>
<p>З-пад носа кралю павалок!</p>
<p> </p>
<p>З а ж о р а</p>
<p>Ах, што б ён здох!</p>
<p>Ну што за жох!..</p>
<p>Варочаўся б скарэй</p>
<p>Выжыга наш, Андрэй,</p>
<p>Ды вёз бы ўсе трафеі тыя</p>
<p>Пад пераможны клік — ура!</p>
<p>На славу бацюшкі цара,</p>
<p>На радасць матушкі Расіі.</p>
<p>Дзяжа сядзеў, маўчаў панура,—</p>
<p>Што ім сказаць? усе — звяры,</p>
<p>Здзічэлі, седзячы ў нары...</p>
<p>Сама ў душы сціхала бура,</p>
<p>Хоць часта шорхне яго скура,</p>
<p>Як здань запусціць кіпцюры...</p>
<p> </p>
<p>П а д п а р у ч н і к  М у р а в а</p>
<p>Вы, прапаршчык Дзяжа,</p>
<p>Сягоння на рабоце,</p>
<p>З дванаццаці гадзін</p>
<p>Дзяжурыце па роце.</p>
<p> </p>
<h3><a id="chapter11"></a>X</h3>
<p>Дзяжа трохвёрстку разглядае,</p>
<p>Каб уясніць акопны план.</p>
<p>I раптам спаў з вачэй туман:</p>
<p>Пастой,— Падгаіна... Рудая...</p>
<p>Да гэта ж вёска і ёсць тая!</p>
<p>А дзе Засценне? дзе Раван?</p>
<p>На карце назвы, як жывыя,</p>
<p>Растуць, варушацца хутчэй,</p>
<p>I нікнуць літары з вачэй,</p>
<p>У плямкі сходзяцца сляпыя</p>
<p>Ці гнуцца ў кульбачкі крывыя,</p>
<p>Каб скрыць імя сваё ямчэй.</p>
<p>А вось яно, вось дзе Засценне!</p>
<p>Бы кропка, значыцца кружок</p>
<p>I змейка-рысачка — Стружок!</p>
<p>I ясна ўсё, няма сумнення...</p>
<p>Па карце робіць вылічэнне —</p>
<p>Як блізка вабны беражок!</p>
<p>Бярэ маштаб, кладзе, раўняе —</p>
<p>Ад нашай лініі вёрст шэсць!</p>
<p>Адкрыцце гэтае і весць</p>
<p>Усё сабою засланяе</p>
<p>I ўвесь настрой яго мяняе,</p>
<p>I сэрца томіць нешта, есць.</p>
<p>Бязладны тлум глухіх парываў</p>
<p>Няясных вобразаў, праяў</p>
<p>У міг адзін прад ім паўстаў,</p>
<p>I аднавіліся так жыва</p>
<p>Мінуты дзён былых жычлівых,</p>
<p>Што ў гэтай буры пагубляў.</p>
<p>Ён карту складвае, хавае,</p>
<p>Ідзе ў зямлі паўздоўж дратоў,</p>
<p>Калючых гідасных платоў,</p>
<p>I гэта лёха грабавая</p>
<p>На момант мыслі разбівае,—</p>
<p>А як надзейны гэты схоў?</p>
<p>А што, калі адтуль мартыры —</p>
<p>Хіба што ёсць дзіўнога ў тым? —</p>
<p>Агнём распрыжацца крутым</p>
<p>Якраз вось тут, у гэтай дзіры?</p>
<p>I ляжа трупам ён у жвіры,</p>
<p>Як лёг і той, забіты ім?</p>
<p>I пэўна жджэ яго расплата</p>
<p>За грэх, за пролітую кроў:</p>
<p>Ён больш, чым Каін, вінаваты,</p>
<p>Во і не ведае ён брата —</p>
<p>Каго забіў, са свету звёў?</p>
<p>Акопам сунецца ён далей</p>
<p>Між цёмных выступаў зямлі,</p>
<p>I разам думкі з ім ішлі,</p>
<p>I страхі ўсюды выступалі,—</p>
<p>У кожны момант кожнай хвалі</p>
<p>Свае надзённасці былі.</p>
<p>Паміж траверсаў-ушчалопаў</p>
<p>Шарэюць постаці салдат,</p>
<p>Што свой выконваюць нарад,</p>
<p>Яму так жудасна ў акопу!</p>
<p>Ідзе да іх, бы збіты з тропу,</p>
<p>Ён проста ім як людзям рад.</p>
<p> </p>
<p>Д з я ж а</p>
<p>Што, хлопцы, добрага у вас?</p>
<p> </p>
<p>У н ц е р К р а й к а</p>
<p>Да так што нічаво.</p>
<p>Ён там глядзіць на нас,</p>
<p>А мы тут на яво.</p>
<p> </p>
<p>Д з я ж а</p>
<p>А што б рабілі вы,</p>
<p>Каб вораг стаў з акопаў выпаўзаць?</p>
<p> </p>
<p>К р а й к а</p>
<p>Мы пачалі б яго лузаць.</p>
<p> </p>
<p>Д з я ж а</p>
<p>Ну, малайцы, і дух ваш баявы!..</p>
<p>А дзе здабыў Георгія ты, брат?</p>
<p> </p>
<p>К р а й к а</p>
<p>На Сане, ваша бродзь, каля Карпат.</p>
<p> </p>
<p>Д з я ж а</p>
<p>Ну, раскажы, за што і як</p>
<p>Здабыў пачэсны гэты знак?</p>
<p> </p>
<p>К р а й к а</p>
<p>Была задача баявая</p>
<p>Нашай роце:</p>
<p>Заняць узгорак каля гаю</p>
<p>На балоце,</p>
<p>Заняць, што б там ні стала,</p>
<p>Хоць памры ўсе без астатку.</p>
<p>Анцілерыя мал-мала</p>
<p>У аўстрыякаў пастраляла,</p>
<p>Сказаць, ужо больш для парадку,</p>
<p>Пайшлі мы гэта ў наступленне,</p>
<p>А ён як сыпне з кулямётаў,</p>
<p>Так і шчапае нашу роту!</p>
<p>I не даюць нам падкраплення.</p>
<p>Залеглі мы на відавоку,—</p>
<p>Ну, не падступішся ніяк.</p>
<p>Мы акапаліся сяк-так,</p>
<p>А дальш не сунешся ні кроку.</p>
<p>Ляжым так гэта, я ж цікую</p>
<p>I сцяміў, дзе іх кулямёт,</p>
<p>I дакладаю рэч такую,</p>
<p>Сам выклікаюся ў паход.</p>
<p>Далі звяно.</p>
<p>Маўчком,</p>
<p>Паўзком</p>
<p>Мы, як вужы,</p>
<p>Шыбуемся каля мяжы.</p>
<p>I нас ім не відно.</p>
<p>Падпаўзлі і — шусь знянацку!</p>
<p>Адабралі мы іх цацку.</p>
<p>Іх чацвёра,</p>
<p>А нас пяць.</p>
<p>Анямелі і маўчаць,</p>
<p>Падымаюць рукі ўгору</p>
<p>I без слова</p>
<p>Просяць літасці ў нас.</p>
<p>Мы штыкамі іх — раз-раз!</p>
<p>I — гатова!</p>
<p>Наша ўзяла і — канец!</p>
<p> </p>
<p>Д з я ж а</p>
<p>Ну, і маладзец!</p>
<p>Ваяк адмысловы!</p>
<p> </p>
<p>Але не тое, не, не тое</p>
<p>Сказаць хацелася яму,</p>
<p>Ды не сказаў таго. Чаму?</p>
<p>Ён думкі тыя ў сабе тоіць,</p>
<p>I часам лепш сказаць пустое,</p>
<p>Чым іх адкрыць абы-каму.</p>
<p>Ён зноў адзін, пясчынка ў моры,</p>
<p>З дарогі здзьмуты ветрам пыл</p>
<p>Сярод варожых яму сіл.</p>
<p>Паслухаў — шолах поўніць норы,</p>
<p>Зірнуў — там ноч спускае шторы,</p>
<p>I гасне ў мроку небасхіл.</p>
<p>Патоп цямраны нерухома</p>
<p>Струменіць сон, спакой зямлі,</p>
<p>А ты не спі, ты не драмлі:</p>
<p>Што будзе ўночы, невядома —</p>
<p>Зарніцы бліскаюць, і громы</p>
<p>На левым флангу загулі,</p>
<p>I віск-выццё, ды так жа нудна,</p>
<p>Прарэжа мрок, як ураган,</p>
<p>Нібы застогне сам шатан,</p>
<p>Каб сон навеяць непрабудны.</p>
<p>I не паддацца страху трудна,</p>
<p>Ніжэй панікнеш на дырван.</p>
<p>Ці не пачнецца наступленне</p>
<p>Ці з іх ці з нашай стараны?</p>
<p>Чаго ўсхадзіліся яны?</p>
<p>Як жудка ў гэтым сутарэнні!</p>
<p>На чыстым доле, без сумнення,</p>
<p>Гарматы больш яшчэ страшны.</p>
<p>Але выходзіць ён з акопу,—</p>
<p>На версе дышыцца вальней,</p>
<p>А ноч становіцца цямней,</p>
<p>I скрозь цямраную затопу</p>
<p>Не возьмуць следу яго, тропу,</p>
<p>I тут глядзець на ўсё зручней.</p>
<p>Знаходзіць добрую мясціну,</p>
<p>Гарбок зямлі — прыродны шчыт,</p>
<p>I забяспечан ён, прыкрыт.</p>
<p>Зарніца! стрэл! I сноп раскінуў</p>
<p>Чырвоных стужак на даліну</p>
<p>У наш бок іхні дынаміт.</p>
<p>Блісь-блісь! успыхваюць бліскаўкі,</p>
<p>Агністанітныя брыжы,</p>
<p>I мрок хістаецца, дрыжыць,</p>
<p>Бы нейкі люты звер загаўкаў,</p>
<p>Скрышыўшы ўсякія застаўкі,</p>
<p>Варожы, прагны і чужы.</p>
<p>Звініць зямля зацятым звонам,</p>
<p>I стогне ноч, галосіць даль,</p>
<p>Ёй грудзі рве жалеза, сталь,</p>
<p>I над зямлёю засмучона</p>
<p>Звісае дымная заслона</p>
<p>Ды йдзе ў паветра сінеч-смаль.</p>
<p>Ў акопе гутараць салдаты.</p>
<p> </p>
<p>А д з і н  с а л д а т</p>
<p>Ну, гэта — глупства, так</p>
<p>Палохае нас толькі аўстрыяк.</p>
<p> </p>
<p>Д р у г і  с а л д а т</p>
<p>Але бяруцца штось заўзята</p>
<p>(I ў багародзіцу іх маць).</p>
<p> </p>
<p>Т р э ц і  с а л д а т</p>
<p>Але і нашы не маўчаць —</p>
<p>Грымяць не кепска, таўставата!</p>
<p> </p>
<p>П е р ш ы</p>
<p>А нашы што? Цяля укралі ў Бога?</p>
<p>Хапае гэтага дабра —</p>
<p>Мінулася галодная пара,</p>
<p>Калі не мелі мы нічога:</p>
<p>Ні патронаў, ні снарадаў,</p>
<p>Хадзілі з голым кулаком</p>
<p>Ды адбіваліся штыком,</p>
<p>А нас лупілі, як тых гадаў.</p>
<p>Цяпер жа фабрыкі, заводы</p>
<p>I робяць толькі на вайну —</p>
<p>Снарадны голад наш мінуў:</p>
<p>Вайна цягнуцца будзе годы.</p>
<p> </p>
<p>Д р у г і</p>
<p>Сядзіць на фабрыцы рабочы</p>
<p>Там, у тылу, і дні і ночы</p>
<p>Ды робіць гэтае дабро</p>
<p>Табе ў пашчэнку, у рабро —</p>
<p>На фронт, нябось, і ён не хоча,</p>
<p>Куе, машынаю грукоча,</p>
<p>Каб меў ты ўставіць чым пяро.</p>
<p>Мы вас, моў, там не забываем —</p>
<p>I самі тож не дурачкі! —</p>
<p>Ваюйце толькі, землячкі!</p>
<p>I мы вам, брацце, памагаем!</p>
<p> </p>
<p>П е р ш ы</p>
<p>Вось то-та і яно!</p>
<p>А не было б прыпасаў,</p>
<p>I скончылі б вайну тым часам!</p>
<p>А так канца ёй не відно.</p>
<p> </p>
<p>Т р э ц і</p>
<p>Няма канца, канец яшчэ не скора...</p>
<p>А дома усё гібне, прападае,</p>
<p>I сам тут прападзеш, як мыш рудая!..</p>
<p>Эх, гора наша, гора!</p>
<p>Ніхто не спагадае...</p>
<p>Эх, маць твая такая!</p>
<p> </p>
<p>Д р у г і</p>
<p>Чаго зажаліўся так горка?</p>
<p>Хіба не помняць аб салдату?</p>
<p>Хіба не шлюць нашаму брату</p>
<p>Кусочкаў мыла і махоркі?</p>
<p>I мыйся, і куры,</p>
<p>I ворага з Расеюшкі туры!</p>
<p> </p>
<p>П е р ш ы</p>
<p>Ну, вось і сціхла страляніна...</p>
<p>Калі ўжо стануць наступаць,</p>
<p>Тады не так пачнуць шчапаць,</p>
<p>Саб’юць на сукінага сына</p>
<p>Акопы ўсе і ўсе драты,</p>
<p>I самі выскачаць, краты,</p>
<p>Са шчылін гэтых, з гэтых нор —</p>
<p>Не той, брат, будзе калянкор!</p>
<p> </p>
<p>Т р э ц і</p>
<p>Ніхто не хоча замірэння,</p>
<p>I кожны прагне верх узяць.</p>
<p>Эх, растакоўская іх маць!</p>
<p>Яшчэ ўсё мала разбурэння,</p>
<p>Ўсё за вайну яшчэ стаяць.</p>
<p>А ўсунуць бы сюды такіх ваяк,</p>
<p>Староннікаў вайны,</p>
<p>Што на вайну глядзяць са стараны,</p>
<p>Ды паганяць бы іх, як кручаных сабак,</p>
<p>Няхай бы спробавалі смак</p>
<p>I наступлення і атак,—</p>
<p>Не тое пра вайну сказалі б тут яны!</p>
<p> </p>
<p>Д з я ж а</p>
<p>А штаб паведаміць па-свойску:</p>
<p>«На фронце ўсё без перамен»</p>
<p>I «превосходный» дух у войску.</p>
<p>I ён сядзеў, сядзеў і слухаў</p>
<p>I фронт усутыч назіраў.</p>
<p>Гарматны стрэл то заміраў,</p>
<p>То дзесь у месцы іншым бухаў</p>
<p>Зацята, здушана і глуха,</p>
<p>Нібы там вохкала гара.</p>
<p>Ракеты ўдоўж акопных ліній</p>
<p>Віліся ў небе матыльком,</p>
<p>Як бы падмігвалі цішком</p>
<p>Засланай цемраддзю нізіне,</p>
<p>Не стой, разведчык, на даліне,</p>
<p>На землю кідайся нічком!</p>
<p>Будзь чуйным, дружа,— смерць вартуе</p>
<p>Тут кожны міг твой, кожны крок,—</p>
<p>Падступства копіцца здалёк,</p>
<p>I вораг пастку тут гатуе,</p>
<p>I брата брат не паратуе,</p>
<p>Калі ім паў на вочы мрок.</p>
<p>Зямлю і мора, высь над долам</p>
<p>Насыціў злобай дух вайны,</p>
<p>Бы ходзіць нехта патайны,</p>
<p>Ліхі і злы, з панурым чолам</p>
<p>I ў сэрца лье атрутны шолам,</p>
<p>Каб кроўю змочваць дырваны.</p>
<p>Бяжыць хвіліна за хвілінай,</p>
<p>Дзяжа не спіць, не можа спаць,</p>
<p>Хоць сон і хіліць прыдрамаць,</p>
<p>А думкі ткуць сваю тканіну.</p>
<p>Ці сніць, ці бачыць ён айчыну?</p>
<p>Засценне ж тут, рукой падаць!</p>
<p>I гэта блізкасць так хвалюе.</p>
<p>Прад ім, бы той агністы слуп,</p>
<p>Стаіць пабіты громам дуб,</p>
<p>А Насцю бачыць як жывую,</p>
<p>Бы хто ў вачах яе малюе!</p>
<p>Як міл ён, вобраз той, і люб!</p>
<p>А ў галаве ўстаюць пытанні,</p>
<p>Нястрымна лезуць раз-параз.</p>
<p>Але хто ж дасць на іх адказ?</p>
<p>I ў сэрцы родзіцца жаданне</p>
<p>Развеяць мрок таго нязнання,</p>
<p>Што так гняце і томіць нас.</p>
<p>I ён глядзіць у мрок імглівы,</p>
<p>У тую сторану зямлі,</p>
<p>Дзе дні вясёлыя плылі,</p>
<p>А з імі песень пералівы,</p>
<p>Дзе лета з поклічам тужлівым</p>
<p>У вырай неслі жураўлі.</p>
<p>I як дзіўно: на трэцім леце —</p>
<p>Бы нейкі лёс ёсць сапраўды —</p>
<p>Ён зноў закінуты сюды,</p>
<p>Прайшоўшы пэўны круг па свеце</p>
<p>I гэты лёс ён запрымеціў</p>
<p>Яшчэ ў тылу, яшчэ тады.</p>
<p>Дазнацца трэба, здабыць весці,</p>
<p>Дабіцца мэты тут адной —</p>
<p>Няпраўдай, праўдаю, маной:</p>
<p>Туды, на той бок, пералезці,</p>
<p>Пра ўсё даведацца на месцы,</p>
<p>Якою б ні было цаной!</p>
<p>Вось тое цвёрдае рашэнне</p>
<p>I пастанова і дэвіз,</p>
<p>Што ставіць сам сабе Барыс,</p>
<p>I ён пяройдзе без сумнення,</p>
<p>Бо сцежкі ведае ў Засценне,</p>
<p>Ён знае кожны роў і хмыз.</p>
<p>Жыццё ж мільёнамі дарожак,</p>
<p>У мнагалучнасці праяў</p>
<p>Ідзе няспынна ў гаме з’яў,</p>
<p>Каго прыб’е, каму паможа,</p>
<p>Каго ў халодны дол уложыць.</p>
<p>Дзяжа ўсё гэта назіраў.</p>
<p>I ўсе штодзённыя праявы</p>
<p>Калецтва, смерці і пакут</p>
<p>На душу клалі толькі мут,</p>
<p>Не так зражае шал крывавы,</p>
<p>Сышоўшы ў стан звычайнай справы,</p>
<p>I ўсё звычайным стала тут.</p>
<p>Але не фронтам, не вайною,</p>
<p>Не драбязлівасцю разваг,</p>
<p>Што ты — нікчэмнасць, пыл і прах,</p>
<p>Сарваны ліст і кучка гною,—</p>
<p>Жыве ён думкаю адною:</p>
<p>Як смелы выпаўніць замах?</p>
<p>Ён разглядзеў усе мясцінкі,</p>
<p>Да кроплі вывучыў раён</p>
<p>I сотні розных тут імён,</p>
<p>Усе узгоркі і далінкі,</p>
<p>Балотцы, кусцікі, маршчынкі —</p>
<p>Усё, што вычытаць мог ён.</p>
<p>I ўсё прымаў ён пад увагу:</p>
<p>Законы строгія вайны,</p>
<p>I намер гэты патайны,</p>
<p>I афіцэрскую прысягу,</p>
<p>I рызыкоўнасць, і адвагу,</p>
<p>I дэзерцірства без віны.</p>
<p>Але ж ён, праўда, так мяркуе:</p>
<p>Туды прабрацца і назад,</p>
<p>Калі на добры выйдзе лад —</p>
<p>Ён тут нічым не рызыкуе,</p>
<p>Наадварот — за рэч такую</p>
<p>Здабудзе славы сабе шмат.</p>
<p>Аб ім напішуць і ў газетах,</p>
<p>I ў «Огоньку» дадуць партрэт,</p>
<p>Яго праславяць на ўвесь свет;</p>
<p>А не дасягне сваёй мэты,</p>
<p>Што ж? сам паплаціцца за гэта,</p>
<p>I марна згіне яго след.</p>
<p>А можа быць і не загіне,</p>
<p>У горшым выпадку палон,</p>
<p>Калі такі ўжо яго кон,</p>
<p>I ад вайны там адпачыне:</p>
<p>У гэтым віры-трасяніне</p>
<p>Такіх налічыцца мільён.</p>
<p>А тут у «Рускім інвалідзе»</p>
<p>Старанна выведзе пісец:</p>
<p>«...Прапаў без весці», і — канец.</p>
<p>Да Насці гэта вестка прыйдзе,</p>
<p>I будзе ўсё ў законным відзе —</p>
<p>Ідзі, з кім люба, пад вянец!</p>
<p> </p>
<p>Намечан дзень і час назначан,</p>
<p>Калі ён рушыцца ў паход,</p>
<p>Усё абдумана ўпярод,</p>
<p>I кожны выпадак прадбачан —</p>
<p>Уводзіць самая задача,</p>
<p>Вось гэта труднасць, пераход...</p>
<p>Надлеццем сон у дзве гадзіны,</p>
<p>Калі ўстае туман-дымок,</p>
<p>Найболей крэпак і глыбок...</p>
<p>Прывет вам, родныя мясціны!</p>
<p>Ды як спаткаеце вы сына,</p>
<p>Што к вам набліжвае свой крок?</p>
<p> </p>
<h3><a id="chapter12"></a>XI</h3>
<p>Бліскучы полаг, пас чырвоны</p>
<p>Фарбуе пожарам усход.</p>
<p>Дзень вось-вось рушыцца ў паход,</p>
<p>Прарваўшы змрочныя заслоны,</p>
<p>I вецер дзесь у дроце звоніць,</p>
<p>Шугае вольны свой палёт.</p>
<p>У пушчы срэбраных прысадаў,</p>
<p>Дзе Млечны Шлях век-векам лёг</p>
<p>Тускнее дыямент-мурог,</p>
<p>I сходзяць зоры ўжо з пасадаў,</p>
<p>А прадусходняя прахлада</p>
<p>Вандруе з ветрам па палёх.</p>
<p>Эх, ноч, таварышка сакрэтаў!</p>
<p>Не рассыпай свае імжы,</p>
<p>Яшчэ хоць трохі паслужы.</p>
<p>Мінуць бы хоць узгорак гэты,</p>
<p>У той лажок дайсці б да свету,</p>
<p>Дзе хмызу сцелюцца брыжы.</p>
<p>Але знімае ноч сутану</p>
<p>I беліць пасмы валасоў</p>
<p>I блеску светлых абрусоў,</p>
<p>А на бязмежную паляну</p>
<p>Выносіць дзень свой сцяг баграны</p>
<p>Пад гімны ранніх галасоў.</p>
<p>Прыпыні, вандроўнік смелы,</p>
<p>Ты свой крок!</p>
<p>Возьме вораг на прыцэлы</p>
<p>Неўзнарок.</p>
<p>Прыпыніся, дальш ні кроку —</p>
<p>Хтось ідзе.</p>
<p>Ліха спераду і збоку —</p>
<p>Быць бядзе!</p>
<p>Эх, паложыш сваю голаў</p>
<p>Без пары!</p>
<p>Прытуліся ніжэй к долу</p>
<p>I замры!</p>
<p>Стрэл! другі! і каля вуха,</p>
<p>Як пчала,</p>
<p>Куля вусцішна і глуха</p>
<p>Загула.</p>
<p> </p>
<p>Прыпаў к зямлі наш небарака,</p>
<p>А сэрца стукае, бы звон.</p>
<p>Няўжо канец? Няўжо палон?</p>
<p>Глядзіць — палеглі аўстрыякі,</p>
<p>Іх трое там, паўзуць, як ракі,</p>
<p>А кулі свішчуць наўздагон.</p>
<p>Дык гэта нашы іх спужалі!</p>
<p>Дзяжа ўздыхнўў крыху лягчэй</p>
<p>Ды зноў паўзе, паўзе хутчэй.</p>
<p>Як толькі можа цісне далей,</p>
<p>Каб не тырчаць наверсе паляй</p>
<p>I каб схавацца дзе лаўчэй.</p>
<p>Там нібы зараснік унізе</p>
<p>Ўстае, агорнуты ў туман,—</p>
<p>Ці чарнабыльнік, ці бур’ян,—</p>
<p>Чытаць так цяжка ў гэтай кнізе,</p>
<p>Дзе ўсё заблутана, бы ў глызе,</p>
<p>I вока ўводзіць толькі ў зман.</p>
<p>I ён шыбуе на ачосы,</p>
<p>Бо сходзіць час, радзее мрок,</p>
<p>Жаданы ж бераг так далёк.</p>
<p>На твар яго сцякаюць росы,</p>
<p>А думкі кружацца, як восы,</p>
<p>I не знаходзіць схову зрок.</p>
<p>Зірнуў узбоч — і мімаволі</p>
<p>Умлеў, знямеў і страціў рух:</p>
<p>Паўзе з ім нехта ў кроках двух!</p>
<p> </p>
<p>Д з я ж а</p>
<p>Ты хто? — Маўчыць, ляжыць на доле.</p>
<p>А як разгледзеў, яшчэ болей</p>
<p>Перахваціла яму дух.</p>
<p>Глядзіць з-пад кучмы валасатай</p>
<p>Замест вачэй сляпы правал,</p>
<p>I зубы шчэрацца ў аскал,</p>
<p>Бы кпіны строяць з свайго брата,</p>
<p>Што зацягнула ў вір пракляты</p>
<p>Вар’яцтва цёмнае і шал.</p>
<p>Прадраў Дзяжу мароз па скуры,</p>
<p>Застыў ні мёртвы ні жывы,</p>
<p>I шапка злазіць з галавы —</p>
<p>Чаруюць яміны, дзве дзюры,</p>
<p>Бы вочы смерці з-пад пячуры,</p>
<p>Нажамі рэжа смех крывы.</p>
<p>У гэтым смеху безгалосым,</p>
<p>У зроку мёртвым і сляпым</p>
<p>Быў злучан жах, дакор жывым,</p>
<p>Пратэст, праклён галодных, босых,</p>
<p>Што леглі скошаным пракосам</p>
<p>На корм драпежнікам людскім.</p>
<p>Дзяжа, праняты дзікім страхам,</p>
<p>Схапіўся, кінуўся ў кусты,</p>
<p>А следам гнаўся смех пусты,</p>
<p>Гарохам сыпаўся над гмахам,</p>
<p>Дзе косці, змешаныя з прахам,</p>
<p>Паклалі скрытыя масты.</p>
<p>Дабег. Упаў. Зірнуў, паслухаў —</p>
<p>Страляюць дзесь... Бур’ян, трава</p>
<p>Ды чэзлых кусцікаў са два —</p>
<p>Мясцінка досыць ціха, глуха.</p>
<p>Усё ж з бяды ён выйшаў суха...</p>
<p>Чаго спалохаўся, дзівак?</p>
<p>На рэчы глянуў больш цвяроза</p>
<p>I разважаць пачаў ён тут,</p>
<p>З чаго той страх і перапуд</p>
<p>I гэта смешная пагроза?</p>
<p>А ў мыслях торкае заноза,</p>
<p>Ці не дарэмны яго труд?</p>
<p>Ды і назад няма звароту —</p>
<p>Ляжы, не рухайся, маўчы.</p>
<p>Адпачывай аж да начы,</p>
<p>Ці план складай, ці спі ў ахвоту,</p>
<p>А да цямна пакінь турботу —</p>
<p>Мінуты доўгія лічы.</p>
<p>Расчыніла неба сені,</p>
<p>Пазганяла сонца цені,</p>
<p>Пасушыла вільгаць, росы,</p>
<p>Распусціла ў небе косы.</p>
<p>Дзень па свеце пахаджае,</p>
<p>Людзям думкі нараджае,</p>
<p>Дарыць шчодра ім надзеі,</p>
<p>У шчаслівы край вядзе іх.</p>
<p>Эх вы, думкі-вывітушкі!</p>
<p>Ды няверныя вы служкі:</p>
<p>Посул шчасця вам вялікі,</p>
<p>А плод — шып калючы, дзікі!</p>
<p>Тускнее дзень. Находзіць вечар,</p>
<p>Разводзіць змрокі па лагох.</p>
<p>Звісае пыл ускрай дарог.</p>
<p>У полаг смалі і сінечы</p>
<p>Даль ахінае свае плечы,</p>
<p>I ноч ступае на парог.</p>
<p>У полі горача і парна.</p>
<p>Паветра спёрта. Томіць вар,</p>
<p>I адчуваецца цяжар.</p>
<p>На поўдні водбліск велізарны</p>
<p>Па небе сцелецца вычварна</p>
<p>Крывавым слупам аж да хмар.</p>
<p>Пара! пара! I час прыходзіць.</p>
<p>Глушэе мрок. Ну, гайда ў пуць...</p>
<p>Надзея, сум і страх і жудзь...</p>
<p>Гусцее цемрадзь на заходзе —</p>
<p>Там хмары ў грозным хараводзе,</p>
<p>Зарніцы сеючы, плывуць.</p>
<p>А фронт адсвечвае трывожна</p>
<p>Успышкай стрэлаў і ракет,</p>
<p>Грукочуць громы ім услед.</p>
<p>Дзяжа з аглядкай, асцярожна</p>
<p>Паўзе упарта і заложна,</p>
<p>Грымотным хмарам шле прывет.</p>
<p>Дзве найтруднейшыя задачы:</p>
<p>Узяць калючы дрот у лоб</p>
<p>I перабрацца за акоп —</p>
<p>Ніяк не пройдзеш ты іначай.</p>
<p>Памылка ўсякая, няўдача</p>
<p>Палон пацягне або гроб.</p>
<p>Залёг пад сеткай пад калючай,</p>
<p>Глядзіць, напружыў слух і зрок,</p>
<p>Вымае ножніцы і — чок!</p>
<p>I гэты «чок», як стогн балючы,</p>
<p>Варваўся ў цішу, злы, скрыпучы.</p>
<p>Дзяжа стаіўся і — маўчок!</p>
<p>Счакаў, падстрыг яшчэ драціну,</p>
<p>Адвёў, параніўшы, руку,—</p>
<p>Бы ў сець папаўся к павуку,</p>
<p>I вязне ў гнуснай павуціне,</p>
<p>Назад не выбераш пуціны —</p>
<p>Гані страх прэч! будзь начыку!</p>
<p>Мільгнулі цені над акопам,</p>
<p>Пачуўся шум і тукат ног,</p>
<p>Хрусціць жарства дзесь, як гарох...</p>
<p>I раптам — блісь агнём-патопам!</p>
<p>У небе спуджаным галопам</p>
<p>Імчыцца гром, трасе разлог,</p>
<p>Находзіць хмара, пасмы сцеле</p>
<p>I ўся палошчацца ў агні.</p>
<p>Эх, вецер-друг! загамані!</p>
<p>Гушчэй, гушчэй звівай кудзелю!</p>
<p>Глыбей, глыбей у падзямелю</p>
<p>Вартаўнікоў ты загані!</p>
<p>I шугнуў дождж імклівым гонам,</p>
<p>Як срэбра важкі, бы жывы,</p>
<p>Пацёк на долы, паплавы.</p>
<p>Рэж смела дрот, праходзь заслону —</p>
<p>Няма ні скрогату, ні звону,</p>
<p>Мінай акопы і равы!</p>
<p>Дзяжа, скрываўлены, абдзёрты,</p>
<p>Паўзе, як вуж, цярэбіць дрот</p>
<p>I выпаўз з гідасных варот.</p>
<p>Прад ім акоп. Раздум’е к чорту!</p>
<p>Раз, два і — гоп! парогі сцёрты.</p>
<p>Надвор’е служыць — упярод!..</p>
<p>Ужо другога дня світанне</p>
<p>Сваю выконвае чаргу</p>
<p>I гоніць прэч імглу, смугу.</p>
<p>Астаўся ззаду шлях блукання,</p>
<p>Цяжарны шлях пакут, туляння,</p>
<p>Каб збыць няпэўнасць і тугу.</p>
<p>I вось нарэшце хутар гэты,</p>
<p>I двор, і дом, і дуб, і сад.</p>
<p>Ці будзе хто яму тут рад,</p>
<p>Як і ў былыя колісь леты?</p>
<p>Ці будзе ласкай абагрэты?</p>
<p>Ці тут засеў чужы салдат?</p>
<p> </p>
<p>Д з я ж а</p>
<p>Цярпенне, друг, цярпенне,</p>
<p>Як цешыў Курапаткін:</p>
<p>Развеюцца сумненні</p>
<p>I марныя дагадкі!</p>
<p> </p>
<p>Ён выбраў пункт сабе прыўдалы</p>
<p>Для забяспекі, спасцярог,</p>
<p>У вішняку густым залёг,</p>
<p>Каб вокны бачыць, двор, прагалы</p>
<p>І каб не згінуць дармагалам</p>
<p>На мілым стыку дзвюх дарог.</p>
<p>Сядзіць ён, мокры, адубелы,</p>
<p>Паходам змучаны, худы,</p>
<p>Адзін між ворагаў, бяды.</p>
<p>Пускае сонца ў неба стрэлы,</p>
<p>А ён, затоены, знямелы,</p>
<p>Шукае прошласці сляды.</p>
<p>Вайны і фронту адгалоскі</p>
<p>I франтавы няспынны рух</p>
<p>Плывуць, разносяцца вакруг —</p>
<p>Гучаць маторы і павозкі,</p>
<p>I несціханы шум і лёскат</p>
<p>I гром адрывісты — гух-гух!</p>
<p>Але Барыс не тым заняты —</p>
<p>Вачэй не зводзіць ён з двара.</p>
<p>Ужо б, здавалася, пара</p>
<p>I выйсці добрым людзям з хаты!</p>
<p>Няўжо там пуста і зацята</p>
<p>I ў ёй няма гаспадара?</p>
<p>Яму так сцішна тут і сумна:</p>
<p>Ён тут адзін і ўсім чужы.</p>
<p>Раняюць кропель капяжы</p>
<p>I штось гамоняць мнагадумна...</p>
<p>Стаяць без стрэх, унь, хаты, гумна,</p>
<p>А ў полі туляцца крыжы...</p>
<p>Ша — сокат чуецца курыны!</p>
<p>Як смешна гэта і дзіўно!</p>
<p>Не чуў яго даўно-даўно.</p>
<p>I нібы нейкія пружыны</p>
<p>Яго ўзнялі у міг адзіны,</p>
<p>I сэрца радасці паўно...</p>
<p>Ён далей робіць спасцярогі</p>
<p>Ды думкі пестуе цішком,</p>
<p>Што не пакінут імі дом.</p>
<p>I бачыць — выйшаў басаногі</p>
<p>Сам гаспадар, пануры, строгі...</p>
<p>Кудысь пасунуўся лажком.</p>
<p>Дзяжа адразу весялее</p>
<p>I камбінуе новы план</p>
<p>Туды прабрацца за паркан.</p>
<p>I раптам сэрца яго млее:</p>
<p>Ў вакне мільгае хтось, бялее,</p>
<p>Як лёгкі ранічны туман.</p>
<p>I думкі ўсе і ўся істота</p>
<p>I ўсе парывы ў тым акне.</p>
<p>Няўжо ўтрывае, не гукне?</p>
<p>Не: лепш спыніць, уняць блазноту,</p>
<p>Ён не парушыць адзіноты —</p>
<p>Няхай сама сюды зірне!</p>
<p>Ён ловіць гук чуллівым слухам.</p>
<p>Спадае зашчапка з крука,</p>
<p>Мільгае зграбная рука,</p>
<p>I пад яе прыгожым рухам</p>
<p>Узбоч плывуць дзве створкі духам,</p>
<p>А між іх постаць... чужака!</p>
<p>Відаць, ён толькі што з пасцелі...</p>
<p>I хто такі ён, гэты жох?</p>
<p>Так ашукаў! ах, што б ты здох!..</p>
<p>Нюх маеш добры, прыяцелю:</p>
<p>Не хібіў, шэльма, спрытна цэліў</p>
<p>На фронт... сардэчных перамог!</p>
<p>Нядобрых думак і дагадак</p>
<p>У ім віхнуўся цэлы жмут,</p>
<p>Як неўсвядомлены прысуд...</p>
<p>Ну што ж, такі вайны парадак...</p>
<p>А ён, шальмец, бадзёр і гладак</p>
<p>I пэўна спрытны баламут!..</p>
<p>Як бы кагось шукае ў садзе.</p>
<p>Пытанне толькі ў тым — каго?</p>
<p>Ну, зразумела, не яго.</p>
<p>Дзяжа, як воўк той у засадзе,</p>
<p>Глядзіць, аддаўшыся абладзе</p>
<p>Бяссілля гэтага свайго.</p>
<p>Чужак, упэўнены, фарсісты,</p>
<p>Крутнуўся выкрутам ўюна</p>
<p>I знік дзесь з проразі акна.</p>
<p>Але ў паветры свежым, чыстым</p>
<p>Плыве матыўчык маршу свістам —</p>
<p>На тое ж моладасць, вясна.</p>
<p>Дзяжа сядзіць і пільна сочыць,</p>
<p>Як самы шчыры вартаўнік,</p>
<p>А сэрца піша свой дняўнік,</p>
<p>I сэрца іншых вестак хоча —</p>
<p>Шукае постаці дзявочай,</p>
<p>Але яе і след тут знік.</p>
<p>Ідзе хвіліна і другая,</p>
<p>I многа іх, такіх хвілін,</p>
<p>Ды мала, скупа ўсё навін,</p>
<p>I томіць гэта нем глухая.</p>
<p>Глядзіць — аж зноў ён выплывае...</p>
<p>Так, афіцэр! Ідзе адзін.</p>
<p>Мундзір дагнаны, як уліты,</p>
<p>А кепка ссунута набок.</p>
<p>Смуглявы твар і цвёрды крок,</p>
<p>Як бы з металу ўвесь адбіты,</p>
<p>I вусы чорныя падбрыты,</p>
<p>А зрок удумліў і глыбок.</p>
<p>Дзяжа знямеў — што ж будзе далей?</p>
<p>Глядзіць, як злодзей, з-за куста...</p>
<p>Відаць, ён ходзіць неспраста,</p>
<p>Ці не чакае свае кралі?</p>
<p>Ці не чужое шчасце ўкралі?</p>
<p>Эх, справа, мусіць, нечыста!</p>
<p>I раптам спрытны афіцэрык</p>
<p>Арлом зірнуў, змяніўся ўраз.</p>
<p>Не йдзе — бяжыць пад пералаз!</p>
<p>Дзяжа ўсхвалёваны без меры,</p>
<p>Глядзіць, вачам сваім не верыць —</p>
<p>Выходзіць Насця ў той жа час.</p>
<p>I як яны абое рады!</p>
<p>Яна... адкінут сорам, страх,</p>
<p>Глядзіць з адданасцю ў вачах.</p>
<p>Ідуць шчаслівыя ў прысады,</p>
<p>А ты ў цяню сырой прахлады</p>
<p>Усведамляй свой поўны крах!</p>
<p>I гэта што ж — яму адплата</p>
<p>За вернасць, шчырасць, бездань мук?</p>
<p>За раны ног яго і рук?</p>
<p>За ўсё, што ён захоўваў свята?</p>
<p>I ўсё аплёвана, распята,</p>
<p>Пад ногі кінута на брук!</p>
<p>А ў давяршэнне ўсяго болю</p>
<p>I горкай крыўды і пакут</p>
<p>На лаўку поруч селі тут,</p>
<p>Парывам, жартам даўшы волю...</p>
<p>I хто прыдумаць можа болей</p>
<p>Бесчалавечна-злы прысуд?</p>
<p> </p>
<p>Ё н</p>
<p>Ну, як адпачывалі?..</p>
<p>Вы трошкі бледнаваты,</p>
<p>I вочкі вашы вінаваты,</p>
<p>Як бы яны мне што салгалі!</p>
<p> </p>
<p>Н а с ц я</p>
<p>А вы не будзьце так ахвочы</p>
<p>Заглядаць у мае вочы.</p>
<p> </p>
<p>Ё н</p>
<p>Ну, як не заглядаць у іх,</p>
<p>Калі яны і вабяць, і палоняць,</p>
<p>I сэрцу многа так гамоняць</p>
<p>У кожны час, у кожны міг?</p>
<p> </p>
<p>Н а с ц я</p>
<p>На свеце многа слоў пустых,</p>
<p>I ў гэтых словах праўда тоне.</p>
<p>А я вам мала даю веры,</p>
<p>Бо ведаю — ваш брат</p>
<p>Не надта плача з-за дзяўчат,</p>
<p>I асабліва афіцэры.</p>
<p> </p>
<p>Ё н</p>
<p>Я слоў сваіх не кідаю на вецер:</p>
<p>Вы для мяне — мілейшая на свеце!</p>
<p> </p>
<p>Н а с ц я</p>
<p>Не смейце лгаць, а то ўзлуюся</p>
<p>I буду чубіць вас — вось так!</p>
<p>Зрывае кветачку Настуся</p>
<p>I жартам б’е яго няўзнак.</p>
<p>Ён ловіць руку балаўную</p>
<p>Ды туліць Насцю і цалуе.</p>
<p> </p>
<p>Д з я ж а</p>
<p>Ў маёй забытай тут асобе</p>
<p>Прымі, Настуся, прывітанне!</p>
<p>I ціха стала, як у гробе.</p>
<p>Знямелі жарты іх, каханне.</p>
<p>А ён, абшарпаны дратамі,</p>
<p>Са следам высахшай крыві,</p>
<p>Стаіць прад імі, як прывід,</p>
<p>Глядзіць халоднымі вачамі,</p>
<p>Акцёр ва ўласнай сваёй драме,</p>
<p>I смех блукае злы, крывы.</p>
<p> </p>
<p>Ё н</p>
<p>Вы хто такі, нязваны кавалер?</p>
<p> </p>
<p>Д з я ж а</p>
<p>Я — рускі афіцэр,</p>
<p>Шаноўны ўража!</p>
<p>А рэшту хай яна даскажа —</p>
<p>Больш пікантна</p>
<p>I са смакам...</p>
<p>Віншую, новая Антанта,—</p>
<p>Саюз Расіі з аўстрыякам!</p>
<p> </p>
<p>К р о ч а к</p>
<p>Прашу, мой добры гаспадзіне,</p>
<p>Камедый не ламаць!</p>
<p> </p>
<p>Д з я ж а</p>
<p>А я прашу вас памаўчаць,</p>
<p>А ваш запал няхай астыне!</p>
<p> </p>
<p>К р о ч а к</p>
<p>Не забывайце, хто і дзе вы:</p>
<p>Я вас як шпега задзяржу!</p>
<p> </p>
<p>Д з я ж а</p>
<p>Цішэй! Стрымайце выбух гневу,</p>
<p>Пасмейце пікнуць — улажу!</p>
<p> </p>
<p>Н а с ц я</p>
<p>Барыс! Злітуйся, супакойся.</p>
<p> </p>
<p>Д з я ж а</p>
<p>Баішся, Насця? За каго? Не бойся:</p>
<p>Не буду вам тут замінаць</p>
<p>I аб былым успамінаць.</p>
<p>Вось картачка, лісты,</p>
<p>Мая святыня, амулеты.</p>
<p>Цяпер яны мне — гук пусты,</p>
<p>Вазьмі назад іх ад Дзяжы:</p>
<p>Чужая стала для мяне ты,</p>
<p>А я табе даўно чужы.</p>
<p>Бывай! Бывай!</p>
<p>I павярнуўся рэзка, крута,</p>
<p>Пайшоў уніз пад схіл гары,</p>
<p>Дзе змрочнасць тояць гушчары.</p>
<p>Прыбіта Насця і прыгнута.</p>
<p>У сэрцы цемра і пакута —</p>
<p>Канец ганебны, без пары!</p>
<p> </p>
<p> </p>
<h3><a id="chapter13"></a>XII</h3>
<p>У гушчары кустоў брызгліны,</p>
<p>Дзе межаваўся з ярам сад,</p>
<p>Нырнуў Барыс у цёмны спад</p>
<p>Пад навісь горкае каліны...</p>
<p>На сонцы песцяцца галіны...</p>
<p>Няма! Не вернецца назад!</p>
<p>Нібы прыглушаная громам,</p>
<p>Стаяла Насця ў немаце,</p>
<p>А ў сэрцы голас трымацеў...</p>
<p>Як дух, з’явіўся патаёма</p>
<p>I знік... О, сорам ёй і дому,</p>
<p>Куды зайшла у дураце!</p>
<p> </p>
<p>Н а с ц я</p>
<p>Любы!</p>
<p>Вярніся! выслухай! даруй!</p>
<p>За ім пабегла пад гару,</p>
<p>I словы ласкі шэпчуць губы...</p>
<p>Няма! Не верне яна згубы!</p>
<p>Віна яе. Плач і гаруй!</p>
<p>Застыла Насця ў немым горы.</p>
<p>Канец, і шчасця ёй няма!</p>
<p>Хто пахаваў яго? сама!</p>
<p>Ён вечным будзе ёй дакорам,</p>
<p>I на паваблівае «ўчора»</p>
<p>Кладзецца сённяшняя цьма.</p>
<p> </p>
<p>Н а с ц я</p>
<p>Разбіта чара асалоды...</p>
<p>Мой любы, дарагі!</p>
<p>Хоць боль мае тугі!</p>
<p>Пачуй!..</p>
<p>Замерзла плынь пад лёдам,</p>
<p>Пакінуў назаўсёды!..</p>
<p>Даруй!</p>
<p>Няшчасная дзяўчына!</p>
<p>Што я нарабіла,</p>
<p>Навек яго згубіла!</p>
<p>Ой, горкая ж часіна!</p>
<p>I заламала Насця рукі.</p>
<p>Што будзе з ім?</p>
<p>Ён тут адзін,</p>
<p>Як непрызнаны брат і сын,</p>
<p>Апаражніўшы келіх мукі.</p>
<p>Ох, сэрца звадлівыя згукі!</p>
<p>Вас жывіць сокамі палын!</p>
<p>I чэх не меней быў збянтэжан:</p>
<p>Здзівіў і з тропу збіў нашчэнт</p>
<p>Неспадзяваны інцыдэнт.</p>
<p>Як паступіць яму належыць?</p>
<p>I як прайшоў усе іх межы</p>
<p>Яго праціўнік, канкурэнт?</p>
<p>Злавіць яго ў адну хвіліну!</p>
<p>Прыняць рад энергічных мер:</p>
<p>Ён вораг — рускі афіцэр.</p>
<p>Яго абразіў і дзяўчыну!</p>
<p>I чэх на «брата-славяніна»</p>
<p>Гатовы кінуцца, як звер.</p>
<p>I як ён схібіў, збавіў тону,</p>
<p>Прыняў пасіўна так удар!</p>
<p>Успомніць сорам — як шкаляр!</p>
<p>I, каб узняць сваю персону,</p>
<p>Наш чэх, не трацячы фасону,</p>
<p>Як леў, намерыўся ў гушчар.</p>
<p>Ступае крок, глядзіць — на доле</p>
<p>Ляжыць астаўлены пакет.</p>
<p>Дык вось які ён, «амулет»!</p>
<p>Эх, панна, граеш ты дзве ролі!</p>
<p>За ім пабегла з такім болем,</p>
<p>Каб замяніць сабой партрэт!</p>
<p>I зайздрасць чэха забірае,</p>
<p>Падняў пакет, яе лісты,</p>
<p>Імчыцца ў зараснік густы,</p>
<p>I кроў у жылах яго грае.</p>
<p>Эх, песня даўняя, старая!</p>
<p>А вечна новая ўсё ты!</p>
<p>I бачыць — Насця ў смутку, жалю</p>
<p>Стаіць панылая, адна.</p>
<p>Туга ў яе вачах відна,</p>
<p>Як бы прысуд яны чыталі</p>
<p>На цёмнай, жудаснай скрыжалі,</p>
<p>Каб гора вычарпаць да дна.</p>
<p>Падходзіць бліжай — не зважае,</p>
<p>Стаіць нязрушана, маўчыць,</p>
<p>I зоў яго дарма гучыць.</p>
<p>Стаіць далёкая, чужая,</p>
<p>Бо томіць штось яе, пужае —</p>
<p>Не чэх на мыслях у дзяўчы.</p>
<p> </p>
<p>К р о ч а к</p>
<p>Дык гэта ваш сардэчны друг?..</p>
<p>Прашу даць тлумачэнне:</p>
<p>Што значыць ваша засмучэнне?</p>
<p>Каго ж кахаеце з нас двух?</p>
<p>I слоў яго не чуе Насця.</p>
<p>Няма ёй радасці, уцех:</p>
<p>Жыццё разбіў ёй гэты чэх.</p>
<p>I сэрца кроіцца на часці.</p>
<p>На дол гатова яна ўпасці,</p>
<p>Каб замаліць нявольны грэх.</p>
<p> </p>
<p>К р о ч а к</p>
<p>Скажыце ж мне хоць слова,</p>
<p>Чаму вы раптам сталі сухі</p>
<p>I да пытанняў маіх глухі?</p>
<p>Мне гэта змена ваша нова!</p>
<p>Ці ўжо забыты вамі я,</p>
<p>I песня скончана мая,</p>
<p>I паплылі навекі хвалі,</p>
<p>Гукнуўшы песняй аб вясне,</p>
<p>I прамільгнулі, як у сне,</p>
<p>I маё шчасце пахавалі,</p>
<p>I мне — стаяць у старане,</p>
<p>Бо ж  вы чужынца, вы мяне</p>
<p>Ніколі не кахалі?</p>
<p> </p>
<p>Н а с ц я</p>
<p>У часе смутку пахавання</p>
<p>Не гаварыце аб каханні</p>
<p>I не трывожце сэрца раны —</p>
<p>Я гэтак жорстка пакарана</p>
<p>За тыя добрыя хвіліны,</p>
<p>Што з вамі бавіла не раз,</p>
<p>I вось прыйшоў расплаты час:</p>
<p>У сум абернуты ўспаміны...</p>
<p>Сябе віню я, а не вас:</p>
<p>Стрымаць парываў не змагла</p>
<p>I сэрцу волю я дала.</p>
<p>Але праведзена граніца,</p>
<p>На ёй пастаўлены капец,</p>
<p>Парог паложаны — канец!</p>
<p>Забудзьце ж вы мяне, блазніцу.</p>
<p> </p>
<p>К р о ч а к</p>
<p>Апошнюю прашу я ласку:</p>
<p>Пакіньце на ўспамін</p>
<p>Мне гэту картачку, як казку,</p>
<p>Як невясёлую развязку</p>
<p>У шчасця ўкрадзеных хвілін.</p>
<p> </p>
<p>Н а с ц я</p>
<p>Не добры лёс яе і мой —</p>
<p>Не ўспамінайце мне аб ёй!</p>
<p>I тут жа картачку-злашчасце,</p>
<p>Кунежных слоў на ёй радкі</p>
<p>Яна парвала на шматкі,</p>
<p>Каб выразней канец пакласці</p>
<p>Спакусам гэтым і напасці,</p>
<p>Што налучылі неўзнакі,</p>
<p>Сама ж парывіста і хутка</p>
<p>Мільгнула ў проразі галін</p>
<p>I знікла ў некалькі хвілін.</p>
<p>У садзе стала пуста, жудка...</p>
<p>Эх, Насця, Насця-баламутка!</p>
<p>I ты адна, і чэх адзін.</p>
<p>А дзе ж Барыс? а дзе ён, сведка</p>
<p>Свайго пасмешышча і здрад?</p>
<p>Не бачыць бы лепш цябе, сад,</p>
<p>Не знаць бы лепш вас, мары-кветкі</p>
<p>Стала чужога недаедкі!</p>
<p>Ці ж ёсць другі такі вар’ят?</p>
<p>Бо хто ж так верны быў дзяўчыне?</p>
<p>Хто марыў-сніў, як ён, аб ёй?</p>
<p>I хто цяпер яе герой?</p>
<p>Чужак у афіцэрскім чыне,</p>
<p>Што на яе ж зямлі-айчыне</p>
<p>Гвалтоўнасць чыніць і разбой!</p>
<p>У крыўдзе, гневе, абурэнні,</p>
<p>У сэрцы тоячы разлад,</p>
<p>Пакінуў здрадлівы ён сад.</p>
<p>Вось і канец яго сумненню!..</p>
<p>Дык цешся з мілага здарэння!</p>
<p>Вітай спатканне з ёю, брат!</p>
<p>Куды ж ён пойдзе і што скажа?</p>
<p>Чужынец стаў гаспадаром,</p>
<p>Дзявочых мар уладаром —</p>
<p>Свет засланіла маска ўражжа...</p>
<p>А палажэнне нехлямяжа:</p>
<p>Варожасць, здрадлівасць кругом.</p>
<p>Кустамі, тропкамі глухімі</p>
<p>Ён разглядаецца, ідзе</p>
<p>У смутных думках і нудзе</p>
<p>I сам не знае, што прадпрыме,</p>
<p>I ўсё стускнела, як у дыме,</p>
<p>Няма прасветліны нідзе.</p>
<p>Прысеў нарэшце ў дзікім рове,</p>
<p>Не горне ўсё ж яго палон,</p>
<p>Трымае ўсё яшчэ фасон...</p>
<p>А можа сніць, што ён у схове,</p>
<p>IІІто Насця з ворагам у змове?</p>
<p>Увы! сапраўднасць, а не сон.</p>
<p>Падпёр ён галаву рукой,</p>
<p>Спусціўшы вочы ў дзірваны,</p>
<p>Сядзіць, застылы, дзервяны,</p>
<p>А думкі ўюцца талакою,</p>
<p>У сумятні, у непакою,</p>
<p>Нібы над трупам груганы.</p>
<p>Як дзіўна ўсё гэта сплялося!</p>
<p>Якая вычварнасць дарог!</p>
<p>I выдумаць бы так не змог...</p>
<p>Пустэча, глухасць, безгалоссе.</p>
<p>Нічога больш не засталося</p>
<p>З таго, чым жыў, што так бярог.</p>
<p>У гразь утоптаны парывы.</p>
<p>Вянок юнацкіх яго мар</p>
<p>Дарэмна ёй нёс ён як дар,</p>
<p>I бег іх радасна-імклівы</p>
<p>Туман агортвае імглівы</p>
<p>Ды туліць гэты цёмны яр.</p>
<p>I адступіла ўсё нейк далей,</p>
<p>Кудысь адсунулася ўбок</p>
<p>I ахінулася ў дымок.</p>
<p>Ні болю вострага, ні жалю,</p>
<p>I струны сэрца аддрыжалі,</p>
<p>А ён глядзіць на ўсё здалёк.</p>
<p>Над ім, развесіўшы галіны,</p>
<p>Як маці, хіліцца вярба,</p>
<p>Сама пакута і журба.</p>
<p>Разносіць вецер пах расліны</p>
<p>Ды ціха ўздрыгваюць даліны —</p>
<p>Грыміць дзесь гулкая пальба.</p>
<p>I мімаволі ўспамінае</p>
<p>Акопы, роту сваю, полк.</p>
<p>Узяць не можа сабе ў толк,</p>
<p>Як захапіла мысль блазная</p>
<p>I гэта забаўка дурная</p>
<p>Туляцца між франтоў, як воўк.</p>
<p>Але цяпер яму ўсё роўна:</p>
<p>Заб’юць — няхай, ну што з таго?</p>
<p>Ён толькі хоча аднаго,</p>
<p>Душа адным жаданнем поўна:</p>
<p>Забыцца, сцішыцца бязмоўна —</p>
<p>Ён безудзельны да ўсяго.</p>
<p>I мыслі блытаюцца, гаснуць.</p>
<p>Абрыўкі вобразаў і слоў</p>
<p>То мільгацяць, то нікнуць зноў,</p>
<p>У тлум зліваюцца няясны,</p>
<p>Каб узысці на шлях уласны —</p>
<p>Пуціну вычварную сноў.</p>
<p>I хвалі сну кунежнай ласкай</p>
<p>Праходзяць лёгенька над ім</p>
<p>I ткуць чароўны свой кілім</p>
<p>Ды шчодра дараць з’явы-краскі</p>
<p>I рэчаіснасць лучаць з казкай,</p>
<p>Каб разагнаць тускноту-дым...</p>
<p>Расплюшчыў вочы — што за дзіва?</p>
<p>Гарыць зямля і ўсё кругом,</p>
<p>Усюды выбухі і гром.</p>
<p>Снарады выюць праразліва,</p>
<p>Дрыжыць, хістаецца жахліва</p>
<p>Над ім вярба сваім шатром.</p>
<p>Трасецца цемра, як жывая,</p>
<p>Гарыць, купаецца ў агнёх,</p>
<p>Сталёвы сыплецца гарох</p>
<p>I горкі, долы засявае,</p>
<p>I віскам моташным спявае</p>
<p>Пальбою ўзрушаны разлог.</p>
<p>Дзяжа, аглушаны, знямелы,</p>
<p>Ляжыць ні мёртвы ні жывы,</p>
<p>Узняць не смее галавы.</p>
<p>Мурашкі бегаюць па целе —</p>
<p>Аж грудзі ломяць залпы-стрэлы,</p>
<p>А ў нос б’е дым парахавы.</p>
<p>I мысляў ён сабраць не можа,</p>
<p>Адкуль, дзе, што яно? і як</p>
<p>Сюды ён трапіў, небарак?</p>
<p>Мацнуў сырое сваё ложа,</p>
<p>I ясна ўстала падарожжа...</p>
<p>Ды што рабіць яму, аднак?</p>
<p> </p>
<p>Д з я ж а</p>
<p>Перш за ўсё: развага,</p>
<p>Ацэнка абстаноўкі:</p>
<p>Што добра, а што блага,</p>
<p>Каб вывесці высноўкі.</p>
<p>I думка з вострасцю балючай</p>
<p>Малюнкі піша перад ім</p>
<p>Ды ўсё гаворыць аб адным:</p>
<p>Як выйсці суха з гэтай бучы?</p>
<p>Атака будзе немінуча...</p>
<p>Адно: застацца б хоць жывым!</p>
<p>Унь там успыхваюць зарніцы,</p>
<p>Сюды імкне снарадны лёт!</p>
<p>Папаў, папаў у пераплёт!</p>
<p>А дзе акопныя граніцы?..</p>
<p>Стой! Гэта з нашых б’юць пазіцый.</p>
<p>Дзяржы кірунак на усход!</p>
<p>Барыс на момант весялее —</p>
<p>Ён кліч пазіцый улавіў,</p>
<p>Не так гняце яго адрыў,</p>
<p>I ў сэрцы туліцца надзея,</p>
<p>Што, хоць і верыць ён не смее,</p>
<p>Збавенне прыйдзе, будзе жыў.</p>
<p>I робіць далей спасцярогі.</p>
<p>З другога боку, чуе ён,</p>
<p>Чарга снарадаў наўздагон</p>
<p>Ляціць з варожае дарогі.</p>
<p>Аж дрыгацяць над ім разлогі —</p>
<p>Падайся ніжай пад адхон!</p>
<p>Ён бліжай туліцца к карэнню,</p>
<p>З зямлёю лучыцца шчытней.</p>
<p>А ў галаве ўстае ясней</p>
<p>Малюнак бою, наступлення</p>
<p>I небяспека палажэння,</p>
<p>I сэнс усіх гэтых падзей.</p>
<p>Ляжыць у рове, як у склепе.</p>
<p>Трасе, аж носіць яго страх,</p>
<p>I смерці чуецца замах —</p>
<p>Вось-вось асколкамі залепіць!</p>
<p>I дзе ад іх схавацца лепей?</p>
<p>А жыць жа хочацца як — ах!</p>
<p>I жаль агортвае, самота.</p>
<p>Няўжо настаў апошні час,</p>
<p>I згіне ўсё, патухне ўраз?</p>
<p>Як томіць гэта адзінота!</p>
<p>На задні план сышлі згрызоты,</p>
<p>Агонь і жар у сэрцы згас.</p>
<p>Але ён робіць намаганне,</p>
<p>Каб зноў сябе перамагчы</p>
<p>I скінуць страху абручы.</p>
<p>«Ці сяду?» — верціцца пытанне.</p>
<p>Мінута вострая вагання,</p>
<p>I ён садзіцца на карчы.</p>
<p>Навокал пекла, гром усцяжны,</p>
<p>Зямля ўся ў віхрах агнявых,</p>
<p>Няма на ёй мясцін жывых.</p>
<p>I раптам стоп! у колькі сажнях</p>
<p>Салдат мільгаецца адважны</p>
<p>I не знікае з галавы!</p>
<p>Дзяжа ўздрыгнуўся! Тфу ты — зданне!</p>
<p>Прывід, той самы аўстрыяк,</p>
<p>Забіты колісь ім смяляк!</p>
<p>Барыса томіць прадчуванне,</p>
<p>Што гэта ёсць напамінанне,</p>
<p>Аб смерці ўласнай яго знак.</p>
<p> </p>
<center>Д з я ж а</center>
<center></center>
<p>Заб’юць, ну што ж!</p>
<p>Ад лёсу не ўцячы.</p>
<p>Маўчы!..</p>
<p>О божа! дапамож</p>
<p>Даждаць канца начы!..</p>
<p>Наступлення ўсе адзнакі, —</p>
<p>Шалёныя галопы</p>
<p>На іхнія акопы.</p>
<p>А яны дзе, аўстрыякі?</p>
<p>Ён разглядаецца наўкола —</p>
<p>Ці не падацца трохі ўзад,</p>
<p>Каб лепш схавацца ад гармат?</p>
<p>Але баіцца рушыць з долу</p>
<p>Ды прыгінае ніжай голаў,</p>
<p>Як праляціць над ім снарад.</p>
<p>Глядзіць, нібы святлеюць далі</p>
<p>Скрозь дым і выбухаў агні...</p>
<p>Эй, хлопча, голаву прыгні!</p>
<p>Асколкі жудасныя сталі</p>
<p>Сіпеннем дзікім засвісталі</p>
<p>У пекле грому, траскатні.</p>
<p>Вярба хіснулася вярхушкай,</p>
<p>I сук, нібы рука з пляча,</p>
<p>Наніз шугнуў каля карча,</p>
<p>Барыса ж нібы хто загушкаў,</p>
<p>На дол спусціў, як на падушку,</p>
<p>Няма і болю згарача.</p>
<p>Наадварот, нейк лёгка стала,</p>
<p>Нібы прыкрыла яму скронь</p>
<p>Чыясь лагодная далонь</p>
<p>I прыглушыла віск метала,</p>
<p>I аддаляецца навала</p>
<p>I ураганны той агонь,</p>
<p>I толькі ціхім, мяккім звонам,</p>
<p>Акордам стомленай зямлі</p>
<p>Дзесь аклікаюцца палі</p>
<p>Ды нібы шэпча засмучона</p>
<p>Вярба, схіліўшыся каронай:</p>
<p>«Ляжы, мой голубе, драмлі!»</p>
<p> </p>
<p> </p>
<h3><a id="chapter14"></a>XIII</h3>
<p>Мінуўшы добрую траціну</p>
<p>Крывавых сцежак і дарог,</p>
<p>Спыніцца мушу на «Шляхох»,</p>
<p>I на кароткую хвіліну</p>
<p>Згарну паэмы я тканіну</p>
<p>Ды за яе зірну парог.</p>
<p>У шуме бурнага патоку,</p>
<p>У гаме розных песень, слоў,</p>
<p>Парнас усплыў наверх ізноў.</p>
<p>Парнас мой бедны! ты — без клёку</p>
<p>Ты ад жыцця стаіш здалёку,</p>
<p>Табе крычаць ужо — далоў!</p>
<p>I марна ўсё тваё старанне,</p>
<p>Хоць ты аб сцену біцца рад,</p>
<p>Каб мець найлепшы атэстат,</p>
<p>Але няма табе нізвання</p>
<p>Ані пахвал, ані прызнання —</p>
<p>Спяваеш ты, да неўпапад!</p>
<p>Не здолен ты папасці ў жылу,</p>
<p>У песнях тон патрэбны ўзяць</p>
<p>На ўсе сто процантаў, на яць.</p>
<p>Таксама ты не маеш сілы,</p>
<p>Каб ухіліцца ад ухілу</p>
<p>I тыпа нашых дзён падаць.</p>
<p>I страшна мне за лёс паэмы:</p>
<p>Мой крытык возьме строгі тон,</p>
<p>Ухілаў знойдзе ў ёй мільён</p>
<p>I несучаснасць самой тэмы,</p>
<p>Дакоры кіне, што я — немы,</p>
<p>Глухі на зовы нашых дзён.</p>
<p>I скажа: «Досыць нам блукання</p>
<p>Па збітых, пройдзеных «шляхах»,</p>
<p>Пішы аб сённяшніх франтох!</p>
<p>Давай героіку змагання,</p>
<p>Сучаснасць, волі гартаванне,</p>
<p>Трыумфы новых перамог!»</p>
<p>Што я скажу яму на гэта?</p>
<p>Ён пусціць зноў у вочы пыл</p>
<p>I іншы знойдзе тут ухіл.</p>
<p>Але ў машыны і ў паэта</p>
<p>Свая канструкцыя і мэта,</p>
<p>А кожын — спец на свой капыл.</p>
<p>Яшчэ не скончана дарога,</p>
<p>Яшчэ ў клубок не звіта ніць —</p>
<p>Былое ў сэрцы гаманіць...</p>
<p>Дык не судзі, мой крытык, строга</p>
<p>Работы ўперадзе так многа,—</p>
<p>Я ў іншы круг хачу ступіць.</p>
<p>Гудзе казарма, як паводка,</p>
<p>Чуваць адразу — скрышан лёд:</p>
<p>Узяў уладу сам народ —</p>
<p>I справа проста і каротка!</p>
<p>Ды можа гэта — яшчэ плётка,</p>
<p>А праўды ўсёй — наплакаў кот?</p>
<p>Ўжо колькі дзён, як ходзяць чуткі</p>
<p>I ўрэшце вось прыйшлі сюды,</p>
<p>Што ў Петраградзе нелады:</p>
<p>Аб рэвалюцыі пагудкі —</p>
<p>Яе не спыніш, брат, не — дудкі! —</p>
<p>Гудуць, шумяць на ўсе лады.</p>
<p>Падзея, братцы, немалая.</p>
<p>Дума, студэнты, маракі,</p>
<p>Салдаты ўсе і казакі</p>
<p>Пайшлі насупраць Мікалая!</p>
<p>Сталіца бунтамі палае,</p>
<p>Міністры зніклі, як шпакі.</p>
<p>Дзядзькі прыціхлі, з тропу збіты,</p>
<p>I нават строгасць спала з іх —</p>
<p>Кранула вестка гэта ўсіх:</p>
<p>Няўжо ад трону цар адшыты?</p>
<p>Адрокся, кажуць, сам і — квіта!</p>
<p>Ну, як то сам? няма дурных!</p>
<p>Бо дзе ж то відана, чувана,</p>
<p>Каб вось такія ўладары</p>
<p>Ды самі злазілі з гары</p>
<p>Або мянялі годнасць пана</p>
<p>На ролю простага Івана —</p>
<p>Вось панства, моў, Іван — бяры!</p>
<p>Відаць, прыпёрлі добра к плоту,</p>
<p>Калі нямілым стаўся трон</p>
<p>I сам прастолу зрокся ён!</p>
<p>Настала свята для галоты —</p>
<p>ІІапіў ён «кровушкі» ў ахвоту,—</p>
<p>Не гонім, але проша вон!..</p>
<p>Навіны, братцы, дык навіны:</p>
<p>Цару і то ўшчамілі хвост!..</p>
<p>Што ж будзе далей? вось дзе гвозд?..</p>
<p>Ну, падвялі там лоўка міну!</p>
<p>Гані вайне, брат, штык у спіну,</p>
<p>Валі туды ж яе, пад мост!..</p>
<p>«Ўстаць! смірна!» — гаркнула каманда,</p>
<p>Гнучы ўсю гутарку ў дугу.</p>
<p>Знямела рота, ні гу-гу!</p>
<p>Ідзе паручнік, ротны Гланда,</p>
<p>А з ім і прапаршчыкаў банда</p>
<p>Паважна сунецца ўнагу.</p>
<p>А самі ўсе яны сур'ёзны</p>
<p>I свой захоўваюць фасон,</p>
<p>Спяваць гатовы ў адзін тон,</p>
<p>Хоць, можа, думаюць і розна.</p>
<p>Паручнік кінуў погляд грозна.</p>
<p>Ды так салдатам кажа ён.</p>
<p> </p>
<p>Р о т н ы  Г л а н д а</p>
<p>Рабята, слухайце сюды!</p>
<p>Адбыўся ў нас пераварот:</p>
<p>Уладу ў рукі ўзяў народ,</p>
<p>Бо лад стары быў — нікуды</p>
<p>I паў, аджыў свае гады.</p>
<p>Цяпер Дзяржаўная дума</p>
<p>Абрала новы ўрад сама:</p>
<p>Гучкова,</p>
<p>Мілюкова,</p>
<p>Князя Львова</p>
<p>I іншых дэмакратаў,</p>
<p>Што цвёрда сталі за народ</p>
<p>I ў першы чарод</p>
<p>За вас, рабята!</p>
<p>Народу воля такава.</p>
<p>Найвыдатнейшая ж персона, галава —</p>
<p>Керэнскі, адвакат.</p>
<p>Ён шчыры дэмакрат,</p>
<p>Ад галавы, сказаць, да пят.</p>
<p>Цяпер дадуць зямлі народу</p>
<p>I поўную свабоду:</p>
<p>Што хочаш гавары,</p>
<p>Ды толькі не дуры,</p>
<p>Бо першае, што новы ўрад</p>
<p>Патрабаваў ад нас, салдат,</p>
<p>Дык гэта, братцы,—</p>
<p>Дысцыпліна!</p>
<p>I вы павінны пастарацца</p>
<p>Намовам розным не паддацца</p>
<p>I ворагу на страх</p>
<p>Трымаць высока сцяг</p>
<p>Грамадзяніна!</p>
<p>Няхай не цешыцца наш вораг,</p>
<p>Аб рэвалюцыі пачуўшы весць,</p>
<p>Што рэвалюцыя нас з’есць</p>
<p>I баявы падмочыць порах.</p>
<p>Пакажам жа яму, чаго мы варты,</p>
<p>Што волю мы умеем шанаваць</p>
<p>I будзем далей ваяваць,</p>
<p>Крышыць яго, біць не на жарты...</p>
<p>Яшчэ раз, братцы, дысцыпліна</p>
<p>I служба перш за ўсё, рабята!</p>
<p>На вас глядзіць уся краіна.</p>
<p>Трымайце ж сцяг грамадзяніна</p>
<p>I салдата!</p>
<p>Панове афіцэры,</p>
<p>Бярыце ўзводы!</p>
<p>Замест славеснасці пустой</p>
<p>Займіцеся работаю другой:</p>
<p>Байцам тлумачце сэнс свабоды</p>
<p>I ўрада новага намеры.</p>
<p>Чытайце ім «Русское слово»,</p>
<p>Дзе ўсё апісана падробна</p>
<p>I, я сказаў бы, беспадобна,</p>
<p>I прышчапляйце дух здаровы.</p>
<p>Прызналі ўсе пераварот:</p>
<p>I глаўны штаб, і ўвесь народ!</p>
<p>Чытае ротны настаўленне,</p>
<p>Як самы шчыры дэмакрат,</p>
<p>На новы шлях вядзе салдат,</p>
<p>Знаходзіць бурнае натхненне</p>
<p>Рассыпаць шчодрае хваленне,</p>
<p>Каб узнясці Часовы ўрад.</p>
<p>Паручнік Далін сочыць збоку,</p>
<p>Як Гланда робіць змену вех,</p>
<p>Ды толькі ў вус пускае смех:</p>
<p>Ну і спрытняга ж, ну і дока —</p>
<p>Перарадзіўся ў момант вока!</p>
<p>Ну чым, скажыце, не стратэг?</p>
<p>Пабралі прапаршчыкі ўзводы,</p>
<p>На нары селі і давай</p>
<p>Распісваць воінам тут рай,</p>
<p>I перавагі, і выгоды</p>
<p>Ад заваёванай свабоды,</p>
<p>Але адно ты, воін, знай:</p>
<p>Вайна яшчэ ў сваім разгары,</p>
<p>Яшчэ гудзе прызыўны звон:</p>
<p>Гані з Расіі немца вон!</p>
<p>Крытычны час, гусцеюць хмары,</p>
<p>Прынесці трэба нам ахвяры,</p>
<p>Каб спажываць свабоды плён.</p>
<p>Экскурсы робяць хто як можа</p>
<p>У глыб гісторыі, вякоў —</p>
<p>Штурмуюць факт з усіх бакоў,</p>
<p>Бо рэвалюцыя пахожа</p>
<p>Ў жыцці людзей на раздарожжа,</p>
<p>Дзе з тропу зводзяць прастакоў.</p>
<p>Гамоняць прапаршчыкі з жарам,</p>
<p>Між імі — вер ім ці не вер —</p>
<p>Ёсць і рэвалюцыянер,</p>
<p>Што да народу стаяў тварам,</p>
<p>I вось прыйшоў час яго марам</p>
<p>Ператварыцца ў факт цяпер.</p>
<p>Трашчаць салдацкія галовы</p>
<p>Ад гэтай процьмы новых слоў,</p>
<p>Ды беднаваты іх улоў.</p>
<p>Адно ім ясна з той прамовы:</p>
<p>Пагоняць іх, хоць лад і новы,</p>
<p>На бойню зноў, як тых валоў.</p>
<p>Глядзі, тут нешта не ўсё ладна:</p>
<p>Пераварот зрабіў свой брат.</p>
<p>Ці ж за вайну стаіць салдат?</p>
<p>Чаму начальства так спагадна</p>
<p>I ў тон адзін спявае складна,</p>
<p>I кожны стаўся дэмакрат?</p>
<p>Нявер’е, сум бярэ салдата:</p>
<p>На ліха ж той пераварот?</p>
<p>Пра мір сказалі б наўпярод,</p>
<p>Дык не, пра мір маўчаць зацята!</p>
<p>Хіба ім выбраць дэпутата</p>
<p>Разблутаць гэты перамот?</p>
<p>Паручнік Далін скуп на словы:</p>
<p>Не агітатар ён — салдат,</p>
<p>Ён рэвалюцыі не рад —</p>
<p>Разваляць армію прамовы!</p>
<p>Глядзіць ён скоса, хмурыць бровы —</p>
<p>Вайна праіграная, брат!</p>
<p>Але і ён паддаўся плыні</p>
<p>На волю выпушчаных слоў</p>
<p>I хоча сам вучыць «аслоў».</p>
<p> </p>
<p>П а р у ч н і к  Д а л і н</p>
<p>Салдаты! Русь святая згіне,</p>
<p>Калі вайну салдат пакіне,</p>
<p>Што, бачу, ён зрабіць гатоў.</p>
<p>Мільёны шкурнікаў, брадзяг,</p>
<p>Нікчэмства, прах</p>
<p>Шалаецца ў тылох</p>
<p>Без дзела, без дарог.</p>
<p>Ні абавязкаў, ні сумлення,</p>
<p>Ні ў чым ніякага адказу.</p>
<p>Адно іх толькі прызначэнне:</p>
<p>Насіць заразу</p>
<p>Разлажэння!</p>
<p>Цяпер яны,</p>
<p>Не нюхаўшы вайны,</p>
<p>Прахвосты, дэзерціры,</p>
<p>Узнімуць голас, крык аб згодзе:</p>
<p>Паваявалі, моў, і годзе!</p>
<p>Далоў вайну! мы хочам міру!</p>
<p>Што ім вайна? што ім айчына?</p>
<p>Нарэшце, што свабода ім?</p>
<p>Глухія словы, маска, грым!</p>
<p>Цяпер жа знята з іх ляйчына —</p>
<p>Не смей крануць грамадзяніна!</p>
<p>Грамадзянін ты, сукін сын?</p>
<p>Вашывы струп і гной на целе,</p>
<p>Чартапалох!..</p>
<p>Ганіце вон такіх прайдох,</p>
<p>Каб тут яны і не смярдзелі!</p>
<p>У чым жа сэнс перавароту?</p>
<p>Адмесці гніль і ўсю брыдоту,</p>
<p>Дарогу даць таму,</p>
<p>Што чэсна і здарова,</p>
<p>А з гніллю, шкурніцтвам</p>
<p>Расправіцца сурова!..</p>
<p>Салдаты мы, нам трэба ваяваць,</p>
<p>А на ўсё іншае — пляваць!</p>
<p>Вось так паручнік адчыкрыжыў</p>
<p>Сваю праграму, свой пагляд,</p>
<p>Але не ўсцешыў тым салдат.</p>
<p>Не, тут прыгнуцца трэба ніжай,</p>
<p>Каб падысці да праўды бліжай —</p>
<p>Хай слова скажа тут свой брат.</p>
<p>Як патрывожаныя пчолы,</p>
<p>Шуміць, гудзе салдацкі рой.</p>
<p>Распаўся ўвесь казённы строй.</p>
<p>Салдат, падняўшы свае полы,</p>
<p>Ідзе на мітынгі з стадолы.</p>
<p>Ён — цэнтр увагі, ён герой.</p>
<p>За ім, як хлопцы за дзяўчынай,</p>
<p>Прафесар ходзіць і студэнт,</p>
<p>Часамі поп, інтэлігент.</p>
<p>Цікавяцца ўсе «ніжнім чынам»,</p>
<p>Бо толькі ён сваёй айчыне</p>
<p>На шчасце можа даць патэнт.</p>
<p>А што ж рабіць яму? парадкі</p>
<p>I дысцыпліну захаваць</p>
<p>I здольнасць далей ваяваць,</p>
<p>Каб на абедзве на лапаткі</p>
<p>Шпурнуць, прыціснуць немца гладка</p>
<p>I волю тым застрахаваць.</p>
<p>Грымяць прамовы, слоў багата,</p>
<p>I што ні момант, што ні час</p>
<p>Абвестка новая, прыказ,</p>
<p>Сюды, туды шлі дэлегата,</p>
<p>Ад кожнай роты па салдату,</p>
<p>А то і некалькі зараз.</p>
<p>Растуць, буяюць камітэты,</p>
<p>Канца не ведае іх штат —</p>
<p>На дэлегаце дэлегат,</p>
<p>Адозвы множацца, газеты,</p>
<p>У ход пайшлі «эсэр», «кадэты»,</p>
<p>I ўсе крычаць: ваюй, салдат!</p>
<p>Але салдаты не ахвочы</p>
<p>Да гэтых лозунгаў і слоў.</p>
<p>Даволі, годзе ўжо ліць кроў!</p>
<p>Даволі пыл пускаць у вочы!</p>
<p>Няхай ваюе той, хто хоча,—</p>
<p>Не трэба ім вайны — далоў!</p>
<p>Вядуць кірунак свой салдаты,</p>
<p>I хоць Керэнскі той — эсэр,</p>
<p>Ды і яму не надта вер —</p>
<p>У іх свае ёсць дэпутаты...</p>
<p>Ідуць дыскусіі, дэбаты,</p>
<p>Набок адсунут афіцэр.</p>
<p>Злыя ходзяць афіцэры.</p>
<p>Горкі смех іх крывіць губы —</p>
<p>Расшрубованы ўсе шрубы:</p>
<p>Няма войска, ёсць зброд шэры.</p>
<p>Што ж? свядомасць — дысцыпліна,</p>
<p>Усчувай іх толькі словам,</p>
<p>Ды бяда: пустым галовам</p>
<p>Больш патрэбна — што? — дубіна!</p>
<p>А прыказ той чаго варты</p>
<p>Знамяніты, нумар першы?!</p>
<p>Развалілі войска, шэршні,</p>
<p>Далі ў рукі немцу карты!</p>
<p>Распярэзана «кабылка»...</p>
<p>Вось дзе свята ёй, дык свята!</p>
<p>Не, не зробіш з халуя ты</p>
<p>Угаворамі асілка!</p>
<p>Мітынгуюць, гарладзёры,</p>
<p>Самі топяцца ж у брудзе...</p>
<p>Гіне Русь, дабра не будзе,</p>
<p>Бо няма ні ў чым апоры!</p>
<p>Разброд, разлад. Няма надзеі.</p>
<p>Расце анархія, развал.</p>
<p>Старарэжымшчык генерал</p>
<p>I паказацца ўжо не смее,</p>
<p>I кадр палкоўніцкі радзее,</p>
<p>Змывае ўсё салдацкі шквал.</p>
<p>А ў пятай роце Клім Сафонаў,</p>
<p>Яфрэйтар, ён жа дэлегат,</p>
<p>Чытае з прыціскам даклад.</p>
<p>Тлумачыць новыя законы</p>
<p>Наконт вайны і абароны</p>
<p>I дэкларацыі салдат.</p>
<p> </p>
<p>Д э л е г а т  С а ф о н а ў</p>
<p>Таварышы! пад націскам Саветаў</p>
<p>Рабочых і Салдацкіх Дэпутатаў</p>
<p>Прыказ па войску выйшаў гэты.</p>
<p>Дык вось, таварышы салдаты!</p>
<p>Наўперад мы былі рабамі,</p>
<p>За глупства нас каралі строга,</p>
<p>Казарма нам была астрогам.</p>
<p>Цяпер жа самі мы з вусамі,</p>
<p>Свабода нам дана,</p>
<p>I вось яна:</p>
<p>У карты хочаш граць ты — грай!</p>
<p>Задумаў у тэатр — валяй!</p>
<p>Бо ты цяпер не «ніжні чын»,</p>
<p>А, як і ўсе, грамадзянін!</p>
<p>Дысцыплінарнае ўзысканне</p>
<p>Касуецца дазвання:</p>
<p>Папаўся ты ў бяду,</p>
<p>Адказвай па суду!</p>
<p>А што да «блага» і «высока» родзіі —</p>
<p>Шабаш, і зваць так годзе іх!</p>
<p>Заві па чыну,</p>
<p>Дадаўшы «гаспадзіна»:</p>
<p>Гаспадзін капітан,</p>
<p>Гаспадзін палкоўнік,—</p>
<p>Як іх паказвае каптан,</p>
<p>Які хто з іх чыноўнік.</p>
<p>А вось наконта замірэння,</p>
<p>Дык справа глухавата,</p>
<p>Але не зрушыш ты салдата</p>
<p>За буржуёў у наступленне!</p>
<p>Ёсць партыя адна —</p>
<p>За нас, таварышы, яна!</p>
<p> </p>
<p> </p>
<h3><a id="chapter15"></a>XIV</h3>
<p>Шумяць на сходзе афіцэры</p>
<p>Сто дваццаць трэцяга палка,</p>
<p>Як паўнаводная рака.</p>
<p>Прыняць якіясь трэба меры,</p>
<p>Каб не распоўзся натоўп шэры,</p>
<p>Ды зноў за рогі ўзяць быка.</p>
<p>У войску пала дысцыпліна,</p>
<p>I лейцы выпушчаны з рук.</p>
<p>Салдат глядзіць, як той бірук,</p>
<p>Служыць не хоча больш айчыне,—</p>
<p>Расшрубавалася машына,</p>
<p>Прапала армія, каюк!</p>
<p>Не ходзяць роты на вучэнне,</p>
<p>Упаў нашчэнт ваяцкі дух.</p>
<p>Салдат к вайне стаў нем і глух.</p>
<p>Адно няшчасце і мучэнне</p>
<p>Глядзець на тое разлажэнне,</p>
<p>На дэзерцірскі гэты рух.</p>
<p>Рабіць штось трэба, даваць раду,</p>
<p>Намеціць нейкі сталы план,</p>
<p>Каб анархічны знішчыць стан,</p>
<p>Ці так ці сяк прыйсці да ладу</p>
<p>I выйсці з тога заняпаду,</p>
<p>Развеяць моташны туман.</p>
<p>Палкоўнік Грун сядзіць суровы.</p>
<p>Ён — камандзір і старшыня,</p>
<p>Сам абвясціў павестку дня.</p>
<p>Ну, што ж? такі ўжо звычай новы:</p>
<p>Не ступіш кроку без прамовы,</p>
<p>Ды Бог не дасць — не з’есць свіння.</p>
<p>Але скрабе яго сумненне:</p>
<p>Ці проймеш словамі салдат?</p>
<p>Вайну прасвішча адвакат,</p>
<p>Хоць ён змяніў сваё адзенне</p>
<p>I ўзяўся за «аздараўленне»,</p>
<p>Каб зноў завесці ў войску лад.</p>
<p> </p>
<p>П а л к о ў н і к  Г р у н</p>
<p>Давайце зоймемся мы справай.</p>
<p>Нам трэба абсудзіць,</p>
<p>Як прынцып вольнасці.</p>
<p>З ваяцкай здольнасцю,</p>
<p>Са службай пагадзіць,</p>
<p>Як справіцца з распушчанай аравай.</p>
<p>Не будзем мы граха таіць</p>
<p>I закрываць на факты вочы:</p>
<p>Мікроб анархіі салдата точыць,</p>
<p>Няважна справа ў нас стаіць!</p>
<p>Пустуюць каравулы,</p>
<p>I з цэлага палка ў нарад</p>
<p>Сабраць не можам мы салдат,</p>
<p>Пайшлі адлучкі і прагулы.</p>
<p>Салдат не хоча службы несці,</p>
<p>Не аддае начальству чэсці.</p>
<p>Няма на фронце папаўнення,</p>
<p>Бо маршавыя роты</p>
<p>Дарогай сыплюцца ў разлёты,</p>
<p>А там, на месце назначэння,</p>
<p>Звычайным сталася яўленне:</p>
<p>Замест салдат —</p>
<p>Пусты мандат</p>
<p>I лозунг куцы:</p>
<p>«Мір без анексій і кантрыбуцый!»</p>
<p>Няможна далей, гаспада,</p>
<p>Цярпець анархіі такой:</p>
<p>Пад цвёрдаю рукой</p>
<p>Быць мусіць грамада,</p>
<p>I Керанскі сам гэта зразумеў...</p>
<p> </p>
<p>Г о л а с</p>
<p>Па часе розум дураку</p>
<p>Ці пойдзе толькі на руку?</p>
<p> </p>
<p>Д р у г і  г о л а с</p>
<p>Каб розум той наўперад меў!</p>
<p> </p>
<p>П а л к о ў н і к  Г р у н</p>
<p>Бярэцца курс на дысцыпліну,</p>
<p>I сам салдацкі камітэт</p>
<p>Павінен тут пракласці след</p>
<p>I нацягнуць тужэй ляйчыну.</p>
<p>Намацаць трэба сарцавіну,</p>
<p>Каб адабраць, ну, самы цвет:</p>
<p>Не дэзерціраў-гарладзёраў,</p>
<p>Не здраднікаў-бальшавікоў,</p>
<p>А дысцыплінаваных стралкоў,</p>
<p>Пакласца б можна на каторых,—</p>
<p>У іх павінна быць апора!</p>
<p>Вось метад наш якоў.</p>
<p>I мой стражэйшы вам наказ:</p>
<p>Я трэбую ад вас,</p>
<p>Ад афіцэраў, свайго брата,—</p>
<p>Не пакідаць нідзе салдата!</p>
<p>Быць з ім часцей.</p>
<p>Усчуцце — слова</p>
<p>I прамова,</p>
<p>Няхай свядомасць іх расце,</p>
<p>Парадак мусім мы завесці:</p>
<p>Пытанне гэта — справа чэсці,</p>
<p>Наш доўг і абавязак,</p>
<p>Чакаць не трэба тут указак,</p>
<p>Бо згіне армія — свабода прападзе,</p>
<p>I Русь утопіцца ў бядзе.</p>
<p>У гэтым вось пытанні</p>
<p>I выкажам свой погляд, меркаванне.</p>
<p>Запалу многа і напору:</p>
<p>З дзесятак рук паднята ўгору,</p>
<p>Бо на хваробу гаварэння</p>
<p>Хварэлі ўсе без выключэння:</p>
<p>Палкоўнік баявы,</p>
<p>I поўны генерал,</p>
<p>I прапар, і капрал,</p>
<p>I просты радавы.</p>
<p> </p>
<p>П а л к о ў н і к  Г р у н</p>
<p>Капітан Кунашын!</p>
<p>Слова ваша.</p>
<p>Кунашын, строгі і смуглявы,</p>
<p>Старой закваскі капітан.</p>
<p>На рукаве — адзнакі ран,</p>
<p>А на грудзях — прызнанне славы.</p>
<p>Зірнуў налева і направа,</p>
<p>Адсунуў трохі ўбок наган.</p>
<p> </p>
<p>К а п і т а н К у н а ш ы н</p>
<p>Бясспрэчна, гаспада:</p>
<p>Парадак — гэта так!</p>
<p>Да толькі вось бяда:</p>
<p>Прамовы — ерунда,</p>
<p>А выбары — пусцяк!</p>
<p>Ці мысліма, начыстую сказаць,	,</p>
<p>Развязаны натоўп ды словамі звязаць?</p>
<p>Не цешцеся ілюзіяй, што вы</p>
<p>Прамовамі адновіце дух войску баявы.</p>
<p>Крычы да хрыпаты,</p>
<p>Аратарствуй, хоць трэсні,</p>
<p>А фронт напомніў ты —</p>
<p>I скончаны ўсе песні.</p>
<p>Што тыя камітэты?</p>
<p>Навошта іх паслугі?</p>
<p>Не пройдзе нумар гэты,</p>
<p>Дарэмныя патугі,</p>
<p>Бо погляд вузкалобы,</p>
<p>Што гэтыя хваробы</p>
<p>Ды вылечыш без пугі.</p>
<p>Ну дзе ж, скажыце, бачана,</p>
<p>Ёсць прыклад дзе-нібудзь,</p>
<p>Каб дух ваяцкі страчаны</p>
<p>Прамовамі вярнуць?</p>
<p>Начальства ашальмована,</p>
<p>Разбіт аўтарытэт,</p>
<p>I армія пахована,</p>
<p>Бо — глупства камітэт!</p>
<p>Ці ж то не ідыёцтва,</p>
<p>Не поўнае банкроцтва:</p>
<p>Вайна і... галасаванне?!.</p>
<p>Куды ж тут ваяванне?</p>
<p>Вядуць у войску прапаганду</p>
<p>Супроць вайны і афіцэраў.</p>
<p>Прыняць нам трэба меры</p>
<p>I абясшкодзіць гэту банду!</p>
<p>А пропаведзь братання,</p>
<p>Прадажніцкага брацтва!</p>
<p>Ці ж гэта не вар’яцтва,</p>
<p>Скажыце, грамадзяне?</p>
<p>Няшчасны шпак,</p>
<p>А з ім праступная арава</p>
<p>У войску правіць сваё права,</p>
<p>Дзе трэба строгасць і кулак,</p>
<p>Іначай тут не будзе ладу.</p>
<p>Прэч капялюшную ўсю шэльму!</p>
<p>Адно тут трэба: смерць за здраду</p>
<p>I вешаць агентаў Вільгельма:</p>
<p>Бальшавікоў і дэзерціраў</p>
<p>I іхніх камандзіраў!</p>
<p>Пранёсся шум, як ураган,</p>
<p>I крыкі «Брава, капітан!»</p>
<p> </p>
<p>П а л к о ў н і к  Г р у н</p>
<p>Я мушу вам зазначыць, капітан:</p>
<p>Не можам парушаць мы рэчаў стан —</p>
<p>Свабода ўсім дана,</p>
<p>Хоць войску шкодная яна,</p>
<p>А ў час вайны і небяспечна</p>
<p>I, можа, нават недарэчна.</p>
<p>Прызналі мы Часовы ўрад,</p>
<p>Нам трэба выканаць загад</p>
<p>I ў межах новага закону</p>
<p>Павінны вынайсці шляхі,</p>
<p>Каб непарадак зжыць ліхі</p>
<p>I ўсё аддаць на абарону...</p>
<p>Слова мае прапаршчык Грынчар!</p>
<p> </p>
<p>Г а л а с ы</p>
<p>Зажар, Грынчар, зажар!</p>
<p>Грынчар — юрыст. Быў пракурорам</p>
<p>I старажылам у палку.</p>
<p>Прымаў і важыў тут муку,</p>
<p>За час вайны не ведаў гора:</p>
<p>Ён акапаўся не са ўчора,</p>
<p>Бо меў за спінаю руку.</p>
<p> </p>
<p>П р а п а р ш ч ы к  Г р ы н ч а р</p>
<p>Не буду я рабіць ацэнкі</p>
<p>Ні новых форм,</p>
<p>Ні новых норм,</p>
<p>Але ў наяўнасці ёсць сцэнкі,</p>
<p>Што ўжо на нашыя пашчэнкі</p>
<p>Замах вядзе салдацкі шторм.</p>
<p>Не далей як учора</p>
<p>Праходжу я таўчок</p>
<p>I чую — землячок</p>
<p>З таварышам гуторыць:</p>
<p>— Па шапцы афіцэраў!</p>
<p>Гнаць вон усіх дачыста:</p>
<p>Яны не нашай веры,</p>
<p>I ўсе яны, халеры,</p>
<p>Імперыялісты</p>
<p>Ды ўсё глядзяць у прызму,</p>
<p>Пад хвост капіталізму!</p>
<p>Адшыць іх тут і — баста,</p>
<p>Бо шкодная нам каста.</p>
<p>Не трэба рэвалюцыі,</p>
<p>Ніякай кантрыбуцыі</p>
<p>I нэксіі зубастай!</p>
<p>Вось вам узорыкі настрояў,</p>
<p>Паняцця масы радавой.</p>
<p>Куды вядзе такі развой?</p>
<p>Чым будзеш крыць такіх герояў?</p>
<p>А іх не двое і не трое</p>
<p>У абстаноўцы тылавой!</p>
<p>На што іх думка скіравана?</p>
<p>Чаму ім вораг — афіцэр?</p>
<p>Куды глядзіць здзічэлы звер?</p>
<p>О, гэты звер позна ці рана,</p>
<p>Бальшавіком нашпігаваны,</p>
<p>Не так завые, як цяпер!</p>
<p>Пакуль што ён глядзіць шакалам,</p>
<p>Трусліва тоіцца ў цішы,</p>
<p>Здалёк паказвае шышы</p>
<p>I толькі робіцца нахалам,</p>
<p>Бо ўсё праходзіць дармагалам,</p>
<p>Якіх рашэнняў ні пішы.</p>
<p>Паколькі кара скасавана,</p>
<p>Дык і не выйдзе нічарта.</p>
<p>Вот Ахілесава пята!</p>
<p>Не проймеш словамі балвана,</p>
<p>I згодзен я тут з капітанам,</p>
<p>Што камітэты — суята!</p>
<p>На чым яны ўгрунтуюць права?</p>
<p>Дзе сіла іхніх пастаноў?</p>
<p>Мараль заместа бізуноў?</p>
<p>Лібералізм — якая слава!</p>
<p>Ідылістычная забава</p>
<p>Ідылістычных свістуноў!</p>
<p>Цяпер наконт аддання чэсці.</p>
<p>Сказаць, не новая ўжо весць...</p>
<p>Пахерыць к чорту гэту чэсць.</p>
<p>Як непатрэбную, адмесці</p>
<p>I прах ад ног яе атрэсці,</p>
<p>Каб не было таго, што ёсць.</p>
<p>Глядзіш — махнулі вам рукою —</p>
<p>Ці то салдат, ці то матрос,</p>
<p>Нібы руку к ілбу панёс.</p>
<p>I што ж? З ухмылачкай такою</p>
<p>Састроіў жарцік над табою:</p>
<p>Ты казырнуў — ён длубнуў нос!</p>
<p>Не, гаспада: на голым слове,</p>
<p>На агітацыі адной</p>
<p>Мы селі ў лужыну з вайной.</p>
<p>Парадак будзе пры умове,</p>
<p>Калі закон што найсуровей</p>
<p>Махне па вольніцы блазной.</p>
<p>Яшчэ прамовы ў тым жа тоне</p>
<p>Ліліся доўга. Пад канец</p>
<p>Выходзіць прапаршчык Дунец.</p>
<p>Ён у прамоўніцкім разгоне</p>
<p>Аддаў падатак «абароне»,</p>
<p>А далей так казаў блазнец.</p>
<p> </p>
<p>П р а п а р ш ч ы к  Д у н е ц</p>
<p>На радасным прадвесні</p>
<p>Новай эры</p>
<p>У паніку ўдаліся афіцэры</p>
<p>I безнадзейныя спяваюць песні.</p>
<p>Ім страшна стала,</p>
<p>Свабода пудзілам з’явілася для іх,</p>
<p>Чужынцам між сваіх,</p>
<p>I выбіла з сядла разгульная навала.</p>
<p>З усіх старон</p>
<p>Я чую тут хаўтурны звон —</p>
<p>Хаваюць армію, Расію</p>
<p>Ды слёзы льюць па дысцыпліне</p>
<p>I па пахованай дубіне,</p>
<p>Чакаюць новага месію</p>
<p>З паднятым кулаком</p>
<p>На страх бальшавіком,</p>
<p>На іх зламанне шыі.</p>
<p>Спытаюся ж я вас,</p>
<p>Калегі-афіцэры,</p>
<p>Што ж вы і ў якой меры</p>
<p>Зрабілі ў гэты час?</p>
<p>Салдаты —</p>
<p>Супастаты,</p>
<p>Адбіліся ад рук,</p>
<p>Яны ўсё вінаваты,</p>
<p>Майстры ўсялякіх штук.</p>
<p>Між намі і салдатам</p>
<p>Ляжыць правал глыбокі.</p>
<p>Чаму ж мы адзінокі</p>
<p>З няпрызнаным мандатам?</p>
<p>Сайдзіце з вышак на нізіны</p>
<p>I чалавечым языком</p>
<p>Загаманіце з земляком,</p>
<p>Без злосці, без дубіны.</p>
<p>У нас з ім сувязі няма,</p>
<p>Мы топчамся дарма.</p>
<p>Сцерці межы</p>
<p>I адзнакі:</p>
<p>Ты — салдат,</p>
<p>Я — афіцэр!</p>
<p>Вецер свежы,</p>
<p>Час інакі.</p>
<p>Рад, не рад,</p>
<p>А фактам вер.</p>
<p>Даволі совацца ўпацёмку</p>
<p>I скаголіць!</p>
<p> </p>
<p>І р а н і ч н ы  г о л а с</p>
<p>Вуснамі дзіцёнка</p>
<p>Ісціна глаголе.</p>
<p> </p>
<p>У іншы бок пайшлі прамовы,</p>
<p>Другі матыў гучыць у іх.</p>
<p>Што ні прамова — новы штрых</p>
<p>Тут і маральныя асновы,</p>
<p>I вера ў розум наш здаровы,</p>
<p>У моц традыцый баявых.</p>
<p>Надзеі ёсць. Не ўсё прапала,</p>
<p>I толькі шчыра ўзяцца варт,</p>
<p>Адкінуць смешачкі і жарт,</p>
<p>А падысці да справы стала,</p>
<p>I такіх прыкладаў не мала,</p>
<p>Калі і слова дае гарт.</p>
<p>Патрэбна сувязь больш жывая,</p>
<p>Бліжэй стаць трэба да салдат,</p>
<p>А хто сапраўды дэмакрат,</p>
<p>Той больш у іх і выйгравае.</p>
<p>Нам шкодзіць звычка векавая,</p>
<p>Каб на дубіне строіць лад.</p>
<p>Вітаць нам трэба камітэты</p>
<p>I выбіраць людзей сваіх,</p>
<p>Каб націск там рабіць на іх,</p>
<p>Праводзіць, ставіць свае мэты,</p>
<p>Каб прынцып выкарыстаць гэты</p>
<p>У інтарэсах баявых,</p>
<p>Расію мець на відавоку</p>
<p>I здольнасць войска ваяваць —</p>
<p>Свабоду трэба захаваць.</p>
<p>Карысці мала, няма клёку</p>
<p>Глядзець з пагардай, стаўшы збоку,</p>
<p>I толькі ўсё крытыкаваць.</p>
<p>А «крытыкі» маўчаць сурова,</p>
<p>Хіба хто рэпліку падасць,</p>
<p>Калі што трапіцца пад «масць»,</p>
<p>I толькі хмураць лоб і бровы.</p>
<p>Ну, што ж? Старацца ўсе гатовы,</p>
<p>Калі на ўсіх прыйшла напасць.</p>
<p> </p>
<p>П а л к о ў н і к  Г р у н</p>
<p>Аформім меры нашы,</p>
<p>Каб іх выконваць строга,</p>
<p>З нас трэбуецца многа,</p>
<p>Ды гэта нас няхай не страшыць.</p>
<p>З шэрай масай шынялей,</p>
<p>Ці люба гэта, ці не люба,</p>
<p>Разгорнем тэмп работы швыдкі</p>
<p>Праз гутаркі і чыткі</p>
<p>I абярнём казармы ў клубы.</p>
<p>Запросім і прафесароў</p>
<p>I дыспуты наладзім,</p>
<p>У лужыну пасадзім</p>
<p>Староннікаў анархіі і іншых вухароў,</p>
<p>Афіцэр не толькі камандзір —</p>
<p>Ён ёсць настаўнік, правадыр.</p>
<p>Падцягнем нашы роты</p>
<p>I павядзём іх роўнаю дарогай.</p>
<p>Дык з Божай дапамогай</p>
<p>Прыступім да работы!</p>
<p> </p>
<p>П а р у ч н і к  Д а л і н</p>
<p>Я не хачу ламаць камедый тут,</p>
<p>Абарачаць трагедыю на фарс.</p>
<p>У гразь зляцеў бог Марс</p>
<p>I выпусціў свой жгут.</p>
<p>Не буду я сябе дурачыць —</p>
<p>Прашу на фронт мяне назначыць!</p>
<p>Я не палітык, не прамоўнік,</p>
<p>Не будзе тут з мяне карысці,</p>
<p>Не бачу я другога выйсця.</p>
<p>Вось рапарт, гаспадзін палкоўнік!</p>
<p>Я не мастак расхлёбваць куцярму</p>
<p>I гэту блытаніну.</p>
<p> </p>
<p>П а л к о ў н і к  Г р у н</p>
<p>Вы кідаеце полк у цяжкую часіну.</p>
<p>Як афіцэру і грамадзяніну,</p>
<p>Вам трэба помніць дысцыпліну.</p>
<p>Ну, што ж? я рапарт ваш прыму.</p>
<p> </p>
<p> </p>
<h3><a id="chapter16"></a>XV</h3>
<p>Цяплом дыхнуў лагодны вецер,</p>
<p>Вясне пракладваючы тор</p>
<p>У кожны закутак і двор,</p>
<p>Гусцей загуў у голым вецці,</p>
<p>I радасць волі запрымеціў</p>
<p>Марозам здушаны прастор.</p>
<p>Аселі гурбы на сувеях,</p>
<p>I гаманлівыя раўкі</p>
<p>Пабеглі з гор ва ўсе бакі.</p>
<p>Само паветра ласкавее...</p>
<p>Што ж за навіны і падзеі</p>
<p>Нясуць вясеннія дзянькі?</p>
<p>Пытанне гэта ўсіх цікавіць:</p>
<p>Вайскоўцаў, простых грамадзян,</p>
<p>Інтэлігенцыю, сялян</p>
<p>I ўсіх, што дотык мелі ў справе</p>
<p>Вайны і міру неўзабаве,</p>
<p>I тых, што песцілі свой план.</p>
<p>Было ж нямала гэтых планаў</p>
<p>I меркаванняў і надзей,</p>
<p>I той ці іншы дабрадзей</p>
<p>На свой манер пускаў туману,</p>
<p>Сябе, другіх яшчэ дурманіў,</p>
<p>Хоць і смяшыў ужо людзей.</p>
<p>Такім смяхоццем сталі мары</p>
<p>Наконт Басфору, Дарданел —</p>
<p>Навекі выслізнуў тунель,</p>
<p>I галічанскія абшары</p>
<p>Дарэмна бралі з нас ахвяры —</p>
<p>Ганебна селі тут на мель.</p>
<p>Але настырныя ваякі,</p>
<p>«Айчыны верныя сыны»,</p>
<p>У свае веравалі сны.</p>
<p>I распіналіся пісакі</p>
<p>На розны лад, на тон усякі</p>
<p>I не выходзілі з вайны.</p>
<p>Вайна ж на фронце замірала,</p>
<p>Вайна ў тылу пайшла на спад —</p>
<p>Не тым жыве цяпер салдат:</p>
<p>Патрэбаю надзённай стала —</p>
<p>Перакаваць меч на арала</p>
<p>Ды йсці дамоў заводзіць лад.</p>
<p>Ды покі што казарма жыва,</p>
<p>Кішаць салдатамі тылы.</p>
<p>Але з іх толк ужо малы:</p>
<p>Не цягне возу конік сівы</p>
<p>І час праводзіць дурасліва</p>
<p>Ды тоіць замысел свой злы.</p>
<p>Салдат аб’ектам стаў увагі</p>
<p>Вакол яго не моўкне бой,</p>
<p>Яго ўсе цягнуць на бок свой,</p>
<p>Ідуць з паклонам да сярмягі</p>
<p>I языкамі замест шпагі</p>
<p>Заядла б’юцца між сабой.</p>
<p>У войску рэй вядуць эсэры.</p>
<p>Эсэру ўторыць меншавік —</p>
<p>Кадэт даўно са сцэны знік,</p>
<p>Але й эсэрам няма веры:</p>
<p>I іх бракуе герой шэры —</p>
<p>Яму больш зручны бальшавік.</p>
<p>У пятай роце наш Сафонаў,</p>
<p>Цяпер эсэр і дэлегат,</p>
<p>Сабраў вакол сябе салдат.</p>
<p>Ён быў на сходзе гарнізону</p>
<p>I сам стаяў за «абарону»,</p>
<p>Але цяпер даў крок назад.</p>
<p> </p>
<p>С а ф о н а ў</p>
<p>Усякіх там было прамоў,</p>
<p>I добрых і благіх,—</p>
<p>У конскай галаве не змесціш іх!</p>
<p>Быў лозунг кінуты: «Дамоў!»</p>
<p>«Вайна палацам, мір халупам!</p>
<p>Даволі быць буржуйскім слупам,</p>
<p>За іх машну</p>
<p>Вясці вайну!</p>
<p>Далоў яе! далоў!»</p>
<p>I што ж? Каторыя былі там буржуазы,</p>
<p>Кадэты і афіцар’ё,</p>
<p>Ашчэрыліся, як звяр’ё,</p>
<p>Гармідар паднялі, заразы:</p>
<p>«Прадажнік! вон будзь ласкаў!</p>
<p>Далоў, Вільгельмаўскі халуй!».</p>
<p>Падняўся дзікі алялюй,</p>
<p>Але наш брат у масе пляскаў.</p>
<p> </p>
<p>А д з і н  с а л д а т</p>
<p>О, трасца матары і скула ім у бок!</p>
<p>Не хочуць міру,</p>
<p>Бо нагулялі сабе жыру.</p>
<p>Не, дудкі, галубок!</p>
<p>Ваюйце самі на здароўе</p>
<p>I сабе на безгалоўе!</p>
<p> </p>
<p>Д р у г і  с а л д а т</p>
<p>Пастой, брат, не фарсі,</p>
<p>Не пераскочыўшы, не гопай:</p>
<p>Прыпруць — і пойдзеш у акопы,</p>
<p>I хвігу ты з’ясі.</p>
<p> </p>
<p>П е р ш ы  с а л д а т</p>
<p>Затонкая кішка,</p>
<p>Не вытрымае пуп,</p>
<p>А мір табе не люб —</p>
<p>Шукай сабе дружка,</p>
<p>Паслушных дуракоў.</p>
<p>А я, брат, не такоў:</p>
<p>Абветраюць дарогі</p>
<p>I — давай Бог ногі!</p>
<p> </p>
<p>У з в о д н ы  Т а л а л а й</p>
<p>Ну, гэта спосаб стараваты.</p>
<p>Не варт было цара скідаць</p>
<p>Дзеля таго, каб драла даць,</p>
<p>Ды зноў падмазваць салам пяты.</p>
<p> </p>
<p>П е р ш ы  с а л д а т</p>
<p>А мне то што, вон з іх душа!</p>
<p> </p>
<p>С а ф о н а ў</p>
<p>Цыц, хлопцы! ша!</p>
<p>Таму, як мы ёсць грамадзяне,</p>
<p>Павінны ж мы парадак мець</p>
<p>I ў лес не перці, як мядзведзь,</p>
<p>I не хадзіць, як у тумане.</p>
<p>Тут розум трэба і развага.</p>
<p>I лозунг нейкі мець адзін,</p>
<p>Калі ты ёсць грамадзянін,</p>
<p>А не даўбешка і не шляга:</p>
<p>Ты пойдзеш, я пайду і ўсе,</p>
<p>Дык нас паловяць пакрысе,</p>
<p>I будзе зноў старая пляга...</p>
<p>Палітыка і тактыка адна:</p>
<p>Не скончана вайна.</p>
<p>А іхняя дэмакратыя</p>
<p>Не лепш ад той, што носам землю рые:</p>
<p>Заклікалі яе да згоды —</p>
<p>Давайце, моў, вайну канчаць!</p>
<p>Заключым мір, прыб’ём пячаць</p>
<p>I адстаронім перашкоды,</p>
<p>Бо ўсе стаміліся народы.</p>
<p>Яны ж, як ідалы, маўчаць.</p>
<p>Ніякі чорт на мір не йдзе.</p>
<p>Нам трэба быць у грамадзе,</p>
<p>А ўжо мы самі грамадою</p>
<p>Пакончым з рознаю брыдою.</p>
<p> </p>
<p>Г о л а с</p>
<p>Дык, значыцца, не будзе міру?</p>
<p>Няма канца, згінь ваша маць!</p>
<p> </p>
<p>С а ф о н а ў</p>
<p>Пакуль што будзем фронт трымаць.</p>
<p> </p>
<p>Г о л а с</p>
<p>Ды гніць ізноў у жвіру,</p>
<p>Валяцца, як калода,</p>
<p>У брудзе, у гнаю.</p>
<p>Дык чхаць мне на тваю свабоду</p>
<p>I рэвалюцыю тваю!</p>
<p>Падумаеш — знайшліся камандзіры</p>
<p>I гэтакія гогі —</p>
<p>За месяц выраслі ў іх рогі —</p>
<p>На затычкі для дзіры.</p>
<p>З’явіліся другія афіцэры</p>
<p>Ды рассусольваюць паперы.</p>
<p>Шалаюцца, як сукіны сыны,</p>
<p>Залезшы ў новыя паны.</p>
<p>Зірнуў Сафонаў зверавата,</p>
<p>Абразы гэтакай не знёс</p>
<p>I чмыхнуў у кірпаты нос:</p>
<p>Старарэжымным яшчэ матам</p>
<p>Пакрыў сярдзітага салдата,</p>
<p>А з ім і скептыкаў наўскос.</p>
<p> </p>
<p>С а ф о н а ў</p>
<p>Ты — долата і квач!</p>
<p>Што ж мір, па-твоему, калач?</p>
<p>Ці ліверная каўбаса?</p>
<p>Зарваў капейку, на таўчок</p>
<p>Пайшоў, купіў за пятачок?</p>
<p>Пляце, не змыслячы ні пса.</p>
<p>Не ты адзін да міру падак,</p>
<p>Але павінен быць парадак</p>
<p>І форма і закон:</p>
<p>Без формы, без закону</p>
<p>I будзеш ты ядроны,</p>
<p>Якім і быў спакон.</p>
<p>А рэвалюцыя табе не цётка,</p>
<p>Расправа тут каротка.</p>
<p>А прыйдзе пастанова,</p>
<p>Дык здохні ці памры,</p>
<p>Але чакай свае пары</p>
<p>I ані шэп, ні слова!</p>
<p>З запалам, нават з абурэннем</p>
<p>Сафонаў вывергнуў свой гнеў,</p>
<p>Аж нос яго пачырванеў.</p>
<p>Але, заўважыўшы сіпенне,</p>
<p>Салдацкіх мас нездавальненне,</p>
<p>Ён тут жа зараз прысмірнеў.</p>
<p>Ахамянуўся, што даў маху</p>
<p>I меру трохі перабраў</p>
<p>У дачыненні сваіх праў.</p>
<p>З ілба ён ссоўвае папаху</p>
<p>I, каб унікнуць свайго краху,</p>
<p>Ідзе, як кажуць, на ура.</p>
<p> </p>
<p>С а ф о н а ў</p>
<p>Таварышы! Мы — вольны,</p>
<p>Сказаць, і раўнапраўны —</p>
<p>Тут спрэчкі марнатраўны:</p>
<p>Інтэрас наш — супольны.</p>
<p>Дык слухайце, стралкі:</p>
<p>Што ёсць вайна?</p>
<p>Тут справа ўсім ясна,</p>
<p>I вывад вось які —</p>
<p>Буржуі, імперыялісты</p>
<p>I ўсякія яшчэ там брандахлысты,</p>
<p>Каторыя таўсцеюць ад вайны</p>
<p>I карк нагульваюць двайны,</p>
<p>Псуюць усё яны:</p>
<p>Сказаць тут з пазвалення,</p>
<p>Разводзяць антымоніі</p>
<p>Аб рознай аўтаноміі</p>
<p>I іншай гегемоніі,—</p>
<p>Дык вось дзе зла карэнне!</p>
<p>Ім, бачыш ты, выгодна</p>
<p>На карк уссесці нам.</p>
<p>Дык бі іх па шэям,</p>
<p>Бо пропаведзь іх шкодна!</p>
<p>А як жа мы, каторыя</p>
<p>Рабочы і салдат?</p>
<p>Адрознены наш брат</p>
<p>Ад іншай катэгорыі.</p>
<p>Мы ёсць дэмакратыя,</p>
<p>I наша цяпер сіла.</p>
<p>Хто супраць нас — магіла,</p>
<p>I мы цяпер не тыя!</p>
<p>Парадак, так: павінны мець</p>
<p>I слухаць пастаноў,</p>
<p>Вайну ж — далоў!</p>
<p>Дык вось як разумець!</p>
<p>Грымеў Сафонаў, а прамова</p>
<p>Ніяк не клеілася ў лад.</p>
<p>Пацеў наш бедны дэлегат,</p>
<p>Бо закідаць ён мусіў слова</p>
<p>Аб гарнізоннай пастанове</p>
<p>Наконт паслушнасці салдат.</p>
<p> </p>
<p>Л у з г і н</p>
<p>Дык як жа разумець:</p>
<p>Калі вайну далоў,</p>
<p>Чаго ж нам тут марнець?</p>
<p>Пускалі б нас дамоў!</p>
<p> </p>
<p>С а ф о н а ў</p>
<p>Ты ёсць нестраяўшчына,</p>
<p>I розуму ў цябе ні сукіна сына.</p>
<p>Хто пусціць нас?</p>
<p>Раз!</p>
<p>Хто ўлада, галава?</p>
<p>Два!</p>
<p>Калі народ праз выбарных сваіх</p>
<p>Выносіць пастановы,</p>
<p>Мікіць тут, безгаловы:</p>
<p>Выконваць трэба іх!</p>
<p>Аб міру ёсць старанне.</p>
<p>Пакуль яго няма,</p>
<p>Дык не скулі дарма,</p>
<p>Чакай яго прызнання</p>
<p>I кожную часіну</p>
<p>Ты помні дысцыпліну:</p>
<p>Чым больш яна крапчэй,</p>
<p>Тым будзе мір хутчэй.</p>
<p> </p>
<p>Г а л а с ы</p>
<p>Кадэцкія прамовы!</p>
<p>Далоў!</p>
<p>Не слухайце іх слоў</p>
<p>I голасу іх змовы.</p>
<p>Абраць другога дэлегата,</p>
<p>Каб ён стаяў за свайго брата!</p>
<p>Буржуячы,</p>
<p>Паслугачы!</p>
<p>Загуў «народ», ад чыйго імя</p>
<p>Абраны быў наш дэлегат,</p>
<p>I дэлегацтву ён не рад.</p>
<p>Вось і адчытвайся прад імі,</p>
<p>Перад галовамі пустымі!</p>
<p>Вось і эсэр і дэмакрат!</p>
<p>Падняўся шум і крык бязладны,</p>
<p>Аж пена плёскае праз край.</p>
<p>Урэшце ўзводны Талалай</p>
<p>Усё пакрыў камандай ўладнай</p>
<p>I мацюгом прыбіў трохрадным</p>
<p>Два словы: «смірна!» і «слушай!»</p>
<p>Заціхла ўсё: каманды сіла</p>
<p>Яшчэ жыла дзесь у нутрох,</p>
<p>I грозны ўзводны перамог.</p>
<p>Акінуў роту ён астыла,</p>
<p>Як бы гатовы даць у рыла</p>
<p>Таму, хто ступіць за парог</p>
<p>Салдацкай службы, дысцыпліны.</p>
<p>Па праву старшага ён сам</p>
<p>У грозьбе з’есці ўсіх «з кішкам»</p>
<p>Казаў прамову дзве хвіліны</p>
<p>Ды слоў насыпаў з паўасміны,</p>
<p>Хоць з мацяршчынай папалам.</p>
<p> </p>
<p>У з в о д н ы  Т а л а л а й</p>
<p>Салдаты вы ці зброд?</p>
<p>Чаго дзярэце горла?</p>
<p>Захоўвайце чарод,</p>
<p>Выходзьце напярод,</p>
<p>Калі каму прыпёрла,</p>
<p>I сып тут да адказу,</p>
<p>Але не ўсе, не зразу!..</p>
<p>Ваякі! Міру хочаце, а самі</p>
<p>Гатовы грызціся зубамі!</p>
<p>Дык вось выходзь сюды каторы</p>
<p>I на ўсе застаўкі валяй,</p>
<p>Калі найшоў шалтай-балтай,</p>
<p>I языком варочай горы.</p>
<p>Чаго ж вы змоўклі, гарладзёры?</p>
<p>Хто хоча слова? налятай!</p>
<p> </p>
<p>Ц і х і  г о л а с</p>
<p>Бурдзін, Бурдзін Мікішка!</p>
<p>Ану, брат, секані і — крышка!</p>
<p>Бурдзін, з запушчанай чупрынай,</p>
<p>Са збітай шапкаю назад,</p>
<p>Выходзіць з натаўпу салдат,</p>
<p>Ідзе з зняважліваю мінай,</p>
<p>А рукі зложаны за спінай —</p>
<p>Відаць адразу у ім хват.</p>
<p> </p>
<p>Б у р д з і н</p>
<p>Дык вось, таварышы-салдаты,</p>
<p>Аб чым і як гавораць дэлегаты:</p>
<p>Спяваюць песні нам</p>
<p>Не горш, як афіцэры,</p>
<p>I іхнія засвоілі манеры,</p>
<p>Што ўжо адкінута як хлам.</p>
<p>Наш брат ім — сівалдай,</p>
<p>Маўчы, не разважай:</p>
<p>Ты быў і ёсць чорт шэры.</p>
<p>А што да дысцыпліны —</p>
<p>Мазоляць яго вушы</p>
<p>I розум яго глушаць,</p>
<p>Каб мы былі машыны,</p>
<p>Каб нас прыбраць у рукі</p>
<p>I намі верхаводзіць —</p>
<p>Мы ведаем іх штукі,</p>
<p>Усіх іх благародзій!</p>
<p>Нябось аб міру глуха</p>
<p>Вядуць яны размовы.</p>
<p>Выконвай пастановы</p>
<p>Гучкова, Мілюкова</p>
<p>I іншага псяюхі.</p>
<p>На сукінага сына</p>
<p>Далася дысцыпліна,</p>
<p>Каб ёй спяваць хвалебны?</p>
<p>Каму яна патрэбна?</p>
<p>Буржуям, генералам,</p>
<p>Каторыя з дваран.</p>
<p>Пускаюць нам туман,</p>
<p>Выдумваюць пужалы,</p>
<p>Каб воля не прапала.</p>
<p>Хто верыць, той — баран.</p>
<p>Не трэба іх турбацыі!</p>
<p>Далоў іх махінацыі</p>
<p>I іх увесь дурман!</p>
<p>А біцца больш не хочам мы</p>
<p>З нямецкімі рабочымі</p>
<p>I нішчыць іх сялян!</p>
<p>Далоў вайну праклятую</p>
<p>I шацію брухатую!</p>
<p>Давай нам замірэнне!</p>
<p>Даволі нам крыві!</p>
<p>Як хоча хто, жыві.</p>
<p>Вось наша разуменне!</p>
<p>Далоў вайну! далоў акопы</p>
<p>I ўсе кадэцкія захопы!</p>
<p>I рота грымнула, як лава:</p>
<p>«Брава, Бурдзін, брава:</p>
<p>Вось гэта голас! Маладзец!</p>
<p>Далоў Сафонава! Канец!»</p>
<p> </p>
<p>У з в о д н ы  Т а л а л а й</p>
<p>Так-то так — далоў захопы</p>
<p>і акопы!</p>
<p>Але скажы ты мне, Бурдзін:</p>
<p>Ці быў ты ў іх хоць раз адзін?</p>
<p> </p>
<p>Г а л а с ы</p>
<p>Кадру, кадру гнаць на фронт!</p>
<p>Даволі іх тут песціць!</p>
<p>Пара ім з даху злезці,</p>
<p>Каб не псаваць тут гонт!</p>
<p> </p>
<p> </p>
<h3><a id="chapter17"></a>XVI</h3>
<p>Як пад коўдрай снегавою</p>
<p>Дубянела поле,</p>
<p>Ніклі вербы галавою</p>
<p>У надрэчным доле.</p>
<p>Як прынёс жа ходыр-вецер</p>
<p>Чуткі аб прадвесні,</p>
<p>Згайданулі вербы вецце</p>
<p>У супольнай песні.</p>
<p>Як схадзіў жа снег з узгоркаў</p>
<p>I гулі патокі,</p>
<p>Вербы сцішанай гаворкай</p>
<p>Іх віталі крокі.</p>
<p>А як грымнулі імкліва</p>
<p>З лесу перавалы,</p>
<p>Вербы слухалі пужліва</p>
<p>Голас іх навалы.</p>
<p>А як рэчка разлілася,</p>
<p>Скінуўшы паводдзе,</p>
<p>Галасілі вербы ў страсе,</p>
<p>Кленучы разводдзе.</p>
<p>Шуміць паводка бурнай плыні.</p>
<p>Старыя змыты берагі,</p>
<p>Пачаты новыя шляхі,</p>
<p>А я падходжу к палавіне</p>
<p>Сваіх «Шляхоў», і ў іх пуціне</p>
<p>Мне голас чуецца другі.</p>
<p>I перш чым рушыцца ў дарогу,</p>
<p>У паэтычны іх прагал,</p>
<p>Зраблю кароткі тут прывал,</p>
<p>Крыху падумаю пра змогу,</p>
<p>Ці траплю стаць з жыццём у ногу,</p>
<p>Ці ёсць для гэтага запал.</p>
<p>Жыццё не йдзе, а шкваліць бурай,</p>
<p>I што ні момант, што ні час</p>
<p>Расце парыў і творчасць мас,</p>
<p>I за падмуркамі падмурак</p>
<p>Узводзіць моцная натура —</p>
<p>Нядаўні раб і свінапас.</p>
<p>Краіна грозная Саветаў,</p>
<p>Саюз рабочых і сялян,</p>
<p>Сягае ўперад, як тытан,</p>
<p>I ўзлёт фантазіі паэтаў</p>
<p>Праўсходзіць поступ яе гэты,</p>
<p>Разбіўшы ў прах адвечны зман.</p>
<p>I гэты поступ чуюць горы,</p>
<p>I нетры цёмныя зямлі,</p>
<p>I нашы ціхія палі,</p>
<p>Дзе з веку ў век свае узоры</p>
<p>Пісалі сохі ў нэндзы-горы</p>
<p>Ды смутак сеялі ў раллі.</p>
<p>Знікаюць межы і загоны —</p>
<p>Прытулкі быльніку, шыпшын —</p>
<p>Пад пераможны гук машын,</p>
<p>А на званіцах моўкнуць звоны,</p>
<p>Бо ўзносіць сцяг на іх чырвоны</p>
<p>Рука згуртованых дружын.</p>
<p>Балоты, гіблыя балоты,</p>
<p>Дрыгвы і хмызніку брыжы,</p>
<p>Дзе толькі сыкалі вужы</p>
<p>Ды палахлівыя чароты</p>
<p>Шуршэлі шолахам сумоты</p>
<p>Над рудай жыжкаю іржы,</p>
<p>Цяпер прыемна цешаць вока,</p>
<p>Як стэпы, пожнямі ляжаць;</p>
<p>На іх буяе сенажаць,</p>
<p>На іх красуюць ніў валокі,</p>
<p>На іх паложана глыбока</p>
<p>Размаху творчага пячаць.</p>
<p>У гэтым поступе-тварэнні,</p>
<p>У віры-віхры нашых дзён</p>
<p>Паэм і песень ёсць мільён,</p>
<p>I ёсць прастор для іх натхнення,—</p>
<p>Для паэтычнага бурлення</p>
<p>Шырокі ёсць табе разгон!</p>
<p>Але чаму ж ты скуп, паэце?</p>
<p>Твае дзе творчыя шляхі?</p>
<p>Ці ты сляпы? ці ты глухі?</p>
<p>Ці ты жывеш у ліхалецці?</p>
<p>Ці ты што маеш на прымеце?</p>
<p>Ці тоіш намысел ліхі?</p>
<p>Такія закіды-дакоры</p>
<p>Ты чуў, паэце, і не раз,</p>
<p>I трохі чысцілі Парнас.</p>
<p>У тым ты бачыш ліха, гора,</p>
<p>Што ты «парнаскім» разгаворам</p>
<p>Адводзіш выкрадзены час,</p>
<p>Адбыўшы службу, пасяджэнне,</p>
<p>I не адно — штук пяць на дзень,</p>
<p>Калі прамоўца-авадзень,</p>
<p>Пачаўшы нуднае гудзенне,</p>
<p>Звядзе на ноль тваё натхненне</p>
<p>I мыслі вытравіць у пень;</p>
<p>Той час, калі зняможа цела</p>
<p>I атупее галава,</p>
<p>Сядзіш, аслеплая сава,</p>
<p>I вобраз творыцца нясмела,</p>
<p>I словы ткуцца дубянела,</p>
<p>I мыслі нікнуць, як трава.</p>
<p>Я спачуваю ўсёй душою</p>
<p>Тваім згрызотам, мілы брат,</p>
<p>Бо ў гэтых скаргах праўды шмат,</p>
<p>Бо як не згодзішся з табою,</p>
<p>Калі прамоваю-імглою</p>
<p>I мух атруціць іншы хват!</p>
<p>Прызнаць тут можна апраўданне,</p>
<p>Прывесці рад другіх прычын,</p>
<p>Каб згладзіць кволы твой пачын,</p>
<p>Але пастаў жа запытанне:</p>
<p>Ці зжыў, паэце, ты хістанне?</p>
<p>Адказ дай ясны і адзін!</p>
<p>Рассунь жа засаўкі няверы,</p>
<p>Спусціся з гор крыху наніз,</p>
<p>Пакуль у сценах не закіс,</p>
<p>Ды расчыні ты шырай дзверы</p>
<p>I вокам збольшага хоць змерай</p>
<p>Жыцця жывога рукапіс!</p>
<p>Паслухай — тукат, рух мільёнаў.</p>
<p>Шуміць зямля, гудзе завод —</p>
<p>Вялікі чуецца паход.</p>
<p>У тэмпе бурнага разгону</p>
<p>Пад сцягам багрыста-чырвоным</p>
<p>Рубеж кладзе наш кожны год.</p>
<p>Смялей на шлях жывое працы!</p>
<p>Выходзь, паэце, на прастор!</p>
<p>На варце стань, ідзі ў дазор</p>
<p>I поўны пульс жыцця намацай</p>
<p>I ў мур выводжаных палацаў</p>
<p>Сваю ўлажы цагліну — твор!</p>
<p>Жыццё ж так казачна-імкліва</p>
<p>Паспець за ім так цяжка мне,</p>
<p>Каб на шырокім палатне</p>
<p>Нарысаваць яго завівы,</p>
<p>Адбіць і хвалі пералівы</p>
<p>На самай страшнай вышыне.</p>
<p>I я стаю на скрыжаванні</p>
<p>Сваіх пісьменніцкіх дарог —</p>
<p>Ва ўсе канцы заве разлог:</p>
<p>I сённяшніх зарніц блісканне,</p>
<p>I наша заўтрашняе ранне,</p>
<p>I гром ўчарашніх перамог,</p>
<p>I ўсё, чым сэрца поўна, жыва,</p>
<p>Ды не знайшло ў акордах слоў</p>
<p>Адбіткаў яркіх, галасоў...</p>
<p>Плыве, бяжыць паток імклівы.</p>
<p>Хай будзе ж бег яго шчаслівы,</p>
<p>А мой хай будзе добры лоў.</p>
<p>Цяпер варочаюся к тэме.</p>
<p>Далейшы сказ пачну з таго —</p>
<p>Трудней за ўсё пачаць яго,—</p>
<p>Што да герояў у паэме,</p>
<p>Хоць іх і так страката племя,</p>
<p>Яшчэ дадам тут аднаго.</p>
<p>Ён па прафесіі — рабочы,</p>
<p>А па паходжанню — латыш.</p>
<p>З-пад Рыгі трапіў за Іртыш,</p>
<p>Этапаў многа перакрочыў</p>
<p>За тое, што за лёс сірочы</p>
<p>Гатовы быў пайсці на крыж.</p>
<p>Ды грымнуў гром над царскай брамай,</p>
<p>З няволі вырваўся народ.</p>
<p>Вярнуўся Шкунда на завод</p>
<p>У Матавіліху над Камай,</p>
<p>Знайшоў таварышаў тых самых,</p>
<p>Што з ім траплялі ў пераплёт.</p>
<p>Жыццё навокал гнала хвалі,</p>
<p>Кіпела воляю, гуло,</p>
<p>I многа радасці было,</p>
<p>Але і ў бурным перавале</p>
<p>Няволю новую кавалі.</p>
<p>I Шкунда ўзяўся за вясло.</p>
<p>Перш-наперш тут жа, на заводзе,</p>
<p>З рабочых-перадавікоў</p>
<p>Злажыў актыў бальшавікоў,</p>
<p>Як камень, цвёрдых па прыродзе,</p>
<p>Каб абаронцам перашкодзіць,</p>
<p>Эсэрам і меншавіком...</p>
<p>Таварыш Шкунда ў гарнізоне</p>
<p>Не так даўно наверх усплыў.</p>
<p>Хоць ён вайскоўцам і не быў,</p>
<p>Але ў вайсковай плаваў зоне</p>
<p>I вельмі шкодзіў «абароне»</p>
<p>I на салдата меў уплыў.</p>
<p>Худы, касцісты, даўгавязы,</p>
<p>Пануры трохі на пагляд,</p>
<p>Ён вёў работу між салдат,</p>
<p>Не саступаючы ні разу</p>
<p>З свае пазіцыі і базы</p>
<p>I не адходзячы назад.</p>
<p>I ўсюды ж дойдзе ён, паспее,</p>
<p>I ўжо здарэння не міне,</p>
<p>Стаяць не будзе ў старане,</p>
<p>А падалье свайго алею,</p>
<p>Няхай ад злосці хоць шалее</p>
<p>Гарлівы дбальнік аб вайне.</p>
<p>Ці выпраўляюць на фронт роту</p>
<p>Пры дэлегатах ад палка</p>
<p>I настаўляюць земляка,</p>
<p>Каб гладка там рабіў «работу»</p>
<p>I не паддаўся ні на ёту</p>
<p>На шкодны зоў бальшавіка,</p>
<p>Глядзіш — а Шкунда ўжо, як злыдзень,</p>
<p>Выходзіць з натаўпу ўпярод,</p>
<p>Махае кепкаю ў народ</p>
<p>I пачынае «злы дух-скідзень»,</p>
<p>Ці выйдзе што тут, ці не выйдзе,</p>
<p>Казаць якраз наадварот.</p>
<p> </p>
<p>Ш к у н д а</p>
<p>Таварышы салдаты!</p>
<p>Буржуйскія халопы</p>
<p>Вас гоняць у акопы,</p>
<p>Каб нішчыць свайго ж брата.</p>
<p>Дык слухайце, што вам скажу я,</p>
<p>I чуйце:</p>
<p>За пузатага буржуя</p>
<p>Не ваюйце!</p>
<p>Салдат, рабочы, селянін</p>
<p>Злучыць павінны фронт адзін:</p>
<p>Паўстаць супроць капіталістаў</p>
<p>I ўладу знішчыць іх дачыста,</p>
<p>Каб свой завесці іншы лад.</p>
<p>Дык павярніце штык назад!</p>
<p>Не слухайце кадэцкага літання</p>
<p>I іх падбрэхічаў-ваякаў!</p>
<p>З салдатам-немцам, з аўстрыякам</p>
<p>Вядзеце там братанне!</p>
<p>I шум узнімецца страшэнны,</p>
<p>Крычыць і штацкі і ваенны:</p>
<p>— Далоў вільгельмаўскага шпега!</p>
<p>Штыком заткнуць падлюзе рот! —</p>
<p>Шалее проста патрыёт,</p>
<p>Ад злосці стаўшы бялей снегу.</p>
<p> </p>
<p>Г а л а с ы</p>
<p>Дзяржы праступніка і збега —</p>
<p>Расію губіць гэты зброд!</p>
<p>Але сапсована абедня</p>
<p>I ўвесь казённы той настрой,</p>
<p>Што нясе тхлінаю старой,</p>
<p>I як не злосць тут слухаць «брэдні»?</p>
<p>Ці ж ён не вырадак паследні,</p>
<p>Дарогі цёмнае герой?</p>
<p>I перад ротай пры народзе</p>
<p>Прамоўца выступіць другі,</p>
<p>Каб выскрабці ўплыў благі,</p>
<p>А Шкунда знік і змыўся, злодзей.</p>
<p>Ён вечна ў бойках і паходзе</p>
<p>I не збіваецца з нагі.</p>
<p>Ці правяць мітынгі эсэры</p>
<p>Ды строчаць швы-істужкі слоў,</p>
<p>Каб дух узняць ваяцкі зноў</p>
<p>Ды ў бойку рушыць натоўп шэры,</p>
<p>А ім утораць афіцэры</p>
<p>I націскаюць на «арлоў»,</p>
<p>I тут ён трапіць акуратна</p>
<p>I зручна выбера свой час,</p>
<p>Каб у мазоль салдацкіх мас</p>
<p>Пусціць стралу сваю бясплатна</p>
<p>Ды зноў пра доўг напомніць «братні»</p>
<p>Без розных выкрутаў-закрас.</p>
<p>Злуюць эсэры і кадэты</p>
<p>За бальшавіцкі той раскол,</p>
<p>I ўсе засыкаюць вакол,</p>
<p>I асабліва эпалеты,</p>
<p>А Шкундзе свята — момант гэты,</p>
<p>Яму пляваць на іх дазвол!</p>
<p>Ідзе к сваім. Іх тут не многа,</p>
<p>Затое ж большасць іх з салдат,</p>
<p>I кожны біць буржуя рад,</p>
<p>Каб не пакінуць ад старога</p>
<p>Ні качарэжкі, ні парога,</p>
<p>Каб не знайшло дарог назад.</p>
<p>I Шкунда імі задаволен,</p>
<p>Бо цяжка іх было сабраць.</p>
<p>Расце патроху яго раць,</p>
<p>I здольнасць мае яго воін</p>
<p>Па часці загваздак, расколін</p>
<p>I Шкунду можа падтрымаць.</p>
<p>Яны па ротах і па ўзводах</p>
<p>Вядуць работу ціхачом</p>
<p>I бальшавіцкім таўкачом</p>
<p>З мазгоў вылузваюць «свабоду»,</p>
<p>Бо што салдату за выгода</p>
<p>Буржуйскім быць папіхачом?</p>
<p>Ваюй — за што? за інтарэсы</p>
<p>Эксплуататараў-падлюг,</p>
<p>За ненаедны іх лантух.</p>
<p>Ён белы свет табе завесіў,</p>
<p>А ты пішчы пад яго прэсам,</p>
<p>Пішчы, заціснуты ў катух.</p>
<p>Буржуй, банкір, капіталісты</p>
<p>I псярні розныя дваран</p>
<p>П’юць кроў рабочых і сялян,</p>
<p>А наш эсэр, сацыялісты,</p>
<p>З кадэтам разам сцелюць лістам</p>
<p>I замацоўваюць іх стан!</p>
<p>Яны стаяць за наступленне.</p>
<p>Супроць каго ж тут наступаць?</p>
<p>За што братоў сваіх знішчаць?</p>
<p>Прыходзіць час паразумення,</p>
<p>Зрабіць нам трэба замірэнне</p>
<p>I нешта іншае пачаць.</p>
<p>А што пачаць? Тут трэба розум,</p>
<p>Каб разабраць, як што к чаму,</p>
<p>Ды ўжо прыйсці ўсім к аднаму,</p>
<p>Каб скінуць трутняў з свайго возу:</p>
<p>Капіталісцкую занозу</p>
<p>I буржуазную чуму.</p>
<p>Дык грымнуць трэба моцна, ёмка,</p>
<p>Каб крывасосы-кажаны,</p>
<p>Эксплуататары, паны,</p>
<p>Пайшлі на вецер, як саломка,</p>
<p>I да канца патрэбна ломка,</p>
<p>Каб з вечнай выбрацца маны!</p>
<p>Хто ж нам бліжэй? і больш спрыяе?</p>
<p>Адказ адзін — бальшавікі.</p>
<p>Далоў вайну! — іх клік такі.</p>
<p>Вайна варожай усёй зграі!</p>
<p>Уласць Саветам у край з краю!</p>
<p>Хіба ж нам гэта не з рукі?</p>
<p>На гэты троп навёў іх Шкунда.</p>
<p>Пад град насмешак злых і кпін</p>
<p>Ён доўгі час быў тут адзін,</p>
<p>Сярод вайскоўцаў, як у тундры,</p>
<p>I бралі Шкунду на цугундры,</p>
<p>Але ён гнаў і гнаў свой клін.</p>
<p>На рынак пойдзе, на таўкучкі,</p>
<p>Аб’ект нацэліць — земляка,</p>
<p>Пачне гаворку здаляка</p>
<p>I дабярэцца да калючкі.</p>
<p>Глядзіш — салдат збярэцца кучка,</p>
<p>Ён не шкадуе языка:</p>
<p>Распіша ўсе табе праграмы,</p>
<p>Эсэраў возьме на прыцэл</p>
<p>I існасць іх паводзін, дзел</p>
<p>I меншавіцкія ўсе плямы</p>
<p>На сонца выведзе таксама,</p>
<p>Кадэтам вынесшы расстрэл.</p>
<p>Дзяўбе заложна і цярпліва</p>
<p>Гадзіны дзве і больш падрад,</p>
<p>Каб прышчапіць другі пагляд</p>
<p>На гэты ход падзей імклівы</p>
<p>I на ўсе класавыя звівы</p>
<p>I хто ёсць вораг нам, хто брат.</p>
<p>Салдат, рабочы — вось дзве сілы,</p>
<p>I трэба брацкі ім саюз,</p>
<p>Каб змесці ўвесь варожы фуз</p>
<p>I скінуць гнёт і зман завілы,</p>
<p>Узяўшы згоднікаў у вілы,</p>
<p>Як непатрэбны шкодны груз.</p>
<p>Сваімі ўласнымі рукамі</p>
<p>Мы, беднякі, пралетарыят,</p>
<p>Павінны свой завесці лад.</p>
<p>Плячо ў плячо з бальшавікамі!</p>
<p>Хто за вайну, таго штыкамі!</p>
<p>Далоў гнілы Часовы ўрад!</p>
<p>У часе гэтакіх паходаў</p>
<p>Яму траплялася не раз</p>
<p>Пачуць і смех, і шум-галас,</p>
<p>I зубаскальства канаводаў</p>
<p>Прабегла-жульніцкага зброду</p>
<p>I безыменных цёмных мас.</p>
<p>Не мала стычак і баталій</p>
<p>I злосных лаянак-пагроз</p>
<p>На гэтым фронце перанёс,</p>
<p>Ды як яго ні шальмавалі</p>
<p>Усякіх колераў каналлі,</p>
<p>Ён у вачах салдацкіх рос</p>
<p>I не зважаў на смех і кпіны,</p>
<p>На злосны свіст, на дзікі вой,</p>
<p>У праўдзе ўпэўнены сваёй,</p>
<p>Ішоў сваёю пуцявінай,</p>
<p>Ні перад чым не гнуў ён спіны,</p>
<p>Такі быў новы мой герой.</p>
<p> </p>
<p> </p>
<h3><a id="chapter18"></a>XVII</h3>
<p>Настаў і дзень. Апалі росы.</p>
<p>У хвалях сінечы-смугі</p>
<p>Узгоркі песцяцца, лагі,</p>
<p>Вандруе ветрык на ачосы</p>
<p>Ды сцеле белыя пракосы —</p>
<p>Ваўністых хмарак мурагі.</p>
<p>Зямля кунежыцца ў праменнях,</p>
<p>I радасць сочыцца, плыве,</p>
<p>А пад вярбою на траве,</p>
<p>Абняўшы голае карэнне,</p>
<p>Ляжыць Барыс у недаўменні —</p>
<p>Ці ён жыве, ці не жыве.</p>
<p>I зварухнуцца ён не можа,</p>
<p>Як бы у спіну ўбілі кол.</p>
<p>Дзе ён? што робіцца вакол?</p>
<p>Прабуе ўстаць, ды ўстаць не гожа,</p>
<p>I ломіць косці боль і гложа...</p>
<p>I хтось бярэ яго упол,</p>
<p>Кладзе на бок, затым на плечы...</p>
<p>Ён чуе дотыкі рукі...</p>
<p>Нясуць, ці што? вось дзівакі!</p>
<p>Няхай нясуць — ён не пярэчыць —</p>
<p>Такія дзеюцца з ім рэчы!</p>
<p>I што за выпадак такі?</p>
<p>Нібы ляціць, плыве ў прасторы</p>
<p>На нейкім дзіўным караблі,</p>
<p>I не відаць нідзе зямлі</p>
<p>У невядомым гэтым моры,</p>
<p>I мора штось шуміць, гаворыць,</p>
<p>I песні чуюцца ўдалі.</p>
<p>Ачнуўся, глянуў — вось дык дзіва:</p>
<p>Ляжыць у гушкалцы на дне</p>
<p>На нейкім брудным палатне!</p>
<p>Яго калышуць дурасліва,</p>
<p>I чыйся зрок глядзіць маўкліва,</p>
<p>Як бы у цьмяным цяжкім сне.</p>
<p> </p>
<p>Д з я ж а</p>
<p>Тфу, чорт! ці я ў паходзе?</p>
<p>Куды мяне шыбуюць кары?..</p>
<p>Эй, слухай, брат:</p>
<p>Ты  хто, салдат?</p>
<p> </p>
<p>С а н і т а р</p>
<p>Так точна, ваша благароддзе!</p>
<p>Санітары!</p>
<p>Глядзіць Барыс, як непрытомны.</p>
<p>У выцвіўшых вачах</p>
<p>Здзіўленне, страх,</p>
<p>А ў галаве так цёмна, цёмна!</p>
<p> </p>
<p>Д з я ж а</p>
<p>Я ранены ці хворы?..</p>
<p>Да дзе ж я, чорт вас пабяры?!</p>
<p>Адставіць разгаворы!</p>
<p>У ногу! Раз, два, тры!</p>
<p> </p>
<p>С а н і т а р</p>
<p>Ляжыце, ваша благароддзе,—</p>
<p>Кантужаныя вы!</p>
<p> </p>
<p>Д р у г і  с а н і т а р</p>
<p>Вярзе абы-што, калабродзіць,</p>
<p>Але не выбіла каманды з галавы!</p>
<p> </p>
<p>Д з я ж а</p>
<p>Дзе мае ногі?!</p>
<p>Не чую ног!..</p>
<p>Язык у роце перасох!</p>
<p>Глыток вады, на міласць Бога!</p>
<p> </p>
<p>С а н і т а р</p>
<p>Ёсць, ёсць у нас</p>
<p>Вадзічка пра запас!</p>
<p>Вось баклажка,</p>
<p>Палыкнеце!..</p>
<p>Як жа так, каб без вады,</p>
<p>А бывае ўсё на свеце.</p>
<p>Вас кантузіла не цяжка —</p>
<p>Цэлы рукі і галяшкі —</p>
<p>Суха выйшамшы з бяды.</p>
<p> </p>
<p>Д р у г і  с а н і т а р</p>
<p>Такой кантузіі, ранення</p>
<p>Чакаюць, як збавення.</p>
<p> </p>
<p>П е р ш ы  с а н і т а р</p>
<p>На пункцік заімчым раз-раз!..</p>
<p>Агледзяць дактары —</p>
<p>На то ж яны майстры,—</p>
<p>У тыл адправяць вас,</p>
<p>З бальніцы да бальніцы</p>
<p>Пад доглядам сястрыцы.</p>
<p>Глядзіш, а ён і пройдзе, час.</p>
<p> </p>
<p>Д р у г і  с а н і т а р</p>
<p>Вайна, няхай яе багі.</p>
<p>Пакутуй без віны...</p>
<p>I рад бы быў другі</p>
<p>Астацца без нагі,</p>
<p>Каб выбрацца з вайны,</p>
<p>Абы не ваяваць</p>
<p>Ды дух у целе захаваць.</p>
<p>Эх, глуміцца народ!</p>
<p>Зямля — адна трупярня —</p>
<p>Гніюць і гінуць марна,</p>
<p>Разносячы смурод.</p>
<p>Унь колькі іх,</p>
<p>Няпрыбраных «герояў»!</p>
<p>Палеглі ў адзін міг</p>
<p>Па двое і па трое —</p>
<p>Хоць гаць гаці ці штабелі</p>
<p>складай.</p>
<p>Чаргі чакай, няшчасны</p>
<p>сівалдай,—</p>
<p>Зямлі сырое!</p>
<p>Тут, брат, табе і мір,</p>
<p>I жонка тут, і дзеці...</p>
<p>I ўсё табе на свеце</p>
<p>Заменіць голы жвір!</p>
<p>Гнаіся тут, як тля,</p>
<p>Нічога больш не трэба,</p>
<p>I вось табе зямля</p>
<p>I неба!</p>
<p>Барыс, зняможаны, разбіты,</p>
<p>У мгле дрымоты, забыцця</p>
<p>Адчуў дыханне, пульс жыцця.</p>
<p>Дык ён жывы і не забыты,</p>
<p>Вярнуўся з страшнага нябыту,</p>
<p>Бездапаможны, як дзіця.</p>
<p>Ачуўся трохі, і заслона</p>
<p>Паволі споўзвае з вачэй,</p>
<p>I ява чуецца ярчэй.</p>
<p>Астаўся збоку вір шалёны,</p>
<p>Ён з пасці выбраўся дракона,</p>
<p>I думка ў іншы бок цячэ,</p>
<p>Пачуцце прыязні, падзякі</p>
<p>Да гэтых простых двух салдат</p>
<p>Аддаць ён з поўным сэрцам рад.</p>
<p>Ён мае права, як і ўсякі,</p>
<p>Зазнаўшы горычы ваякі,</p>
<p>На знак увагі і дагляд.</p>
<p>Кантужан ён, але не ўцяміць,</p>
<p>Як гэта здарылася з ім</p>
<p>I што было там перад тым,—</p>
<p>Служыць не хоча яму памяць:</p>
<p>Імгла наўсцяж і ў мыслях замець,</p>
<p>I ўсё агорнута, бы ў дым...</p>
<p>Фронт узрушан,</p>
<p>Расцярушан,</p>
<p>Перастройка,</p>
<p>Сумятня!</p>
<p>Трупаў крушні,</p>
<p>Трупаў крушні —</p>
<p>Шла тут бойка</p>
<p>Аж да дня.</p>
<p>Стогне поле —</p>
<p>Просіць, моліць,</p>
<p>Лямантуе,</p>
<p>Хто жывы.</p>
<p>Эх, саколю</p>
<p>Мой, саколю!</p>
<p>Не ўратуеш</p>
<p>Галавы!</p>
<p>Праклятая</p>
<p>Смерць лятае,</p>
<p>Век малады</p>
<p>Ператне.</p>
<p>Не спытае,</p>
<p>Не спытае</p>
<p>Твае згоды —</p>
<p>Жыць ці не.</p>
<p>Няма змогі!..</p>
<p>Хто бязногі,</p>
<p>Хто бязрукі...</p>
<p>«Піць! вады!»</p>
<p>Жаху многа,</p>
<p>Жаху многа!</p>
<p>Бездань мукі</p>
<p>I нуды!</p>
<p>Смерць і жудасць...</p>
<p>Трупаў груды —</p>
<p>Дрот увешан</p>
<p>Імі ўвесь!</p>
<p>Трупы ўсюды,</p>
<p>Трупы ўсюды!</p>
<p>Штаб усцешан —</p>
<p>Слава, чэсць!</p>
<p>Адалелі!</p>
<p>Далей смела!</p>
<p>Агонь беглы —</p>
<p>Жар з гармат!</p>
<p>Каму дзела,</p>
<p>Каму дзела,</p>
<p>Колькі легла</p>
<p>Тут салдат!</p>
<p>Што прапажа?</p>
<p>Ды хто скажа,</p>
<p>Колькі згіне</p>
<p>Вас, братоў?</p>
<p>Колькі ляжа,</p>
<p>Колькі ляжа</p>
<p>На чужыне</p>
<p>Між дратоў!</p>
<p>Будзе новы</p>
<p>Бой суровы,</p>
<p>Вас, як смецце,</p>
<p>Растрасуць.</p>
<p>А за што вы,</p>
<p>А за што вы</p>
<p>Аддаеце</p>
<p>Цвет-красу?</p>
<p>Вынішчэнне,</p>
<p>Разбурэнне,</p>
<p>Калатуша,</p>
<p>Смерць і кроў.</p>
<p>«Наступленне!</p>
<p>Наступленне!</p>
<p>Фронт наш рушыў,</p>
<p>Ломіць зноў!»</p>
<p>Так героі</p>
<p>Тылу роем,</p>
<p>Лоб схаваўшы,</p>
<p>Загудуць:</p>
<p>«Мы іх кроем!</p>
<p>Мы іх кроем!</p>
<p>Слава паўшым!</p>
<p>Смелым будзь!»</p>
<p>Хіснуўся фронт у гэтым месце,</p>
<p>Пазіцый здаўшы цэлы рад.</p>
<p>Падаўся вораг трохі ўзад,</p>
<p>Каб закрапіцца далей дзесьці</p>
<p>Ды на ражон дарма не лезці</p>
<p>I фланг не ставіць пад ахват.</p>
<p>Аддаў вайскам прыказ Брусілаў,</p>
<p>I нашы рушыліся зноў</p>
<p>На Яраслаў, на Галіч, Львоў,</p>
<p>Акопы бралі жывасілам,</p>
<p>Траву Галіцыі расіла</p>
<p>Старой ярэмнай Русі кроў.</p>
<p>Былі палонныя, трафеі,</p>
<p>Ці можа самі ў рукі шлі</p>
<p>Сыны славянскае зямлі,</p>
<p>Ці то іх зводзілі надзеі,</p>
<p>Што рускі цар з іх зніме шлеі,</p>
<p>Ці думкі іншыя былі,—</p>
<p>Няхай тут спецы скажуць слова,</p>
<p>Як гэта здарыцца магло</p>
<p>I колькі нашых палягло,</p>
<p>А я тым часам напалову</p>
<p>Урэжу доўгую прамову,</p>
<p>Каб лішніх спрэчак не было,</p>
<p>Трымацца бліжай буду тэмы,</p>
<p>I трэба ж пару слоў сказаць,</p>
<p>Каб той вузельчык развязаць,</p>
<p>Што ў шлях увязаны паэмы,</p>
<p>I тыя дзеўчыя паземы</p>
<p>Ну хоць бы цьмяна паказаць.</p>
<p>Але прашу я прабачэння:</p>
<p>Для самакрытыкі тут сам</p>
<p>Наўперад слова сабе дам.</p>
<p>Бярэ, бярэ мяне сумненне</p>
<p>Наконт Галуты і Засцення,</p>
<p>I сум паведаю тут вам:</p>
<p>Засценне — хутар, а Галута</p>
<p>I сам я бачу, што кулак,</p>
<p>Жыве адзін, як ваўкалак.</p>
<p>Цяпер мне з ім адна пакута,</p>
<p>Ён мне паэму ўсю заблутаў</p>
<p>I настрой знізіў як-ніяк.</p>
<p>Нятрапны тон узят адразу,</p>
<p>I можна тут сказаць адно:</p>
<p>Паэма начата даўно,</p>
<p>Пачата хутарскім паказам.</p>
<p>Дык няхай коціцца ўжо разам</p>
<p>I гэта прыкрае звяно.</p>
<p>Напілася поле крыві,</p>
<p>Нежывых пасцягвалі ў ямы,</p>
<p>I кончыўся першы акт драмы.</p>
<p>Хто жывы астаўся — жыві!</p>
<p>Месячык выплыў з-за гаю,</p>
<p>Невясёлы, тусклы, бы хворы.</p>
<p>Задрыжалі боязна зоры,</p>
<p>Пажар над вёскай шугае.</p>
<p>У Засценні страх і трывога —</p>
<p>Зноў сунецца ліха, навала...</p>
<p>А дзе ж гэта Насця прапала?</p>
<p>Сумота ў Галуты старога!</p>
<p>Аўстрыякі выйшлі, няма,</p>
<p>Не вярнуўся чэх-пастаялец...</p>
<p>I, сказаць, не кепскі быў малец.</p>
<p>I гняце старога дума...</p>
<p>Я не суджу Настусі строга.</p>
<p>Мне проста дзеўчыны шкада:</p>
<p>Такая сталася бяда —</p>
<p>Адзін пакінуў, а другога,</p>
<p>Таксама любага, мілога,</p>
<p>Пакінуць змусіла нуда.</p>
<p>I так ёй, беднай, цяжка, горка:</p>
<p>Зусім, зусім цяпер адна.</p>
<p>I горш за ўсё — яе віна —</p>
<p>Такая стрэча з ім, гаворка!..</p>
<p>Пагасла, знікла яе зорка,</p>
<p>I горыч выпіта да дна.</p>
<p>I ўсё агорнута ў змярканне:</p>
<p>Той час, далёкі ўжо, стары,</p>
<p>Спатканні з ім і вечары</p>
<p>I пісьмы, поўныя прызнання</p>
<p>У гэтай шчырасці кахання,</p>
<p>I ўсё памерла без пары.</p>
<p>I хто развее ёй тускноту?</p>
<p>Такі туман на сэрцы злёг!..</p>
<p>Ну, што ж? пяройдзены парог...</p>
<p>А ўсё праз вецер і дуроту...</p>
<p>Няма, няма назад звароту,</p>
<p>Не нойдзеш к прошламу дарог!</p>
<p>I хоць бы ведаць, што з ім? дзе ён?..</p>
<p>Барыс прад ёю, бы жывы,</p>
<p>Не сходзіць з сэрца, з галавы.</p>
<p>I цень журботнае падзеі</p>
<p>Наводзіць змрочнасць, болем вее,</p>
<p>Снуецца ў шолаху ліствы.</p>
<p>I гэта — кара ёй, адплата:</p>
<p>Там людзі гінуць на вайне,</p>
<p>Яна ж стаяла ў старане</p>
<p>Ды толькі ткала шчасця шаты,</p>
<p>Забыўшы мілага і брата,</p>
<p>Праступкі чынячы ўдвайне.</p>
<p>Заглухлі добрыя парывы</p>
<p>З-за гэтых дурасцей пустых,</p>
<p>I ў сэрцы боль яе прыціх,</p>
<p>На вочы паў ёй зман імглівы,</p>
<p>Бо чэх надарыўся учцівы</p>
<p>I сэрца звёў яе з пуці.</p>
<p>Гаруе Насця і бічуе</p>
<p>Сама сябе за свой парыў,</p>
<p>I смутак душу ёй акрыў.</p>
<p>Канец! ніколі не пачуе,</p>
<p>Дзе ён паднюе, паначуе</p>
<p>I ці здароў ён там, ці жыў...</p>
<p>Журботна ў доме, пуста ў садзе,</p>
<p>Ёй цяжка тут, ды што рабіць?</p>
<p>Пакінуць дом, усё забыць,</p>
<p>Канец пакласці гэтай звадзе!..</p>
<p>А сэрца з мыслямі ў разладзе,</p>
<p>I жыць ёй хочацца, любіць.</p>
<p>Панеслі Насцю думкі-мары</p>
<p>Туды, за тыя рубяжы,</p>
<p>Дзе ў сінім полагу імжы</p>
<p>Над Луцкам можа ўстаюць хмары,</p>
<p>I раптам гром адтуль ударыў,</p>
<p>Раз-пораз б’е, зямля дрыжыць.</p>
<p> </p>
<p>Загрымелі нечакана,</p>
<p>Загулі гарматы,</p>
<p>Крышаць, ломяць фронт зацяты,</p>
<p>Грузкі крок чаканяць.</p>
<p>Гухнуў выбух за рачулкай</p>
<p>Агнявым фантанам,</p>
<p>Далі ўзбуджаным вулканам</p>
<p>Застагналі гулка.</p>
<p>Расступіліся там нетры,</p>
<p>Віск, шаленства сталі,</p>
<p>Грукат, ляск. Віруюць хвалі,</p>
<p>Бы гарыць паветра.</p>
<p>У акопах, дзе сеў вораг,</p>
<p>Дым і сцены праху.</p>
<p>Людзі, бледныя ад страху,</p>
<p>Пакідаюць норы.</p>
<p>I пайшла мітусяніна,</p>
<p>Сімфонія пекла!</p>
<p>Нават сонца стала блеклым...</p>
<p>Уцякай, дзяўчына!..</p>
<p>Надвячорак і ўвесь вечар</p>
<p>I ўсю ноч да ранку</p>
<p>Грукацела беспрастанку</p>
<p>Бойня-калачэча.</p>
<p>А назаўтра — трупы. Ямы,</p>
<p>Бітыя фургоны,</p>
<p>На здрасованых загонах</p>
<p>Крывавыя плямы.</p>
<p>Пацішэла. Моўкнуць громы.</p>
<p>Далей дзесь грукоча.</p>
<p>Не вярнуўся ў хутар Крочак.</p>
<p>Дзе ён? невядома!</p>
<p>Зноў Галута стаў падданы</p>
<p>Той жа царскай Русі.</p>
<p>А Настуся? дзе Настуся?</p>
<p>Пайшла лячыць раны.</p>
<p> </p>
<p> </p>
<h3><a id="chapter19"></a>XVIII</h3>
<p>Зямля! дзе край тваім прасторам?..</p>
<p>Эй, поле, поле! раскажы,</p>
<p>Каго вартуюць тут крыжы,</p>
<p>У дол уткнутыя наскора?</p>
<p>Чыё пахована тут гора</p>
<p>На галічанскім рубяжы?</p>
<p>Маўчыць здрасованае поле,</p>
<p>Зацятасць тояць і равы,</p>
<p>Дзе плуг прайшоўся баявы,</p>
<p>I іх адыграна ўжо роля,</p>
<p>I толькі вецер дзесь скаголіць,</p>
<p>Адзін астаўшыся жывы.</p>
<p>А войска — два віхры варожых —</p>
<p>У схватцы смертнай, баявой.</p>
<p>На тэрыторыі другой,</p>
<p>На новым полі-раздарожжы</p>
<p>Крыжы, калецтва, гора множыць,</p>
<p>Касцьмі засейвае шлях свой.</p>
<p>I ўсё — у імя вызвалення!</p>
<p>За шчасце нацый, дабрабыт</p>
<p>Узняў бог Марс фальшывы шчыт,</p>
<p>Навёўшы сон і адурэнне,</p>
<p>Ды нёс няволю, разбурэнне</p>
<p>Яго акованы капыт.</p>
<p>Раслі штодзень, шточас магілы,</p>
<p>Знікалі з дымам гарады,</p>
<p>А троп сахі, плугоў брады</p>
<p>Заносіў вецер горкім пылам,</p>
<p>Каб палыном і чарнабылам</p>
<p>Аздобіць Марсавы сляды...</p>
<p>На ўсход адчынена дарога.</p>
<p>Праходзяць нашы зноў палкі,</p>
<p>Віхрацца ў полі казакі,</p>
<p>Як бы і страшнага такога</p>
<p>Тут не здаралася нічога,</p>
<p>I песні жараць землякі.</p>
<p>Набег, пранёсся шквал крывавы —</p>
<p>Чарговы вагар-перакат,</p>
<p>Як той раптоўны летні град,</p>
<p>Раёнам Грубешава, Равы.</p>
<p>Дала вайна багата стравы,</p>
<p>Глынуўшы тысячы салдат.</p>
<p>I стала ціха. На Карпаты</p>
<p>Зноў націскаецца той шквал,</p>
<p>Каб што найбольшы ўзяць прагал.</p>
<p>Не йдуць у лік людскія страты —</p>
<p>Гані, пакуль настрой узняты,</p>
<p>Пакуль не вытахся запал!</p>
<p>Сышла зара. З глыбінь багровых,</p>
<p>Абрус заслаўшы агнявы,</p>
<p>Цікуе сонца з сінявы</p>
<p>На дол, на змятыя дубровы,</p>
<p>На зруйнаваныя будовы</p>
<p>I на забітых і жывых.</p>
<p>Сявец бліскучы поўнай жменяй</p>
<p>Вясёлкі сыпле з вышыні</p>
<p>I сее зернеткі-агні.</p>
<p>Лагодна сочацца струмені,</p>
<p>Ірдзяцца радасцю праменні</p>
<p>I ў буйных росах і на пні.</p>
<p>Ляжаць разгорнутыя далі,</p>
<p>Злучыўшы з небам берагі,</p>
<p>У тонкай намітцы смугі.</p>
<p>Плыві, хто вольны, плыткай хваляй</p>
<p>У свет шырокі далей, далей</p>
<p>На тыя цьмяныя кругі!</p>
<p>Абмеркавала мая Насця</p>
<p>Падзеі ўсе ліхіх мінут.</p>
<p>Адзін, адзін ёй выхад тут:</p>
<p>Самой на плечы крыж ускласці</p>
<p>Агульных боляў і няшчасця</p>
<p>I часць людскіх узяць пакут.</p>
<p>Далоў ваганне і сумненне!..</p>
<p>Глухімі сценкамі, лужком</p>
<p>Ідзе адно дзяўчо цішком.</p>
<p>На ўсход, на ўсход — адно збавенне!</p>
<p>Прашчай жа, роднае Засценне,</p>
<p>Юнацтва мары, бацькаў дом!</p>
<p>Маркотна ёй і страшнавата</p>
<p>У невядомых берагох,</p>
<p>На цёмных ростанях дарог,</p>
<p>Дзе ўсё маўкліва і зацята.</p>
<p>Яна староніцца салдата,</p>
<p>Як злодзей туліцца ў кустох.</p>
<p>Ды небяспечна і тулянне:</p>
<p>Шпіёнкай могуць палічыць,</p>
<p>Па штабах стануць валачыць.</p>
<p>То лепш прыгодам на спатканне</p>
<p>Ісці адкрыта, без вагання,</p>
<p>Каб лішніх бед не налучыць.</p>
<p>Прынята новае рашэнне,</p>
<p>I, адганяючы той страх,</p>
<p>Яна зварочвае на шлях.</p>
<p>Жывы паток жывых струменняў</p>
<p>Ўвабраў яе ў сваё імкненне,</p>
<p>У неакрэслены абсяг.</p>
<p>Грыміць, гудзе дарога,</p>
<p>Грукоча дзіка, тлумна,</p>
<p>А далі сочаць строга,</p>
<p>Зацята, мнагадумна.</p>
<p>Ідуць байцы, як хвалі,</p>
<p>У скатках цераз плечы,</p>
<p>А сонца зорыць з жалем</p>
<p>На іх з глыбінь-сінечы.</p>
<p>Ахутаныя пылам,</p>
<p>Аглушаныя громам,</p>
<p>Ідуць яны к магілам</p>
<p>Далёкім, невядомым.</p>
<p>Паўзуць, гудуць гарматы,</p>
<p>Сталёвыя драконы,</p>
<p>А з крыжа Бог распяты</p>
<p>Глядзіць так засмучона.</p>
<p>Гурчаць аўтамабілі,</p>
<p>Сярдзіты іх пагрозы.</p>
<p>На вёрсты і на мілі</p>
<p>Расцягнуты абозы.</p>
<p>Нястрымны рух, імкненне.</p>
<p>Двухколкі, людзі, коні,</p>
<p>А ўзбоч у задуменні</p>
<p>Ляжаць пустыя гоні.</p>
<p>Імклівіць, коціць хваля</p>
<p>Бязглуздага знішчэння.</p>
<p>У гэтым перавале</p>
<p>I смерць і разбурэнне.</p>
<p>Насустрач грознай плыні</p>
<p>Ідуць другія хвалі,</p>
<p>Маўклівы, як пустыні,</p>
<p>Як сцёртыя скрыжалі.</p>
<p>Пад знакам «крыж чырвоны»</p>
<p>Праходзяць іх дарогі.</p>
<p>I колькі эшалонаў</p>
<p>Бязрукіх і бязногіх!</p>
<p>Дзяўчыне страшна з непрывычкі,</p>
<p>Няёмка ёй, ідзе хутчэй</p>
<p>Пад стрэлы тысячы вачэй.</p>
<p>Яе прымаюць за «сястрычку»</p>
<p>І жарцік пусцяць невялічкі,</p>
<p>Было б дзяўчыне весялей.</p>
<p>А то і песню, адпаведна</p>
<p>Спатканню з краляю «сястрой»,</p>
<p>Зацягне вухар і герой,</p>
<p>А ўвесь узвод трубою меднай,</p>
<p>Як нейкі гімн жыцця пабедны,</p>
<p>Прыпеў падхопіць: «Дзеўка, стой!</p>
<p>Пабалуемся з табой!»</p>
<p>На момант труднасці забыты</p>
<p>Вайны, паходнага жыцця,</p>
<p>Ну хоць мінута забыцця.</p>
<p>А сыдзе момант-міг, і квіта —</p>
<p>У цёмны колер зноў спавіта</p>
<p>Жыццё, блуканне без пуця.</p>
<p>А Насця толькі ўтупіць вочы</p>
<p>Ды загарыцца ўся, бы мак,</p>
<p>Пад жарты вольныя ваяк.</p>
<p>Ды што зрабіць? Усе ахвочы</p>
<p>Парушыць трохі стыд дзявочы,</p>
<p>Разведку робячы няўзнак.</p>
<p>Ды покі што яе дарога,</p>
<p>Сказаць, не так ужо страшна,</p>
<p>Як сабе мысліла яна.</p>
<p>А ў гэтых жартах што ліхога?</p>
<p>Ваяк не судзіць Насця строга,</p>
<p>I ім даруецца віна.</p>
<p>Такіх выпадкаў мімалётных,</p>
<p>Нязначных стрэч, пустых, як сон,</p>
<p>Ў жыцці налічыцца мільён,</p>
<p>Іх час праносіць беззваротна</p>
<p>Паводле прыказкі журботнай:</p>
<p>«З вачэй далоў — і з сэрца вон».</p>
<p>Прайшлі палкі і іх абозы,</p>
<p>Бязлюдней робіцца крыху</p>
<p>I прастарней на тым шляху.</p>
<p>Старыя ветлыя бярозы,</p>
<p>Пастаўшы ў вычварныя позы,</p>
<p>Вярхамі сходзяцца ў страху.</p>
<p>У іх цяньку сядзіць прывольна</p>
<p>Палонных гурт у колькі сот,</p>
<p>Папаску робяць без клапот</p>
<p>Ды кураць з нашымі супольна</p>
<p>I, як відаць, усе давольны —</p>
<p>Усё ж бо нейкі паварот.</p>
<p>К таму ж у ворага ў баклажках</p>
<p>Сям-там знайшоўся добры ром,</p>
<p>Каб улагодзіць тым дабром</p>
<p>I ад канвойных мець паблажку.</p>
<p>Сядзяць, шынелі нараспашку,</p>
<p>Пусціўшы выпраўку на злом.</p>
<p>Сядзяць, гутораць хто як можа,</p>
<p>На свой манер, на свой узор.</p>
<p>Забыты штучны іх раздор,</p>
<p>Ды і якая ў іх варожа,</p>
<p>У мас працоўных з Віслы, Сожа,</p>
<p>З Уральскіх і Карпацкіх гор?</p>
<p>Мінае Насця табар шэры,</p>
<p>Папаску мірную, прывал,</p>
<p>З прысад выходзіць на прагал,</p>
<p>А там шыбуюць афіцэры —</p>
<p>Адзенне іх і іх манеры,</p>
<p>I не пазбыт у іх капрал:</p>
<p>Чаканяць крокі пехадрала,</p>
<p>Нясуць камандны гонар свой,</p>
<p>Не панікаюць галавой,</p>
<p>I тут карона з іх не спала,</p>
<p>Ім і ў палоне гора мала,</p>
<p>I больш пачэсны ім канвой.</p>
<p>Глядзіць — змяншаюць крок паволі.</p>
<p>Слабее ляск іх звонкіх шпор,</p>
<p>I ўраз спыняюцца — затор.</p>
<p>У Насці сэрца мімаволі</p>
<p>Ў грудзях застукала да болі,—</p>
<p>А пара воч глядзіць ва ўпор!</p>
<p>Зірнула Насця, задрыжала —</p>
<p>Ці вочы ёй заслаў туман?</p>
<p>Іх пастаялец, Крочак Ян!</p>
<p>Не, пастаялец сказаць мала:</p>
<p>Яна ж яго і цалавала,—</p>
<p>Нашто уводзіць сябе ў зман?</p>
<p>Хацела збегчы ад той стрэчы</p>
<p>I не пазнаць тых палкіх воч,</p>
<p>З дарогі кінуцца наўзбоч,</p>
<p>Ды позна ўжо і ці дарэчы</p>
<p>Хаваць пачутак чалавечы,</p>
<p>А вочы ж чорныя, як ноч!</p>
<p>Яна глядзіць у замяшанні.</p>
<p>I Крочак такжа сам не свой.</p>
<p>Ківае ветла галавой</p>
<p>I ў незвычайным хваляванні</p>
<p>З радоў бяжыць ёй на спатканне</p>
<p>I не зважае на канвой.</p>
<p> </p>
<p>К р о ч а к</p>
<p>Вы, панна?! якім чынам?</p>
<p> </p>
<p>Н а с ц я</p>
<p>Хіба ж мне свет сышоўся клінам?</p>
<p>Дарога вольна, свет адчынен...</p>
<p>Іду к сваім,</p>
<p>Мо там карысна буду чым —</p>
<p>Пры дзеле кожны быць павінен.</p>
<p> </p>
<p>К р о ч а к</p>
<p>Ах, панна!</p>
<p>Я так шчаслівы бачыць вас,</p>
<p>Хоць можа і ў астатні раз,</p>
<p>Бо шчасце гэтак зманна!..</p>
<p>Я — ваш палонны... дубальтовы...</p>
<p>I без дазволу ад канвою</p>
<p>Не маю права выйсці з строю,</p>
<p>Каб вам сказаць хоць два-тры словы...</p>
<p>А што скажу?</p>
<p>Вы так суровы</p>
<p>I скупы сталі на размовы,</p>
<p>I я пастаўлен за мяжу...</p>
<p>Ды я давольны ўжо і тым,</p>
<p>Што мы паветрам дыхаем адным,</p>
<p>Што ў старану адну, дарогаю адною</p>
<p>Хоць міг адзін прайшліся вы са мною...</p>
<p> </p>
<p>Н а с ц я</p>
<p>Пакіньце лепш аб гэтым —</p>
<p>Хай будзе яно сном...</p>
<p> </p>
<p>К р о ч а к</p>
<p>Невыпітым віном,</p>
<p>Прыгожым пустацветам?</p>
<p>Так, так!.. Куды ж ідзеце,</p>
<p>Калі то не сакрэт?</p>
<p>Што маеце на мэце,</p>
<p>Пускаючыся ў свет?</p>
<p>Н а с ц я</p>
<p>Не, гэта не сакрэт!</p>
<p>Я мела намер не са ўчора</p>
<p>Узяць хоць часць людскога гора —</p>
<p>Пайсці ў шпіталь ці ў лазарэт...</p>
<p>Скажыце... чулі можа вы</p>
<p>Аб афіцэру тым?</p>
<p>Што стацца магло з ім?</p>
<p>Ці ён жывы, ці не жывы?</p>
<p>Прыйшоў і знікнуў патаемна.</p>
<p>I мне так цяжка, непрыемна!</p>
<p>I ўсё стаіць ён мне ўваччу,</p>
<p>Бы кара нейкая, дакораю жывою.</p>
<p> </p>
<p>К р о ч а к</p>
<p>Не ведаю... не чуў.</p>
<p>I нікне чэх мой галавою.</p>
<p>Вось так стаяць яны, гутораць</p>
<p>Урыўкам, потайкам, наспех,—</p>
<p>Малы той гутарцы разбег,</p>
<p>А афіцэр канвойны зорыць,</p>
<p>Што там яшчэ за разгаворы</p>
<p>I дзе знайшоў дзяўчыну чэх?</p>
<p>Глядзіць — дзяўчына варт увагі —</p>
<p>Павабна, свежа — макаў цвет,</p>
<p>А сам паручнік — сэрцаед.</p>
<p>Ён вус крутнуў, паправіў шпагу</p>
<p>I крыж — пасведчанне адвагі —</p>
<p>Ды мкне туды, на свежы след.</p>
<p> </p>
<p>П а р у ч н і к</p>
<p>Прашу прабачыць!</p>
<p>Не палагаецца, калега,</p>
<p>Такая, так сказаць, кунега,</p>
<p>А самавольства і тым пача.</p>
<p>Вы — афіцэр, павінны ведаць самі</p>
<p>I не выходзіць з свае часці.</p>
<p>I ён абводзіць іх вачамі</p>
<p>I запыняецца на Насці.</p>
<p> </p>
<p>К р о ч а к</p>
<p>Прашу, паручнік, прабачэння!</p>
<p>Ды выпадак такі,</p>
<p>Што стала не з рукі</p>
<p>Унікнуць праступлення.</p>
<p>П а р у ч н і к</p>
<p>Я разумею вас.</p>
<p> </p>
<p>К р о ч а к</p>
<p>Дазвольце пазнаёміць...</p>
<p>Учора жыў яшчэ ў іх доме,</p>
<p>Ды ўсё змяніў апошні час.</p>
<p>Мы выбіты з пазіцый,</p>
<p>Я ў палоне, ну, а панна —</p>
<p>Яна жадала пастаянна</p>
<p>Застацца пры бальніцы</p>
<p>У якасці сястрыцы.</p>
<p>Зірнуў паручнік дурасліва,</p>
<p>Бы разгадаўшы тут загадку.</p>
<p> </p>
<p>П а р у ч н і к</p>
<p>Ну, і іншыя матывы,</p>
<p>Сказаць, сардэчнага парадку...</p>
<p>Эх, эх! Ваюем мы,</p>
<p>Мы праліваем кроў,</p>
<p>Дзяўчаты ж з ворагам</p>
<p>Іграюць у любоў!</p>
<p> </p>
<p>К р о ч а к</p>
<p>Забойчы ваш манолаг,</p>
<p>Ды выказан наспех.</p>
<p>Паручнік! вы — стратэг,</p>
<p>Але вы не псіхолаг!</p>
<p>Матывы — не пярэчу,</p>
<p>Ды вораг не пры чым,</p>
<p>I вузел іх прычын</p>
<p>Не ў звязку з гэтай стрэчай...</p>
<p> </p>
<p>П а р у ч н і к</p>
<p>Пардон! уведзены я ў зман,</p>
<p>А ўсё ж аснова тут — раман!</p>
<p>I хто ж ён, ваш абраны,</p>
<p>Шчаслівейшы з смяротных,</p>
<p>Што сэрца ваша раніў</p>
<p>I ў стан прывёў журботны?</p>
<p> </p>
<p>Н а с ц я</p>
<p>Даруйце мне,</p>
<p>Ды я не вінавата,</p>
<p>Што чуласці ў людзей</p>
<p>У час наш малавата.</p>
<p>Замінка ў гутарцы, маўчанне...</p>
<p>Паручнік толькі вус крутнуў,</p>
<p>Але і вокам не змаргнуў</p>
<p>I не збянтэжыўся нізвання.</p>
<p>А чэх і Насця ў замяшанні</p>
<p>Пра сцэнку ўспомнілі адну.</p>
<p> </p>
<p>П а р у ч н і к</p>
<p>Так, жорсткі час,</p>
<p>Што грэх таіць.</p>
<p>Згаджаюся я з вамі.</p>
<p>Ды жорсткасць не пра вас:</p>
<p>Яна не устаіць</p>
<p>Прад вашымі вачамі!</p>
<p>Хваліцца не хачу —</p>
<p>Хвальба мне не ўласціва,</p>
<p>Але не прамаўчу:</p>
<p>Ваш лёс цікавіць мяне жыва.</p>
<p>Вы хочаце ў шпіталь?</p>
<p>Сястрою быць? Вось вам запіска...</p>
<p>Луцк. Гатэль «Кантыненталь»,</p>
<p>Галоўны ўрач Бадзіска.</p>
<p>Мой друг. Дзялілі з ім не раз</p>
<p>I гора і пяшчоты.</p>
<p>Ён зробіць ўсё для вас,</p>
<p>I з радасцю, ў два шчоты.</p>
<p> </p>
<p>Н а с ц я</p>
<p>Шчыра дзякую і бяру назад</p>
<p>Я свае словы.</p>
<p>Якая мілая паслуга!</p>
<p> </p>
<p>П а р у ч н і к</p>
<p>Сардэчна рад!</p>
<p>I помніце ж вы друга,</p>
<p>Паручніка Чухлова...</p>
<p>Ну-с, добры час!</p>
<p> </p>
<p>К р о ч а к</p>
<p>Дазвольце, панна Насця,</p>
<p>Пажадаць удачы, шчасця,</p>
<p>Душы спакою, сэрцу згоды</p>
<p>Ў апошні раз</p>
<p>I... назаўсёды!</p>
<p> </p>
<p>* * *</p>
<p>Ідзе Настуся на адгоне.</p>
<p>На вочы сцелецца імжа,</p>
<p>Між імі шырыцца мяжа,</p>
<p>А побач з Насцяй цягнуць коні</p>
<p>Фургон закрыты, а ў фургоне</p>
<p>Герой мой, прапаршчык Дзяжа.</p>
<p>Калышуць гнуткія рэсоры.</p>
<p>Мільгаюць постаці бяроз,</p>
<p>А ён пад тухканне калёс</p>
<p>Дрымотна з марамі гуторыць</p>
<p>Пра тое, што з ім было ўчора,</p>
<p>Пра Насцю і пра яе лёс.</p>
<p> </p>
<p> </p>
<h3><a id="chapter20"></a>XIX  -  У шпіталі</h3>
<p>Палошча лісце стромкі топаль</p>
<p>У хвалях сонечных глыбінь.</p>
<p>Глядзіць у вокны неба сінь,</p>
<p>Зіхціць-струменіць ззянне кропель</p>
<p>У ясна-багрыстым патопе,</p>
<p>Што наступае на Валынь.</p>
<p>Усмешка сонечнага рання</p>
<p>Дрыжыць, іскрыцца за акном.</p>
<p>Шпіталь яшчэ абняты сном.</p>
<p>Прывідны страх крывавых зданняў,</p>
<p>Як хваравітае насланне,</p>
<p>Складае вычварны разлом.</p>
<p>I часта той ці іншы хворы</p>
<p>У забыцці ці проста ў сне</p>
<p>З гарачкі гутарку пачне,</p>
<p>Падасць каманду, а каторы</p>
<p>Пад стогны, крыкі, разгаворы</p>
<p>Зубамі злосна скрыгане.</p>
<p>Дзяжа прачнуўся рана-рана,</p>
<p>Чуць дзень займацца стаў на свет.</p>
<p>Глядзіць — палатка-лазарэт,</p>
<p>Бальнічны пах б’е ў нос пагана.</p>
<p>Навокал з сорак душ сабрана —</p>
<p>Краса ваяцкая і цвет.</p>
<p>Барыс палатку азірае,</p>
<p>Калег-суседзей з дзвюх старон.</p>
<p>Але ў якой жа ролі ён?</p>
<p>I мысль пякучая, старая</p>
<p>Яго зноў моцна забірае.</p>
<p>Да можа гэта толькі сон?</p>
<p>На жаль, не сон! I востра ўсталі,</p>
<p>Мут разганяючы, як дым,</p>
<p>I чэх і Насця перад ім,</p>
<p>I гром гармат, і скогат сталі,</p>
<p>I ўсё, што здарылася далей,</p>
<p>I ўсё, што сталася прад тым.</p>
<p>I гэта злучнасць з’яў-здарэнняў.</p>
<p>Крушэнне мар яго і кроз,</p>
<p>Што так нядаўна перанёс,</p>
<p>Знайшлі сваё і выражэнне</p>
<p>У горкім слове «паражэнне»...</p>
<p>Ну, што ж? відаць, такі ўжо лёс,</p>
<p>Суняць ён хоча горыч здрады,</p>
<p>Забыць той выпадак благі.</p>
<p>Настроіцца на лад другі,</p>
<p>А думкі — ў іх свае загады —</p>
<p>Яго нясуць у сад, прысады</p>
<p>На крыллях смутку і тугі.</p>
<p>Але сціраецца памалу</p>
<p>Сардэчных боляў вастрата...</p>
<p>Цяпер адзін ён, сірата.</p>
<p>Адной ілюзіяй менш стала.</p>
<p>Надзеі-мары растаптала</p>
<p>Чыясь варожая пята...</p>
<p>А дзень ідзе сваёй чаргою,</p>
<p>Гучней бярэ свае правы,</p>
<p>А сонца з багны-сінявы</p>
<p>Жычліва матчынай рукою</p>
<p>Чароты песціць над ракою,</p>
<p>Лясы, палі і паплавы.</p>
<p>Лагодны ветрык, бы той дбалы,</p>
<p>Руплівы хлопчык-пастушок,</p>
<p>Іграе ў срэбраны ражок</p>
<p>Ды гоніць хмаркі на прагалы</p>
<p>Бязмежных далеч гонам сталым</p>
<p>На аксамітны муражок.</p>
<p>Пачаўся рух і за сцяною</p>
<p>На мірных плошчах гарадка</p>
<p>Пад свіст залівісты гудка</p>
<p>Дзесь ціха, глуха стараною</p>
<p>У тон з санлівай цішынёю</p>
<p>Гурчыць павозка ездака.</p>
<p>Звініць напеўная гаворка</p>
<p>Жанчын вясковых і дзяўчат</p>
<p>На свой валынскі толк і лад,</p>
<p>А ў прыадчыненую створку,</p>
<p>Як срэбра, сыплецца знадворку</p>
<p>Вясёлы шчэбет птушанят.</p>
<p>Акорды гамы, колісь чутай —</p>
<p>Цяпер яно дзесь на той бок —</p>
<p>Плывуць, даносяцца здалёк,</p>
<p>I перажытыя мінуты</p>
<p>З налётам ціхае пакуты</p>
<p>У сэрца мкнуць паўторны крок.</p>
<p>А тым жа часам і палатка</p>
<p>Патроху стала ажываць,</p>
<p>I сям-там гутарка чуваць,</p>
<p>Заўвага крэпкая, нататка</p>
<p>З таго ці з іншага выпадку,</p>
<p>Каб болей форсу захаваць.</p>
<p>Сям-там струменем кучаравым</p>
<p>Дымок расходзіцца ўгары.</p>
<p>Знаёмства, прыяцель стары,</p>
<p>Сустрэча, выпадак цікавы</p>
<p>I разгаворы пра забавы</p>
<p>Шчаслівай колішняй пары.</p>
<p>Змест іншых тэм — баі, раненне,</p>
<p>Спачынак, доктарскі агляд,</p>
<p>Эвакуацыя назад,</p>
<p>Чыны, па службе павышэнне,</p>
<p>Надзеі тайныя, сумненні.</p>
<p>На думцы ж — далей ад гармат.</p>
<p>Ну, словам — тыл — іх прывілея</p>
<p>Ніхто сабе не мысліць зла...</p>
<p>Увага, ша! сястра ўвайшла!</p>
<p>Сястрыца, белая лілея!</p>
<p>Палатка разам весялее,</p>
<p>Як вулей, дружна загула.</p>
<p>I вочы ўсе, як па загаду,</p>
<p>Як па камандзе — раз, два, тры!</p>
<p>Абарачаюцца к сястры —</p>
<p>Такую мае яна ўладу!</p>
<p>Смяецца ўсім, і ўсе ёй рады —</p>
<p>Дзяўчына — што ні гавары!</p>
<p>К таму ж і стройна і прыгожа,</p>
<p>А разам з тым і малада,</p>
<p>А стрэльне вочкамі — бяда:</p>
<p>Яшчэ раз ранных раніць можа</p>
<p>I сівавусых — крый іх Божа —</p>
<p>Звядзе з пуціны без труда.</p>
<p>З усіх куткоў ёй насустрэчу</p>
<p>З лахматых, стрыжаных галоў</p>
<p>Бягуць, ляцяць патокі слоў,</p>
<p>I што ні слова, то дарэчы,</p>
<p>Адна ўжо постаць яе лечыць,</p>
<p>I лепш за ўсякіх дактароў.</p>
<p> </p>
<p>А д з і н</p>
<p>Сястрыца, радасць наша!</p>
<p> </p>
<p>Д р у г і</p>
<p>О фея добрая, ура!</p>
<p> </p>
<p>Т р э ц і</p>
<p>Благаславенна боляў чаша:</p>
<p>У ёй крыніца ёсць дабра —</p>
<p>Вы, мілая сястра!</p>
<p> </p>
<p>Ч а ц в ё р т ы</p>
<p>Што новага, сястрыца?</p>
<p>Як доўга быць тут нам?</p>
<p> </p>
<p>П я т ы</p>
<p>Мой рай — бальніца,</p>
<p>І век я быў бы там,</p>
<p>Дзе ёсць такая чараўніца.</p>
<p>А ёй не нова гэта з’ява,</p>
<p>I гэта стрэча, і парад,</p>
<p>I той вясёласці зарад.</p>
<p>Яна глядзіць на ўсіх ласкава:</p>
<p>Хіба ж пабачыць не цікава,</p>
<p>Як кожны ранены ёй рад?</p>
<p>I проста, ветла і адкрыта</p>
<p>Пытае, хто прыбыў пазней,</p>
<p>Ці быў у доктара ці не,</p>
<p>I піша спісак дзелавіта,</p>
<p>А ў мыслях тоіць штось нібыта,</p>
<p>Бы план, надуманы раней.</p>
<p>Ды сэрца як пазнаць дзявоча</p>
<p>I тайны пульс яго згадаць,</p>
<p>Каб дзеўчай тайнай аўладаць?</p>
<p>Яна сама ідзе ахвоча</p>
<p>Да гэтых хворых, бо не хоча</p>
<p>Іх непакоіць, турбаваць.</p>
<p>Падыдзе, спыніцца, спытае</p>
<p>Імя і прозвішча і часць,</p>
<p>Жычлівым поглядам абдасць.</p>
<p>I гэты погляд, яснасць мая,</p>
<p>Даўжэй, карочай затрымае,</p>
<p>А хворым — козыры пад масць.</p>
<p>Дзяжа настроены варожа</p>
<p>Па раду цэламу прычын</p>
<p>Супроць нявернасці жанчын,</p>
<p>Глядзеў сурова з свайго ложа</p>
<p>I думаў — хоць ты і прыгожа,</p>
<p>Ды не кранеш мяне — амін!</p>
<p>I абмяркоўваў нават планы,</p>
<p>Які павінен выгляд мець,</p>
<p>Каб халадней яе сустрэць.</p>
<p>Аж тут яна нейк нечакана!</p>
<p>Зірнула хораша, аддана,</p>
<p>Як можа дзеўчына глядзець.</p>
<p>Спытала прозвішча, зірнула.</p>
<p> </p>
<p>С я с т р а</p>
<p>Барыс Міхайлавіч вы? так?</p>
<p>I на яе зірнуў юнак.</p>
<p>Усмешка дзеўча прамільгнула</p>
<p>I сэрца жорсткае кранула,</p>
<p>I абяззброен мой ваяк.</p>
<p> </p>
<p>Д з я ж а</p>
<p>А скуль вядома вам</p>
<p>Імя маё, сястрыца?</p>
<p> </p>
<p>С я с т р а</p>
<p>Адказу я не дам,</p>
<p>Бо гэта — таямніца.</p>
<p> </p>
<p>Д з я ж а</p>
<p>Мне ж так і не дано</p>
<p>Вайсці ў святых святое?</p>
<p> </p>
<p>С я с т р а</p>
<p>Вы мысліце адно,</p>
<p>А вынікне не тое.</p>
<p> </p>
<p>Д з я ж а</p>
<p>Вы — піфія, даруйце мне, сястрычка:</p>
<p>Патрэбны тлумачы,</p>
<p>Каб мне тут памагчы,</p>
<p>Хоць кончык нітачкі убачыць невялічкі</p>
<p>I даць парады,</p>
<p>Як разгадаць загадкі і шарады.</p>
<p> </p>
<p>С я с т р а</p>
<p>Прыйду вам на падмогу.</p>
<p>Не будзьце злы,</p>
<p>I выйдзеце з імглы</p>
<p>На верную дарогу.</p>
<p> </p>
<p>Д з я ж а</p>
<p>А каб поўная гармонія была,</p>
<p>Спакой душы і сэрцу мір,</p>
<p>То дайце заадно ўжо і псалтыр,</p>
<p>Як шчыт, гарантыю ад зла.</p>
<p> </p>
<p>С я с т р а</p>
<p>Вы ў настрою,</p>
<p>I гэта — добры знак,</p>
<p>Ды помніце, аднак,—</p>
<p>Было калісьці штось такое...</p>
<p>Зірнула хітра, пранікліва,</p>
<p>Кіўнула — ёй ісці пара...</p>
<p>Што значыць гэта ўся ігра?</p>
<p>Інтрыжка? жарцік дураслівы?</p>
<p>I ён раздумвае маўкліва,</p>
<p>На што ківала тут сястра?</p>
<p>Сусед — паручнік — пазайздросціў:</p>
<p>Аб чым жа гэта наш герой</p>
<p>Шаптаўся доўга так з сястрой?</p>
<p>Няўжо пра любасці-мілосці?</p>
<p>I трошкі мучыўся ад злосці,</p>
<p>Ну проста знізіўся настрой.</p>
<p> </p>
<p>П а р у ч н і к</p>
<p>Знаёмая?</p>
<p> </p>
<p>Д з я ж а</p>
<p>Не болей, як і вам.</p>
<p> </p>
<p>П а р у ч н і к</p>
<p>Аднак жа час яе візіту,</p>
<p>Ды шапатком яшчэ прыкрыты,</p>
<p>Гм!.. за сябе гаворыць сам.</p>
<p>Маргнуў паручнік хітравата,</p>
<p>Як бы раскрыўшы тайну змоў,—</p>
<p>Без тлумачэння ясна, моў,</p>
<p>Але Барыс маўчаў зацята,</p>
<p>Сваімі мыслямі заняты,</p>
<p>Каб сэнс уцяміць яе слоў.</p>
<p>I раптам думка, як зарніца,</p>
<p>Узлётам крылляў агнявых</p>
<p>Рассекла мрок у адзін міг,</p>
<p>I стала яснай таямніца:</p>
<p>Была ж яшчэ адна «сястрыца» —</p>
<p>Аб ім была гаворка ў іх!..</p>
<p>I як жа гэта магло стацца —</p>
<p>Тут сам сябе ён пажурыў</p>
<p>За гэты памяці прарыў —</p>
<p>Забыць «сястрыцу»? забыць «братца»,</p>
<p>Якім не грэх пацалавацца?</p>
<p>Ну як пра Галю ён забыў?</p>
<p>Другою сцежкай-пуцявінай,</p>
<p>На украінскія палі</p>
<p>Яго развагі паплылі.</p>
<p>У сэрцы туляцца ўспаміны</p>
<p>Пра тыя слаўныя хвіліны,</p>
<p>Што разам з Галяй правялі.</p>
<p>I сама Галя, як жывая,</p>
<p>Яе даверлівасць і страх</p>
<p>I шчырасць ясная ў вачах,</p>
<p>Што гэтак хіліць, зазывае,</p>
<p>Цяпер у памяці ўсплывае</p>
<p>I гоіць боль яго зняваг.</p>
<p>Успомніў ён і абяцанне</p>
<p>Падаць ёй вестку аб сабе...</p>
<p>Вось дзе разгон яго журбе!</p>
<p>I ён, як нейкае літанне,</p>
<p>Складае ў мыслях ёй пасланне</p>
<p>Пра свой замкнуты кругабег.</p>
<p>Прыблізна вось у якім тоне</p>
<p>Плыве, цячэ з душы само</p>
<p>Яго журботнае пісьмо,</p>
<p>Граніц не знаючы ў разгоне:</p>
<p>«Мой любы друг, сястрычка Галя!</p>
<p>Я так пакінут, адзінок!..</p>
<p>Маё пісьмо — жальбы вянок,</p>
<p>Пакут суцэльныя скрыжалі,</p>
<p>I я цяпер гляджу без жалю,</p>
<p>Куды прычаліць мой чаўнок.</p>
<p>Быць можа мне і не да твару</p>
<p>Такім пісьмом вам дакучаць,</p>
<p>Ды цяжка, Галя, мне маўчаць,</p>
<p>Насіць, таіць атруты чару,</p>
<p>I я вас выбраў як ахвяру,</p>
<p>Каб зняць маўклівасці пячаць.</p>
<p>Калі я ў мыслях кіну вокам</p>
<p>На ўсе падзеі гэтых дзён,</p>
<p>Яны ўстаюць, як цяжкі сон,</p>
<p>Працяты жудасцю і мрокам...</p>
<p>Як свежа ўсё, а як далёка</p>
<p>Гучыць прыглушаны іх звон!..»</p>
<p>Але ў разгар натхнёнай плыні</p>
<p>Пачуццяў, вобразаў і слоў</p>
<p>Сястра ідзе сюды ізноў</p>
<p>I бег лірычных думак пыніць,</p>
<p>Чытае спісак з важнай мінай,</p>
<p>Не прапускаючы чыноў.</p>
<p>Чыны і прозвішчы, імёны...</p>
<p>У спіску тым і мой герой.</p>
<p>Лірызм прапаў. Другі настрой.</p>
<p>Другая песня, ў іншых тонах.</p>
<p>Асоб, у спіску памянёных,</p>
<p>Чакае доктарскі пакой.</p>
<p>Дзяжа, крыху усхваляваны,</p>
<p>Надзеў свой больнічны халат</p>
<p>Ды йдзе на доктарскі агляд,</p>
<p>Нясе кантузіі і раны,</p>
<p>Аж тут выпадак нечаканы —</p>
<p>Сястра... заве яго у сад!</p>
<p>Ну як такой сястры пярэчыць?</p>
<p>I не мужчына быў бы той,</p>
<p>Калі б ёй раптам даў адбой.</p>
<p>К таму ж яшчэ, сказаць дарэчы,</p>
<p>Якраз аб гэтакай сустрэчы</p>
<p>У думках марыў мой герой.</p>
<p>I ён забыў настрой самотны,</p>
<p>Лірычны тон і дактароў,</p>
<p>Пачуўся нават, што здароў.</p>
<p>З сястрой у сад ідзе ахвотна,</p>
<p>Прыгодам сэрца мімалётным</p>
<p>Аддаць падатак ён гатоў.</p>
<p>Сястра ж спытала мімаходам:</p>
<p>С я с т р а</p>
<p>Скажыце праўду, што цяпер</p>
<p>У вас на мыслях, кавалер?</p>
<p> </p>
<p>Д з я ж а</p>
<p>Я думаю — прыемная прыгода,</p>
<p>Але жанчынам</p>
<p>Не вер ніякім чынам,</p>
<p>Сястры — і то не вер!</p>
<p> </p>
<p>С я с т р а</p>
<p>Не надта мілае сцвярджэнне...</p>
<p>На чым заснована такое заключэнне?</p>
<p>I погляд гэтакі пануры?</p>
<p> </p>
<p>Д з я ж а</p>
<p>На хісткасці жаночае натуры.</p>
<p> </p>
<p>С я с т р а</p>
<p>Ну, песенька старая!</p>
<p>На тысячы спявалася ладоў.</p>
<p>Як людзям, ёй гадоў.</p>
<p>Ці стойкая ж сама натура тая,</p>
<p>Што песеньку старую паўтарае?</p>
<p>Яна закінула галоўку</p>
<p>Ды зазірнула ў вочы так,</p>
<p>Што мой герой зусім адмяк,</p>
<p>Забыць гатовы забастоўку</p>
<p>I тон свой строгі, устаноўку,</p>
<p>Ды ў рукі ўзяў сябе, аднак.</p>
<p> </p>
<p>Д з я ж а</p>
<p>Не так багаты гэтым дарам,</p>
<p>Каб мог працівіцца я вашым чарам.</p>
<p> </p>
<p>С я с т р а</p>
<p>Каторы ж раз</p>
<p>Спяваеце на гэтыя матывы?</p>
<p> </p>
<p>Д з я ж а</p>
<p>Сястрыца! скептык вы на дзіва,</p>
<p>Не разгадаю вас.</p>
<p>Адно магу сказаць: сястра</p>
<p>На язычок вастра,</p>
<p>Вузельчыкі ж яе не лёгка развязаць,</p>
<p>Каб разгадаць яе сакрэты і намёкі.</p>
<p> </p>
<p>С я с т р а</p>
<p>Разгадка ж ім зусім тут не далёка.</p>
<p> </p>
<p>Д з я ж а</p>
<p>Час з часу не лягчэй —</p>
<p>Канца няма палону!..</p>
<p>Рассуньце жа хутчэй</p>
<p>Таемнасці заслону!</p>
<p> </p>
<p>С я с т р а</p>
<p>Даруйце мне, што я вас інтрыгую.</p>
<p>Але не вінна ў гэтым я —</p>
<p>Такая місія мая.</p>
<p>Ідзіце ж унь туды — убачыце другую:</p>
<p>Яна разгадка недаказу,</p>
<p>I ясна ўсё вам стане зразу,—</p>
<p>I на альтанак паказала.</p>
<p>Там, у цяні купчастых ліп,</p>
<p>Туліўся круглы стол, як грыб.</p>
<p>Бародка зелені прыўдала</p>
<p>Наўскруг вілася ўскрай прагалу,</p>
<p>Прыгожа тулячы агіб.</p>
<p>Зірнуў пад шаты лісцяныя,</p>
<p>I бачыць здзіўлены Барыс</p>
<p>Дзявочай постаці абрыс,</p>
<p>I сэрца ў нейкім смутку ные</p>
<p>Ды мкне яго пад сховы тыя,</p>
<p>Дзе спушчан зелені карніз.</p>
<p>Ступае крок, ідзе нясмела.</p>
<p>Ён тут адзін, няма сястры —</p>
<p>Сястра дзесь знікла ў гушчары.</p>
<p>Глядзіць, спыняецца знямелы:</p>
<p>Яна ці здань ў адзенні белым?</p>
<p>Прывід мінулае пары?</p>
<p> </p>
<p>Д з я ж а</p>
<p>Насця, ты?</p>
<p> </p>
<p>Н а с ц я</p>
<p>Барыс, мой любы, залаты!</p>
<p>I больш чакаць яна не ў сіле,</p>
<p>Стрымаць не можа свой парыў,</p>
<p>Сама бяжыць на той прызыў,</p>
<p>Усё забыўшы ў гэтай хвілі,</p>
<p>I да яго яе ўсю хіліць</p>
<p>Бяздумнай радасці прыліў.</p>
<p>Падбегла, рукі палажыла</p>
<p>Яму на плечы згарача,</p>
<p>Упаўшы тварам да пляча.</p>
<p>Хіба ж таго не заслужыла,</p>
<p>Каб ён зірнуў ласкава, міла,</p>
<p>З даўнейшай прыязню ў вачах?</p>
<p>А ён адводзіць яе рукі</p>
<p>I адступае крок назад.</p>
<p> </p>
<p>Н а с ц я</p>
<p>Ты мне не рад?</p>
<p>Знімі ж з мяне хоць мае мукі</p>
<p>Ды дай пачуць мне тваё слова</p>
<p>I не судзі мяне сурова!</p>
<p> </p>
<p>Д з я ж а</p>
<p>Судзіць? а за што, Насця?</p>
<p>За тое, што другі</p>
<p>Табе больш блізкі, дарагі?</p>
<p>Хто ж можа сэрцу прыказаць</p>
<p>Да мілага пуціны завязаць,</p>
<p>Праграму сэрцу скласці?</p>
<p>Ты вольна ў выбары сваім...</p>
<p>Канец ілюзіям пустым!</p>
<p>А тое, што было,</p>
<p>Травою зарасло,</p>
<p>Развеяна, як дым...</p>
<p>Я крыж паставіў над былым,</p>
<p>I да яго няма звароту!</p>
<p> </p>
<p>Н а с ц я</p>
<p>Няма?.. I гэта ўсё? і больш нічога</p>
<p>Не засталося ад былога?</p>
<p>Яго ты кінуў, як дуроту?</p>
<p> </p>
<p>Д з я ж а</p>
<p>Не: ў спадчыну пакінуты руіны</p>
<p>Разбітых мар у выцвіўшай красе,</p>
<p>I іх вятруга растрасе,</p>
<p>I будзе цень адна — ўспаміны.</p>
<p> </p>
<p>Н а с ц я</p>
<p>I не спытаеш ты мяне,</p>
<p>Чым я жыла, чым я жыву?</p>
<p>Які цяжар мне паў на галаву?</p>
<p>I смутак мой цябе ўжо не кране?</p>
<p> </p>
<p>Д з я ж а</p>
<p>Я верыў, Насця, твайму смутку,</p>
<p>I гэты смутак мяне вёў</p>
<p>Між смерці, трупаў і дратоў.</p>
<p>Каго ж знайшоў я? баламутку,</p>
<p>Каб не сказаць яшчэ і горай,</p>
<p>Ды каханка яе у шпорах.</p>
<p> </p>
<p>Н а с ц я</p>
<p>Ну, што ж? хай буду вінавата,</p>
<p>Але ці змераў ты маю віну?</p>
<p>У сэрца мне ці зазірнуў</p>
<p>Вачамі друга, брата?</p>
<p>Ды не апраўдвацца прыйшла я,</p>
<p>Не для таго, каб зноў цябе вярнуць,</p>
<p>Бо сэрца не крануць,</p>
<p>Калі яно каханнем не палае.</p>
<p>Адно мяне таміла</p>
<p>I мучыла бяскрайняю журбою —</p>
<p>Няведанне, што сталася з табою,</p>
<p>Ты знік, як немая магіла.</p>
<p>Цяпер жа я шчасліва ўжо і тым,</p>
<p>Што я цябе знайшла і цэлым і жывым.</p>
<p>Што больш казаць?.. Бывай</p>
<p>I ліхам ты мяне не памінай</p>
<p>Ды аба мне не думай ты фальшыва.</p>
<p> </p>
<p>Д з я ж а</p>
<p>Ідзеш?</p>
<p> </p>
<p>Н а с ц я</p>
<p>Іду. Бывай шчаслівы!</p>
<p> </p>
<p>Д з я ж а</p>
<p>I гэта ўжо — канец,</p>
<p>Трагічны міг развязкі?</p>
<p> </p>
<p>Н а с ц я</p>
<p>Не трэба вымучанай ласкі:</p>
<p>Яна — цярновы мне вянец</p>
<p>I чарка горычы, налітая праз край.</p>
<p> </p>
<p>Д з я ж а</p>
<p>Мяне ты пакідаеш?</p>
<p> </p>
<p>Н а с ц я</p>
<p>Ты гэтага жадаеш.</p>
<p>Бывай!</p>
<p>I борзда цвёрдаю ступою</p>
<p>Пайшла Настуся між прысад,</p>
<p>Не азірнуўшыся назад,</p>
<p>А ён з зацятасцю тупою</p>
<p>Стаяў з паніклай галавою</p>
<p>I разважаў, хто вінават.</p>
<p> </p>
<p> </p>
<h3><a id="chapter21"></a>XX - Мітынг</h3>
<p>Братва хвалюецца глыбока</p>
<p>I пад настроем баявым</p>
<p>Гудзе патокам веснавым,</p>
<p>Далоў эсэраўскія блокі!</p>
<p>Даволі іхняе марокі —</p>
<p>Эсэр — буржуйскі падхалім!</p>
<p>Бурліць народ. Яго ж не мала!</p>
<p>Народ, і не абы-які,</p>
<p>А бунтары бальшавікі:</p>
<p>Рабочых цэлая навала</p>
<p>I дэлегацыі з Урала</p>
<p>I ад палкоў прадстаўнікі.</p>
<p>Іх вочы — грозныя маланкі,</p>
<p>Іх словы — молаты і гром,</p>
<p>Іх рухі — штурмы напралом!</p>
<p>Настрой — агонь і жар вагранкі.</p>
<p>Дык памятайце ж, падпанкі,—</p>
<p>Пытанне ставіцца рабром!</p>
<p>Што, пакарыцца іх загаду?</p>
<p>Паслухаць служак буржуёў,</p>
<p>Іх падхалімаў, халуёў,</p>
<p>Што ў іх хвасце плятуцца ззаду?</p>
<p>Хто ім даруе гэту здраду?</p>
<p>Далоў іх, гэтакіх сыноў!</p>
<p>Дык як жа тут не абурацца?</p>
<p>Дайсці да нізкасці такой —</p>
<p>Сваею ўласнаю рукой</p>
<p>Ва ўласным глупстве распісацца;</p>
<p>Аддаць загад — не бунтавацца</p>
<p>Супроць вайны? Вайны якой?!</p>
<p>Драпежніцкай,</p>
<p>Грабежніцкай,</p>
<p>За кабалу рабочых мас,</p>
<p>Працоўнага сялянства!</p>
<p>Даволі ашуканства!</p>
<p>Годзі чмуціць нас!</p>
<p>Тры гады вайны праклятай!</p>
<p>Тры гады, як адзін дзень!</p>
<p>Ты ж маўчы, вайны не кратай —</p>
<p>Хай знішчаюць нас у пень!..</p>
<p>Так бязглузда, так адкрыта</p>
<p>Стаць на бок купцоў, паноў!</p>
<p>Дэманструй, братва, і квіта!</p>
<p>Прэч вайну гэту! далоў!</p>
<p>Прэч эсэраў і кадэтаў!</p>
<p>Прэч, далоў меншавікоў!</p>
<p>Хай жыве бой за Саветы!</p>
<p>Вось ён, лозунг наш якоў!</p>
<p>Такі настрой на гэтым сходзе,</p>
<p>Задор мяцежны, малады</p>
<p>Прамоўцаў, масы — грамады:</p>
<p>На дэманстрацыю і — годзе!</p>
<p>Ці той загад ім перашкодзіць?</p>
<p>Дарэмна, марныя труды!</p>
<p>Штурмуе вецер іх плакаты</p>
<p>З-за конскай звілістай дугі,</p>
<p>Палошча сонца іх сцягі</p>
<p>I напіс лозунгаў стракаты</p>
<p>Чытае, сыплючы дукаты</p>
<p>На металічныя рагі,</p>
<p>Гатовы ўсе да дэманстрацый</p>
<p>Супроць вайны і яе мэт.</p>
<p>У бой за Ленінскі Савет!</p>
<p>За дыктатуру творчай працы!</p>
<p>Халупам — мір, вайна — палацам!..</p>
<p>Нараду скончыў камітэт.</p>
<p>Выходзяць блузы, гімнасцёркі —</p>
<p>Таварыш Шкунда іх вядзе.</p>
<p>Апладысменты ў грамадзе —</p>
<p>Салют, увага да пяцёркі,</p>
<p>Паволі моўкне шум гаворкі,</p>
<p>I мітынг сцішана гудзе.</p>
<p>Усе чакаюць з нецярпеннем</p>
<p>Рашэння іх, сваіх людзей,</p>
<p>Наконт сягонняшніх падзей,</p>
<p>I ўжо адно іх паяўленне</p>
<p>Вітаюць громам адабрэння</p>
<p>I ў тлум сціскаюцца шчыльней.</p>
<p>— Таварышы! —</p>
<p>I ўсё сціхае.</p>
<p>На голаў вышай грамады</p>
<p>Стаіць ён, жылісты, худы,—</p>
<p>Сам Шкунда, кепкаю махае.</p>
<p> </p>
<p>Ш к у н д а</p>
<p>Рэвалюцыйныя салдаты</p>
<p>Разам з пралетарыятам</p>
<p>З прычыны</p>
<p>Трэцяй гадавіны</p>
<p>Вайны праклятай</p>
<p>Павінны выказаць сягоння</p>
<p>Ўсё бальшавіцкае бяздонне</p>
<p>Непрымірымасці зацятай</p>
<p>I пратэсту</p>
<p>Вайне разбойніцкага трэсту!</p>
<p>Таварышы! Для гэтай мэты</p>
<p>Мы і прыйшлі сюды.</p>
<p>Атрэп’е ж рознае, шкілеты,</p>
<p>Золатапагоннікі, кадэты</p>
<p>I хеўра іншае брыды</p>
<p>Расстроіць хочуць нам рады.</p>
<p>I гэты зброд</p>
<p>Тупагаловы</p>
<p>Пускае ў ход</p>
<p>Паклёпы, змовы,</p>
<p>Правакацыі.</p>
<p>А гора-рэвалюцыянеры,</p>
<p>Іх падбрэхічы, эсэры</p>
<p>I меншавікі,</p>
<p>Прыказ зварганілі такі:</p>
<p>«Забараняюцца дэманстрацыі!»</p>
<p>Таварышы! празрыста</p>
<p>Уся іх махінацыя...</p>
<p> </p>
<p>Г о л а с</p>
<p>Прыслужніцтва, турбацыя</p>
<p>За справы імперыяліста!</p>
<p> </p>
<p>Ш к у н д а</p>
<p>Таварыш, правільна,</p>
<p>Ды гэтага ім мала,</p>
<p>Бо наша партыя</p>
<p>Упоперак іх горла стала:</p>
<p>Яна адна стаіць на стражы</p>
<p>Патрэб рабочых і сялян</p>
<p>I выкрывае ўсякі зман,</p>
<p>Яна адна ім праўду кажа,</p>
<p>А гэта праўда коле вочы</p>
<p>Кадэтам, афіцэрам,</p>
<p>Меншавікам, эсэрам</p>
<p>I ўсім, хто волі нам не хоча.</p>
<p>Ды мы наперакор</p>
<p>Загадам іхнім, пастановам</p>
<p>Напорам выступім сталёвым...</p>
<p>На плошчы! На прастор!</p>
<p>А супроць іх варожай змовы</p>
<p>Мы знойдзем кованыя словы</p>
<p>I вынесем вайну! Вайна палацам!</p>
<p>Улада ўся — Саветам!..</p>
<p>Галасую — хто за гэта?..</p>
<p>На дэманстрацыю!</p>
<p>— На дэманстрацыю! — грымуча</p>
<p>Грамыхнуў гуд у грамадзе,</p>
<p>I Кама водгуллем гудзе,</p>
<p>Адным акордам бунту лучыць</p>
<p>Свае грамады, горы-кручы</p>
<p>I грудзі ўзрушаных людзей.</p>
<p>Мільгнулі дружна сцягі-макі</p>
<p>Пад пругкім ветравым крылом</p>
<p>Жывым, палаючым агнём,</p>
<p>I мітынг толькі сочыць знакі</p>
<p>Наперад рушыць, як ваякі,</p>
<p>На штурм пад песенны той гром.</p>
<p>I раптам крык:</p>
<p>— Таварышы! слова!</p>
<p>Гэта — бунт, правакацыя, змова!</p>
<p>На пагібель вас вядзе бальшавік!</p>
<p>Суб’ект напорысты, кудлаты —</p>
<p>Эсэр, эсдэк ці то кадэт —</p>
<p>Адзін іх пах, адзін букет —</p>
<p>З натоўпу вылецеў гранатай</p>
<p>I тон адразу ўзяў зацяты,</p>
<p>Б’ючы ў прамове на тандэт.</p>
<p>Н а п о р ы с т ы  с у б’е к т</p>
<p>Гіне ў анархіі Расія,</p>
<p>А вы, расколы, дэзерціры,</p>
<p>I знаць не знаеце аб міры,</p>
<p>Учынкі чыніце ліхія,</p>
<p>Уносіце разлад</p>
<p>Паміж рабочых і салдат!</p>
<p>Вы ідзяце на праступленне!</p>
<p>Дзе ваша чэсць і доўг? сумленне?</p>
<p>Адказнасць дзе перад айчынай</p>
<p>I рэвалюцыйнай дысцыплінай?</p>
<p>Нам трэба мір, нам трэба згода,</p>
<p>Адзіны фронт</p>
<p>I гарызонт:</p>
<p>У небяспечнасці свабода...</p>
<p>Вы — адшчапенцы, канаводы,</p>
<p>Слепакі,</p>
<p>Бальшавікі...</p>
<p>Але свабоды вам не шкода?..</p>
<p> </p>
<p>Г о л а с  з  г р а м а д ы</p>
<p>Разводзь, разводзь, доўгавалосы,</p>
<p>Турусы на калёсах!</p>
<p> </p>
<p>Д р у г і</p>
<p>Даволі! Не сунь носа</p>
<p>Ў чужое проса!</p>
<p> </p>
<p>Т р э ц і</p>
<p>Не слухайце кадэцкіх слоў!</p>
<p> </p>
<p>Г а л а с ы</p>
<p>Вон! Прэч яго! Далоў!</p>
<p> </p>
<p>I тут з натоўпу, як спружына,</p>
<p>На сцэну выскачыў Бурдзін,</p>
<p>К трыбуне — шусь! і ў міг адзін,</p>
<p>Не запытаўшы звання, чыну,</p>
<p>Тузнуў аратара і скінуў.</p>
<p> </p>
<p>Б у р д з і н</p>
<p>Даволі! злазь, грамадзянін,</p>
<p>А то не гэтак пачастую!</p>
<p> </p>
<p>«Г р а м а д з я н і н»</p>
<p>Я пратэстую!</p>
<p>Але пратэст зацёрся ў шуме,</p>
<p>I сам прамоўца знік у тлуме,</p>
<p>Прамовай стрэльнуўшы ўпустую.</p>
<p> </p>
<p>Ш к у н д а</p>
<p>Таварышы, пад сцяг!</p>
<p> </p>
<p>Г а л а с ы</p>
<p>Вайна старому свету!</p>
<p>Улада ўся — Саветам!</p>
<p>На новы шлях!</p>
<p>I рушыў мітынг цвёрда ў ногу</p>
<p>Ад гут і камскіх берагоў</p>
<p>Пад шэлест чырвані сцягоў</p>
<p>I вецер мітынгу ў падмогу</p>
<p>Шыбуе з ім ў адну дарогу.</p>
<p>Дарога ж звадна — будзь гатоў!</p>
<p>А побач з імі тлумным шляхам,</p>
<p>З куслівым жарцікам, смяшком</p>
<p>Паўзе зладзейскім ланцужком</p>
<p>I вораг іх, і зброд усякі,</p>
<p>I проста вулічнік, зявакі,</p>
<p>Адным з’яднаныя душком.</p>
<p>Іх тлум расце, іх злоба тлее,</p>
<p>I кпіны чуюцца смялей</p>
<p>Відовішч ім, скандальных дзей!</p>
<p>А чым сунімеш дуралея,</p>
<p>Калі занадта абнаглее</p>
<p>Нахабны гэты дабрадзей?</p>
<p>Такія стрэчы і праявы</p>
<p>У тых, што цягнуць за вайну,</p>
<p>Бальшавікам не ў навіну.</p>
<p>Ды ім пляваць на крык плюгавы</p>
<p>Правадыроў мяшчанскай справы,</p>
<p>На іх паклёпы і ману.</p>
<p>Ім трэба біць з пляча ў асновы,</p>
<p>Па тых суках і каранёх,</p>
<p>Дзе вораг класавы залёг,</p>
<p>Ды выкрыць фальш яго і змовы</p>
<p>I блуд яго ўвесь ідэёвы</p>
<p>I сэнс ваенных перамог.</p>
<p>I Шкунда верыць, верыць цвёрда</p>
<p>У калектыўны розум мас,</p>
<p>На гэты ж лямант і галас</p>
<p>Глядзіць зняважліва і горда —</p>
<p>Свішчыце ў чэсць банкіра, лорда:</p>
<p>Вы іх прасвішчаце якраз!</p>
<p>Злуе абывацель,</p>
<p>Разводзіць рукамі —</p>
<p>Не будзе спакою</p>
<p>З бальшавікамі!</p>
<p>Чыноўнік абуран —</p>
<p>Навошта ж прыказы?</p>
<p>У корані знішчыць</p>
<p>Логва заразы!</p>
<p>А палітыканы</p>
<p>Сіпяць як гадзюкі,</p>
<p>Прарочаць няшчасце,</p>
<p>Розныя штукі:</p>
<p>Анархію, голад,</p>
<p>Бяскрайнасць разрухі,</p>
<p>Пагібель Расіі,</p>
<p>Вольнаму руху..</p>
<p>На варту закону</p>
<p>Выходзяць эсэры —</p>
<p>Ужыць непрыменна</p>
<p>Нейкія меры!</p>
<p>А дэманстрантам што да тога?</p>
<p>Грыміць Інтэрнацыянал.</p>
<p>Вось горад. Вуліца. Квартал.</p>
<p>Праспект Сібірскі, шыр-дарога,</p>
<p>Казармы побач. Люду многа,</p>
<p>Разгон для мітынгу! Прывал!</p>
<p>Акінуў Шкунда «поле бою» —</p>
<p>Ён у калоне галаўны,—</p>
<p>Пачаць вайну тут з-за вайны!</p>
<p>I кепку зняў, махнуў рукою.</p>
<p>Узрушан трохі, ды ў настрою</p>
<p>I грымнуў, кінуў перуны.</p>
<p> </p>
<p>Ш к у н д а</p>
<p>Мінае сягоння</p>
<p>Тры роўна гады,</p>
<p>Як гіне ў акопах</p>
<p>Наш цвет малады —</p>
<p>Працоўныя масы</p>
<p>У шэрых шынелях,</p>
<p>I гінуць завошта?</p>
<p>Разбойнікі біржы</p>
<p>На нашых касцях</p>
<p>К мільёнам крывавым</p>
<p>Пракладваюць шлях,</p>
<p>Нам глумяць галовы</p>
<p>Кадэт і эсэр,</p>
<p>Што мы за свабоду</p>
<p>Ваюем цяпер.</p>
<p>Таварышы! Гэта —</p>
<p>Няпраўда, мана:</p>
<p>Купцу і буржую</p>
<p>Патрэбна вайна —</p>
<p>Для нашага рабства,</p>
<p>Нашай няволі</p>
<p>Патрэбна вайна ім!</p>
<p>Так, і не болей!</p>
<p>Даволі карміць нам</p>
<p>Пачварных чарвей!</p>
<p>Зніміце, сляпыя,</p>
<p>Павязкі з вачэй!</p>
<p>А нашы ж</p>
<p>Рэ-ва-лю-цыянеры</p>
<p>Згубілі пачуцце</p>
<p>Усякае меры:</p>
<p>Забараняюць нам пратэсты</p>
<p>Супроць грабежніцкай вайны!</p>
<p>Гэта — саюз іх патайны</p>
<p>I розных змоўнікаў і бэстый!</p>
<p>Яны, буржуйскія халопы,</p>
<p>Рыхтуюць гроб працоўным масам!</p>
<p>Не верце словам, выкрутасам</p>
<p>Магільшчыкаў і далакопаў!</p>
<p>Грыміць прамоўца на ўсю плошчу,</p>
<p>Натоўп расце, народу цьма.</p>
<p>Крык, воплеск, свіст, ну — куцярма!</p>
<p>А ён — худы, сухі як мошчы.</p>
<p>Пытлюе ворагаў і хвошча,</p>
<p>Нікому літасці няма.</p>
<p>Развенчан Керанскі пыхлівы</p>
<p>I цэлы рад меншавікоў.</p>
<p>У гразь утоптан Мілюкоў,</p>
<p>Замах яго смяхотна-хцівы</p>
<p>Ды Дарданельскія пралівы</p>
<p>З усіх асуджаны бакоў.</p>
<p>Народу болей падсыпае.</p>
<p>Салдаты ціснуцца з вакон,</p>
<p>Буржуйкі выйшлі на балкон,</p>
<p>Чыноўнік вухам прыліпае,</p>
<p>I нават поп з двара клыпае,</p>
<p>Як нейкі казачны дракон.</p>
<p>Сіпіць нянавісць тут і злоба,</p>
<p>I градам рэплікі ляцяць,</p>
<p>Каб падкусіць мацней, падцяць.</p>
<p>Гарыць варожая вантроба,</p>
<p>Бальшавіка гатова ўгробіць</p>
<p>I на крыжы яго распяць.</p>
<p>I раптам...— дзінь!..</p>
<p>Адкуль і дзе і што яно?</p>
<p>Бутэлька гвазнула ў вакно!</p>
<p>Момант адзін —</p>
<p>Падняўся крык, дрыжыць казарма</p>
<p>Ад мацюгоў і ад пагроз —</p>
<p>За што стралку разбілі нос?</p>
<p> </p>
<p>Г а л а с ы  з   к а з а р м ы</p>
<p>— Эй, сволачы! Не пройдзе гэта дарма!..</p>
<p>— Ану, рабятушкі, ударма!</p>
<p>— На пазіцыю! На плёс!</p>
<p>Завыў натоўп і абаронцы.</p>
<p> </p>
<p>Г а л а с ы  з  в у л і ц ы</p>
<p>— Глядзіце — вось бальшавікі!</p>
<p>— Вось іх сапраўдны твар які!</p>
<p>— Лупнуў, бі, трасца іх пячонцы!</p>
<p>— О вы, нямецкія чырвонцы!</p>
<p>— Дэзерціры! Вахлакі!</p>
<p>Усё звілося ў завірусе.</p>
<p>Салдаты мкнуць з усіх старон,</p>
<p>I іх не менш як батальён.</p>
<p> </p>
<p>В а р о ж ы я  г а л а с ы</p>
<p>— Змятай заразу з святой Русі!</p>
<p>— Да дысцыпліны іх прымусім!</p>
<p>— Улада ёсць, ёсць і закон!</p>
<p> </p>
<p>Ш к у н д а</p>
<p>Спакой, таварышы, спакой!</p>
<p>Тут правакацыя! Пастой!..</p>
<p>I ён руку падняў угору,</p>
<p>А сам збялеў як палатно,</p>
<p>Ды слоў яго ўжо не чутно.</p>
<p>Бушуе ўспененае мора.</p>
<p>I выпаўз з яго нетраў-нораў</p>
<p>Агідны, слізкі, цэпкі спрут</p>
<p>I чыніць дзікі самасуд.</p>
<p> </p>
<p>На бруку кроў. Шматкі плакатаў.</p>
<p>Сцягі... На голых камянях</p>
<p>У крывацёках-сіняках</p>
<p>Ляжыць і Шкунда... збіты, змяты...</p>
<p>Пытанне ўсё ж стаіць напята:</p>
<p>А хто ж каго тут перамог?</p>
<p> </p>
<p> </p>
<h3><a id="chapter22"></a>XXI - Змова</h3>
<p>На фронце ціха і злавесна.</p>
<p>Як пыл, асеў ваяцкі дух,</p>
<p>Салдатам вораг — брат і друг,</p>
<p>I саматугам дружна, цесна</p>
<p>Пра мір з ім гутараць сумесна,</p>
<p>Знаёмства шырачы свой круг.</p>
<p>Ды ўсё ж салдаты для адчэпкі,</p>
<p>Каб голас «доўгу» іх не грыз,</p>
<p>Такі паставілі дэвіз:</p>
<p>«А фронт трымаць мы будзем крэпка.</p>
<p>Хто ў наступленне — башка ў шчэпкі,</p>
<p>А правакатарам біць чмыс!»</p>
<p>Між афіцэрам і салдатам</p>
<p>Варожасць чуецца вастрэй —</p>
<p>Ты, благароддзе, не дурэй</p>
<p>I не камандуй нашым братам.</p>
<p>Спраўляй памінкі сваім святам —</p>
<p>I самі можам весці рэй!</p>
<p>I генерал хай не балуе,</p>
<p>Хай зменіць нораў свой круты.</p>
<p>Мы ім прыпомнім «доўг святы»!</p>
<p>Даволі быў салдат халуем,</p>
<p>А ваш загад прагаласуем —</p>
<p>Ці вешаць кішкі на драты.</p>
<p>Сышлі са сцэны генералы,</p>
<p>Пайшлі палкоўнікі на звод —</p>
<p>Іх лёс рашыў салдацкі сход,</p>
<p>I капітану ходу мала,</p>
<p>I толькі «прапар» заняпалы</p>
<p>Сям-там ліпеў, як згніўшы плот.</p>
<p>У войску тлум і калатуша.</p>
<p>Хто за вайну, мільён супроць.</p>
<p>Другім гарачкі не пароць,</p>
<p>I пад шумок выносяць душы</p>
<p>Дамоў да жонкі, да любушы</p>
<p>Папесціць стомленую плоць.</p>
<p>Паныла змоўклі афіцэры,</p>
<p>I між салдат іх не відаць,</p>
<p>А між сабою не маўчаць,</p>
<p>Хоць зачыняюць шчыльна дзверы,</p>
<p>Каб у іхнія намеры</p>
<p>Не пранікла «шэрых» раць.</p>
<p>Паручнік Далін злы, сярдзіты,</p>
<p>Хоць з віду і спакойны ён.</p>
<p>Згрызот у Даліна мільён,</p>
<p>Яго надзеі ўсе разбіты:</p>
<p>Той жа «заразай» фронт заліты.</p>
<p>I армія ідзе на скон,</p>
<p>А з ёю гіне і Расія,</p>
<p>У гразь раняе воблік свой,</p>
<p>Ды хто парупіцца аб ёй</p>
<p>I гэту ганьбу з яе змые?</p>
<p>Ярмо цяжэйшае на шыю</p>
<p>Уздзене ёй нямецкі гой.</p>
<p>Перад калегамі ў зямлянцы</p>
<p>Бічуе Далін рэчаў стан</p>
<p>I выкрывае той «туман»,</p>
<p>Што напусцілі ашуканцы,</p>
<p>Адшчапенцы, галадранцы.</p>
<p>I супроцьставіць ім свой план.</p>
<p> </p>
<p>П а р у ч н і к Д а л і н</p>
<p>Шугае шал і чмут,</p>
<p>Салдацкая сваволя,</p>
<p>А мы... чаго мы тут?</p>
<p>Якая наша роля?</p>
<p>Глядзець, як салдатня,</p>
<p>Прыняўшы воблік звера,</p>
<p>Наглее дзень ад дня,</p>
<p>Не ведаючы меры?..</p>
<p>Тут слоў не шкадавалі,</p>
<p>Завілістых і пышных слоў,—</p>
<p>Не зрушылі «аслоў»</p>
<p>Высокіх шціляў хвалі!</p>
<p>Наш глаўкагаварун,</p>
<p>Віхлясты хвост сабачы,</p>
<p>Адкінуўшы бізун,</p>
<p>Не вырашыў задачы.</p>
<p>Свабодзе і айчыне</p>
<p>Супроцьпаўстала скура</p>
<p>I скурная натура,</p>
<p>Расія ж няхай гіне:</p>
<p>Рабам нямыслячым яна —</p>
<p>Гук пусты, паўгроша ёй цана!</p>
<p> </p>
<p>П а р у ч н і к  Г у л ь б і н</p>
<p>Анархія, браток, зайшла далёка.</p>
<p>Кладзі вясло, плыві па волі рока.</p>
<p> </p>
<p>К а п і т а н  К у н а ш ы н</p>
<p>Непраціўленне злу?..</p>
<p>Ды ведай, дружа, меру:</p>
<p>Яно да твару больш аслу,</p>
<p>Чым афіцэру.</p>
<p> </p>
<p>Г у л ь б і н</p>
<p>Калі быць аб’ектыўным,</p>
<p>Дык тут не трэба солі,</p>
<p>Бо мы, як гэта ні дзіўна,</p>
<p>Даўно ў аслінай ролі.</p>
<p> </p>
<p>К у н а ш ы н</p>
<p>I ты апраўдваеш яе!</p>
<p> </p>
<p>Г у л ь б і н</p>
<p>Я факты канстатую.</p>
<p> </p>
<p>Д а л і н</p>
<p>Шаноўныя мае!</p>
<p>Пакінем выстралы ўпустую.</p>
<p>Не ў гэтым справа,</p>
<p>Што прадстаўляем мы сабою,—</p>
<p>Мы — парыі без сілы і без права,</p>
<p>У шчыліны загнаны салдатнёю.</p>
<p>Фальшыва наша палажэнне:</p>
<p>Мы — ворагі, праціўнікі свабоды,</p>
<p>Бо мы рабілі перашкоды</p>
<p>Ганебнаму на фронце паражэнню.</p>
<p>Але цяпер — шабаш:</p>
<p>Сляпым і то ўжо ясна,</p>
<p>Што стан сучасны наш —</p>
<p>Гармідар і кірмаш</p>
<p>I армія загінула бясчасна.</p>
<p>Тлень гнуснасці і смроду</p>
<p>Адзелася ў адзежу ліберала,</p>
<p>Уславіла і брацтва і свабоду,</p>
<p>I роўнасці ў правах злажыла оду,</p>
<p>I «справядлівы» мір паабяцала</p>
<p>У дэкларацыях высокіх канстытуцый</p>
<p>«Мір без анексій і без кантрыбуцый!»</p>
<p>I вот вам рэзультаты</p>
<p>«Гуманнай» іхняй ролі:</p>
<p>Разбэшчаны салдаты</p>
<p>Як нідзе ніколі,</p>
<p>У арганізм жывы, адзін</p>
<p>Забіты востры клін,</p>
<p>I армію надвое раскалолі,</p>
<p>I арміі няма ўжо болей,</p>
<p>Бо смродам аддае</p>
<p>Жывы шчэ труп яе,</p>
<p>I контуры відны яе магілы.</p>
<p>Ёй эпітафію ўжо можна напісаць:</p>
<p>«Памерла «доблестная» раць</p>
<p>Ад дэзерцірыі і бальшавіцкае бацылы».</p>
<p> </p>
<p>К у н а ш ы н</p>
<p>Не кепска ты сказаў,</p>
<p>Ды я яшчэ б дадаў:</p>
<p>«А вылечыць яе ад гэтай дуры</p>
<p>Магла б рука ваеннай дыктатуры».</p>
<p> </p>
<p>Г у л ь б і н</p>
<p>Па часе, капітан, рэцэпты,</p>
<p>Вы момант упусцілі:</p>
<p>Дыктатарства будуецца на сіле,</p>
<p>Дыктатарства без сілы — баб’і шэпты.</p>
<p>На дыктатара, дружок мой, стаўка біта!</p>
<p>Карнілаў выступіў, і што ж?</p>
<p>Шуму на рубель, карысці ні на грош —</p>
<p>Сам арыштаваны і — квіта!</p>
<p> </p>
<p>К у н а ш ы н</p>
<p>Няверны ты Хама</p>
<p>I скептык мяккацелы.</p>
<p>Не выйшла раз — дарма,</p>
<p>Паўторым спосаб смелы.</p>
<p>Карнілаў не адзін</p>
<p>Русі дастойны сын,</p>
<p>Не ўсіх зараза захапіла,</p>
<p>I не ўсе палі духам,</p>
<p>Ёсць верныя палкі,</p>
<p>Ёсць нашы казакі,—</p>
<p>Хіба гэта не сіла,</p>
<p>Не можа стаць абухам,</p>
<p>Каб здраду аглушыць,</p>
<p>Заразу задушыць</p>
<p>I вывесці краіну</p>
<p>На верную пуціну?</p>
<p> </p>
<p>Г у л ь б і н</p>
<p>Хто ж зробіць усё гэта?</p>
<p>Такога чарадзея</p>
<p>Гісторыя легендамі авее,</p>
<p>Уславіць песнямі паэта.</p>
<p>I першы я, пачуўшы яго клік,</p>
<p>Пайду на смерць за ім, як на пікнік,</p>
<p>Ды гора толькі ў тым,</p>
<p>Што ўсё гэта — ілюзіі і дым.</p>
<p> </p>
<p>К у н а ш ы н</p>
<p>А не заслона дымавая,</p>
<p>Не тэорыя бяссілля, каб у ёй</p>
<p>Схаваць інертнасць і спакой —</p>
<p>Мая, моў, хата з краю?</p>
<p> </p>
<p>Г у л ь б і н</p>
<p>Заслоны розныя бываюць,</p>
<p>I сумятнёй актыўнасць прыкрываюць.</p>
<p> </p>
<p>Д а л і н</p>
<p>Пакіньце слоўную дуэль</p>
<p>I дайце дасказаць мне слова.</p>
<p> </p>
<p>Г у л ь б і н</p>
<p>Валяй! Няхай жыве прамова,</p>
<p>Хоць з прамовамі і селі мы на мель.</p>
<p> </p>
<p>Д а л і н</p>
<p>Дык факт такі,</p>
<p>Што армія як такавая</p>
<p>Апошнія мінуты дажывае,</p>
<p>А мы ў ёй — лішнія сукі,</p>
<p>Без голасу, без права,</p>
<p>I супраць нас</p>
<p>Нянавісць выклікана мас</p>
<p>I сям-там робіцца аблава.</p>
<p>Бальшавікі,</p>
<p>Выходзячы з свае дактрыны,</p>
<p>Распальваюць інстынкт звярыны,</p>
<p>I тэзіс іх такі:</p>
<p>«Афіцэрства — класавы наш вораг.</p>
<p>Кладзі пад яго порах!</p>
<p>Бяры яго ў штыкі!»</p>
<p>А мы пад здрадніцкі іх шум</p>
<p>Не сходзім з свайго поста,</p>
<p>Пакорна зносім глум</p>
<p>Апошняга прахвоста.</p>
<p>Анархія расце,</p>
<p>Гусцее ком бязладдзя,</p>
<p>Мы ж цягнемся ў хвасце,</p>
<p>Як нейкае азаддзе.</p>
<p>Мы ўсё яшчэ ў няволі</p>
<p>Традыцый і закона.</p>
<p>Закона ж і няма,</p>
<p>Ёсць проста — куцярма.</p>
<p>Дык час сказаць «даволі»!</p>
<p>Бо скінута заслона,</p>
<p>Не можам ваяваць,</p>
<p>Пакончым жа з гульнёю:</p>
<p>На фронт прапашчы напляваць</p>
<p>I ўзяць разлуку з салдатнёю!</p>
<p> </p>
<p>Г у л ь б і н</p>
<p>Сказаць прасцей,</p>
<p>Паручнік дабрадзей,—</p>
<p>Падацца ў дэзерціры,</p>
<p>Забыўшы аб вайне і міры?</p>
<p> </p>
<p>Д а л і н</p>
<p>О не, дружок!</p>
<p>Не — гэта — першы крок,</p>
<p>Пачатак справы.</p>
<p>Не ўсімі ж наша Русь забыта,</p>
<p>Не ўся яна ўканец заліта</p>
<p>Атрутай здрадніцкай аравы.</p>
<p>Дык вось мой сказ:</p>
<p>Настаў той час,</p>
<p>Калі і мы</p>
<p>Сказаць сваё</p>
<p>Павінны слова —</p>
<p>Даволі цьмы!</p>
<p>Прэч, гадаўё!</p>
<p>Пачнецца іншая размова.</p>
<p>А для таго,</p>
<p>Каб слова словам стала,</p>
<p>То то трэба, каб яго</p>
<p>І сіла падтрымала.</p>
<p>I выхад тут адзін:</p>
<p>Хто Русі верны сын</p>
<p>I сэрца ў кім жывое —</p>
<p>Пад сцяг вайны! Да зброі!</p>
<p>Збавенне рыхтаваць!</p>
<p>А клік наш баявы —</p>
<p>Хто чэсны, хто жывы —</p>
<p>Расію ратаваць</p>
<p>I збавіць ад турмы,</p>
<p>Ад здрадніцкіх намераў.</p>
<p>А сіла — гэта мы,</p>
<p>Мы, кадры афіцэраў!</p>
<p>Расія ёсць, быць мусіць і закон...</p>
<p>На Дон!</p>
<p>На ціхі, вольны Дон!</p>
<p> </p>
<p>К у н а ш ы н</p>
<p>Правільна, паручнік, верна!</p>
<p>Да слоў тваіх,</p>
<p>Гарачых і святых,</p>
<p>Я далучаюся ўсямерна...</p>
<p>Не кончана ігра,</p>
<p>I песня не дапета.</p>
<p>А скептык наш — ура! —</p>
<p>Што скажаш ты на гэта?</p>
<p> </p>
<p>Г у л ь б і н</p>
<p>Ну, што ж? У добры час!</p>
<p>Пашлі нам, госпадзі, збавенне з Дону!</p>
<p>А ціхі Дон не раз</p>
<p>Апораю быў трону.</p>
<p>I гэты план,</p>
<p>Шаноўны капітан,</p>
<p>Я цалкам адабраю,</p>
<p>Бо як бы ні было там,</p>
<p>Не хочацца і мне</p>
<p>Стаць санкюлотам</p>
<p>I жыць у іхнім раю.</p>
<p>Але, прызнацца шчыра,</p>
<p>Не верыцца штось мне,</p>
<p>Што сіла наша іхнюю самне</p>
<p>I выцягне Расію з віру.</p>
<p>Давайце разважаць цвяроза</p>
<p>I праўдзе пазіраць у вочы смела</p>
<p>Напышлівая поза,</p>
<p>Рамантыка — не дзела,</p>
<p>I першае пытанне:</p>
<p>Пад лозунгам якім</p>
<p>Мы з ворагам сваім</p>
<p>Пачнем гэта змаганне?</p>
<p>А вораг — не дурак:</p>
<p>Ён знае, чым і як</p>
<p>Завабіць мільёны.</p>
<p>Сказаў ім: «Смерць буржую!</p>
<p>Далоў вайну чужую!</p>
<p>Гуртуйцеся ў калоны</p>
<p>Рабочых і сялян!</p>
<p>Ганіце вон купцоў,</p>
<p>Паноў, святых айцоў,</p>
<p>Што ўводзяць вас у зман.</p>
<p>Бярыце іх набытак,</p>
<p>Бо ён не іхні — наш,</p>
<p>I ўся зямля наўсцяж —</p>
<p>Законны наш спажытак.</p>
<p>Рабочым — заводы,</p>
<p>Зямлю — сялянству,</p>
<p>I поўная свабода,</p>
<p>Магіла ашуканству!</p>
<p>I сам — будзь ты ўладар</p>
<p>I поўны гаспадар».</p>
<p>А мы чым можам казырнуць</p>
<p>У процівагу?</p>
<p>Чым можам павярнуць</p>
<p>К сабе сярмягу?</p>
<p>Абстрактнаю праграмай,</p>
<p>Законнасцю, парадкам?</p>
<p>Ці смутай гэтай самай,</p>
<p>Трагічнасцю выпадка?</p>
<p>Калі ж не прыйдуць к Дону</p>
<p>Дняпро, Нява і Волга,</p>
<p>То нашаму разгону</p>
<p>Песенька не доўга.</p>
<p> </p>
<p>К у н а ш ы н</p>
<p>Наперад ты не забягай,</p>
<p>Не стаў свайго прагнозу.</p>
<p> </p>
<p>Г у л ь б і н</p>
<p>Я што? Маўчу — няхай!</p>
<p>I Божа памагай —</p>
<p>Цуд можа стаць з кур’ёзу.</p>
<p>Падтрымліваю план —</p>
<p>I мне па сэрцу ён.</p>
<p>Я з вамі, капітан!</p>
<p>Няхай жыве наш Дон!</p>
<p> </p>
<p>Д а л і н</p>
<p>Калі саб’ём касцяк,</p>
<p>Акованы бранёю,</p>
<p>То лозунгі — пусцяк,</p>
<p>Мы пойдзем напрасцяк,</p>
<p>Пакончыўшы з гульнёю</p>
<p>У згубныя ідэі.</p>
<p>Ідэі-неданоскі,</p>
<p>I ўсё тады знямее</p>
<p>Ад горада да вёскі.</p>
<p> </p>
<p> </p>
<h3><a id="chapter23"></a>XXII - Пасля мітынгу</h3>
<p>Ад паўночных пушчаў дзікіх</p>
<p>Да стэпаў, залітых сонцам,</p>
<p>Ад раўнін да гор</p>
<p>Ходзіць гоман стоязыкі,</p>
<p>Разнастайны, мнагалікі,</p>
<p>Штодня новы і бясконцы,</p>
<p>Як і сам прастор;</p>
<p>Ходзіць тысячамі сцежак,</p>
<p>Дзе ступаюць толькі ногі</p>
<p>I ёсць хто жывы...</p>
<p>Легла цемра на узмежак,</p>
<p>Першы снег сець-бель мярэжыць,</p>
<p>Сцеле шаты на дарогі,</p>
<p>А іх бег крывы!</p>
<p>Разгарнуў бяздольны плечы,</p>
<p>Кінуў лозунг: «Меч — палацам,</p>
<p>А халупам мір!»</p>
<p>Навальніцай грыміць веча —</p>
<p>«Паўставай, голь чалавечча!</p>
<p>Разнявольвай сваю працу,</p>
<p>Разнімайся ў шыр!..»</p>
<p>Што ж то будзе? Што паўстане</p>
<p>З гэтай буры-трасяніны?</p>
<p>Дзе ёй край-мяжа?</p>
<p>Ходзіць гоман, бы ў тумане,</p>
<p>Па даліне, на кургане,</p>
<p>Прагна ловіць сэнс навіны,</p>
<p>Што засціць імжа.</p>
<p>На рубеж, як грань крышталю,</p>
<p>Узышлі дні ў восень тую,</p>
<p>Каб павесці рэй.</p>
<p>Ды не ўсім жа сонцам ззялі</p>
<p>Бальшавіцкіх скуткаў далі —</p>
<p>Суліць многім ноч пустую</p>
<p>Развой-ход падзей.</p>
<p>Дні прыйшлі ў грымотах бою,</p>
<p>У віхрах крывавай буры</p>
<p>Нёс Кастрычнік іх.</p>
<p>Раскалоўся свет надвое.</p>
<p>Няма згоды і спакою...</p>
<p>Гоман светлы і пануры,</p>
<p>Злы і добры міг.</p>
<p> </p>
<p>На нейкі час у гарнізоне</p>
<p>Аб Шкундзе чутак не было.</p>
<p>Жыццё ж па-своему цякло,</p>
<p>Плыло нястрыманым разгонам</p>
<p>Ішло няпісаным законам</p>
<p>Старым законнікам назло.</p>
<p>Дарэмна думалі кадэты,</p>
<p>На мітынг зладзіўшы налёт,</p>
<p>Што Шкунду вывелі ў расход,—</p>
<p>Жывы астаўся злыдзень гэты,</p>
<p>Хоць скончыў мітынг лазарэтам,</p>
<p>Папаўшы ў люты пераплёт.</p>
<p>Туды занеслі чуць жывога</p>
<p>Сябры яго і землякі.</p>
<p>Прамылі раны, сінякі,</p>
<p>Спавілі марляй, як малога,</p>
<p>Ды наказалі яму строга —</p>
<p>Ачуньвай, Шкунда,— пусцякі!</p>
<p>Ці чуў ці не ён іх наказы,</p>
<p>А толькі так дзянькі праз два</p>
<p>Шалопаць стала галава —</p>
<p>Памялі здорава, заразы,</p>
<p>I адплацілі за ўсе разы —</p>
<p>Душа чуць-чуць у ім жыва.</p>
<p>I не сышла яшчэ пухліна,</p>
<p>На вочы звесіла масток,</p>
<p>I вуха зломан быў храсток,—</p>
<p>Ліхая выпала часіна!</p>
<p>I ён з напружанаю мінай</p>
<p>Сам сябе слухае здалёк.</p>
<p>Паварушыў нагамі — цэлы!</p>
<p>Вось толькі левая рука</p>
<p>Нібы сарвана з плечука,</p>
<p>I пальцы згорнуты знямела,</p>
<p>Ды ў тупым болю ные цела,</p>
<p>I прага мучыць бедака.</p>
<p>Спадае з памяці заслона,</p>
<p>I сходзіць засцень забыцця —</p>
<p>Хвіліна цёмная жыцця,</p>
<p>Праява жорсткага закона,</p>
<p>I ён глядзіць вакол здзіўлёна,</p>
<p>Пытае сам сябе: «Дзе я?»</p>
<p>I раптам нібы бліскавіца</p>
<p>Мільгнула і сагнала мрок.</p>
<p>Прад ім плыве людскі паток,</p>
<p>На сонцы макамі іскрыцца</p>
<p>Плакатаў, сцягаў баграніца,</p>
<p>А побач нелюдзі клубок.</p>
<p>I ўвесь малюнак часць за часцю,</p>
<p>Як сон забыты, цяжкі сон,</p>
<p>Паўстаў прад ім з усіх старон.</p>
<p>Ён адчувае шолах шчасця.</p>
<p>Бо мог жа там навек упасці</p>
<p>I кончыць бурны свой разгон.</p>
<p>Сайсці ж цяпер з арэны бою,</p>
<p>Не дачакаўшыся канца,</p>
<p>Не ведаць выніку-вянца,</p>
<p>Падзей далейшага развою —</p>
<p>Не хоча з доляю такою</p>
<p>Мірыцца мысль яго, байца.</p>
<p>Экскурс ён робіць невялічкі</p>
<p>У галіну праблем жыцця,</p>
<p>Людскога лёсу, небыцця.</p>
<p>Чытаць жа гэтыя кантычкі,</p>
<p>Сказаць, у Шкунды няма звычкі</p>
<p>А смерць — паганая стацця,</p>
<p>Другія мыслі і настроі.</p>
<p>Жывы, і ён шчасліў і рад.</p>
<p>Не час цяпер глядзець назад</p>
<p>I думаць думкі пра старое.</p>
<p>Зірнуў на дзверы — ідуць трое:</p>
<p>Сястра, рабочы і салдат.</p>
<p>Сястра не дужа маладая,</p>
<p>Ды ўсё ж яшчэ яна ў красе,</p>
<p>Ідзе, бы міласці нясе,</p>
<p>Хада, пастава — ну святая,</p>
<p>Сама княгіня выглядае,</p>
<p>Перад якой маўчаць усе.</p>
<p> </p>
<p>С я с т р а</p>
<p>Цішэй — не патрывожце сну,</p>
<p>Ступайце асцярожна,</p>
<p>Уголас гаварыць няможна:</p>
<p>Пад раніцу ён толькі і заснуў.</p>
<p>Падкрэпіць яго сон,</p>
<p>I лепш адчуе сябе ён.</p>
<p> </p>
<p>Ш к у н д а</p>
<p>Правільна, сястрыца,</p>
<p>А я бадай-што і здароў,</p>
<p>Вось толькі мне вадзіцы —</p>
<p>Я вып’ю за маіх сяброў.</p>
<p> </p>
<p>С я с т р а</p>
<p>Глядзіце — хват які!</p>
<p>За гэта маладзец!</p>
<p> </p>
<p>С а л д а т</p>
<p>На тое ж і баец,</p>
<p>А немачы ваяку не з рукі.</p>
<p> </p>
<p>Р а б о ч ы</p>
<p>Наш брат</p>
<p>Рабочы і салдат</p>
<p>Жывучы, як каты —</p>
<p>Ніякая не возьме пляга!..</p>
<p>Ну, здароў, міляга!</p>
<p>Як крэпак ты?</p>
<p> </p>
<p>Ш к у н д а</p>
<p>Як бачыш, брат, жыву,</p>
<p>Хоць і з пабітай абразінай.</p>
<p> </p>
<p>С а л д а т</p>
<p>Парадую братву</p>
<p>Я добраю навінай!</p>
<p>А правакатарам, каторыя кадэты,</p>
<p>Эсэрам і афіцарышкам</p>
<p>Пячонкі выгрызу за гэта</p>
<p>I выцягну з іх кішкі!</p>
<p> </p>
<p>С я с т р а</p>
<p>О госпадзі, якая злоба!..</p>
<p>Пры чым жа афіцэры?..</p>
<p>На ўсіх найшла хвароба,</p>
<p>І сталі ўсе як зверы.</p>
<p> </p>
<p>С а л д а т</p>
<p>Шаноўная сястра!</p>
<p>На ўсё свой час і мера:</p>
<p>Прыйшла цяпер пара</p>
<p>Якраз прыціснуць звера</p>
<p>Варожага нам класу</p>
<p>I выбіць яму зубы.</p>
<p> </p>
<p>С я с т р а</p>
<p>Свабода не да часу,</p>
<p>I воля гэта — згуба!</p>
<p> </p>
<p>С а л д а т</p>
<p>Як для каго,</p>
<p>А нам яна — шанго,</p>
<p>Ядры яго качан!</p>
<p>Загонім мы буржуя пад тапчан!</p>
<p> </p>
<p>С я с т р а</p>
<p>О, жудасць! Што за словы!</p>
<p>I што за выражэнні!</p>
<p>Не забывайце, дзе і хто вы</p>
<p>I з кім вы ў дачыненні!</p>
<p> </p>
<p>С а л д а т</p>
<p>Быць можа яно так,</p>
<p>Крыху і падкачалі,</p>
<p>Да мы ж гімназій не канчалі</p>
<p>I рэжам напрасцяк.</p>
<p> </p>
<p>Ш к у н д а</p>
<p>А што чуваць у вас</p>
<p>I як наконт работы?</p>
<p> </p>
<p>Р а б о ч ы</p>
<p>Крапчаем з часу ў час,</p>
<p>Ёсць цалкам нашы роты.</p>
<p>Не дрэмле наш народ:</p>
<p>Ці мітынгі, ці сход</p>
<p>Праводзяць абаронцы —</p>
<p>Наш брат — ён тут як тут</p>
<p>I выкрые іх чмут</p>
<p>Ды вынесе на сонца.</p>
<p>Стараецца кадэт,</p>
<p>Пацее меншавік</p>
<p>Наконт вайны, пабед,</p>
<p>А вынік — адзін пшык.</p>
<p> </p>
<p>С а л д а т</p>
<p>Пазнаў салдат цану</p>
<p>Іх словам, заклікам буржуя.</p>
<p>Вайна? Мы за вайну,</p>
<p>I знаем, за якую!</p>
<p> </p>
<p>С я с т р а</p>
<p>Так, так! На фронце цішыня,</p>
<p>Пазіцыі здаюць без бою,</p>
<p>А тут пайшла ўжо калатня —</p>
<p>Пабраліся ў чубкі паміж сабою.</p>
<p>I голавы не голавы — гнілушкі.</p>
<p>Эх, вы! Чые ж вы гэта служкі?</p>
<p> </p>
<p>С а л д а т</p>
<p>А вам хацелася б, сястра,</p>
<p>Каб мы, як стада бараноў,</p>
<p>Пайшлі ў атаку за паноў,</p>
<p>За Русь святую, за цара</p>
<p>Пад крыкі громкія — «Ура!».</p>
<p>Каб гэта шэрая скацінка,</p>
<p>«Хрысталюбівы» наш салдат,</p>
<p>На смерць ішоў, як на парад,</p>
<p>Ды зноў вярнулася б дубінка?</p>
<p>Каб гандляры, паны, папы</p>
<p>І поскудзь розная, клапы,</p>
<p>Ваенны, штацкі пісталет</p>
<p>Усселі зноў на наш хрыбет?</p>
<p>Не, дзякуем: такіх гаспод</p>
<p>Пара пакласці ўжо пад спод.</p>
<p>На ліха нам гэта дзярмо?</p>
<p>I самі рады мы дамо —</p>
<p>Старызну прэч! На злом,</p>
<p>Ці хоча ці не хоча,</p>
<p>I свой парадак завядзём —</p>
<p>Мужыцкі і рабочы.</p>
<p> </p>
<p>С я с т р а</p>
<p>Увабражаю, які то будзе рай!</p>
<p> </p>
<p>С а л д а т</p>
<p>А думаеш, не будзе? Пачакай!</p>
<p>Яшчэ папомняць нам зладзюгі,</p>
<p>Былыя ўладары!</p>
<p>Мы самі сабе слугі</p>
<p>I гаспадары!</p>
<p> </p>
<p>С я с т р а</p>
<p>Падумаеш, героі вы якія!</p>
<p>А можа, служачы сабе самім,</p>
<p>I ворагам вы служыце ліхім</p>
<p>Ды топіце Расію?</p>
<p> </p>
<p>Ш к у н д а</p>
<p>Тапельніцы ўжо нечага тапіць,</p>
<p>I труп яе на нітачцы ліпіць.</p>
<p>Яго нам і не шкода:</p>
<p>Расія новая павінна быць</p>
<p>Краінаю працоўнага народа.</p>
<p>А палітычны лад яе —</p>
<p>Дыктатура пралетарыята</p>
<p>З Саветамі абраных дэпутатаў</p>
<p>На чале.</p>
<p> </p>
<p>С я с т р а</p>
<p>Паслухаць, дык усе</p>
<p>Гарою за Расію,</p>
<p>На справе ж пакрысе</p>
<p>Згінаюць яе шыю.</p>
<p>А партыі і іх праграмкі —</p>
<p>Гандлярства дробнай крамкі.</p>
<p>Таргуюцца, разбэшчваюць народ,</p>
<p>Гародзяць яму плот</p>
<p>Ды суляць горы залатыя —</p>
<p>Ілюзіі нязбыўныя, пустыя.</p>
<p>А вораг цешыцца з таго —</p>
<p>Працуюць на яго</p>
<p>Нязваныя месіі,</p>
<p>Нямецкія падкідкі,</p>
<p>А ў беднае Расіі</p>
<p>Трашчыць усё да ніткі.</p>
<p>Ды што? Каму абходзіць</p>
<p>Прадсмертны яе крык?</p>
<p>I хто найболей шкодзіць,</p>
<p>Дык гэта — бальшавік.</p>
<p> </p>
<p>Ш к у н д а</p>
<p>Ну, кіньце — небыліца,</p>
<p>Інертнасць глупай звычкі.</p>
<p>Каб час нам невялічкі,</p>
<p>Зрабілі б з вас, сястрыца,</p>
<p>Мы прыклад бальшавічкі.</p>
<p> </p>
<p>Сястра аж выйшла з раўнавагі:</p>
<p>Такая нагласць — «вахлакі»</p>
<p>Пасмелі жарт сказаць такі!</p>
<p>Няма ў «расцугленай» сярмягі</p>
<p>Да ордэнаў яе павагі —</p>
<p>Ёй, ёй пайсці ў бальшавікі!</p>
<p>Яна — ўдава, яна — дваранка,</p>
<p>А муж штабны быў афіцэр,</p>
<p>Георгіеўскі кавалер,</p>
<p>Сама з шляхетных выхаванка,</p>
<p>Для тытулованых каханка,</p>
<p>Шляхетных поўная манер.</p>
<p> </p>
<p>С я с т р а</p>
<p>Не месца жартам тут,</p>
<p>I я іх абмінаю,</p>
<p>А гэты слоўны блуд</p>
<p>Я вам забараняю!</p>
<p>Ты хворы і пабіты —</p>
<p>Прымі нармальны від...</p>
<p>Канчайце ваш візіт</p>
<p>I — квіта!</p>
<p> </p>
<p>На гэты раз ён паслухмяны.</p>
<p>Прабыўшы тыдзень, на другі</p>
<p>Пакінуў тыя берагі,</p>
<p>Дзе ён праз выпадак паганы</p>
<p>Ад спраў жывых быў адарваны</p>
<p>I марнаваў час дарагі,</p>
<p>Той час, што кожным сваім крокам</p>
<p>У віры зблутаных дарог</p>
<p>Ужо складаў свой эпілог</p>
<p>Мінулым дням і іх прарокам,</p>
<p>Каб іншым сцежкам і патокам</p>
<p>Азначыць круг свой і разлог.</p>
<p>Другія моманты, задачы,</p>
<p>Другую тактыку, падход</p>
<p>Рашае бальшавіцкі злёт,</p>
<p>Каб дробязь розную прадбачыць</p>
<p>I папярэднія няўдачы</p>
<p>На самы строгі ўзяць учот.</p>
<p> </p>
<p>Ш к у н д а</p>
<p>Таварышы! Прыходзіць час,</p>
<p>Калі самкнёнай грамадой</p>
<p>Павінны рушыцца мы ў бой</p>
<p>За лёс працоўных мас.</p>
<p>Задача наша — ўзяць уладу,</p>
<p>А сцяг і лозунгі — Саветы,</p>
<p>I мы даб’емся свае мэты —</p>
<p>На дапамогу Петраграду!</p>
<p> </p>
<p> </p>
<h3><a id="chapter24"></a>XXIII - Кастрычніцкая  ноч</h3>
<p>Зіма ўжо ў вокны зазірала,</p>
<p>А над паўночнаю зямлёй</p>
<p>Сям-там сняжынак віўся рой.</p>
<p>Прадгор’е ціхае Урала</p>
<p>Удумнасць мудрую хавала</p>
<p>Пад беласнежнаю імглой.</p>
<p>Мароз патроху браўся ў сілы</p>
<p>I ўжо, відаць, як з году ў год,</p>
<p>На поўдзень ладзіўся ў паход,</p>
<p>У ледзяны, у белакрылы.</p>
<p>Сям-там рачулкі бег застылы</p>
<p>Хавалі боязна пад лёд.</p>
<p>Ужо далёка ззаду Кама,</p>
<p>Чапцы мінулі берагі,</p>
<p>I краявід пайшоў другі:</p>
<p>Лясоў хваёвых панарама,</p>
<p>Азёраў срэбраныя плямы</p>
<p>У сіняй намітцы смугі...</p>
<p>Зірнеш — і пуста і бязлюдна,</p>
<p>Адвечнай немасці пячаць.</p>
<p>Убога коміны тырчаць.</p>
<p>Дымкі з іх смычуцца марудна,</p>
<p>Бы сон насланы, неабудны</p>
<p>Не хоча смутны час канчаць.</p>
<p>Пейзаж, малюнак непрывычны —</p>
<p>Не бачыў Шкунда іх даўно —</p>
<p>Зірне ў вагоннае акно.</p>
<p>Не хіліць гэта акалічнасць</p>
<p>Яго настрой на лад лірычны,</p>
<p>Пытанне ставіць на адно:</p>
<p>Калі і як убогасць гэта,</p>
<p>I гэты бруд, і беднасць хат,</p>
<p>Задуха, лапці, голад, чад,</p>
<p>Што тут вякуюць з лета ў лета</p>
<p>Так непарушна, без прасвету,</p>
<p>Калі ім будзе заняпад?</p>
<p>Адказ тут просты і вядомы:</p>
<p>Рабочы сам і селянін</p>
<p>Павінны ўлады ўзяць пачын</p>
<p>I гаспадарства свайго дому</p>
<p>Вясці самім і больш нікому,—</p>
<p>Вось спосаб верны і адзін.</p>
<p>I гэты момант надыходзіць,</p>
<p>А Шкунда, пермскі дэлегат,</p>
<p>Якраз і едзе ў Петраград.</p>
<p>Наспела думка ўжо ў народзе</p>
<p>Урад Часовы абясшкодзіць,</p>
<p>Гнілы і здрадніцкі урад.</p>
<p>Чым бліжай грозная сталіца,</p>
<p>Тым большы рух і неспакой.</p>
<p>Шынельны люд плыве ракой,</p>
<p>Галодны, шэры, бледналіцы,—</p>
<p>Пячаць акопаў і пазіцый...</p>
<p>Хто зладзіць з тлумнай талакой?</p>
<p>Куды плыве ўся гэта лава</p>
<p>I дзе запыніцца яна?</p>
<p>Астачарцела ёй вайна,</p>
<p>I саматугам свайго права</p>
<p>Шукае вольная арава,</p>
<p>Пакуты зведаўшы да дна.</p>
<p>Збанкрутаваў урад Часовы.</p>
<p>Утраціў свой аўтарытэт</p>
<p>Сярод салдат іх камітэт.</p>
<p>«Далоў вайну!», «Мір!» — вось гэта</p>
<p>словы!</p>
<p>За іх стаяць яны гатовы.</p>
<p>Іх лозунг — Ленін і Савет!</p>
<p>Не возьмуць іх на мушку болей:</p>
<p>Салдаты за бальшавікоў</p>
<p>Не пашкадуюць і штыкоў,</p>
<p>Урад Часовы — к ліхой долі!</p>
<p>Паваявалі — і даволі!</p>
<p>Вось іхні сказ цяпер якоў.</p>
<p>А Шкунда пільна — дзе адкрыта,</p>
<p>А дзе прытоена, цішком,</p>
<p>Працяты «сышчыцкім» душком,—</p>
<p>За імі сочыць дзелавіта,</p>
<p>I худашчавы твар заліты</p>
<p>Такім прыхованым смяшком.</p>
<p>Ды ўжо і горад недалёка,</p>
<p>I хваля цёплая былін</p>
<p>У ім абуджвае ўспамін:</p>
<p>Калісь, чужынец адзінокі,</p>
<p>I ён пакінуў свае крокі</p>
<p>На сцёртых плітах маставін.</p>
<p>Блукаў, абходзіў перашкоды,</p>
<p>Пакуль таварыш і зямляк</p>
<p>Не дапамог яму сяк-так...</p>
<p>Работа. Школа яго — сходы...</p>
<p>Зірнеш назад — эх, годы, годы!</p>
<p>Тады ж ён быў зусім юнак.</p>
<p>I колькі змен у часе гэтым!</p>
<p>Падзей крывавых, баявых.</p>
<p>У бой гатоў у кожны міг</p>
<p>Ён уступіць — за ўласць Саветаў:</p>
<p>I песня гэта не дапета,</p>
<p>I вір паўстання не заціх...</p>
<p> </p>
<p> </p>
<p>* * *</p>
<p> </p>
<p>Над нізінай Петраграда</p>
<p>Вільгаць ночы сцеле шаты —</p>
<p>Вісне густа мрок зацяты</p>
<p>Над знямелым Летнім садам.</p>
<p>А ў тумане, як шкілеты,</p>
<p>Як прывіды, цьмяняць дрэвы.</p>
<p>Сумам, страхам неспадзевы</p>
<p>Аддаюць іх сілуэты.</p>
<p>Неспакойна і злавесна</p>
<p>У мяцежным карнавале</p>
<p>Па Няве трасуцца хвалі —</p>
<p>Ці ў тым жолабе ім цесна?</p>
<p>Бляск халодны, нерухомы,</p>
<p>У імгле павісшы слупам,</p>
<p>Свеціць людзям слепа, скупа,</p>
<p>Як гнілушкі ў лесе гномам.</p>
<p>У імжы знікаюць шпілі.</p>
<p>Вежы цэркваў, цытадэлі.</p>
<p>У тумане, бы ў кудзелі,</p>
<p>Трызніць горад сны і былі.</p>
<p>У тумане цяжка, цесна.</p>
<p>Пыл імжакі тчэ палотны.</p>
<p>Ноч стаілася самотна,</p>
<p>Сад застыў, маўчыць балесна.</p>
<p> </p>
<p> </p>
<p>* * *</p>
<p>Прыглушаны гоман у воўне тумана,</p>
<p>Дзе купал хавае Ісакій.</p>
<p>Падлічаны сілы жывога экрана,</p>
<p>Сігналаў чакаюць ваякі.</p>
<p>Абрыўкі каманды, нервовай размовы</p>
<p>Прарэзваюць холад завулкаў.</p>
<p>Дзесь цокаюць звонка і чотка падковы,</p>
<p>Дзесь пыхкае панцырнік гулка.</p>
<p>Нява раздзяляе варожыя штабы.</p>
<p>Напружанасць легла на Зімні —</p>
<p>Хіба абароняць Керэнскага бабы,</p>
<p>Калі Петрапаўлаўка грымне?</p>
<p>Калі загрукоча з-за мосту «Аўрора»,</p>
<p>Паслаўшы начынку ў шэсць цаляй,</p>
<p>I хлыне ў атаку рабочае мора</p>
<p>Ды рушаць матроскія хвалі?</p>
<p>Прыжмураны ў страсе фіранкамі шыбы,</p>
<p>Трывогай запоўнена ціша.</p>
<p>Застылі ў зняменні гранітныя глыбы —</p>
<p>Прысуд свой гісторыя піша.</p>
<p>А Смольны — вір-вірам і хмар нагушчэнне,</p>
<p>Энергія грознага току,</p>
<p>Бо ленінскі геній рассеяў сумненне</p>
<p>I вызначыў межы патоку,</p>
<p>Азначыў і тэрмін апошняга бою,</p>
<p>Бо далей маўчаць небяспечна:</p>
<p>Імперыялісты куюць ужо зброю</p>
<p>На полымя бунту бясспрэчна.</p>
<p>Рыхтуе Керэнскі з кадэтамі ўкупе</p>
<p>У спіну рабочым удары,</p>
<p>Няволю заводам і рабства халупам</p>
<p>На радасць буржуйскай пачвары.</p>
<p>Мяцежнае мора матросаў, рабочых,</p>
<p>Бунтарскіх салдат Петраграда</p>
<p>Гатовы аддаць яны немцу за вочы,</p>
<p>Абы не рабочая ўлада.</p>
<p>Буржуйскаю злосцю ў падполле загнаны</p>
<p>Ён, Ленін, ён, сцяг новай эры,</p>
<p>Бічуе без жалю ілюзіі зману</p>
<p>I згодніцтва, здраду эсэраў.</p>
<p>Настала мінута рашучага бою —</p>
<p>Дыктуе гісторыя гэта.</p>
<p>Загад аддаў Ленін. Кліч кінут: «Да зброі!</p>
<p>За поўную ўладу Саветаў!..»</p>
<p>Прыглушаны гоман у воўне тумана —</p>
<p>Вайны грамадзянскай адзнакі.</p>
<p>Падлічаны сілы жывога экрана,</p>
<p>Сігналаў чакаюць ваякі.</p>
<p> </p>
<p> </p>
<p>* * *</p>
<p>У Зімнім палацы збянтэжанасць, страх.</p>
<p>Крах, немінучы іх крах!</p>
<p>Збег правадыр,</p>
<p>Навокал іх — вір;</p>
<p>Зумкаюць кулі</p>
<p>У страшным адсвеце...</p>
<p>Міністры, пішэце</p>
<p>Ліст да бабулі!</p>
<p>Яны ж не здаюцца — адцягваюць час —</p>
<p>Цяжка ім вымавіць «пас»!</p>
<p>Іх правадыр</p>
<p>Не згодзен на мір,</p>
<p>Ён на свабодзе</p>
<p>I сілы збірае,</p>
<p>Ды песня старая —</p>
<p>Сашка не ў модзе!</p>
<p>Трасуцца міністры, аж носіць іх жах —</p>
<p>Сіла іх — гук пусты, прах...</p>
<p>Эх, гаспада!</p>
<p>А ўлады шкада...</p>
<p>Не! Не здавацца</p>
<p>«Мяцежнаму зброду»!</p>
<p>Стаяць за свабоду</p>
<p>I ратавацца!</p>
<p>Прыходзіць у Зімні «мяцежнік»-пасол —</p>
<p>Здавайце народу прастол!</p>
<p>Рад ці не рад,</p>
<p>Каціся, ўрад,—</p>
<p>Час кончыўся твой!</p>
<p>Храбрацца міністры,</p>
<p>Рашэнні іх быстры —</p>
<p>Паслоў — пад канвой!</p>
<p>Аддан загад — у наступленне!</p>
<p>Гатовы к бою два бакі.</p>
<p>На штурм ідуць бальшавікі,</p>
<p>I на халодныя каменні</p>
<p>Выходзяць роты, ўзводы, звенні,</p>
<p>Чырвонай гвардыі стралкі,</p>
<p>I націскаюць крок за крокам</p>
<p>Іх баявыя ланцугі.</p>
<p>Заціснут Зімні ў абцугі</p>
<p>Абходам блізкім і далёкім,</p>
<p>I сам ён — востраў адзінокі,</p>
<p>Дзе ўжо падмыты берагі.</p>
<p>Ды ён яшчэ аб чымсьці марыць —</p>
<p>Не ўзяты подступы ва двор.</p>
<p>Стрымаць ён тужыцца напор</p>
<p>I адвясці яго удары.</p>
<p>Няхай вакол гусцеюць хмары —</p>
<p>Ён пойдзе ім наперакор!</p>
<p>Ідуць паўкругам барыкады,</p>
<p>А кожны крок і кожны ход</p>
<p>Вартуе пільна кулямёт,</p>
<p>Гатовы куль пусціць каскады</p>
<p>Супроць бунтарскае армады,</p>
<p>I кулям вымеран палёт.</p>
<p>За барыкадамі напята</p>
<p>Чакаюць бою юнкеры,</p>
<p>А іх тут тысячы са тры.</p>
<p>А супраць гвардыя, салдаты</p>
<p>I ўвесь Балтыйскі флот падняты —</p>
<p>Як пыл, змятуць іх крэйсеры.</p>
<p>А шквал падходзіць, гул мяцежны...</p>
<p>Замрэце, юнкеры: ні-ні!</p>
<p>У змроку ўспыхваюць агні,</p>
<p>Ахвяраў прагне штык драпежны.</p>
<p>«Ура!» — і тупат віхрабежны</p>
<p>Гудзе ў знямелай цішыні.</p>
<p>I раптам — залп, сухі, траскучы,</p>
<p>Яму ва ўпор з-за барыкад,</p>
<p>Жалезны вывернуўшы град.</p>
<p>I пала многа ў гэтай бучы —</p>
<p>Усім пагібель немінуча,</p>
<p>I дрогнуў шквал, бяжыць назад.</p>
<p>Замінка, нават замяшанне,</p>
<p>А ў юнкероў другі настрой,</p>
<p>I кожны з іх цяпер — герой.</p>
<p>Але не дрэмле штаб паўстання,</p>
<p>Ён зорка ловіць міг вагання,</p>
<p>Ён толькі ўвязваецца ў бой,</p>
<p>Яго рэзервы не пачаты,</p>
<p>А сілы плёскаюць праз край.</p>
<p>Не цешся, вораг, пачакай,</p>
<p>Адказвай сам на свае страты!</p>
<p>I ў ход пускаюцца гарматы.</p>
<p>— «Аўрора», слухай — пачынай!</p>
<p>Жахнуў агонь, напорны, мгненны,</p>
<p>I мрок прарваў на колькі міль:</p>
<p>Адміралцейскі бліснуў шпіль.</p>
<p>У строгай постаці нязменны,</p>
<p>Ісакій выплыў задуменны,</p>
<p>Абмыўшы водбліскам свой брыль.</p>
<p>I мрок злучаецца з туманам.</p>
<p>На момант ціш, і раптам гром,</p>
<p>Ускалыхнуўшы ўсё кругом,</p>
<p>Бяжыць па плошчы ураганам,</p>
<p>Стыхійным, бурным, нестрыманым,</p>
<p>I страх разносіць з дому ў дом.</p>
<p>За ім страшыдлы з цытадэлі,</p>
<p>Міргнуўшы вокам агнявым,</p>
<p>У Зімні шлюць агонь і дым.</p>
<p>На крыллях грому мкнуць шрапнелі,</p>
<p>Як ім паказана па цэлі,</p>
<p>I выюць маршам грабавым.</p>
<p>У бліску выбухаў, успышак</p>
<p>Гарыць, уздрыгвае Нява.</p>
<p>На штурм ізноў пайшла братва.</p>
<p>Бягуць ударніцы ў зацішак —</p>
<p>Няма ратунку ад брацішак,</p>
<p>У Зімні мкне іх галава.</p>
<p>Рашучы міг і страшны момант!</p>
<p>I гул, і трэск, і рэў гармат —</p>
<p>Бурліць вулканам Петраград.</p>
<p>Хіснуўся вораг, вораг зломан,</p>
<p>I пераможны чуцён гоман</p>
<p>На левым флангу барыкад.</p>
<p>I, заглушаючы гарматы,</p>
<p>У гром зліваецца «ура!».</p>
<p>Гняздо крывавае цара</p>
<p>I фронт апошні супастата</p>
<p>Ужо ў руках пралетарыята</p>
<p>Як пераможцы-ўладара.</p>
<p>Парахавым дымком акуран</p>
<p>I Шкунда, пермскі дэлегат.</p>
<p>I так шчасліў ён і так рад.</p>
<p>У шчасці носіцца, як бура,</p>
<p>Сярод маўклівых і панурых</p>
<p>Герояў гэтых барыкад.</p>
<p>Пайшоў буржуй напрапалую —</p>
<p>Звалілі ідала ў баю.</p>
<p>— Жыццё за клас свой аддаю!</p>
<p>I Шкунда ў радасці цалуе</p>
<p>Паўстанцаў групу удалую,</p>
<p>Ён помсту ўзяў за кроў сваю.</p>
<p> </p>
<p> </p>
<h3><a id="chapter25"></a>XXIV - На ростані</h3>
<p>Ляжыць Барыс Дзяжа ў палатцы,</p>
<p>Адзін — ні блізкіх, ні радні,</p>
<p>А сэрца ў цяжкай западні...</p>
<p>I як жа так магло ўсё стацца?</p>
<p>У мыслях трудна разабрацца,</p>
<p>Сумненні тнуць, як авадні.</p>
<p>Адно цяпер бясспрэчна, ясна:</p>
<p>Няма яму дарог назад,</p>
<p>Бо сам паглыбіў ён разлад,</p>
<p>Пагарачыўшыся напрасна.</p>
<p>Яна пакінута, няшчасна,</p>
<p>I ў гэтым ён, ён вінават!</p>
<p>Яе сустрэў ён так сурова,</p>
<p>Забіў марозам сэрца жар,</p>
<p>Абразу кінуў ёй у твар...</p>
<p>Прыпамінаецца размова,</p>
<p>Сама яна і яе словы:</p>
<p>«Ну, што ж? Хай буду вінавата.</p>
<p>Але ці змерыў ты маю віну?</p>
<p>У сэрца мне ці зазірнуў</p>
<p>Вачамі друга, брата?»</p>
<p>I сапраўды, хіба ён знае,</p>
<p>Як веліка яе віна?</p>
<p>Быць можа гэта ўсё — мана</p>
<p>Або надуманасць дурная?</p>
<p>Ён зноў Настусю ўспамінае</p>
<p>I афіцэрыка-блазна.</p>
<p>Мінуты каяння, вагання,</p>
<p>Хвіліны цяжкія згрызот</p>
<p>Плывуць, мяняюць свой чарод,</p>
<p>I раптам ставіць ён пытанне:</p>
<p>А што сказалі б пра спатканне,</p>
<p>Пра той дарожны эпізод?</p>
<p>«Сястрыцы з братцам</p>
<p>Можна і... пацалавацца?»</p>
<p>Замяўся тут суддзя мой строгі:</p>
<p>I сам не свят, як ні круці,</p>
<p>Грахі трапляюцца ў жыцці,</p>
<p>Бо ім прасторныя дарогі</p>
<p>I нестае часамі змогі,</p>
<p>Каб іх спакусы абысці.</p>
<p>Успомніў нават і сястрычку,</p>
<p>З якою флірт ён быў пачаў...</p>
<p>Суддзя! Ты лепей бы маўчаў,</p>
<p>А гэтай вернасці кантычку</p>
<p>Закінь, мой дружа, на палічку,</p>
<p>Каб суд твой смехам не гучаў!</p>
<p>У гэтых думках і развагах</p>
<p>Плылі мінуты, і быў міг,</p>
<p>Калі судзейскі пыл аціх,—</p>
<p>Сказаць прасцей, было б не блага</p>
<p>Спаткацца з Насцяй-бедалагай</p>
<p>I мір вярнуць, што быў у іх.</p>
<p>Ён погляд кідае на дзверы —</p>
<p>Не йдзе сястра, чорт пабяры,</p>
<p>А свет гарэць пачаў з сястры,</p>
<p>I ён бы мірныя намеры</p>
<p>I сэрца ёй сваё даверыў.</p>
<p>Сястры ж няма ад той пары.</p>
<p>I толькі потым, надвячоркам,</p>
<p>Яна, спакусніца, зайшла,</p>
<p>Для ўсіх жадана і міла.</p>
<p>Канца няма яе гаворкам,</p>
<p>А на Барыса, як ні горка,</p>
<p>I вочак нават не ўзняла!</p>
<p>Хацеў паклікаць — не, не варта</p>
<p>Прад ёю гонар свой раняць —</p>
<p>У змове з Насцяю, відаць.</p>
<p>Ну, што ж? Яшчэ раз біта карта.</p>
<p>I ён зацяўся зноў упарта,</p>
<p>Каб гэтым гонар свой падняць.</p>
<p>Яны без сэрца, яны глухі —</p>
<p>Забыць, пакінуць аднаго,</p>
<p>Каб толькі ўнізіць і ўсяго!</p>
<p>У гэтым стане горкай скрухі</p>
<p>Таўкуцца думкі ў ім, як мухі,</p>
<p>Чаго ні думае, чаго!</p>
<p>I ён віну з сябе складае</p>
<p>Ды ў сілу шмат якіх прычын</p>
<p>Абвінавачвае жанчын,</p>
<p>А сам згрызаецца, гадае —</p>
<p>Хай добры намер прападае —</p>
<p>Крыж раз паставіў і — амін!</p>
<p>Нарэшце цвёрдае рашэнне —</p>
<p>Хутчэй пакінуць лазарэт,</p>
<p>Развее смутак яго свет...</p>
<p>Прашчай жа, Насця і Засценне,</p>
<p>I ты, былое летуценне,</p>
<p>Юнацтва пышны пустацвет!</p>
<p>А Насця?.. Што ж ёй рабіць болей?</p>
<p>Усё зрабіла, што магла,</p>
<p>I свайго мілага знайшла.</p>
<p>Да ці стрымаеш ветра ў полі?</p>
<p>Да хіба камень ты умоліш,</p>
<p>Хоць бы і крыжам ты лягла?</p>
<p>Яна ж так прагла, так жадала</p>
<p>Дайсці, дазнацца, чым ён жыў,</p>
<p>I знішчыць прыкрасці наплыў.</p>
<p>Яна яму так спагадала,</p>
<p>А ён няўважліва, нядбала</p>
<p>Адверг той шчырасці парыў!</p>
<p>Дык далей што? Канец і — квіта!</p>
<p>Хоць жаль гучыць на ўсе лады.</p>
<p>Куды ж ёй кінуцца, куды?</p>
<p>Граніца нейкая закрыта,</p>
<p>I сэрца смуткам апавіта,</p>
<p>Міраж развеян малады.</p>
<p>Вось так яны, Барыс і Насця,</p>
<p>Прыйшлі на ростані дарог,</p>
<p>Дзе іх збуцвелы крыж сцярог</p>
<p>I палучыла іх нянасце.</p>
<p>Ці ўзяць не ўмелі яны шчасця?</p>
<p>Ці гэта шчасце — дзікі мох?</p>
<p>Тут разыходзяцца пуціны,</p>
<p>I час прабіў іхняй вясне</p>
<p>I марам тым, што ў яве-сне</p>
<p>Ім ткалі радасці-тканіны</p>
<p>Ды срэбрам лёгкай павуціны</p>
<p>Іх аздаблялі ў цішыні.</p>
<p> </p>
<p> </p>
<p>* * *</p>
<p> </p>
<p>Смуткавала краска-зорка</p>
<p>На мяжы зялёнай,</p>
<p>Пахіліўшы над разоркай</p>
<p>Галаву-карону.</p>
<p> </p>
<p>«Зблутаў, змяў мае лісточкі</p>
<p>Віхар-шаляніца,</p>
<p>Затуманіла мне вочкі</p>
<p>Бура-навальніца.</p>
<p> </p>
<p>Наляцела завіруха,</p>
<p>Я ж адна, нябога!</p>
<p>А як ціха, а як глуха,</p>
<p>I нідзе нікога!</p>
<p> </p>
<p>Дзе ж, мае вы дні-ясноты,</p>
<p>Неба, сонца, зоры?</p>
<p>Дзе вы, шэпат і залёты,</p>
<p>Ласка і дакоры?</p>
<p> </p>
<p>Непрывецен дол халодны</p>
<p>Без канца, без краю!</p>
<p>Дзе ж ты, ветрык мой лагодны,</p>
<p>Што мне байкі баяў?»</p>
<p> </p>
<p>Краска змоўкла, а ў разоры</p>
<p>Мрок гусцей самкнуўся,</p>
<p>Ветрык збег дзесь у прасторы</p>
<p>I не адгукнуўся.</p>
<p> </p>
<p>А назаўтра, як расою</p>
<p>Сонца дол змывала,</p>
<p>Краска пышнаю красою</p>
<p>Зацвіла, заззяла.</p>
<p> </p>
<p> </p>
<p>* * *</p>
<p> </p>
<p>Зацвітае сад вясною,</p>
<p>Цвет бела-ружовы,</p>
<p>А чаму ж ты не са мною,</p>
<p>Мілы, чарнабровы?</p>
<p>Далінаю зялёненькай</p>
<p>Гоніць рэчка хвалі.</p>
<p>Глянь жа, любы, залаценькі,</p>
<p>На мае каралі!</p>
<p>Гоніць рэчка па даліне</p>
<p>У свет хвалі тыя,</p>
<p>Зачынілі свет дзяўчыне</p>
<p>Берагі крутыя...</p>
<p>Кіну ў воду кветку-долю,</p>
<p>На ёй пагадаю.</p>
<p>Дзе ты, любы, мой саколю,</p>
<p>У якім ты краю?</p>
<p> </p>
<p> </p>
<p>* * *</p>
<p> </p>
<p>На другі дзень у двор бальніцы,</p>
<p>Дзе ганак звешвае свой брыль,</p>
<p>Пад’ехаў, стаў аўтамабіль.</p>
<p>Барыс выходзіць з камяніцы,</p>
<p>А там з-за белай акяніцы</p>
<p>Варожыць дзеўчына пра быль.</p>
<p>Глядзіць уся ў адным парыве,</p>
<p>I востра ўрэзваецца час...</p>
<p>Зірні ж хоць раз, апошні раз!..</p>
<p>Калыша ветрык ліст жартліва,</p>
<p>А неба ў сонечным разліве,</p>
<p>I хмаркі лёгкія, як газ.</p>
<p>Ён азірнуўся мімаволі</p>
<p>На выраз цьмянага акна —</p>
<p>Яна ў вакне ці не яна?..</p>
<p>Кіўнуў і знікнуў з яе поля.</p>
<p>Няўжо не ўгледзяцца ніколі?..</p>
<p>Адна... забытая... адна!</p>
<p>Пакуль Дзяжа ў аўтамабілі,</p>
<p>Зацяты, сам на сябе злы,—</p>
<p>Няхай сабе едзе ў тылы,</p>
<p>Няхай гадае, лічыць мілі,</p>
<p>Дзяўчыне ж смутак голаў хіліць,—</p>
<p>Я адвяду ёй час малы.</p>
<p>Дык так. Настуся адзінока,</p>
<p>А тое, што было раней,</p>
<p>Нібы развеяў сухавей.</p>
<p>На сэрцы злегла цяжкім мрокам</p>
<p>Журботы, суму павалока,</p>
<p>I цені збегліся гусцей.</p>
<p>Але назад няма звароту,</p>
<p>Няма к мінуламу пуцін,</p>
<p>I шлях яе цяпер адзін,</p>
<p>Адно збавенне — за работу,</p>
<p>Звязаць з чужой сваю сумоту —</p>
<p>Сабе і людзям на ўспамін.</p>
<p>Яна ж сама даўно жадала —</p>
<p>Яе мы ведаем настрой —</p>
<p>Стаць міласэрнаю сястрой,</p>
<p>У гэтым вінен быў нямала</p>
<p>I той, з кім пройдзен шлях няўдала</p>
<p>Яе абраны, наш герой.</p>
<p>I вось развязка негадана,</p>
<p>Як бы свядома нехта злы</p>
<p>Ў жыцці завязвае вузлы,</p>
<p>Яшчэ адна на сэрцы рана,</p>
<p>I Насця горача, аддана</p>
<p>У сваю роль вайшла сястры.</p>
<p>На шчасце Насціна ў шпіталі</p>
<p>Яна сустрэлася з сястрой,</p>
<p>Дзяўчынай мілай і жывой.</p>
<p>Яны таварышкамі сталі,</p>
<p>I Насця ёй свае ўсе жалі</p>
<p>Раскрыла з шчырай прастатой.</p>
<p>Сястра — яе мы трохі знаем:</p>
<p>Яна дзён некалькі назад</p>
<p>Вяла героя майго ў сад,</p>
<p>Жаночым верная звычаям,—</p>
<p>Цяпер Настусю навучае,</p>
<p>Ёй цэлы пук дае парад,</p>
<p>Ды настаўляе хутаранку —</p>
<p>Яна ж наіўнае дзіця —</p>
<p>На сцежкі мудрыя жыцця</p>
<p>I чуць не цэлую вязанку</p>
<p>Падносіць правіл аб каханку</p>
<p>Для кіраўніцтва і знацця.</p>
<p> </p>
<p>С я с т р а  Н а т а</p>
<p>Не разумею аднаго —</p>
<p>Каб з-за мужчыны</p>
<p>Ды мы згрызаліся, жанчыны!</p>
<p>Не варты ён таго,</p>
<p>I плакаць з-за яго,</p>
<p>Ну, сорам для дзяўчыны!</p>
<p>Натура ў іх адна,</p>
<p>I ў кожным з іх відна</p>
<p>Хлуслівая замашка —</p>
<p>Усіх нас чараваць,</p>
<p>Пускаць у вочы пыл,</p>
<p>З апошніх пнуцца сіл,</p>
<p>Каб ролю разыграць</p>
<p>Нявіннага манашка.</p>
<p>Паслухаеш — дык анёлам здаецца.</p>
<p>А ён, пакляўшыся адной,</p>
<p>Назаўтра клятву дасць другой,</p>
<p>На трэці ж дзень і трэцяй паклянецца!</p>
<p> </p>
<p>Н а с ц я</p>
<p>Ну, гэта... як сказаць? перабаршчэнне,</p>
<p>Не ўсе ж яны фальшывы і нячулы —</p>
<p>Няможна ўсіх судзіць агулам:</p>
<p>Ёсць пэўна ж... выключэнні.</p>
<p> </p>
<p>С я с т р а  Н а т а</p>
<p>Даверлівасць — наіўнейшая рыса,</p>
<p>Адзнака прастаты.</p>
<p>Пад выключэнне ты</p>
<p>Падводзіш чэха і Барыса?</p>
<p>А я кажу, не вер,</p>
<p>Нікому з іх не вер:</p>
<p>Ты іх не ведаеш манер,</p>
<p>А на паверку ўсе яны —</p>
<p>Хітругі і лгуны!</p>
<p>Ды ўзяць хоць бы Барыс,</p>
<p>Што сэрца табе згрыз.</p>
<p>Вяду яго я ў сад</p>
<p>I пробую з ім трошкі жартаваць,</p>
<p>Інтрыгаваць</p>
<p>I бачу — хлопец хват:</p>
<p>Няшчасненькі, а рады фліртаваць.</p>
<p>Ад флірту ж да «кахання»</p>
<p>Адлегласць невяліка,</p>
<p>А іхняе адданне</p>
<p>Гучыць фальшыва, дзіка.</p>
<p>Я на сваім стала ўпарта:</p>
<p>Нікому верыць з іх не варта,</p>
<p>I правіла маё такое:</p>
<p>Замест таго,</p>
<p>Каб плакаць з-за яго,</p>
<p>Хай лепш ён з-за мяне</p>
<p>Не ведае спакою.</p>
<p> </p>
<p>Н а с ц я</p>
<p>Быць можа гэта ўсё і справядліва,</p>
<p>Ды гора ў тым, аднак,</p>
<p>Што ліха набяжыць няўзнак,</p>
<p>Захопіць цябе ўсю імкліва,</p>
<p>А дзе сапраўднае каханне,</p>
<p>Няма там разважання.</p>
<p> </p>
<p>С я с т р а  Н а т а</p>
<p>А ты будзь начыку:</p>
<p>На крытычны лад</p>
<p>Павінен ставіцца наш брат,</p>
<p>А нюні, Насця, па баку!</p>
<p>Ды ведай ты адно заўсёды</p>
<p>І гэтага з увагі не спускай —</p>
<p>Ты сэрца ім не раскрывай,</p>
<p>Рабі як можна больш ім перашкоды,</p>
<p>Збівай як можаш іхні пых</p>
<p>I будзь загадкаю для іх</p>
<p>Ды віду не паказвай нічым,</p>
<p>Што ты цікавішся з іх кім.</p>
<p>Адну захоўвай устаноўку:</p>
<p>Забраць нягодніка ў палон,</p>
<p>Каб форсу збавіў ён,</p>
<p>Ды закруці мацней яму галоўку.</p>
<p> </p>
<p> </p>
<h3><a id="chapter26"></a>XXV - На ціхім Доне</h3>
<p>Спіць знямела постаць вёсак,</p>
<p>Топчуць лапці снег задворкаў,</p>
<p>З хаты ў хату ідзе гаворка...</p>
<p>А тых чутак, пагалосак!</p>
<p>Ох, народ яшчэ заплача,</p>
<p>Паўшы крыжам на загоны!</p>
<p>Шугне золак-бляск чырвоны —</p>
<p>Кроў вяшчае, не іначай!</p>
<p>I яшчэ адна праява —</p>
<p>Мёртвы бусел паў на воду!</p>
<p>Не было ж буслоў тут зроду —</p>
<p>Нешта ж значыць гэта з’ява!</p>
<p>Пашыбае страх няясны,</p>
<p>Ліха зорыць з-за парога.</p>
<p>Стой, падумай ты, нябога:</p>
<p>Ці не голад скаліць дзясны?</p>
<p>Люд набожны, болей сталы,</p>
<p>Чые хаты пад жалеза,</p>
<p>Сціха точыць кантры леза</p>
<p>Супроць тых, каму ўсё мала.</p>
<p>I салдаты без дазволу</p>
<p>Валяць з фронту самапасам.</p>
<p>А як немец прыйдзе часам</p>
<p>Ды ніжэй прыгне да долу?</p>
<p>Ні парадку, ні закону,</p>
<p>Страх прад богам знят усякі,</p>
<p>Выюць — чуюць штось — сабакі...</p>
<p>Дык якога ж слухаць звону?</p>
<p>Растрывожан сон вясковы,</p>
<p>Свет узбіўся на узмежак.</p>
<p>Многа ўсюды розных сцежак,</p>
<p>А дзе пройдзе шлях той новы?</p>
<p>Ходзяць плёткі, байкі, чуткі,</p>
<p>Забірае страх пачварны —</p>
<p>На дабро надзеі марны,</p>
<p>Вось прагорклыя пагудкі!</p>
<p>Разганяюць страх салдаты,</p>
<p>Што глядзелі смерці ў вочы:</p>
<p>Друг нам — Ленін і рабочы,</p>
<p>Вораг той нам, хто багаты.</p>
<p>Прэч, далоў старыя казкі!</p>
<p>Годзе поўзаць чарвякамі!</p>
<p>Ідзі ў крок з бальшавікамі:</p>
<p>Бальшавік — ён свой і наскі.</p>
<p> </p>
<p> </p>
<p>* * *</p>
<p> </p>
<p>Гамоняць чыгункі, гудуць неспакоем,</p>
<p>Аж стогнуць драты на слупах.</p>
<p>Стыхійнаю сілай, нястрымным прыбоем</p>
<p>Б’юць хвалі шынеляў, папах.</p>
<p>Знямелі на фронце смяротныя цэхі,</p>
<p>Што ў бой пасылалі салдат.</p>
<p>На спаленым полі пустыя агрэхі —</p>
<p>Астаткі дывізій, брыгад.</p>
<p>Як мора шугае салдацкая воля,</p>
<p>Не ведае больш перашкод.</p>
<p>Начальства — яго ўжо скасована роля,</p>
<p>Парадак сам ладзіць народ.</p>
<p>Ідзе ўрассыпную армада ваякаў</p>
<p>Па рускай шырокай зямлі,</p>
<p>I тут дысцыпліны няма ўжо ніякай,</p>
<p>Адно памятай — не драмлі!</p>
<p>Разбіты цяплушкі, маўчаць паравозы,</p>
<p>На станцыях холад і цьма,</p>
<p>I не памагаюць ужо і пагрозы —</p>
<p>Вагонаў, цяплушак няма.</p>
<p>Ратуйся як можаш, чым хочаш карміся —</p>
<p>Даўно апусцеў кацялок.</p>
<p>Няма камендантаў, няма і камісій,</p>
<p>Ёсць вольны салдацкі паток.</p>
<p>Плыве саматугам, гарласты і прагны,</p>
<p>Дарогамі і без дарог.</p>
<p>Прастор расчыняе бяздонныя багны,</p>
<p>Вялікі расійскі разлог.</p>
<p>Паток увальецца ў драўляныя хаты,</p>
<p>Прастор застанецца, як быў:</p>
<p>Раўніны гарысты, лясамі багаты,</p>
<p>Дзе ж спыніцца грозны разліў?</p>
<p>Натоўп, як лес: глядзіш — аднакі!</p>
<p>I шум і гуд на адзін лад,</p>
<p>Бы постаць постаці ў ім брат.</p>
<p>Але свой твар, свае адзнакі</p>
<p>У тым натоўпе мае ўсякі,</p>
<p>I па-сваему кожны хват.</p>
<p>I кожны ў сэрцы і сам-насам</p>
<p>Хавае думак чараду</p>
<p>Пра радасць, шчасце ці нуду —</p>
<p>Хто ім пашкодзіць лётаць часам</p>
<p>Па вольным свеце самапасам,</p>
<p>Забыўшы тлум і грамаду?</p>
<p>Плыве адным жывым патокам</p>
<p>Шынельны тлум з усіх краін,</p>
<p>Жыхар узгор’я і раўнін,</p>
<p>Плыве назад у тыл глыбокі —</p>
<p>Пярмяк, татарын чарнавокі,</p>
<p>Казак уральскі, валжанін.</p>
<p>Адным ён жывіцца парывам —</p>
<p>Хутчэй да родных берагоў,</p>
<p>У кут наседжаны і схоў,</p>
<p>Бо ў ім у думках быў шчаслівы</p>
<p>I спелым радасці налівам</p>
<p>Ён вабіў стомленых сыноў.</p>
<p>Каго не туліць збор-дружына,</p>
<p>Натоўп людзей усіх краёў!</p>
<p>Тулягам ён — надзейны схоў.</p>
<p>Якая тайная спружына</p>
<p>Вядзе на Дон грамадзяніна</p>
<p>У тлуме брудных шынялёў?</p>
<p>Ён у натоўпе не прымецен,</p>
<p>Не вылучаецца нічым.</p>
<p>Шынель салдацкая на ім,</p>
<p>Што ўжо трапалася па свеце,</p>
<p>I твар яго абвеяў вецер</p>
<p>I налажыў суровы грым.</p>
<p>I з віду ён і па адзежы</p>
<p>Салдат звычайны, як і ўсе</p>
<p>У іх аголенай красе,</p>
<p>I па-салдацку лоўка рэжа</p>
<p>Ды сказ часамі знойдзе свежы,</p>
<p>Такі, што смехам затрасе.</p>
<p>З салдацкай масай шчыльна зліты,</p>
<p>Ён сходзіць тут за земляка,</p>
<p>Што з фронту едзе здаляка,</p>
<p>Вайною змяты, абабіты.</p>
<p>Такі ж азлоблены, сярдзіты</p>
<p>I заграбастая рука.</p>
<p>На справе ж ён — іх вораг люты.</p>
<p>На ім салдацкі маскарад,</p>
<p>Ён афіцэр, а не іх брат!</p>
<p>Не траціць часу ні мінуты —</p>
<p>Паручнік Далін куе путы</p>
<p>Супроць рабочых і салдат.</p>
<p>Адно яго жаданне, мэта:</p>
<p>Хутчэй на Дон склікаць ваяк</p>
<p>Ды афіцэрскі мець кулак,</p>
<p>Каб не пазней пачатку лета</p>
<p>Над Руссю бліснуць, як камета,</p>
<p>I бальшавізм скрышыць у мак.</p>
<p> </p>
<p>Не адзін паручнік Далін</p>
<p>Шлях снуе на ціхі Дон —</p>
<p>Сотні, тысячы, як хвалі,</p>
<p>Мкнуць сюды з усіх старон.</p>
<p>Уцякаюць з агню-дыму</p>
<p>Чэрпаць сілу з донскіх вод,</p>
<p>Каб на ногі стаць за зіму,</p>
<p>А вясной ісці ў паход.</p>
<p>Іх дэвіз: «За Русь святую!</p>
<p>Біць насмерць бальшавіка!»</p>
<p>I Расію адратуе</p>
<p>Дон і вернасць казака.</p>
<p>Дон — прыпынак «чэснай» сіле,</p>
<p>Дон — збавення адзін пуць.</p>
<p>Дон уславяць песні былі,</p>
<p>Што ніколі не памруць!</p>
<p>Па кампасу і па зорах</p>
<p>Ноччу, днём уцекачы</p>
<p>Лютай помсты зносяць порах</p>
<p>З крыкам: «Бі іх! рэж, сячы!</p>
<p>Дон — плацдарм, вайны арэна:</p>
<p>Лёс Расіі на Дану.</p>
<p>Бальшавіцкую гангрэну</p>
<p>Тут уложым мы ў труну!»</p>
<p> </p>
<p>Вось і яна, зямля Данская!</p>
<p>Вянок прыязнейшых прымет</p>
<p>Уводзіць Даліна ў свой свет</p>
<p>I сэрца горне і ласкае,</p>
<p>Як маці сына сустракае</p>
<p>Пасля разлукі горкіх лет.</p>
<p>I заўважаецца адразу</p>
<p>Тут іншы край і арамат:</p>
<p>Парадак, дысцыпліна, лад,</p>
<p>Адданне чэсці без прыказу...</p>
<p>Нішто, як Дон, стварае базу,</p>
<p>Каб крута ўсё вярнуць назад.</p>
<p>Вось і яны, яе станіцы,</p>
<p>Казацкай вольнае зямлі,</p>
<p>Як гістарычныя крамлі,</p>
<p>Аховы рускае граніцы,</p>
<p>Дзе б’юць «здаровыя» крыніцы</p>
<p>I людзі — крэпкія камлі.</p>
<p>Забыты ночы вандравання</p>
<p>I фронту жудасныя дні</p>
<p>У віры «здрады» і крутні,</p>
<p>Дзе ўсё распалася дазвання...</p>
<p>Эх, бальшавіцкае братанне!</p>
<p>Распуста дзікай салдатні!</p>
<p>I колькі «слаўных» афіцэраў —</p>
<p>Спакой вам вечны, бедакі! —</p>
<p>Ад іх загінула рукі —</p>
<p>Праз самасуд гарластых звераў</p>
<p>I дэмагогію блюзнераў!..</p>
<p>Збірай жа, Дон, свае палкі!</p>
<p>У першы ж дзень паручнік Далін</p>
<p>Вайшоў у справы на Дану,</p>
<p>Дзе меў сустрэчу не адну</p>
<p>Між тых, хто помстаю распален,</p>
<p>Дзе шмат заложана падвалін</p>
<p>За «вызваленчую» вайну.</p>
<p>Навін жа розных тут нямала.</p>
<p>Сагнала Русь з усіх канцоў</p>
<p>На «вольны» Дон сваіх ганцоў</p>
<p>I ад папа да генерала</p>
<p>«Герояў ісцінных» збірала,</p>
<p>Выжыг праслаўленых, купцоў:</p>
<p>Вядомы Савінкаў, Радзянка,</p>
<p>Графы, бароны і князі,</p>
<p>Падонкі рускае гразі,</p>
<p>Патрыятычная трасянка</p>
<p>Ад кулака і да паўпанка</p>
<p>Шукала страчанай «стези».</p>
<p>Дзянікін, Маркаў, Аляксееў,</p>
<p>Старыя царскія ваўкі,</p>
<p>Збіралі першыя палкі,</p>
<p>Каб рушыць іх на «ліхадзея»,</p>
<p>Што супроць іх нянавісць сеяў</p>
<p>I паскідаў у раўчакі.</p>
<p>Усе, каму быў міл і дораг</p>
<p>Буржуйскі лад, стары закон,</p>
<p>Як мошкі шыліся на Дон.</p>
<p>Тачыў свой нож бяссільны вораг</p>
<p>Як звер, туляючыся ў норах,</p>
<p>Каб дзікай помсце даць разгон.</p>
<p>Пад сцягам «волі ўсенароднай»,</p>
<p>За «ўсенародны вольны сход»,</p>
<p>Дзе лад свой вырашыць «народ»,</p>
<p>Вайну ўзнімаў адкід бясплодны,</p>
<p>Не меўшы соку ў глебе роднай,</p>
<p>На сметнік выкінуты зброд.</p>
<p>Карміўся ён яшчэ надзеяй,</p>
<p>Што Русь, усведаміўшы «блуд»</p>
<p>I бальшавіцкай «здрады» чмут,</p>
<p>Сама іх клікне, «дабрадзеяў»,</p>
<p>I «хвор» сваю сама развее,</p>
<p>I явіць Бог над ёю цуд.</p>
<p>А ім пашана будзе, слава,</p>
<p>Маёнткі, фабрыка, завод,</p>
<p>Прыбытак верны і даход,</p>
<p>Уласнасці святое права</p>
<p>I ўся ранейшая забава,</p>
<p>Жыццё без страху і турбот.</p>
<p>Як добры знак іх чорнай змовы,</p>
<p>Узлётам-сымбалем арла</p>
<p>Між імі вестка прагула —</p>
<p>Жывы Карнілаў і здаровы</p>
<p>I на чале свае аховы</p>
<p>На Дон імчыцца як страла.</p>
<p> </p>
<p>Паручнік Далін цвіў душою,</p>
<p>Яго расчуліў «ціхі» Дон:</p>
<p>Такіх, як Далін, тут мільён,</p>
<p>I справа шыракай шашою</p>
<p>Да мэты пойдзе ў гучным бою</p>
<p>I «нечысць» вышпурне ўсю вон.</p>
<p>Яму надзеі Дон навеяў,</p>
<p>Падмацавала навіна...</p>
<p>Налета здраднікам — труна,</p>
<p>Таму парука Аляксееў,</p>
<p>Што тут «святую» справу дзеяў,—</p>
<p>Не падкачае старына.</p>
<p>Але ёсць плямы і на сонцы,</p>
<p>I Далін мой праз пару дзён</p>
<p>Убачыў, што іх меў і Дон:</p>
<p>Тут быў  і тыл і абаронцы,</p>
<p>Што, прытаіўшыся ў старонцы,</p>
<p>За «Русь святую» білі ў звон,</p>
<p>А самі, выгладзіўшы маскі,</p>
<p>Не паспытаўшы фронту, ран,</p>
<p>Ахвяры неслі ў рэстаран</p>
<p>Або ў шынок новачэркаскі,</p>
<p>На дабравольцаў жа з іх ласкі</p>
<p>Гулу стары меў ветэран.</p>
<p>I «Цэнтр маскоўскі» на ахвяры,</p>
<p>«Збавенне» ўзважыўшы на нюх,</p>
<p>Таксама быў і скуп і глух.</p>
<p>Замкнуў кашэль купец паджары,</p>
<p>Цішком купляючы далары...</p>
<p>Вось і ваюй за іх, падлюг!</p>
<p>I горш за ўсё — сам Дон казачы</p>
<p>I сам Каледзін-атаман</p>
<p>Нібы наводзілі туман</p>
<p>I на «агульныя» задачы</p>
<p>Глядзелі ўпотайку іначай</p>
<p>I нейкі свой хавалі план.</p>
<p>Ішлі таргі і перамовы,</p>
<p>За «Русь святую», за «народ»</p>
<p>Задаткі бралі напярод.</p>
<p>Бо так не вернеш «дух здаровы»</p>
<p>I тыя «цвёрдыя асновы»,</p>
<p>Што ўжо пакідалі за плот.</p>
<p>Між генеральскае аравы —</p>
<p>Прэвасхадзіцельства ж — казлы —</p>
<p>Вяліся спрэчкі за «жэзлы»,</p>
<p>За формы новае «дзяржавы»,</p>
<p>За лозунг крэпкі, хоць каравы,</p>
<p>I за ўсе «важныя вузлы».</p>
<p>А дух «анархіі» і «здрады»</p>
<p>Тым часам пёр з усіх бакоў</p>
<p>I ўжо падкошваў казакоў —</p>
<p>З казацтвам «верным» няма рады,</p>
<p>А бальшавіцкія атрады</p>
<p>Ужо абкладвалі Растоў.</p>
<p>Не мог сцярпець такіх «дыскусій»</p>
<p>I знесці гэтакіх згрызот</p>
<p>Паручнік Далін — патрыёт,</p>
<p>I ён сказаў ад «імя Русі»:</p>
<p> </p>
<p>П а р у ч н і к  Д а л і н</p>
<p>Даруйце, гаспада;</p>
<p>Нас губіць слоўная вада!</p>
<p>Мы наслядуем штацкай гнюсі:</p>
<p>У словах згінула Расія</p>
<p>I мы — хіба не чудасія?</p>
<p>Ніяк не можам без дыскусій!</p>
<p>А наш павінен быць язык —</p>
<p>Вінтоўка, штык,</p>
<p>Грымоты бою,</p>
<p>А не грызня паміж сабою!</p>
<p>Сыны адданыя Русі святой,</p>
<p>Мы, афіцэры, рвемся ў бой.</p>
<p>I сіла ёсць, няма правадыра.</p>
<p>Назваць яго пара!</p>
<p>А мітынгі і спрэчкі ўсе — пусцяк!</p>
<p>Давайце напрасцяк.</p>
<p>Чаго там?</p>
<p>Няхай у добры час</p>
<p>Карнілаў вядзе нас,</p>
<p>А з лозунгамі потым.</p>
<p> </p>
<p> </p>
<h3><a id="chapter27"></a>XXVI - Зноў  у  тылу</h3>
<p>Пад жвавы бег аўтамабіля</p>
<p>I мяккі шум яго калёс</p>
<p>Паміж прысадзістых бяроз</p>
<p>Гадае мой Дзяжа аб былі,</p>
<p>Аб шчасці тым, што разгубілі,</p>
<p>Аб мары той, што сцяў мароз.</p>
<p>Ён зноў падводзіць падрахункі</p>
<p>I доўг яшчэ раз аддае</p>
<p>Сваім паступкам і яе.</p>
<p>Замлелі ў сэрцы яго ўшчункі,</p>
<p>А скрозь журботныя рысункі</p>
<p>Зноў постаць Насціна ўстае.</p>
<p>Наперакор яго рассудку</p>
<p>I ўсёй цвярозасці разваг</p>
<p>Стаіць яна ў яго вачах,</p>
<p>Адна, пакінутая ў смутку,</p>
<p>I шкода Насці-баламуткі,</p>
<p>I жаль, што скончыўся так шлях,</p>
<p>Навошта злосць, варожасць гэта?</p>
<p>Каму патрэбен іх разлад?</p>
<p>I хто з іх болей вінават</p>
<p>У тым, што песня не дапета?</p>
<p>Што сэрца ласкай не сагрэта?..</p>
<p>Ідзе настрой яго на спад...</p>
<p>Бяжыць машына плыўка, жвава.</p>
<p>За ёю следам, як дымок,</p>
<p>Снуецца лёгенькі пылок,</p>
<p>А сонца ветла і ласкава</p>
<p>Глядзіць на дрэва і на травы</p>
<p>I песціць кожны іх лісток.</p>
<p>Шацёр блакітны і бяздонны,</p>
<p>Падпёршы долам берагі,</p>
<p>Палае ў сінечы смугі,</p>
<p>А гай успоўз на скат адхонны,</p>
<p>Глядзіць, як сведка бесстаронны,</p>
<p>З налётам ціхае тугі.</p>
<p>Бягуць узгоркі і лагчыны</p>
<p>I хвалі ніў уздоўж прысад...</p>
<p>Не ўгледзіш ты іх болей, брат.</p>
<p>Не вернеш страчанай хвіліны</p>
<p>I пройдзенай даўно пуціны,</p>
<p>Што адышла далёка ўзад.</p>
<p>А вы, адвечныя прасторы</p>
<p>I заўтрашніх спадзевак дні,</p>
<p>Заўсёды поўны глыбіні!</p>
<p>У вас свае уцехі, гора,</p>
<p>Свае прывідныя уборы,</p>
<p>Свае прывабныя агні.</p>
<p>Дарога, новыя прыгоды,</p>
<p>Як тая матчына рука,</p>
<p>Адводзяць мыслі юнака</p>
<p>I лечаць без узнагароды</p>
<p>Яго згрызоты і нягоды</p>
<p>I ў свет выводзяць з тупіка.</p>
<p>А гэты свет — прастор бяскрайны,</p>
<p>А ў тым прасторы безліч іх,</p>
<p>Асколкаў мар, згрызот пустых.</p>
<p>Ды хто раскажа пра іх тайны?</p>
<p>Яны не новы і звычайны —</p>
<p>Мільёны знойдзецца такіх.</p>
<p>У гэтым свеце сцежак многа</p>
<p>I многа вычварных пуцін,</p>
<p>Што сеццю ліпкіх павуцін</p>
<p>У вір зацягваюць слабога,</p>
<p>I томіць роўная дарога</p>
<p>Бясшумным ходам каляін.</p>
<p>Прымаю вас, нізіны, горы,</p>
<p>Падняцце, спад крутых дарог</p>
<p>I мнагалучны той разлог,</p>
<p>Дзе і скрозь мрок мільгаюць зоры,</p>
<p>Дзе мнагалікі шум гуторыць</p>
<p>Акордам вечных перамог.</p>
<p>I далей, і далей адыходзіць</p>
<p>Узад і Луцк, і той шпіталь...</p>
<p>Самота горкая і жаль...</p>
<p>Ён зноў у змушаным паходзе,</p>
<p>Адзін у свеце калабродзіць</p>
<p>Па цёмных напісаў скрыжаль.</p>
<p>Абрыўкі вобразаў, малюнкі,</p>
<p>Праявы, сны апошніх дзён</p>
<p>Снуюцца следам наўздагон,</p>
<p>Як неадчэпныя лятункі.</p>
<p>Ды з імі кончаны рахункі,</p>
<p>Хоць іх жывы яшчэ палон.</p>
<p>Калыша, гойдае машына,</p>
<p>I туліць сцень крывых бяроз.</p>
<p>Куды закіне яго лёс</p>
<p>I дзе цяпер яго айчына?</p>
<p>I хіліць галаву хлапчына</p>
<p>У ціхі сум дрымотных кроз.</p>
<p>Адна, другая паваротка,</p>
<p>Яшчэ кілометры са тры</p>
<p>I — дом утульны на гары</p>
<p>Бялее скрозь галін рашоткі.</p>
<p>Прыпынак будзе тут кароткі,</p>
<p>I сёстры зноў і дактары.</p>
<p>Разгледзяць хворасць і прычыну,</p>
<p>Пад паху градуснік дадуць</p>
<p>Ды зноў на новы пункт пашлюць,</p>
<p>Як палагаецца па чыну</p>
<p>Ваеннай строгай медыцыны,</p>
<p>А волю ты сваю забудзь.</p>
<p>Пакуль прайшоў ён круг турботы</p>
<p>I санітарную кадрыль,</p>
<p>Дык адмахаў з паўсотні міль.</p>
<p>Нарэшце едзе ў пуць зваротны</p>
<p>I тон захоўвае журботны</p>
<p>I расчарованасці стыль.</p>
<p>Прайшоўшы розныя заставы</p>
<p>Вайны, дакторскіх устаноў,</p>
<p>У тыл Дзяжа мой трапіў зноў,</p>
<p>Не заслужыўшы громкай славы,</p>
<p>Але растраціўшы забавы</p>
<p>Юнацкіх мар сваіх і сноў.</p>
<p>Зноў тая ж лямка тылавая,</p>
<p>Рэгламент дня, яго расклад,</p>
<p>Славеснасць, тактыка, парад</p>
<p>I песня сцёртая, старая,</p>
<p>Як і трапар за Мікалая,</p>
<p>Што пеўся часам і пад мат.</p>
<p>Хоць полк другі, другія людзі,</p>
<p>Але настрой і лад адзін,</p>
<p>I той жа самы нудны млын</p>
<p>У надаедным перагудзе</p>
<p>Аб тым, аб сім, што было, будзе,</p>
<p>Што ўжо агоркла як палын.</p>
<p>Замкнуўся круг майго героя.</p>
<p>Ну, што ж? пачне ён круг другі,</p>
<p>Хоць трохі збіўшыся з нагі.</p>
<p>Сказаць жа, ён не выйшаў з строю</p>
<p>I рана складваць яму зброю —</p>
<p>Яшчэ ж не пройдзены шляхі.</p>
<p>Агляд ён робіць новы, сталы</p>
<p>Ранейшых цэннасцей сваіх,</p>
<p>Дарог пяройдзеных, старых</p>
<p>Ды ўжо на іншыя прагалы</p>
<p>Свой курс зварочвае памалу,</p>
<p>Каб потым цвёрда йсці да іх.</p>
<p>Перш-наперш трэба строгім чынам</p>
<p>Свой цесны кут разгарадзіць,</p>
<p>З людзьмі і светам пагадзіць</p>
<p>Ды выбраць верную пуціну,</p>
<p>Каб быць сапраўдным яго сынам,</p>
<p>Сваю  замкнёнасць асудзіць.</p>
<p>I тут Дзяжа адчуў міжволі,</p>
<p>Што ў афіцэрскай грамадзе</p>
<p>Чужынцам быў ён як нідзе</p>
<p>I, як відаць, ужо ніколі</p>
<p>Ён не падойдзе да іх ролі</p>
<p>I штацкай шляпай прападзе.</p>
<p>Як прыклад вываду такога,</p>
<p>Прад ім паўстаў яго паход.</p>
<p>I з чэхам прыкры эпізод...</p>
<p>Наскочыў бы ён на другога,</p>
<p>Было б там гутаркі не многа:</p>
<p>Раз-раз — і вывелі ў расход!</p>
<p>Зацяўся мой Дзяжа на чэха,</p>
<p>Бо гэты чэх — ён сапраўды</p>
<p>Пасеяў сварку, нелады.</p>
<p>I гэтак жа, брыда, пад’ехаў!</p>
<p>Ён, ён віна ўсяму, памеха...</p>
<p>Дык як знайсці яго сляды?</p>
<p>У ткань разваг аб новых вешках,</p>
<p>Аб тым, як далей будзе жыць,</p>
<p>Другая нітка набяжыць</p>
<p>I пройдзе блутанаю сцежкай,</p>
<p>Глядзіш — і нейкая разбежка,</p>
<p>I колер нейкае імжы.</p>
<p>I свет зірне, як сутарэнне,</p>
<p>Дзе ўсё прыціснута вайной,</p>
<p>На смерць асуджана, на гной.</p>
<p>Куды ж ідзе ён праз суценне,</p>
<p>Праз дым і кроў і разбурэнне</p>
<p>Дарогай змрочнай, патайной?</p>
<p>I хто адзначыць яе звівы?</p>
<p>I дзе прарок, каб ставіць ёй</p>
<p>Слупы з табліцай верставой?</p>
<p>Глядзіш ты, далеч дзён, маўкліва,</p>
<p>Прывабна часам ці тужліва,</p>
<p>Як хто снуе на розум свой.</p>
<p>Штодзень у пэўныя гадзіны</p>
<p>З казарм ці лагерных палат</p>
<p>На пляц выводзілі салдат</p>
<p>Пад строгім вокам дысцыпліны,</p>
<p>Пад вокрык грозны, рык звярыны,</p>
<p>Пад злы фельдфебельскі пагляд.</p>
<p>Дзядзькі плячыстыя з вусамі,</p>
<p>Загнаўшы ў кадрах сабе жыр,</p>
<p>Узводы строяць пад ранжыр</p>
<p>I грамавымі галасамі</p>
<p>Сякуць паветра, як бічамі,</p>
<p>Налёгшы з сілаю на «рыр».</p>
<p>Паслухаць часам было люба,</p>
<p>Як пачынаецца той дзень,</p>
<p>Надзеўшы шапку набякрэнь</p>
<p>I сонцам сыпнуўшы з-пад чуба.</p>
<p>Само паветра ўстане дуба,</p>
<p>А гукі — спуджаны алень.</p>
<p>То тут, то там уперабежку,</p>
<p>Бы з лёгкіх скінуўшы засоў,</p>
<p>Рвануцца залпы галасоў</p>
<p>I расплывуцца дзесь на ўзмежку</p>
<p>Ды грымне песня ўперамежку</p>
<p>Пад націск тэнараў, басоў.</p>
<p>Праходзяць роты ў ногу чотка,</p>
<p>Іх крок адрывісты, глухі,</p>
<p>У рытм калышуцца штыкі,</p>
<p>Свабодных рук удар кароткі,</p>
<p>Ды аднатонна, як бразготкі,</p>
<p>Звіняць пустыя кацялкі.</p>
<p>А ззаду цягнуць саматугам,</p>
<p>Без хітрых выдумак і штук</p>
<p>Прылады воінскіх навук:</p>
<p>Станкі, мішэні з чорным кругам</p>
<p>I ў рамы ўціснутыя туга</p>
<p>Анучак жмут, саломы пук.</p>
<p>Вязуць на дрэнненькіх калёсцах,</p>
<p>На самадзелках дзервяных</p>
<p>Узоры чучалаў дзіўных,</p>
<p>Як сымбаль сілы «венцаносца»,</p>
<p>А ты, салдат, наш пераможца,</p>
<p>Вучыся мудрасці на іх.</p>
<p>Як бура, кідайся ў атаку!</p>
<p>Крычы «ура», як той вар’ят.</p>
<p>Калі з разгону, дай назад —</p>
<p>У зубы немцу, аўстрыяку,</p>
<p>Хай знаюць бравага ваяку,</p>
<p>Як зналі... дзвесце год назад.</p>
<p>Дзяжа пры роце неадлучна</p>
<p>I не таму, што ён — службіст,—</p>
<p>На гэты конт герой мой чыст,</p>
<p>Але з салдатамі спадручней,</p>
<p>Яго ўзнімае гоман гучны</p>
<p>I песня іхняя пад свіст.</p>
<p>I ці да твару від пануры</p>
<p>I суму смужныя сляды</p>
<p>Сярод салдацкай грамады?</p>
<p>Салдаты — дужыя натуры,</p>
<p>Жартаўнікі і балагуры,</p>
<p>Салдаты — ворагі нуды.</p>
<p>Далоў сумоту, сэрца плесень!</p>
<p>Вышэй ускінься, галава!</p>
<p>Рабяткі, ногу ўзяць! раз! два!</p>
<p>Эй, запявалы! давай песень,</p>
<p>Каб громам грымнула па лесе,—</p>
<p>Не абы-што наша братва!</p>
<p>«Ой, на гары маліна,</p>
<p>Пад гарою каліна!</p>
<p>Каліна, каліна,</p>
<p>Чубарыкі-чубчыкі, каліна!</p>
<p>Там дзяўчына стаяла</p>
<p>Ды каліну ламала...»</p>
<p>I падбадрыцца разам рота,</p>
<p>Лягчэй, цвярдзей ідзе нага,</p>
<p>I гіне чорная смуга,</p>
<p>Аж разбірае ўсіх ахвота —</p>
<p>Эх, запявалаўскія ноты! —</p>
<p>Прастор рассунуць як мага.</p>
<p>Дзяжа самоту забывае,</p>
<p>І ў гэтай песні грамавой</p>
<p>Ён зліт з салдацкай грамадой,</p>
<p>I гэта сувязь іх жывая:</p>
<p>Адна іх доля баявая,</p>
<p>Бо ён з той ротай пойдзе ў бой.</p>
<p>За гарадком на ўскрайку леса</p>
<p>Выходзіць рота на прагал,</p>
<p>Яе тут месца і прывал.</p>
<p>I мітусня і каламеса —</p>
<p>Як патрабуюць інтарэсы</p>
<p>Ваенных спраў і генерал.</p>
<p>Дана каманда стаяць вольна,</p>
<p>Аправіцца і пакурыць,</p>
<p>Сказаць жа, справа не гарыць,</p>
<p>Няма начальнікаў няўмольных,</p>
<p>А несці службу рота здольна —</p>
<p>Нашто ёй галаву дурыць?</p>
<p>Любота з ротным ліберальным!</p>
<p>Ды ён жа ў роце не адзін</p>
<p>I не высокі яго чын,</p>
<p>Каб мог адкрыта і легальна</p>
<p>Парушыць дзень, расклад нармальны</p>
<p>I праявіць тут свой пачын.</p>
<p>Але дзядзькі — народ бывалы</p>
<p>I лоўка ў вочы пусцяць дым</p>
<p>Службістам бойкім палкавым:</p>
<p>Салдат разводзяць на прагалы</p>
<p>I расстаўляюць прычындалы,</p>
<p>А час займаюць абы-чым.</p>
<p>Але не дрэмле і іх вока —</p>
<p>Даваць няможна зевака:</p>
<p>Наскочыць камандзір палка</p>
<p>Ці ротны кадравы — марока.</p>
<p>Усіх аблаюць на ўсе бокі,</p>
<p>Не пашкадуюць языка.</p>
<p>А ротны маршавы тым часам,</p>
<p>Статут забыўшы і расклад,</p>
<p>Збярэ вакол сябе салдат</p>
<p>I без праграмы, самапасам,</p>
<p>Разводзіць розныя балясы</p>
<p>Гадзіну добрую падрад.</p>
<p>I раз у часе гэтых бавак</p>
<p>З вучастка ротнага сігнал:</p>
<p>Брыгадны едзе генерал!</p>
<p>Дзядзькі забегалі рухава.</p>
<p>Ну, будзе лазня і расправа,</p>
<p>А ротны ў лесе дзесь — скандал!</p>
<p>Падбег Дзяжа, ды з апазненнем,</p>
<p>I голас той нібы заграз.</p>
<p>Падаў каманду, ды не ў час</p>
<p>I без належнага натхнення.</p>
<p>Канфуз і поўны, без сумнення,</p>
<p>I на вачах салдат якраз.</p>
<p> </p>
<p>Г е н е р а л</p>
<p>Вы — шляпа, прапаршчык, да-с!</p>
<p>Праўдзіва прыказка пра вас,</p>
<p>I верна ўзяты вы на мушку, кавалер:</p>
<p>Курыца — не птушка,</p>
<p>Прапаршчык — не афіцэр!</p>
<p>I кончыў тым сваю прамову,</p>
<p>Што тут жа вынес пастанову,</p>
<p>I не вялікі яе змест:</p>
<p>На трое сутак пад арэст!</p>
<p> </p>
<p> </p>
<h3><a id="chapter28"></a>XXVII</h3>
<p>Адно цяпер маё жаданне,</p>
<p>Адзін у сэрцы клопат лёг —</p>
<p>Зірнуць на край шляхоў-дарог,</p>
<p>На той канец апавядання,</p>
<p>Што свеціць іскрамі світання,</p>
<p>Апошні ставячы парог.</p>
<p>Турбот наперадзе нямала</p>
<p>I працы ўдумлівай, разваг —</p>
<p>Нялёгкі будзе гэты шлях,</p>
<p>Дый сіла моцна падупала,</p>
<p>Краса мая адкрасавала,</p>
<p>Як лісце, кінутае ў прах.</p>
<p>Але ж не скончана дарога,</p>
<p>Дыбай наперад, брат, далей,</p>
<p>На свет зірнуўшы весялей,</p>
<p>Хоць дзён тваіх не так і многа.</p>
<p>Праходзяць дні, час уплывае.</p>
<p>Барыс на новым рубяжы.</p>
<p>Рубеж не міл, што ні кажы.</p>
<p>Прайшла марока тылавая,</p>
<p>Ізноў дарога франтавая —</p>
<p>На фронце, дружа, паслужы!</p>
<p>Служыць? ну, што ж? Служыць не штука,</p>
<p>Ды толькі гора, ліха ў тым,</p>
<p>Што фронт сягоння стаў другім.</p>
<p>Не служба там цяпер, а мука,</p>
<p>Як і ў тылу, і там дакука</p>
<p>З салдацкім «духам баявым».</p>
<p>Не йдуць салдаты ў наступленне,</p>
<p>Не хочуць болей ваяваць.</p>
<p>Дый за каго? за што, спытаць?</p>
<p>Далоў буржуйскае насенне!</p>
<p>Ісці ў атаку, на знішчэнне?!</p>
<p>Братва! загад галасаваць!</p>
<p>Такія ўжо цяпер умовы,</p>
<p>А камандзір — ён пешка, нуль,</p>
<p>Не больш як саламяны куль.</p>
<p>У модзе зараз толькі словы,</p>
<p>Адны дыскусіі, прамовы —</p>
<p>Трымай па ветру нос — як руль.</p>
<p>I многа дум у тым жа плане</p>
<p>Снуе Барыс у галаве.</p>
<p>Свабода — што ж? няхай жыве!</p>
<p>Хоць і туман, але ў тумане</p>
<p>Таксама новы дзень устане,</p>
<p>Рассыпле росы па траве...</p>
<p>Грымяць вагонныя калёсы,</p>
<p>На фронт шыбуе эшалон.</p>
<p>На фронт жа ехаць многа дзён,</p>
<p>А дзень наступны безгалосы</p>
<p>Не кажа людзям пра іх лёсы —</p>
<p>Якой прыгодай стрэне ён?</p>
<p>Дзяжа — начальнік эшалона,</p>
<p>Вязе на фронт ваяк-салдат.</p>
<p>Што ні цяплушка, свой плакат</p>
<p>Прыбіт у роспісах чырвоных,</p>
<p>Па новых правілах, законах</p>
<p>I ўсё на новы строгі лад.</p>
<p>«Салдаты! — так мы кажам людзям,—</p>
<p>У наступленне — ані-ні!</p>
<p>Дурных, Керэнскі, ў бой гані.</p>
<p>Твой жар ваяцкі мы астудзім,</p>
<p>А фронт дзяржаць сумленна будзем,</p>
<p>Ды без буржуйскай калатні.</p>
<p>Не трэба вашых кантрыбуцый,</p>
<p>Не трэба нам чужых зямель —</p>
<p>Не тыя ў нас кірунак, цэль.</p>
<p>Плюем на лозунг мы ваш куцы,</p>
<p>На лыжку вашай поснай груцы</p>
<p>I на кадэцкі ваш кісель!»</p>
<p>Ды толькі вось яно ў чым ліха,</p>
<p>У чым бяда і непакой,</p>
<p>Што дысцыпліны ніякой:</p>
<p>Салдаты потайкам і сціха</p>
<p>На кожнай станцыі пакрыху</p>
<p>Бяруць дарогу на кут свой...</p>
<p>А гэтых станцый дужа многа,</p>
<p>I больш яшчэ дарог у свет.</p>
<p>Шляхі! салдацкі вам прывет!</p>
<p>I што ў паступку тым благога?</p>
<p>Салдат не мысліць людзям злога,</p>
<p>Дзе ні ступаў салдацкі след!</p>
<p>Чым бліжай фронт, тым меней люду,</p>
<p>Радзее гучны эшалон,</p>
<p>Адзін плакат на ўвесь вагон.</p>
<p>Ён нібы «Я прыбуду.</p>
<p>Сустрэнь жа, фронт, свайго прыблуду,</p>
<p>А не сустрэнеш, і я — вон!»</p>
<p>I многа ж доўгіх астановак!</p>
<p>А ўцекачам яны ў руку,</p>
<p>А іх бы зернят на таку.</p>
<p>Салдат наш — жох, дагадліў, ловак,</p>
<p>Няма тых сетак і вяровак,</p>
<p>Каб спутаць ногі казаку.</p>
<p>Глядзіць мой прапаршчык, як тае</p>
<p>Узвод за ўзводам. Што ж рабіць?</p>
<p>Хваробы гэтай не пазбыць.</p>
<p>З вагона выйдзе, штось гадае,</p>
<p>Сястрычак пільна разглядае —</p>
<p>Па Насці сэрца ўсё ж баліць.</p>
<p>I Галю ўспомніць — вось бы стрэцца!</p>
<p>Яна ж у памяці жыва...</p>
<p>Э! кінь ты думкі, галава:</p>
<p>Сядзіць пташына ў іншай клетцы.</p>
<p>На смутак твой не адгукнецца,</p>
<p>I для яе ты — трын-трава!</p>
<p>Жыццё! ты вечна, ты цікава.</p>
<p>Як многа ставіш нам задач!..</p>
<p>Ну, што ж? засмейся ці заплач,</p>
<p>Ідзі налева ці направа,</p>
<p>Куды пацягне цябе справа,</p>
<p>Ты ж толькі праўду ў ёй убач.</p>
<p>Ты разгадай, азнач плынь тую,</p>
<p>Што мкне і гоніць люд кудысь</p>
<p>Ды падымае яго ўвысь,</p>
<p>Знайдзі ў ёй нітку залатую,</p>
<p>На першы погляд хоць малую,</p>
<p>Як першы крок твой быў калісь.</p>
<p>Ідзі далей, не стой, не кісні</p>
<p>На адным месцы, як гніляк.</p>
<p>Па гнілі-бросні — раз і гак!</p>
<p>Няхай маланкай думка блісне</p>
<p>I мрок разгоніць той, што вісне</p>
<p>Над галавой тваёй, юнак!</p>
<p>Барыс напружана, пытліва</p>
<p>Пазнаць імкнецца сэнс падзей</p>
<p>I мыслі тысячы людзей,</p>
<p>Што грамадою, бы ў час жніва,</p>
<p>То ціхачом, то гаманліва</p>
<p>Даходзяць кораней ідэй.</p>
<p>I паўстае адно пытанне:</p>
<p>Чаму людская талака</p>
<p>Так цягне за бальшавіка,</p>
<p>За лозунг-заклік да братання?</p>
<p>Што гэта — цемра ці світанне?</p>
<p>Ці проста мутная рака?</p>
<p>Але ж народ — мудрэц вялікі —</p>
<p>Мільёны рук, вачэй, галоў.</p>
<p>I колькі склаў ён казак, слоў!</p>
<p>Ён і паэт, ён і музыка,</p>
<p>Філосаф думны і шматлікі,</p>
<p>I кажа ён вайне — далоў!</p>
<p>У гэтым ключ, мой дружа любы,</p>
<p>Падумаў сам сабе Барыс:</p>
<p>Народ ужо арэх разгрыз,</p>
<p>На чым ламалі сабе зубы</p>
<p>Грабежнікі і душагубы,</p>
<p>А сёння план іх паў уніз.</p>
<p>Тым часам блізка і граніца</p>
<p>I той румынскі гарадок,</p>
<p>Куды быў дан маршрут здалёк,</p>
<p>Дзе меўся поезд прыпыніцца,</p>
<p>Каб з камендантам разлічыцца</p>
<p>I ў новы рушыцца паток.</p>
<p>Граніца ззаду засталася.</p>
<p>Яшчэ дзве станцыі і — стоп!</p>
<p>Стыкнуўся з фактам Дзяжа ў лоб</p>
<p>Фельдфебеля і то ў запасе</p>
<p>Няма ў пустым чацвёртым класе,</p>
<p>I роты быццам не было.</p>
<p>Адны вагоны і плакаты,</p>
<p>Адзін жывы тут паравоз</p>
<p>Вязе на фронт пусценькі воз,</p>
<p>А тыя змыслыя салдаты —</p>
<p>Хто дома, хто ідзе дахаты</p>
<p>Паміж ялінак ці бяроз.</p>
<p>Адзін дакумент, спісак ёмкі</p>
<p>Застаўся ў нашага Дзяжы...</p>
<p>Вось тут, брат, слова і скажы.</p>
<p>Ды што казаць? у часе ломкі</p>
<p>Не чуцен голас нават громкі —</p>
<p>Народ на новым рубяжы.</p>
<p>Ад той апошняй астаноўкі</p>
<p>Да каменданта з паўвярсты,</p>
<p>Вось тут гадай і думай ты</p>
<p>Ды памазоль сваю галоўку,</p>
<p>Бо і няёмка ж і нялоўка</p>
<p>Прадставіць спіс адзін пусты.</p>
<p>Прысеў мой прапаршчык на лаўку</p>
<p>I выняў спісак, стаў чытаць,</p>
<p>Салдат-ваяк прыпамінаць:</p>
<p>Бруска Сымона, Загавалку,</p>
<p>Сафронава, Краўца Міхалку,</p>
<p>А ўсіх было сто сорак пяць.</p>
<p>А людзі ж — бравыя салдаты:</p>
<p>Што ні баец — герой і хват,</p>
<p>I кожны ў свеце тоўкся шмат.</p>
<p>Вось хоць бы Ягадкін кірпаты —</p>
<p>Хадзіў пад Львоў і пад Карпаты,</p>
<p>Прыйшоў з Георгіем назад.</p>
<p>А дзе ён зараз, воін гэты,</p>
<p>Любімец роты, весялун,</p>
<p>Што ўмеў кранацца чуткіх струн</p>
<p>I падкаціцца да кабеты?</p>
<p>Ён не адной з іх быў прыгрэты,</p>
<p>Спрыяў ім даўні бог Пярун!</p>
<p>Барыс падумаў, паразважыў,</p>
<p>Устаў, мінуў платформу, двор,</p>
<p>У поле выйшаў на прастор.</p>
<p>Як быць далей, ніхто не скажа,</p>
<p>I не вярнуць яго прапажы.</p>
<p>Дзяжа ўзышоў на касагор.</p>
<p>Зямля далёкая, чужая,</p>
<p>Не дужа ветлая. Вакол</p>
<p>Ляжыць аголены ўжо дол.</p>
<p>Паўднёвы вецер падзімае</p>
<p>I нібы ўгневана пытае:</p>
<p>«Дзе, камандзір, твой дом і стол?»</p>
<p>А камандзір — што ён надумаў?</p>
<p>На ветры стаўшы, спіскі рве!</p>
<p>Па ржонню, па сухой траве</p>
<p>Ляцяць шматкі папер для глуму</p>
<p>Дажджоў, вятроў, ляцяць без шуму,</p>
<p>Франты ж — к ліхой іх галаве!</p>
<p>Глядзіць Барыс, як вецер гоніць</p>
<p>Шматкі салдацкіх прозвішч, душ.</p>
<p>Цяпер, Керэнскі, іх не руш!</p>
<p>З табой салдаты пагамоняць,</p>
<p>Ды як яшчэ табе назвоняць,</p>
<p>Няшчасны штацкі капялюш!</p>
<p> </p>
<p> </p>
<h3><a id="chapter29"></a>XXVIII</h3>
<p>Адзін Барыс на раздарожжы.</p>
<p>Ён зараз проста дэзерцір.</p>
<p>Яго таксама кружыць вір —</p>
<p>Глыбокі, мутны і варожы,</p>
<p>I выбрацца з яго не можа</p>
<p>Нядаўні ротны камандзір.</p>
<p>Няма ні намераў, ні планаў:</p>
<p>Усюды клін, куды ні кінь!</p>
<p>Хіба падацца на Валынь</p>
<p>Пад навісь бацькавых каштанаў?..</p>
<p>Юнацтва час, ты ў вечнасць кануў,</p>
<p>Як дым, узнёсся ў неба сінь!</p>
<p>Дзяцінства, гульні і забавы,</p>
<p>Дом, школа, універсітэт,</p>
<p>Шырокая дарога ў свет,</p>
<p>Вайна і прага марнай славы,</p>
<p>Сустрэча з Насцяй, чэх смуглявы,</p>
<p>Кантузія і лазарэт.</p>
<p>За вобразам адным з той далі</p>
<p>Другі ўсплывае, за другім</p>
<p>Плывуць патокам веснавым</p>
<p>Малюнкі, з’явы, бы каралі</p>
<p>На белым шоўку нанізалі</p>
<p>I разгарнулі перад ім.</p>
<p>Адзін жа вобраз, мілы, родны,</p>
<p>Не сходзіць з мыслей і вачэй</p>
<p>I штось гуторыць, бы ручэй,</p>
<p>Жывы, празрысты і халодны,</p>
<p>Нястомны, быстры, паўнаводны,</p>
<p>Пявучы, нібы салавей...</p>
<p>Ды дзе ж ты, мілая Настуся?</p>
<p>Цябе шукаю — ці знайду,</p>
<p>Або спаткаю зноў бяду</p>
<p>I мёдам губ тваіх не ўп’юся</p>
<p>Ды сіратою застануся,</p>
<p>Каб жыць з табою не ў ладу?</p>
<p>I вось які ў майго героя</p>
<p>Злажыўся план у галаве:</p>
<p>Праехаць станцый тры ці дзве,</p>
<p>А там — граніца: Буг, Драўное,</p>
<p>А далей нашае Старое</p>
<p>I ветру рускага павеў.</p>
<p>Адтуль дабрацца да Валыні,</p>
<p>У двор Галуты зазірнуць:</p>
<p>Быць можа ўдасца што-нібудзь</p>
<p>Пачуць аб страчанай дзяўчыне,</p>
<p>Куды закінуў ці закіне</p>
<p>Яе няпэўны дзеўчы пуць...</p>
<p>Дык так: адзіны курс на Ясы —</p>
<p>Там перасадка, а затым</p>
<p>Паехаць поездам другім —</p>
<p>Стаяць не трэба каля касы,</p>
<p>А далей рушыць самапасам,</p>
<p>Пакуль не ўчуеш родны дым...</p>
<p>Эх, мары, мары! Вы салодкі:</p>
<p>Дарога ваша — сонца, рай!</p>
<p>Аднак ты, марнік, памятай:</p>
<p>Яны няўлоўны, мімалётны,</p>
<p>Як хваляў плынь у час паводкі,—</p>
<p>Брымяць, плывуць — куды, спытай?</p>
<p>I колькі вы нам абяцалі</p>
<p>Прыгожых, ясных далячынь!</p>
<p>А дзе ваш след? Дзе ваша плынь?</p>
<p>Ды дзякуй вам: мы падымалі</p>
<p>Імкненні нашы ў свет, у далі</p>
<p>I гаварылі: журбу кінь!</p>
<p>Мінуў вандроўнік наш Бендэры,</p>
<p>I вось на станцыі глухой</p>
<p>Пачуўся голас: «Поезд, стой!»</p>
<p>Зірнуў Барыс з цяплушкі ў дзверы —</p>
<p>Ідзе палкоўнік, злы без меры,</p>
<p>А з ім, бы шэршняў лютых рой,</p>
<p>Афіцар’ё, салдаты-хваты</p>
<p>У медалях і ўсе ў крыжах.</p>
<p>Зірнеш на іх — праймае страх!</p>
<p>Шынелі доўгія па пяты,</p>
<p>За поясам тырчаць гранаты,</p>
<p>Ва ўсіх вінтоўкі на плячах.</p>
<p>Ідуць сярдзіта пад цяплушкі,</p>
<p>Што ні цяплушка, то пікет.</p>
<p>— Ану, выходзь — вылазь на свет!</p>
<p>Вось тут мы возьмем вас на мушку! —</p>
<p>Раве палкоўнік.— Э, братушкі,</p>
<p>Бальшавікоў краса і цвет!</p>
<p>Салдатаў, хто быў у вагонах,</p>
<p>Сілком, пагрозай гоняць вон,</p>
<p>Нібы бяруць іх у палон.</p>
<p>Палкоўнік злы і ўвесь чырвоны</p>
<p>I сам трасецца, і пагоны.</p>
<p>— Усіх завесці ў эскадрон!</p>
<p>Салдат, што фронт папакідалі,</p>
<p>З цяплушак вытурылі прэч.</p>
<p>Канвой зняў грозна стрэльбы з плеч.</p>
<p>Палкоўнік злосна грыміць далей:</p>
<p>— Радзіму, гонар свой прадалі?!</p>
<p>Грабеж вас цягне? баба? печ?</p>
<p>Ушчэнт усіх вас — у, падлюгі!</p>
<p>Запаланіў ліхі шпіён,</p>
<p>Наабяцаў дабра мільён!</p>
<p>О, сволачы! Чые ж вы другі?</p>
<p>Каму вы робіце паслугі?</p>
<p>Каго саджаеце на трон?</p>
<p>Пастроіцца ў шарэнгу! Жыва!</p>
<p>Штабс-капітан! лупіць усіх!</p>
<p>Завесці ў двор і — ніякіх!</p>
<p>I тут палкоўнік, як на дзіва,</p>
<p>Зірнуў на прапаршчыка скрыва,</p>
<p>Сумеўся і на момант сціх,</p>
<p>А потым грозна ссунуў бровы,</p>
<p>Панізіў голас:</p>
<p> </p>
<p>П а л к о ў н і к</p>
<p>Бальшавік?</p>
<p> </p>
<p>Д з я ж а</p>
<p>Да слоў такіх я не прывык,</p>
<p>Хоць вы — палкоўнік адмысловы.</p>
<p> </p>
<p>П а л к о ў н і к</p>
<p>Не разважаць, чурбак яловы!</p>
<p>Трымаць на прывязі язык!..</p>
<p>Штабс-капітан, без лішніх слоў —</p>
<p>У двор і ўсыпаць шампалоў!</p>
<p> </p>
<p>Дзяжу схапілі, пацягнулі</p>
<p>Салдаты-хваты, унцяры.</p>
<p> </p>
<p>Ш т а б с – к а п і т а н</p>
<p>Што — выскачыў, ды без пары:</p>
<p>Драздоў-палкоўнік садзіць кулі,</p>
<p>Каб вы галовы ніжай гнулі,—</p>
<p>Палкоўнік строг, чорт пабяры!..</p>
<p>I як жа так, каб самачынна</p>
<p>Пакінуць фронт і драла даць?!</p>
<p> </p>
<p>Д з я ж а</p>
<p>А дзе ж ён, фронт? З кім ваяваць?</p>
<p>Байцоў няма — і напляваць:</p>
<p>Фронт разваліўся. Хто ў тым вінны?</p>
<p>I дзе падставы і прычыны,</p>
<p>Каб лад прагніўшы захаваць?</p>
<p> </p>
<p>Ш т а б с – к а п і т а н</p>
<p>Не час, не месца для дыскусій.</p>
<p>Мы, афіцэры, самі мусім</p>
<p>Разбурыць вогнішчы заразы</p>
<p>Адным узмахам і адразу!..</p>
<p>Паслухай, што табе скажу:</p>
<p>Загад Драздова споўніць мушу —</p>
<p>Ён аддае свой талент, душу,</p>
<p>Каб стаць на моцную мяжу.</p>
<p>З другога ж боку, друг, павер:</p>
<p>Ну, як-ніяк, ты — афіцэр.</p>
<p>Пазбыцца можна шампалоў —</p>
<p>Цябе памілуе Драздоў.</p>
<p>I толькі трэба з пакаяннем,</p>
<p>З зычлівым відам, прывітаннем</p>
<p>Прыйсці к палкоўніку, сказаць,</p>
<p>Што згодзен з намі ваяваць</p>
<p>Дзеля таго, каб зладзіць лад,</p>
<p>А не — дык чухаць доўга зад.</p>
<p> </p>
<p>Д з я ж а</p>
<p>О капітан! вы азвярэлі,</p>
<p>Як азвярэў і ваш Драздоў.</p>
<p>Няўжо ж вы хочаце ізноў</p>
<p>Засесці, як баржа на мелі,</p>
<p>Бо на вайне мы прагарэлі,</p>
<p>Як прагарыць і ваш Драздоў.</p>
<p>Скажу вам проста і адкрыта,</p>
<p>Што ваша карта будзе біта!</p>
<p>Штабс-капітан ускінуў вочы</p>
<p>І паўзіраўся ў твар Дзяжы.</p>
<p> </p>
<p>Ш т а б с – к а п і т а н</p>
<p>Што за праявіна, скажы!</p>
<p>Барыс, куды ж ты, друг, ускочыў?</p>
<p>Ці ты падаўся ў клас рабочы?</p>
<p>З бальшавікамі падружыў?</p>
<p>Барыс пазнаў штабс-капітана:</p>
<p>Ды гэта ж Далін! Гэта ён,</p>
<p>Дружбак яшчэ нядаўніх дзён.</p>
<p> </p>
<p>Д з я ж а</p>
<p>Дружышча! Стрэча нечакана.</p>
<p>Я рад, хоць стрэліся пагана,—</p>
<p>Няхай бы лепш быў гэта сон.</p>
<p> </p>
<p>Д а л і н</p>
<p>Калі такія сняцца сны,</p>
<p>Дык ты іх прывітай:</p>
<p>За яву сны такія май,</p>
<p>I горш было б, каб не яны.</p>
<p>Паслухай, друг: ты супраць нас</p>
<p>Ці з намі ты? Кажы праўдзіва!</p>
<p> </p>
<p>Д з я ж а</p>
<p>Было б няверна і фальшыва,</p>
<p>Калі сказаў бы: я за вас.</p>
<p>А мой табе такі адказ:</p>
<p>Вам не вярнуць былога шампаламі:</p>
<p>Народ, мой даўні друг, не з вамі,</p>
<p>А без народа вы — пухір,</p>
<p>Што ўскочыць на вадзе</p>
<p>I зараз прападзе,—</p>
<p>Закруціць вас, зацягне вір.</p>
<p>I вы без дому, без радзімы,</p>
<p>Развеюць ветры вас, як дымы.</p>
<p> </p>
<p>Д а л і н</p>
<p>Старога друга пазнаю —</p>
<p>Даўно чуў песню я тваю:</p>
<p>I гуманіст і ліберал.</p>
<p>Дык так, мой дружа, не па службе,</p>
<p>А па дружбе —</p>
<p>Ідзі, мінай вакзал,</p>
<p>Але асцерагайся</p>
<p>I вер майму ты слову:</p>
<p>Палкоўніку Драздову</p>
<p>Ты больш не пападайся.</p>
<p>А я табе як другу</p>
<p>Апошнюю аказваю паслугу.</p>
<p>Бывай здароў</p>
<p>I прэч з вачэй маіх далоў! —</p>
<p>I кінуў Далін позірк злосны</p>
<p>I адвярнуўся ў другі бок...</p>
<p>Ідзі, моў, далей, галубок!</p>
<p>Зноў пераблытаны ўсе кросны..</p>
<p>Эх, лёс і шлях ты мой дзівосны!</p>
<p>Куды накіраваць свой крок?</p>
<p>На ўсе журботныя пытанні,</p>
<p>На жаль, адказу не было.</p>
<p>Сумненне ў душу залягло:</p>
<p>Не будзе з Насцяю спаткання.</p>
<p>Ды йдзі ўпярод усім на зло —</p>
<p>I будзе час твайго світання!</p>
<p> </p>
<p>[1926 – 1935, 1955 – 1956]</p>
<p> </p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>