<div class="container">
<div class="book-utils">
<div id="qrcode"></div>
<a href="/Jakub_Kolas/Pierad_darohaju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1910] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перад дарогаю -->
<h2><a href="http://knihi.com/Jakub_Kolas/">Якуб Колас</a></h2>
<h2>Перад дарогаю</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Іх надоўга асудзілі,</p>
<p>Цяжка пакаралі,</p>
<p>Праз нягоду жыцця з вёсак</p>
<p>У астрог загналі,</p>
<p> </p>
<p>Адарвалі ад сямейкі</p>
<p>I ад родных дзетак,</p>
<p>Гоняць ў катаргу пажылых,</p>
<p>Маладых кабетак.</p>
<p> </p>
<p>I не знаюць, небаракі,</p>
<p>Бедныя кабеты,</p>
<p>Куды доля іх загоніць,</p>
<p>Дзе іх пройдуць леты;</p>
<p> </p>
<p>I не знаюць, як сустрэне</p>
<p>Трудная дарога</p>
<p>Пад канвоем па этапах</p>
<p>У астрог з астрога.</p>
<p> </p>
<p>На іх тварах смутак цёмны,</p>
<p>Гора напісана:</p>
<p>За няма што жыцце знікла!</p>
<p>Ў гразь яно ўтаптана!</p>
<p> </p>
<p>Задуменне чорным ценем</p>
<p>На твары іх зляжа,</p>
<p>Горам цяжкім, горам горкім</p>
<p>Сэрца апяража.</p>
<p> </p>
<p>Ўсё прапала для гаротных,</p>
<p>Жыццё у прах разбіта,</p>
<p>А над будучыняй цёмнай</p>
<p>Ночка ўсцяж разліта.</p>
<p> </p>
<p>I даўнейшае жыццё іх</p>
<p>Ў думках пранясецца,</p>
<p>I ад гэтых думак сэрца</p>
<p>Жалем скалыхнецца.</p>
<p> </p>
<p>Вёска ўстане перад імі,</p>
<p>Хаткі дарагія,</p>
<p>Ўсе куточкі, дзе прабеглі</p>
<p>Леты маладыя.</p>
<p> </p>
<p>Ўспомняць родных, сваіх кроўных,</p>
<p>Блізкіх і далёкіх.</p>
<p>А ці ўспомняць іх там дома,</p>
<p>Бедных, адзінокіх?</p>
<p> </p>
<p>I часамі хто з іх песню</p>
<p>Горка заспявае.</p>
<p>Гэта песня жалем-смуткам</p>
<p>Сэрца спавівае.</p>
<p> </p>
<p>«Я памру,— адна заводзіць,—</p>
<p>Мяне пахаваюць</p>
<p>Як папала, ў чужым доле</p>
<p>Труп мой закапаюць.</p>
<p>Знаць не будзе ніхто з родных,</p>
<p>Дзе мой прах струхлее...»</p>
<p>Горкім жалем, цяжкім смуткам</p>
<p>Ад тэй песні вее...</p>
<p> </p>
<p>Ох, як многа такіх песень</p>
<p>Чуецца ў дарогах!</p>
<p>Колькі сілы, жыцця колькі</p>
<p>Нішчыцца ў астрогах!</p>
<p> </p>
<p>Мінск,</p>
<p>[1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>