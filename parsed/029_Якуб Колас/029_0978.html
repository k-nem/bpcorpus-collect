<div class="container">
<div class="book-utils">
<div id="qrcode"></div>
<a href="/Jakub_Kolas/Tak_i_treba_asukancu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1914] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Так i трэба ашуканцу -->
<h2><a href="http://knihi.com/Jakub_Kolas/">Якуб Колас</a></h2>
<h2>Так i трэба ашуканцу</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Канцылярскі пісар Спірыдон Зручны доўга не ўставаў з пасцелі, хоць ужо даўно прачнуўся і выспаўся ўсмак... У пасцелі было так добра пацягвацца, пакочвацца і разважаць з самім сабою. Але калі ўжо шанцуе, то і ў лапцях танцуе: якраз прыпаў у гэты час святы дзянёк. Работы ў каыцылярыі, дзе ён служыў, не было. Дык чаго спяшацца? I Спірыдон ляжаў у сваім бярлогу пад дзяругаю, здаволены сабою і сваёю доляю. Гэтае здаваленне павялічвалася яшчэ тым, што Спірыдону прысніўся надта прыемны сон. На іншых момантах гэтага сну Спірыдон затрымліваўся даўжэй і перажываў іх яшчэ і яшчэ. Што яму снілася, можна было толькі дагадвацца і то здалёк, кінуўшы на ўвагу, як ён, узяўшы са стала забруджанае мухамі «туалетнае» люстэрка, пазіраў у яго, пакручваючы пяць светлых, пад колер смятаны, валаскоў пад носам: яны азначалі сабою Спірыдонавы вусы. На Спірыдона з люстэрка пазіралі такія ж светлыя, як і вусы, вочы, светлыя бровы, якія з першага погляду трудна было разглядзець. Адзін толькі нос-чаравік кідаўся кожнаму ў вочы сваім доўгім, задраным угару канцом, афарбаваным пад бурачны квас. I дурню было ясна, што гаспадар гэтага носа дужа змагаўся з п'янствам і змагаўся проста, адкрыта, чэсна, без усякіх там хітрыкаў – галялюшчыў гарэлку і толькі.</p>
<p>Спірыдон пазіраў у люстэрка доўга, покі не пераканаўся, што ён – маладзец-малайцом. А то можа не? Чаго ж на яго зазіраюцца «барышні»? О, ён толькі не хоча гаварыць, як ім цікавяцца, бо ён, перш-наперш, чалавек скромны, а другое – ведае сабе цану.</p>
<p>Невядома, да чаго дайшоў бы Спірыдон у сваіх думках, каб не адна праява, якая накіравала і думкі і ўсю энергію Спірыдона ў другі бок.</p>
<p>I вось з чаго ўсё гэта зачалося. Спірыдонаў нос – тут і мудруй як хочаш – ні з таго ні з сяго ўзяў ды засвярбеў, засвярбеў моцна, станоўка, зацяжна. Можа ён палічыў сябе пакрыўджаным відочным зневажаннем свайго гаспадара, што, пазіраючы ў люстэрка, умудраваўся не заўважыць такую важную асобу, якою быў ён – Спірыдонаў нос. Каму ж міла такая няўвага? I вось гэты самы нос і напомніў свайму гаспадару, што ён, нос, не для якіх-небудзь жартаў займае сваё месца, што ён не дармаед і не батрак, а шчыры прыяцель і верны член у сям'і другіх членаў чалавечага цела, і што ён не толькі нюхае і трымае ўсякую дрэнь, а і яшчэ што-небудзь значыць. А які выпівака не ведае, што азначае сверб носа!</p>
<p>Ведаў гэта і Спірыдон. Не паспеў нос скончыць свярбець, як перад вачыма Спірыдона ўжо ўсталі бутэлька і чарка, і мілая кампанія. Яшчэ не было такога здарэння, каб яго нос свярбеў так, на ўзвей-вецер.</p>
<p>Няпраўду кажуць, што дзве работы за раз рабіць не будзеш. Спірыдон і аб гарэлцы думаў і нос чухаў. Чухаў далікатна, бокам пальца, а не кіпцем, потым правёў па ім разоў колькі рукавом кашулі. А нос усё свярбеў на радасць канцылярысту. Тады Спірыдон, прыцягнуўшы дзяругу, стаў шоргаць па ёй носам направа і налева, як шаруе сваім дзюбам варона, седзячы на страсе.</p>
<p>– А ўсё ж такі і ўставаць пара, – сказаў Спірыдон і падняўся.</p>
<p>«I дзе ж то давядзецца выпіць?» – думалася Спірыдону. У самога не было і ломанага грошыка, сябры, з якімі ён кампанаваў, не менш, як ён сам, прыслухоўваліся да свербу сваіх насоў і ўсе надзеі таксама клалі на чужую кішэню. Ніхто не запрашаў яго да сябе, але вера ў выпіўку, з прычыны свербу носа, была такая вялікая, што Спірыдон ні на адзін момант не задумаўся над тым, што нос засвярбеў можа з другой прычыны.</p>
<p>Надзеўшы манішку і прычапіўшы гальштук, Спірыдон пачаў снаваць па закутках свае кватэры, шукаючы снедання. Адчыніўшы шкапік, Спірыдон перабраў колькі скамечаных паперак і толькі ў адной з іх знайшоў акасцянелы кавалак каўбасы і скарынку зацвіўшага хлеба. Спірыдон з мінуту пазіраў на каўбасу і на хлеб. Губы яго ўзварухнуліся, падаліся ўперад, нос яшчэ болей задраўся ўгару. Відаць было, што гэтае снеданне не надта гарнула да сябе, і Спірыдон шпурнуў каўбасу зноў у шкапік. Раздабыўшы шклянку чаю, Спірыдон выпіў яе ўпрыкуску, адзеўся, узяў зухаўскую палачку і выйшаў на вуліцу.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Спірыдон накіраваўся на галоўную вуліцу горада N..., куды выпаўзала ўсё панства-чынавенства. Наўперад трэба было прайсці колькі глухіх, залітых гразёю вуліц, потым пратраляваць праз рынак, дзе сягоння быў кірмаш, і ўжо тады толькі можна было трапіць на «Неўскі», як называлі тут галоўную вуліцу.</p>
<p>Ціха і светла было на душы Спірыдона Зручнага, як у засеку багатага гаспадара на зімовага Міколу. Вось ён выйшаў на такую частку вуліцы, дзе быў тратуар. Па другім баку вуліцы ішлі дзве паненкі. Спірыдон нацэліўся ў іх і, апроч іх, нікога не бачыў. А якраз у гэты час на спатканне Спірыдону сунулася свіння, якая толькі што выкупалася ў гразі. Ці яна не ведала, што спатыкала такую важную асобу, як наш Спірыдон, ці не хацела мачыць сваіх капыцікаў у гразь пасля купання, ці проста па свінскай сваёй натуры, – толькі ж яна палічыла лішнім сыходзіць набок і шарганулася бокам аб сінія джыгіналёвыя штанцы Спірыдона.</p>
<p>– А каб цябе халера! – у вялікім гневе крыкнуў Спірыдон і з усяго размаху свіснуў палкаю па свінячай спіне. Палавіна палачкі адляцела на вуліцу, а ў руках Спірыдона засталася крывулька. Свіння толькі лёгенька рохнула.</p>
<p>– Ну!</p>
<p>Здавалася, яна проста падумала, што паніч жартуе. А гэта яшчэ больш узлавала Спірыдона. Бедны не ведаў, што рабіць, У першы момант хацелася пагнацца за свіннёю. Можа б ён і пагнаўся, ды на гэты час дзве паненкі азірнуліся. Ну, куды ж тут гнацца? Яшчэ падумаюць чорт ведае што... Хоць бы гарадавы здарыўся – можна было б прахапіць яго, за чым пазірае, чаму дазваляе свінням шпацыраваць па тратуарах! А як нічога такога не было, то прыходзілася плюнуць і даваць якую раду сінім штанам. Глянуўшы навокал, Спірыдон заскочыў у краму, сяк-так выцер свае сінія нагавіцы і пайшоў далей, прыглядаючыся зрэдку на пляму.</p>
<p>– Не! Трэба прайсціся рынкам, покі крыху абсохнуць, – сказаў сам сабе Спірыдон і звярнуў з тратуара.</p>
<p>Спірыдон ішоў памалу, дзе-нідзе нават спыняўся, прыслухваўся да торгу, да гаворкі, каб пачуць што-небудзь смешнае і расказаць потым Кацярыне Паўлаўне. Рынак гуў тысячамі галасоў... Але ўсякі ведае, што робіцца на рынку, што можна там убачыць. Спірыдон прыпыніўся каля гурту старцоў. Ох, і хітрэц гэты Спірыдон! Ці яму патрэбны старцы? Не! У грамадзе народу, што стаяў каля дзядоў, былі дзве дзяўчыны-красуні, такія прыгожыя, свежыя, як майскія краскі. Паміж старцоў выдзяляліся два. Сеўшы на сырой зямлі і неміласэрна круцячы галовамі, спявалі гэтыя старцы, палажыўшы перад сабою шапкі.</p>
<p>У аднаго старца была ў руках ліра – просты дзервяны самадзельны інструмент. Таўстыя згрубелыя пальцы спаважна перабіралі струны. Мяккія жалобныя зыкі выляталі адтуль скрозь гоман кірмашны, смутным тонам урываліся ў душы, размякчалі сэрцы набожным кабетам, і многа рук даставала з-за пазухі вузельчыкі, каб кінуць свой запрацаваны мядзяк у старэцкую шапку.</p>
<p>Другі старац, ні на кога не гледзячы, у тахт ліры спяваў громкім шчырым голасам, і выходзіла прыемна. Але Спірыдон не слухаў старцоў. О, у Спірыдона вуха наравістае, ён чуў артыстаў-цыганоў і сам спяваў рамансы, як, напрыклад: «Пад душыстаю веткай сірэні».</p>
<p>Дык дзе яму слухаць старцоў! А калі і стаяў тут, то меў на гэта свае прычыны: прабавіць час, высушыць пляму на штанах і, самае галоўнае, міргнуць разоў пару гэтым мілым вясковым красуням. Красуні зараз жа сцямілі Спірыдонаў погляд і пачалі перашэптвацца. Спірыдон выцягнуў шыю, наставіў вушы, каб улавіць іх гаворку, бо знаёмства бадай што завязана.</p>
<p>– Вось,– гаворыць адна,– у гэтага паніча нос! Хоць бяры ў прымы! Такі нос, што і матыкі не трэба асыпаць бульбу.</p>
<p>Гэтага ніяк не чакаў Спірыдон. Покі ён разважаў, як тут быць, нос сам сабою нездаволена пацягнуў паветра, пачырванеў ад крыўды і сораму.</p>
<p>Эх, пракляты нос! Колькі за яго прыйшлося выцерпець! Каб не пачуць яшчэ якіх жартаў, наш кавалер павярнуўся і пайшоў далей.</p>
<p>Можна быць пэўным, што Кацярына Паўлаўна не пачуе сягоння смешнага апавядання.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Дзень скончыўся не так, як зачаўся. Да чаго прыраўняць гэты дзень? Ён падобны да цэлага веку чалавечага. Хто з нас, браты мае, стоячы на парозе свае вясны, не парываўся, увесь аддаўшыся ў абладу светлым марам, у невядомую даль? Хто не імчаўся, як вол у часе гізу, задраўшы хвост, на спатканне ўсякім прыгодам-нягодам? Ці не гэтак і Спірыдон зачынаў сягонняшні дзень? Ці не імчаўся і ён, як той вол, туды, куды цягнуў яго сверб носа? Але хоць мы, далёка пакінуўшы за сабою вясну свайго жыцця, часта сядзім каля гнілога карыта растрэсеных думак і зманлівых надзей, усё ж такі мы любоўна глядзім на нашу маладосць, і сэрца наша гатова плакаць па ўтрачанай вясне, і нам хочацца гукнуць:</p>
<p>«Пастой, вясна, не пакідай нас, вярніся яшчэ хоць на момант!»</p>
<p>У Спірыдона і гэтага не было нічога. Няўжо быў ён рады ў гэты дзень? Няўжо гэта ён ляжаў, пазіраў у люстэрка, поўны радасці і светлых думак?</p>
<p>Спірыдон, залажыўшы рукі за спіну, хадзіў з кутка ў куток свае нецікавай кватэры і падводзіў рахункі гэтаму дню.</p>
<p>Дрэнны дзень! Каб можна было, то Спірыдон скасаваў бы яго, выкінуў бы з кнігі свае памяці. Але пражыты дзень гэта не тое, што прыгавор члена павятовага суда: прыгавор можна спаліць – і ўсё прапала, зрабі толькі гладка. I які гэта дурань сказаў, што добры пачатак – палавіна справы!..</p>
<p>Не! Што ні кажы, а ён павінен быў вярнуцца, спаткаўшы свінню. I што робяць вучоныя? Чаму яны не перасцерагаюць людзей? Каб Спірыдон быў прафесарам, то ён вучыў бы, усім казаў бы: «Калі ідзеш на каханне, а табе свіння на спатканне, – вярніся і сядзі дома». Чаму ён не вярнуўся, тым болей, што ён ясна чуў у сабе голас: «Спірыдон, вярніся! Спірыдон, вярніся!» Дык не паслухаў жа. Ну і чорт цябе бяры! – угневаўся Спірыдон на сябе самога.</p>
<p>Ну, і Кацярына Паўлаўна! Справядліва паглядзеўшы, дык не такая яна ўжо краля. Каб і Спірыдон спаліў скрыначку запалак і нашмараваў імі бровы, то меў бы яшчэ можа чарнейшыя, як у яе.</p>
<p>Пры гэтым Спірыдон усміхнуўся: узяць бы гаршчок, насыпаць поўны сопухі, наклеіць на ім паперку з надпісам: «Кацярыне Паўлаўне. Мазь на бровы» – і паслаць ёй. Нашмаруецца, напусціць кудлы і думае, што яна немаведама што. З землямерам пазнаёмілася! Ані прыступу! На казе не пад'едзеш! Басэтля!</p>
<p>«Вы, мусіць, з свіннёю вальс танцавалі!» Ніяк не мог дараваць ёй Спірыдон гэтага насмяхання. I каб што людскае, а то – як ступа, ходзіць, як на кандыбах. Нос – звяно. Але, як толькі дайшоў Спірыдон да носа, то яшчэ большая паднялася ў ім бура. I гэта было сягоння! Спаткаліся з пісцом з управы, і яшчэ былі знаёмыя. Выпіць усім хацелася, але ўсе, як пацукі, голыя. Упраўскі пісец і гаворыць Спірыдону:</p>
<p>– Ведаеш, Спірыдон Марцінавіч?</p>
<p>– Што?</p>
<p>– Давай зробім камерцыю: барыш будзем піць!</p>
<p>– Ну?</p>
<p>– Мяняймася на насы!</p>
<p>– Цьфу, гад печаны! Выдумаў! – Спірыдон ясна паказаў, што гэткія жарты выдумляе толькі дурніца. А той уляпаў у сваё, як свіння ў гарох.</p>
<p>– Колькі дасі прыдатку?</p>
<p>– Няхай табе дасць Бог скулу, дурань! На чорта мне твая булбатка? – стараўся жартлівым тонам сказаць і Спірыдон.</p>
<p>– Чым жа кепская булбатка? Не спадабаецца, даў пстрычку і па ўсім. А папрабуй панасіць такі пранік, як у цябе, – карак адцягне. Дык што: менькі?</p>
<p>Па-сапраўднаму варта было плюнуць у морду і ўсё.</p>
<p>Спірыдон хадзіў з кутка ў куток. У жываце было пуста, як у беднага гаспадара ў засеку вясною, моташна, як у каталажцы.</p>
<p>Зноў зашуршэлі паперкі ў шкапіку, зноў пачаў перабіраць іх Спірыдон. Знайшоў ён ранішнюю скарынку і кусок каўбасы. Хлеб рыпеў у зубах, як нямазанае кола. Каўбаса ніяк не жавалася; толькі сліна цякла, а толку не было. Выплюнуў яе Спірыдон у руку, паглядзеў, размахнуўся і ляпнуў з-за пляча вобземлю, яшчэ і камашам прыціснуў.</p>
<p>Злосць апанавала Спірыдона. Ну, і жыццё, каб ты апруцянела! Спірыдон прысеў каля стала. Колькі мінут сядзеў, не варушыўся. Потым вочы яго падняліся і зірнулі ў люстэрка.</p>
<p>– У-у-у! Мардасіна!</p>
<p>Можа б і абышлося ўсё, бура ўляглася б, і Спірыдон заспакоіўся б, але гэты прахвост, нос, як сумыслу, зноў засвярбеў таксама, як і раніцой.</p>
<p>– Не, брат!  Няма дурных! – зларадна сказаў Спірыдон.</p>
<p>Задраў ён угару галаву, прыплюшчыў крыху вочы, – нос яго са страху зморшчыўся так, што і зубы выскаліліся. Потым прыгнуў Спірыдон сярэдні палец правай рукі да вялікага пальца.</p>
<p>– Троп! Троп! Троп! – паляцела па пустой кватэры.</p>
<p>– Так табе і трэба, ашуканцу! – сказаў Спірыдон, даўшы тры пстрычкі ў свой уласны нос.</p>
<p> </p>
<p><i>[1914]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>