<div class="container">
<div class="book-utils">
<div id="qrcode"></div>
<a href="/Jakub_Kolas/Zvarot.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 31.10.1945 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зварот -->
<h2><a href="http://knihi.com/Jakub_Kolas/">Якуб Колас</a></h2>
<h2>Зварот</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ідзе паважна пераможац —</p>
<p>Бывалы, стрэляны салдат.</p>
<p>I думкі ў мірным падарожжы</p>
<p>Настроіў ён на мірны лад.</p>
<p> </p>
<p>У медалях уся грудзіна.</p>
<p>Нашыўкі — спіскі многіх ран.</p>
<p>На штурмы Кюстрына, Берліна</p>
<p>Хадзіў наш воін-ветэран.</p>
<p> </p>
<p>Зямель ён многа перакрочыў,</p>
<p>I шмат схадзіў чужых краін,</p>
<p>I небяспекам, смерці ў вочы</p>
<p>Глядзеў не раз ён, не адзін.</p>
<p> </p>
<p>Ідзе знаёмаю дарогай.</p>
<p>Гудуць, грымяць грузавікі.</p>
<p>Салдат глядзіць навокал строга —</p>
<p>Што натварылі чужакі!</p>
<p> </p>
<p>Сляды разрухі, папялішчы,</p>
<p>Сады папалены, лясы,</p>
<p>Дзе ў голых плехах вецер свішча,</p>
<p>Былой шукаючы красы.</p>
<p> </p>
<p>А тыя хаты, што ўцалелі, —</p>
<p>Такі жабрачы выгляд, ох!</p>
<p>Крывыя сцены чэрві з’елі,</p>
<p>На стрэхах густа расце мох.</p>
<p>Салдат у мыслях прыкідае —</p>
<p>Ёсць што і ёсць з чым параўнаць.</p>
<p>Краіна наша маладая</p>
<p>Краі ўсе можа перагнаць.</p>
<p> </p>
<p>I разважае ў падарожжы</p>
<p>Салдат аб іншай барацьбе.</p>
<p>Зямля ты наша, упрыгожым,</p>
<p>У сад абернем мы цябе!</p>
<p> </p>
<p>Пацісну я руку герою,</p>
<p>Скажу яму, як друг, як брат:</p>
<p>Як многа сілы ў сабе тоіш,</p>
<p>Зямлі вялікай сын, салдат!</p>
<p> </p>
<p><i>31/Х 1945</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>