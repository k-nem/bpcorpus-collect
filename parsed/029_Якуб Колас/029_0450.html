<div class="container">
<div class="book-utils">
<div id="qrcode"></div>
<a href="/Jakub_Kolas/Na_nivie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 22.05.1911 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На ніве -->
<h2><a href="http://knihi.com/Jakub_Kolas/">Якуб Колас</a></h2>
<h2>На ніве</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Гэй, мой конік! Гэй, мой сівы!</p>
<p>Ну яшчэ, маленькі!</p>
<p>Варушыся, гэй, не бойся,</p>
<p>Конік мой сівенькі! —</p>
<p> </p>
<p>Зранку ў полі за сахою</p>
<p>Аратай гукае,</p>
<p>Сіўку, друга ў цяжкай працы,</p>
<p>Просіць-панукае.</p>
<p> </p>
<p>Сам без шапкі, босы ногі,</p>
<p>Грудзіна раскрыта.</p>
<p>Б’юць каменні аб нарогі,</p>
<p>Скрыгацяць сярдзіта.</p>
<p>I шуршаць пяскі буйныя,</p>
<p>Як жарства рачная;</p>
<p>Ходзіць подскакам, няроўна,</p>
<p>Сошачка крывая!</p>
<p> </p>
<p>Аратай ідзе спавагу,</p>
<p>Мерна, крок за крокам,</p>
<p>Вузка доўгая палоска,</p>
<p>Не акінеш вокам.</p>
<p> </p>
<p>Пройдзе боразну аратай,</p>
<p>Сошку патрасае,</p>
<p>Сам назад увесь падасца —</p>
<p>Конік службу знае:</p>
<p> </p>
<p>Сам заходзіць, без панукі,</p>
<p>Без каманды, спраўна,</p>
<p>Аж нейк глянуць на сівога</p>
<p>Люба і забаўна.</p>
<p> </p>
<p>Нібы знае сівы конік</p>
<p>Думкі аратая,</p>
<p>I яго панукі-крыку</p>
<p>Сіўка не чакае.</p>
<p> </p>
<p>Завярнуўшыся, аратай</p>
<p>Спыніць друга-сіўку,</p>
<p>Слова добрае прамовіць</p>
<p>I паправіць грыўку.</p>
<p> </p>
<p>Гладзіць коніка па шыі,</p>
<p>Мух дакучных гоніць,</p>
<p>Як бы з самым лепшым другам,</p>
<p>З сіваком гамоніць.</p>
<p> </p>
<p>—	Змардаваўся, адпачынь, брат,</p>
<p>Пастаім, пакурым.</p>
<p>Вератнік мы гэты скончым,</p>
<p>Спачываць патурым.</p>
<p> </p>
<p>Конік трэцца галавою</p>
<p>Аб яго кашулю,</p>
<p>Адпачыўшы, зноў ён цягне</p>
<p>Сошачку-крывулю.</p>
<p>А аратай, задуменны,</p>
<p>Зноў ідзе ступою...</p>
<p>Моцна, моцна іх злучыла</p>
<p>Праца за сахою!</p>
<p> </p>
<p>— Гэй, мой конік! Но, мой мілы! ––</p>
<p>Носіцца па полі.</p>
<p>Конік, сошка і аратай</p>
<p>Сунуцца паволі.</p>
<p> </p>
<p>Эх ты, поле! Колькі сілы</p>
<p>Тут затраціць трэба!</p>
<p>Цяжка, цяжка дастаешся</p>
<p>Ты, кавалак хлеба!</p>
<p> </p>
<p>22/V 1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>