<div class="container">
<div class="book-utils">
<div id="qrcode"></div>
<a href="/Jakub_Kolas/Rak-vusac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1956] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Рак-вусач -->
<!-- HEADER_FIELD Title2: (вершаваная казка) -->
<h2><a href="http://knihi.com/Jakub_Kolas/">Якуб Колас</a></h2>
<h2>Рак-вусач</h2>
<h2 class="title2">(вершаваная казка)</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">X</a><br/>
<a href="#chapter11">XI</a><br/>
<a href="#chapter12">XII</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Ну, пачнем мы казку так:</p>
<p>Жыў ды быў на свеце рак</p>
<p>З доўгімі вусішчамі,</p>
<p>З чорнымі вачышчамі,</p>
<p>Зыркімі, лупатымі,</p>
<p>З лапамі разгатымі,</p>
<p>Шырачэзны ў шыі,</p>
<p>Клешні – во якія!</p>
<p>А як вусам павядзе –</p>
<p>Страшна зробіцца ў вадзе!</p>
<p> </p>
<p>Рыбкі хвосцікам мяльнуць</p>
<p>Ды галоўкамі кіўнуць.</p>
<p>I барзджэй наўцекача</p>
<p>Ад рачышчы-вусача.</p>
<p>А ён шыішчай трэп-трэп!</p>
<p>Жабка ў бераг – і ні шэп!</p>
<p> </p>
<p>Страшны рак быў, грозны рак,</p>
<p>Як ушчэміць – будзе знак.</p>
<p>I баяліся яго,</p>
<p>Як няведама каго.</p>
<p> </p>
<p>Пад карэннямі ракіты</p>
<p>Жыў той рак, вусач сярдзіты.</p>
<p>I ёсць загадка такая:</p>
<p>Ні смяецца, ні гукае,</p>
<p>Жыве ў бухце пад ракітай,</p>
<p>На ім світа,</p>
<p>Ды не сшыта,</p>
<p>Хоць кравец, ды не Мікіта,</p>
<p>Ідзе ў лазню камінарам,</p>
<p>А выходзіць – пыша жарам.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Ну ж і слаўна каля рэчкі!</p>
<p>I чаго на ёй няма!</p>
<p>Сітнякі стаяць, бы свечкі,</p>
<p>Тут маліна і парэчкі –</p>
<p>Розных ягад проста цьма;</p>
<p>Тут і лозы, і ракіты,</p>
<p>I чарот, і асака, –</p>
<p>Ну, як тыя аксаміты,</p>
<p>Вабяць вока рыбака.</p>
<p>А тых птушак і не злічыш:</p>
<p>Качкі, кнігаўкі, драчы,</p>
<p>I сам бусел-паляўнічы</p>
<p>Вас у госці тут закліча,</p>
<p>Жабу ў дзюбе несучы.</p>
<p>Тут жыве званар-камар,</p>
<p>Як балотны гаспадар,</p>
<p>Даўганосы, даўганогі,</p>
<p>Голас тонкі, а сам строгі.</p>
<p>У траве між чаратоў –</p>
<p>Колькі розных матылёў,</p>
<p>Бабак сініх і чырвоных:</p>
<p>Іх сукеначкі ў фальбонах,</p>
<p>Іх убор – іду ў заклад –</p>
<p>Закасуе ўсіх дзяўчат.</p>
<p>Весела на рэчцы</p>
<p>I траве, і кветцы,</p>
<p>I крылатым пташкам,</p>
<p>Мошкам і мурашкам,</p>
<p>I крыклівым дзеткам,</p>
<p>Асабліва леткам:</p>
<p>У рачулцы купаюцца,</p>
<p>У пясочку качаюцца.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Ой, бяда, бяда!</p>
<p>Мутная вада –</p>
<p>Спахмурнела рэчка:</p>
<p>Засмуціўся рак,</p>
<p>Стаў ён, небарак,</p>
<p>Ціхі, як авечка.</p>
<p>Не варушыць вусам,</p>
<p>Лёг на дно ён брусам</p>
<p>I ляжыць дзён тры;</p>
<p>Растапырыў клешні</p>
<p>I не есць яешні,</p>
<p>Жабінай ікры.</p>
<p>Не вылазіць з норкі.</p>
<p>– Лёс мой, – кажа, – горкі –</p>
<p>Цяжка ў свеце жыць!</p>
<p>Вось падплыў акуньчык:</p>
<p>– Вылезь, рак-гарунчык,</p>
<p>Годзе табе ныць.</p>
<p>Не смуціся дужа,</p>
<p>Развяселься, дружа,</p>
<p>Пашкадуй ты нас!</p>
<p>Зойдзешся ад голаду,</p>
<p>Прападзеш ты змоладу</p>
<p>Ды ў вясновы час.</p>
<p>А як свеціць сонейка,</p>
<p>Грэе рэчцы лонейка,</p>
<p>Песціць лес і гай,</p>
<p>Грэе так гарачанька.</p>
<p>Развяселься, рачанька,</p>
<p>Нас не пакідай!</p>
<p>Ты сядзіш нахмураны,</p>
<p>Злосны і абураны</p>
<p>I не бачыш дня.</p>
<p>Апусціў рак вочы,</p>
<p>Нават і не хоча</p>
<p>Слухаць акуня.</p>
<p> </p>
<p>Плотка падплывае,</p>
<p>З ракам размаўляе:</p>
<p>– Адпусціся, мілы!</p>
<p>Чым цябе ўлагодзіць?</p>
<p>Што табе абходзіць,</p>
<p>Поўніць сумам жылы?</p>
<p>I нам, рыбам, трудна,</p>
<p>Жыць часамі нудна,</p>
<p>Проста ох-ох-ох!</p>
<p>Гоняць нас усюды,</p>
<p>Ловяць нас на вуды</p>
<p>Надзяць на гарох,</p>
<p>Ловяць невадамі,</p>
<p>Душаць венцярамі,</p>
<p>Брэднем, тапчаком.</p>
<p>Ох, жыццё – не свята,</p>
<p>Горачка багата,</p>
<p>Але ж мы жывём.</p>
<p>Адпусціся, рача!</p>
<p>Нават рэчка плача</p>
<p>Над сваім сынком...</p>
<p>Рак маўчыць зацята,</p>
<p>Вусам не пакратаў...</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Грозны сом дае наказ:</p>
<p>– Склікаць сход у той жа час</p>
<p>I на ім абмеркаваць,</p>
<p>Як нам лепей рады даць,</p>
<p>Як усцешыць чорнага</p>
<p>Рака непакорнага?</p>
<p>Сом наказ канчае так:</p>
<p>– Будзь ты старастам, шчупак!</p>
<p>Каб хутчэй ва ўсе канцы</p>
<p>Рассылаліся ганцы!</p>
<p>Тут шчупак мяльнуў хвастом,</p>
<p>Плотак спудзіў пад кустом,</p>
<p>А маруднага ліна</p>
<p>Выгнаў з саменькага дна.</p>
<p>Усім холаду задаў</p>
<p>I нарэшце загадаў:</p>
<p>– Гэй вы, плоткі-верхаводкі!</p>
<p>Паслужыце справе, цёткі!</p>
<p>Заклікайце рыбу ўсю:</p>
<p>Накажыце карасю,</p>
<p>Няхай вылезе з гразі,</p>
<p>Хай плывуць сюды язі,</p>
<p>Мянтузы, яршы, кялбы</p>
<p>I акунь, той гад рабы.</p>
<p>Ды сказаць яму прытым</p>
<p>Словам старасты маім,</p>
<p>Каб, спаткаўшыся са мною,</p>
<p>Да мяне стаў галавою!</p>
<p> </p>
<p>Плоткі старасце – паклон,</p>
<p>I ўсе рынулі ў разгон.</p>
<p> </p>
<p> </p>
<h3><a id="chapter5"></a>V</h3>
<p> </p>
<p>У глыбознай бухце</p>
<p>Між карчоў дубовых</p>
<p>Пачыналі рыбы</p>
<p>Важныя размовы.</p>
<p>Сом адкрыў нараду,</p>
<p>Выступіў з дакладам,</p>
<p>А язь сакратарыў,</p>
<p>Сеўшы з сомам радам.</p>
<p> </p>
<p>– Шаноўныя сябры,</p>
<p>Ляшчы і асятры,</p>
<p>Ліны і мянтузы,</p>
<p>Паслы ад драбязы</p>
<p>I іншыя асобы!</p>
<p>У нашай рэчцы – гора:</p>
<p>Смуткуе рак і ўчора</p>
<p>Ад гэтакай жалобы</p>
<p>Прыйшоў да заключэння:</p>
<p>Жыццё – адно мучэнне,</p>
<p>I згінуць хоча ў цвеце,</p>
<p>Бо кажа ён, дзівак:</p>
<p>Найбольш няшчасны – рак</p>
<p>Ва ўсім вакольным свеце.</p>
<p>I толькі з той пары</p>
<p>Ён вылезе з нары</p>
<p>I смутак свой пакіне,</p>
<p>Калі хто давядзе,</p>
<p>Што ёсць яшчэ ў вадзе</p>
<p>Ці проста абы-дзе</p>
<p>Пакутнік яшчэ большы,</p>
<p>Чый лёс за рачы горшы, –</p>
<p>Іначай рак загіне.</p>
<p>I вось цяпер, браткі,</p>
<p>Аблазьце ўсе куткі,</p>
<p>Знайдзіце кандыдата</p>
<p>I дайце мне адказ.</p>
<p>Я запэўняю вас,</p>
<p>Пакутнікаў такіх,</p>
<p>Сапраўдных і цяжкіх,</p>
<p>Налічыцца багата.</p>
<p>Зашумелі рыбы:</p>
<p>– Назавем без хібы!</p>
<p>Імі гаць гаці,</p>
<p>Лёгка іх знайсці.</p>
<p>– Цішэй, сябры, увага! –</p>
<p>Азваўся сакратар. –</p>
<p>Тут ёсць такая пляга,</p>
<p>Што кіне ўсіх у жар:</p>
<p>Калі хто сапраўды</p>
<p>Сябе няшчасным лічыць болей,</p>
<p>Чым наш пакутнік-рак,</p>
<p>Тады</p>
<p>Ён добрай воляй,</p>
<p>Без вагання</p>
<p>Аддасца раку на сняданне.</p>
<p>Так, так!</p>
<p>Іначай рак не дасць нам веры. –</p>
<p>Сказаў ды зноў сеў за паперы.</p>
<p>Вось сказаў, дык сказануў!</p>
<p> </p>
<p>Як сякерай секануў!</p>
<p>Прыкусілі языкі</p>
<p>I мянькі, і акунькі,</p>
<p>А маруда той, лінок,</p>
<p>Віль хвастом – ды пад кусток!</p>
<p> </p>
<p>Хвілін не меней пяць</p>
<p>«Пакутнікі» маўчаць.</p>
<p> </p>
<p>– На свеце жыць не так ужо і горка, –</p>
<p>Сказала краснапёрка.–</p>
<p>Плывеш сабе туды-сюды</p>
<p>Без гора, без бяды;</p>
<p>Пад кусцік зазірнеш,</p>
<p>Ну, часам і ўздыхнеш,</p>
<p>Ды больш ужо з прывычкі,</p>
<p>Чым з клопату якога, –</p>
<p>Ці так кажу, сястрычкі?</p>
<p> </p>
<p>– А так! Жывецца нам – нічога!</p>
<p>Хапае ўсім вадзічкі,</p>
<p>I плаваем па волі,</p>
<p>I жыру ёсць даволі.</p>
<p>А гэта нараканне</p>
<p>I ракава жалоба –</p>
<p>Пустое выдумлянне</p>
<p>Ці панская хвароба.</p>
<p> </p>
<p>– Гум! – тады прамовіў сом, –</p>
<p>Што ж мы раку паднясём?</p>
<p>Хай, выходзіць, гіне рак?</p>
<p>Ці ў няшчасных стаўся брак?</p>
<p>– Дайце слоўка мне сказаць! –</p>
<p>Ялец стаў хвастом віляць. –</p>
<p>Я скажу вам праўду ўсю:</p>
<p>Жыць найгорай карасю.</p>
<p>I ўсе грымнулі:</p>
<p>– Так, так!</p>
<p>Ён – няшчаснейшы бядак!</p>
<p>Ён жыве ў балоце,</p>
<p>У такой брудоце!</p>
<p>Ён непаваротны,</p>
<p>Ён такі гаротны, –</p>
<p>Збоку глянуць – жах бярэ,</p>
<p>Як ён з гора не памрэ!</p>
<p>– А дзе карась?</p>
<p>– Зашыўся ў гразь,</p>
<p>I сход яму не мілы,</p>
<p>Прыйсці не мае сілы!</p>
<p>I кажа сом: «Заклікаць гаруна!</p>
<p>Шчупак, пазавіхайся!»</p>
<p>– У момант я спалю, як з перуна!</p>
<p>А ты, карась, трымайся!</p>
<p> </p>
<p> </p>
<h3><a id="chapter6"></a>VI</h3>
<p> </p>
<p>Прывялі карася пад канвоем,</p>
<p>Абступілі яго шчыльным роем.</p>
<p>Плотачка як глянула,</p>
<p>Ледзь на дно не канула:</p>
<p>Такі ж ён няшчасненькі,</p>
<p>Кругленькі, блішчасценькі.</p>
<p>Лін паплыў пад лозы</p>
<p>Выцерці там слёзы.</p>
<p>Нават сом крануўся,</p>
<p>Хвост яго сагнуўся,</p>
<p>Вусы задрыжалі</p>
<p>Ад такога жалю.</p>
<p> </p>
<p>Пытае сом лагодна,</p>
<p>Быццам бацька родны:</p>
<p>– Ну, як жывеш, карась?</p>
<p>– А так сабе, нядрэнна:</p>
<p>Качаюся, як князь,</p>
<p>Прысмакі ем штодзенна.</p>
<p>Здзівілася тут грамада:</p>
<p>– Вось выпаліў, дык выпаліў, брыда!</p>
<p>– Цікава, – кажа сом, – цікава!</p>
<p>Здзівіў ты нас, карась, яй-права!..</p>
<p>Ну, а скажы: ты смуцішся ці не?</p>
<p>– Чаго смуціцца мне?</p>
<p> </p>
<p>Не ведаю такога пачуцця –</p>
<p>Цярпець я не магу ні смутку, ні ныцця!</p>
<p>I часу не хачу на глупства траціць:</p>
<p>За гэта мне ніхто нічога не заплаціць.</p>
<p>Здзівіўся сом:</p>
<p>– Не хочаш траціць часу?</p>
<p>На што ж ты траціш час?</p>
<p>– А вось які мой сказ:</p>
<p>Люблю паэзію, жыцця майго акрасу,</p>
<p>I з ёю я не ведаю згрызот:</p>
<p>Паэзіяй я смутак адганяю,</p>
<p>Зашыюся ў чарот</p>
<p>I вершы там складаю.</p>
<p>Здзівіўся сом, ускінуў вочы язь</p>
<p>I кажа карасю:</p>
<p>– Паэце наш, карась!</p>
<p>Гаворыш складна ты,</p>
<p>Паслухаць нават люба,</p>
<p>Мы слухалі, разявіўшы раты,</p>
<p>Хоць ты адказваў досыць груба.</p>
<p>Аднак хачу цябе спытаць:</p>
<p>Што будзеш ты спяваць,</p>
<p>Як часам кульганеш</p>
<p>Ды на патэльню пападзеш?</p>
<p>– Папаўся, брат-карась!</p>
<p>Паэзія тут – лясь!</p>
<p> </p>
<p>– Не згодзен з вамі, грамадзяне!</p>
<p>Калі той час настане</p>
<p>I лягу я ў скавараду,</p>
<p>Дык вусам там не павяду:</p>
<p>Люблю я песціцца ў смятане!</p>
<p>Сом смяецца:</p>
<p>– Няхай ты згары!</p>
<p>Дзівакі, як відаць, песняры,</p>
<p>Мабыць, розум у іх слабаваты.</p>
<p>Падавайся, карась, ты дахаты.</p>
<p>Пачакай! Ці не чуў ты, нябога,</p>
<p>Хто ж гаруе, пакутуе многа?</p>
<p>– Пра пакуты чарот мне шумеў,</p>
<p>Але слухаць я часу не меў.</p>
<p> </p>
<p> </p>
<h3><a id="chapter7"></a>VII</h3>
<p> </p>
<p>Паслалі дэлегацыю:</p>
<p>– Плывіце вы ў чарот!</p>
<p>Пра гора хай раскажа нам, –</p>
<p>Паслухаць хоча сход.</p>
<p>Прыгожых пара плотачак,</p>
<p>Акуньчык і кялбок</p>
<p>Чароту пакланіліся</p>
<p>I кажуць:</p>
<p>– Галубок!</p>
<p>Паслалі нас, чароцейка,</p>
<p>Ад рыб’яй грамады</p>
<p>Прасіць цябе і кланяцца,</p>
<p>Каб вызваліў з бяды</p>
<p>Пакутніка няшчаснага,</p>
<p>Што ўздумаў паміраць –</p>
<p>На сонейка на яснае</p>
<p>Не хоча пазіраць!</p>
<p>Скажы яму па-шчырасці,</p>
<p>Як цяжка табе жыць,</p>
<p>Што раку сорам скардзіцца,</p>
<p>Смуціцца і тужыць.</p>
<p>Дык будзь жа ласкаў, міленькі,</p>
<p>Паслухай, паслужы:</p>
<p>I мудрасць сваю ты яму</p>
<p>I гора пакажы.</p>
<p>– Ша-ша! Шу-шу!</p>
<p>Упартасць я скрышу</p>
<p>Рачыную, зацятую:</p>
<p>Нягодамі багатую</p>
<p>Я долю раскажу –</p>
<p>Зражу!</p>
<p>Шу-шу!</p>
<p>Сшу-шу!</p>
<p>Ша-ша!</p>
<p>І-ша!</p>
<p> </p>
<p> </p>
<h3><a id="chapter8"></a>VIII</h3>
<p> </p>
<p>Рак сядзіць у нары,</p>
<p>Высунуўшы клешні,</p>
<p>I не есць ні ікры,</p>
<p>Ні тае яешні.</p>
<p>Ну, чакай жа, брат рак:</p>
<p>Вунь ідзе чароцік!</p>
<p>Рыба валіць пад гак,</p>
<p>Расчыніўшы роцік.</p>
<p>Плёх стаіць на вадзе,</p>
<p>Няма месца нідзе.</p>
<p>Стаў чарот у позу</p>
<p>Супраць вербалозу:</p>
<p>– Ша-ша! Шуш-шу!</p>
<p>Увагі, рача, я прашу...</p>
<p>Рача, рача! Ёсць на свеце</p>
<p>Многа нешчаслівых;</p>
<p>Вылезь з норкі, рача-квеце:</p>
<p>Смутак твой – не дзіва.</p>
<p>Я – гаротнік, якіх мала,</p>
<p>Ты паслухай толькі:</p>
<p>Я на грунце нетрывалым</p>
<p>Распускаю голькі.</p>
<p> </p>
<p>Распускаю іх вясною:</p>
<p>Вее халадэча,</p>
<p>Выюць ветры нада мною,</p>
<p>Ломяць мае плечы.</p>
<p> </p>
<p>Я адзін, няма заслоны,</p>
<p>Не затуляць лозы,</p>
<p>А мой лісцік, мой зялёны,</p>
<p>Смокча тля, стракозы.</p>
<p> </p>
<p>Я б хацеў стаць як калода,–</p>
<p>Быць магутным люба.</p>
<p>Не судзіла ж мне прырода</p>
<p>Стаць мацней ад дуба.</p>
<p>Рача, рача! Ой, кароткі</p>
<p>Век мой чараціны!</p>
<p>Як жыву я ў час паводкі –</p>
<p>Не відно чупрыны.</p>
<p> </p>
<p>Прыйдзе восень, пажаўцею,</p>
<p>Быццам бы з жаўтачкі.</p>
<p>Вось увага, дабрадзею,</p>
<p>Долі той, лайдачкі!</p>
<p> </p>
<p>I на лёдзе на падсцілку</p>
<p>Палажу я косці.</p>
<p>А хто прыйдзе на магілку,</p>
<p>Што на тым пагосце?</p>
<p> </p>
<p>Рача, рача! Ёсць на свеце</p>
<p>Многа нешчаслівых...</p>
<p>Вылезь з норкі, рача-квеце, –</p>
<p>Смутак твой – не дзіва.</p>
<p> </p>
<p>I заплакаў тут</p>
<p>Наш чароцік горды.</p>
<p>Рак-вусач – ані шэп!</p>
<p>Быццам камень, цвёрды!</p>
<p> </p>
<p> </p>
<h3><a id="chapter9"></a>IX</h3>
<p> </p>
<p>Вось бяда, дык бяда!</p>
<p>Што ты скажаш, грамада?</p>
<p>Справіцца з бядою</p>
<p>Можна грамадою.</p>
<p>Трэба рукі прылажыць,</p>
<p>Каб наш рак застаўся жыць.</p>
<p> </p>
<p>Каб не траціць лішніх слоў,</p>
<p>Зноў хацелі слаць паслоў,</p>
<p>Ды, на шчасцейка, якраз</p>
<p>Плыла качачка ў той час.</p>
<p>Выклікаецца яна</p>
<p>Абразуміць гаруна.</p>
<p> </p>
<p>– Дзякуй табе, качанька!</p>
<p>Патурбуйся, мілая!</p>
<p>Памірае рачанька,</p>
<p>Клешня ён двухвілая,</p>
<p>Галава упартая,</p>
<p>Нікуды не вартая.</p>
<p> </p>
<p>Разважалі яго мы –</p>
<p>Ён ні слова, як нямы!</p>
<p>Весяліў і акунёк,</p>
<p>Весяліў і чараток,</p>
<p>Весяліла плотачка, –</p>
<p>Паспрабуй ты, цётачка!</p>
<p> </p>
<p> </p>
<h3><a id="chapter10"></a>X</h3>
<p> </p>
<p>Рак сядзіць у нары,</p>
<p>Высунуўшы клешні,</p>
<p>I не есць ні ікры,</p>
<p>Ні тае яешні.</p>
<p> </p>
<p>Сцеражыся ж ты, рак:</p>
<p>Вунь ідзе, брат, качка!</p>
<p>Рыба валіць пад гак,</p>
<p>Там цяпер гарачка.</p>
<p>Плёх усцяж па вадзе,</p>
<p>Няма месца нідзе.</p>
<p> </p>
<p>I залапатала</p>
<p>Крыллямі тут качка,</p>
<p>Ды вось так сказала</p>
<p>Гаруну бядачка:</p>
<p>– Рыбка непакоіцца</p>
<p>З гэтакага суму,</p>
<p>Сэрца яе кроіцца,</p>
<p>Бо што ты надумаў?</p>
<p>Ой, занадта многа ты</p>
<p>Носішся з сабою!</p>
<p>Справа варта рогату,</p>
<p>Параўнай з маёю.</p>
<p>Я хоць і жанатая,</p>
<p>А жыву ўдавою.</p>
<p>Ой, жыццё праклятае</p>
<p>Не дае развою!</p>
<p>Ранняю вясенькаю,</p>
<p>Як сяляне ў поле</p>
<p>Выедуць з сявенькаю,</p>
<p>Я адна-адненькая</p>
<p>Шворуся па доле</p>
<p>I шукаю купінкі</p>
<p>Зацішной і дзікай,</p>
<p>Аглядаю рупненька</p>
<p>З боязню вялікай</p>
<p>Кожную мясціначку,</p>
<p>Кожненькую гатку,</p>
<p>Дзе б мелі спачыначак</p>
<p>Дзеткі-качаняткі.</p>
<p>Без мужчынскай помачы</p>
<p>Я майструю хатку,</p>
<p>Галовачку ломячы</p>
<p>I дзюбок-лапатку.</p>
<p>А мой качар шэранькі</p>
<p>Знаць мяне не знае:</p>
<p>Б’е, скубе мне перанькі,</p>
<p>Я ж цярплю – адна я!</p>
<p>А як дзетак выведу,</p>
<p>Клікну іх на воду,</p>
<p>Дык сустрэну злыбеду,</p>
<p>Гора-перашкоду.</p>
<p>На жыццё качынае</p>
<p>Робяцца замахі.</p>
<p>Век трасуся, гіну я!</p>
<p>Мучаць сэрца страхі...</p>
<p>Ой, ды няма ліку ім,</p>
<p>Горкім тым падзеям!</p>
<p>Ды не робім крыку мы,</p>
<p>Скардзіцца не ўмеем.</p>
<p>Дык уваж ты клопаты,</p>
<p>Рыбіны заходы.</p>
<p>Гэта расшалопай ты,</p>
<p>Кінь згрызоты-зводы!</p>
<p>Нарабіў грамадзе</p>
<p>Клопату па вушы.</p>
<p>Вусам рак не вядзе,</p>
<p>Хоць бы клешняй рушыў.</p>
<p> </p>
<p> </p>
<h3><a id="chapter11"></a>XI</h3>
<p> </p>
<p>Ах, бадай жа ён скіс,</p>
<p>Гэты рак вусаты!</p>
<p>Па-над берагам звіс</p>
<p>Сум яго зацяты!</p>
<p>I няўжо ж, грамада,</p>
<p>Не дасі ты рады?</p>
<p>Проста смех і бяда</p>
<p>З гэтакае звады!</p>
<p>Слухаў бусел, маўчаў,</p>
<p>Думаў, а нарэшце</p>
<p>Чаплі штось прабурчаў,</p>
<p>Нібы зяць да цешчы.</p>
<p>Чапля крыллем лоп-лоп –</p>
<p>I ляціць да рыбы.</p>
<p>Мусіць, бусел на троп</p>
<p>Тут навёў без хібы.</p>
<p> </p>
<p>Даюць чаплі слова,</p>
<p>Вось яе прамова:</p>
<p>– Сябры! Рэчка – наша агульная справа.</p>
<p>Ды пайшла ўжо нядобрая слава,</p>
<p>Што рыбы, птушкі і травы</p>
<p>I матылі над гакам</p>
<p>Не справяцца з тым ракам.</p>
<p>Папрабуем заклікаць жыта,</p>
<p>Прывяду яго сама і – квіта.</p>
<p>Калі рак і яго не паслухае,</p>
<p>Тады кія занюхае!</p>
<p> </p>
<p>Рыба, збіўшыся пад мосцікам,</p>
<p>Папляскала чаплі хвосцікам.</p>
<p>– Дзякуй табе, чапленька!</p>
<p>Патурбуйся, родная!</p>
<p>Памірае рачанька,</p>
<p>Галава нягодная!</p>
<p> </p>
<p> </p>
<h3><a id="chapter12"></a>XII</h3>
<p> </p>
<p>Рак панура сядзіць</p>
<p>I на свет не глядзіць.</p>
<p>Сцеражыся ж ты, рак:</p>
<p>Вунь ідзе, брат, жыта!</p>
<p>Рыба валіць пад гак,</p>
<p>Сом храпе сярдзіта.</p>
<p>Плёх усцяж па вадзе,</p>
<p>Няма месца нідзе.</p>
<p>Каліва ржаное,</p>
<p>Спелае, буйное</p>
<p>Стала над вадою</p>
<p> </p>
<p>І сказала: «Рача!</p>
<p>Скрыўджан ты, няйначай,</p>
<p>Нейкаю бядою.</p>
<p>Але ты паслухай, дружа:</p>
<p>Ой, па свеце ходзіць сцюжа,</p>
<p>Ой, халодзіць яна дужа!</p>
<p>Ветрам дыша, снегам сцеле,</p>
<p>Ледзь душа трывае ў целе.</p>
<p>Надыходзіць старасць-восень,</p>
<p>З воч знікае неба просінь,</p>
<p>Віснуць ніці з хмарных кросен,</p>
<p>А мяне нясуць у поле,</p>
<p>Рассыпаюць ды на ролі</p>
<p>З саламянае сявенькі</p>
<p>У халодны дол пусценькі.</p>
<p> </p>
<p>Усё чыста з поля знята –</p>
<p>Там адны мае зярняты.</p>
<p>А той вецер дзікім свістам</p>
<p>Дзьме па полі, полі чыстым,</p>
<p>Усцілае жоўтым лістам</p>
<p>Мае шоўкі, мае руні</p>
<p>Ды халодных хмар насуне.</p>
<p>Золкасць, зыркасць і плюхота,</p>
<p>Безлюдзь, смутак, адзінота.</p>
<p>Скубуць мае руні-шоўкі</p>
<p>I авечкі і кароўкі,</p>
<p>Бо няма ім больш спажывы,</p>
<p>Бо сабраны травы, нівы.</p>
<p> </p>
<p>А там сівер дыхне злосна!</p>
<p>Ой, як страшна стане, млосна!</p>
<p>Ткуць марозы кужаль белы,</p>
<p>Засцілаюць ім свет цэлы,</p>
<p>Убіраюць дол змярцвелы.</p>
<p>Мае шоўкі, мае руні</p>
<p>Крышыць злы мароз-дзядуня.</p>
<p> </p>
<p>Пад абрусам тым кужэльным,</p>
<p>Пад тым холадам пякельным</p>
<p>Я ляжу, сплю сном смяртэльным.</p>
<p>Ды надыдзе зноў вясенька,</p>
<p>Маладзічка весяленька,</p>
<p>Шумным спевам пройдуць воды,</p>
<p>Зноў павее ветрык згоды,</p>
<p>Маім шоўкам, маім руням</p>
<p>Дасць жыццё вясна-красуня.</p>
<p> </p>
<p>Як зязюлька ж крыкне ў гаю,</p>
<p>Я на сонцы заіграю</p>
<p>I пучочкі выганяю.</p>
<p>Вецер бегам несупынным</p>
<p>Гоніць хвалі срэбрам плынным,</p>
<p>Шоўкам сцеле на загоны,</p>
<p>А я толькі б’ю паклоны</p>
<p>На мяжы траве-кудзельцы,</p>
<p>Ветру, сонцу і зямельцы.</p>
<p>Ой, падыдзе ж тое лета –</p>
<p>Жоўтым шоўкам я адзета.</p>
<p>Прыйдуць жнейкі-маладзічкі</p>
<p>I дзяўчаты-чараўнічкі,</p>
<p>Зрэжуць колас мой буйненькі</p>
<p>Пад звон песень галасненькі:</p>
<p>«Пара зямлю адмыкаці,</p>
<p>Пара росу выпускаці».</p>
<p> </p>
<p>Як мост, лягу я на просце.</p>
<p>Вязуць з поля, ды не ў госці,</p>
<p>Паб’юць цэпам мае косці,</p>
<p>Мае зéрнеткі пасушаць,</p>
<p>Камянямі іх падушаць.</p>
<p>Ой, мае ж вы шоўкі-руні!</p>
<p>Ой, пабілі ж мяне ў клуні!</p>
<p>Пакрышылі, памалолі,</p>
<p>Не далі мне жыць на волі!</p>
<p>У той дзежачцы дубовай</p>
<p>З жоўтай клёпачкай альховай</p>
<p>Расчыняюць хлябок новы,</p>
<p>Расчыняюць на вадзіцы</p>
<p>З беленькай мае мучыцы.</p>
<p>Мяне ў дзежцы месяць-месяць,</p>
<p>Перавернуць разоў дзесяць</p>
<p>Ды настольнічкам завесяць.</p>
<p>А печ паляць дачырвона,</p>
<p>Гляджу ў страсе я здзіўлёна.</p>
<p>Ой, ды чым я вінавата?</p>
<p>Кіне ў печ мяне лапата,</p>
<p>Дзе агнём усё пранята.</p>
<p>Я ў агні тым абамлею,</p>
<p>Пажаўцею, учарнею.</p>
<p> </p>
<p>I вось толькі як вадзіцай,</p>
<p>Не вадзіцай, а жывіцай</p>
<p>Мяне ўмые маладзіца,</p>
<p>Тады толькі свет пабачу...</p>
<p>Каму ж горай з нас, мой рача?</p>
<p>I сказаў тут рак-вусач:</p>
<p>– Грамада! Ты мне прабач!</p>
<p>Мая журба ў прах пабіта –</p>
<p>Зваявала мяне жыта,</p>
<p>I ад гэтае пары</p>
<p>Прападай мой сум стары!</p>
<p> </p>
<p>* * *</p>
<p> </p>
<p>Рыба з радасці такой</p>
<p>Пайшла ў скокі талакой,</p>
<p>А за ёю пташкі,</p>
<p>Наварыўшы кашкі</p>
<p>З спеленькіх пурышак</p>
<p>I з малінак-пышак;</p>
<p>А за птаствам – мошкі,</p>
<p>Падабраўшы крошкі;</p>
<p>За мошкамі – дрэвы,</p>
<p>Распачаўшы спевы;</p>
<p>За дрэвамі – травы</p>
<p>Ладзяць баль цікавы.</p>
<p>I прыйшлі музыкі</p>
<p>Чарадой вялікай.</p>
<p> </p>
<p>Граў на скрыпачцы камар,</p>
<p>На дудачцы – чмель-дудар,</p>
<p>Хрушч узяў басэтлю,</p>
<p>Задае там пытлю.</p>
<p>Шэршань барабаніць,</p>
<p>Камарыка ганіць:</p>
<p>«Пайшоў вон! Пайшоў вон!</p>
<p>Ты не гэты бярэш тон!»</p>
<p>Муха на цымбалах</p>
<p>Струны калыхала,</p>
<p>Авадзень на леры</p>
<p>Выцінаў без меры,</p>
<p>А чырвоны конік</p>
<p>Жарыў у гармонік.</p>
<p>Сеў цвіркун</p>
<p>На чыгун</p>
<p>Ды тне на кларнеце,</p>
<p>А жучок-чарнячок</p>
<p>Пачаў песні пеці.</p>
<p>I так хораша спяваў,</p>
<p>Што зусім прычараваў</p>
<p>Тую бабку-Гапку,</p>
<p>Што надзела шапку.</p>
<p>Выскачыў журавель,</p>
<p>Як Піліп з канапель,</p>
<p>Напалохаў жабку,</p>
<p>Адтаптаў ёй лапку.</p>
<p>Пайшлі ў скокі сотні пар,</p>
<p>А за імі і камар</p>
<p>Бусла спрытна падхапіў,</p>
<p>Буслу ногу зачапіў,</p>
<p>На мазоль наступіў.</p>
<p>Драчык песняй скончыў баль</p>
<p>I дашчэнту знішчыў жаль.</p>
<p>Тут дайшлі мы да канца,</p>
<p>Дайце ж чарачку вінца,</p>
<p>А не, –</p>
<p>Дык папляскайце хоць мне!</p>
<p> </p>
<p> </p>
<p><i>1926, </i></p>
<p>[1956]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>