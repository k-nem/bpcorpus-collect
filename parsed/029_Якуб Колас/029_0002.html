<div class="container">
<div class="book-utils">
<div id="qrcode"></div>
<a href="/Jakub_Kolas/Antos_Lata.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1917] -->
<!-- HEADER_FIELD FirstPublicationYear: 1917 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Антось Лата -->
<h2><a href="http://knihi.com/Jakub_Kolas/">Якуб Колас</a></h2>
<h2>Антось Лата</h2>
<div style="height: 3rem"></div>
<!-- TOC_BEGIN -->
<a href="#chapter1">З’ява першая.</a><br/>
<a href="#chapter2">З’ява  другая.</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>З’ява першая.</h3>
<center></center>
<p>(Адбываецца ў патайным шынку, у мястэчку. Шынок брудны, бедны, непрыбраны. За адным столікам сядзіць стары жыд; уздзеўшы акуляры, ён не зводзіць вачэй ад кнігі, сядзіць і барухаецца; калі-калі бубніць у голас. За другім столікам сядзяць яшчэ маладыя сяляне, Габрусь і Рыгор. Перад імі стаіць пустая бутэлька. Старая Лея недалёка ад Бэркі вяжа панчоху.)</p>
<p>Габрусь (спявае).</p>
<p> </p>
<div class="POETRY">
<p>Ой, валы ж мае,</p>
<p>Ды ўсе палавыя!</p>
<p>Чаму вы не гарыце?</p>
<p>Ой, леты ж мае,</p>
<p>Ды ўсё маладыя!</p>
<p>Чаму ж дарма гінеце?</p>
</div>
<div class="CLEAR"></div>
<p> </p>
<p>Рыгор [Спярша сядзіць   панурыўшыся,   потым уздымае галаву. Да Габруся] Ну, зацягнуў,   як   на хаўтурах! Кінь, дружа! I так моташна на   сэрцы, а  ён яшчэ цягне, бы воўк вые. Хіба весялейшых   песень няма?</p>
<p>Габрусь. Не спяваюцца, брат, вясёлыя песні. Дома не лады,  жонка хвора, недаімкі шмат, а тут яшчэ загуляліся... Ну яго к чортавай матары!</p>
<p>Рыгор. Не давайся, брат! Да дому   хочацца, – ідзі гуляй; плакаць зажадалася, – а ты песні спявай. (Бярэцца у бокі і скача, падпеваючы).</p>
<p> </p>
<div class="POETRY">
<p>Ой, ты, куме, мой кумок!</p>
<p>Бадай табе трасца ў бок:</p>
<p>Дзе ты, куме, прападаў,</p>
<p>Каб ты ногі паламаў?</p>
<p>Ці не быў ты у Цацэлі,</p>
<p>Ці у Тэклі, ці Марцэлі,</p>
<p>А то можа у Югалі?..</p>
<p>Дзе чарты цябе ганялі?!</p>
</div>
<div class="CLEAR"></div>
<p> </p>
<p>[Сам да сябе]. -Другую!</p>
<p> </p>
<div class="POETRY">
<p>Свіння ў рэпі, свіння ў рэпі,</p>
<p>Парасята ў грэчцы,</p>
<p>А музыка без языка</p>
<p>Каля печы трэцца!</p>
</div>
<div class="CLEAR"></div>
<p> </p>
<p>[Падскоквае і крэпка  стукае нагамі.   Падыходзіць да стала; абнімае Габруся] Габруська, мілы! Вып’ем яшчэ, га?</p>
<p>Габрусь. (Слаба працівячыся) А нехай яна, братка, згарыць, –і так, падла, шаломіць. Можа будзе?</p>
<p>Рыгор. Душа меру знае! Эй, Лея! Дай яшчэ паўкварты. [Спявае].</p>
<p> </p>
<div class="POETRY">
<p>«Ад піва баліць спіна,</p>
<p>Ад мёду – галава,</p>
<p>Каб чарачку гарэлачкі,</p>
<p>Дык я была б здарова.</p>
</div>
<div class="CLEAR"></div>
<p> </p>
<p>(Уваходзіць Лея с паўквартай)</p>
<p>Габрусь.</p>
<p> </p>
<div class="POETRY">
<p>Лея – цётка, Лея – мама:</p>
<p>Пашкадуе гэтак сама –</p>
<p>I накорміць і напоіць,</p>
<p>Хоць і добра нас падоіць.</p>
</div>
<div class="CLEAR"></div>
<p> </p>
<p>Чаму цябе, Лея, чэрці не хапаюць? Жывеш ты і жывеш, і зносу табе няма. Колькі табе ўжо год?</p>
<p>Лея. [Ставіць на стол паўбутэлькі].   Не ведаю, галубок; жыву, от, пакуль   Бог пазваляе, а   гадоў сваіх не лічу. I на што іх лічыць? Грошы трэба лічыць, трэба лічыць гусі, авечкі, а гады – Бог злічыць. Лішняга не вазьму, твайго, галубок, не займу.</p>
<p>Рыгор. (Пазірае на Лею, плюе у бок) Тфу! Будзе яшчэ Бог турбавацца – лічыць яе гады. А каб цябе снег спаліў! Чуеш ты, Габрусь, што   яна гаворыць?</p>
<p>Габрусь. Ведама старая – здзяцініла! Ёй   здаецца, што Богу няма чаго больш і рабіць, як лічыць яе гады. Падумаеш – угодніца якая!</p>
<p>Рыгор. Угодніца! Ха-ха-ха! Пойдзе Лея ў  рай, а мы заспяваем ёй:</p>
<p> </p>
<div class="POETRY">
<p>«Старая вялікакруцельніца, Лея,</p>
<p>Нясі спірытусу нам!»</p>
</div>
<div class="CLEAR"></div>
<p> </p>
<p>Лея. [Смяецца]. Ой, Рыгор, Рыгор! Нашто  Богу грашыць? Крыўдзіш ты мяне, старую. Якая ж я круцелька? Вады падліваю у гарэлку? Ашукваю вас? От вы тут выпіваеце, а у мяне душа ў пятах. Войдзе стражнік, трэба што сунуць яму ў руку. Акцызнік зловіць –штраф плаціш. А якія заработкі? Капейка на паўбутэльку...</p>
<p>Габрусь. Яе, брат, да вечара не пераспорыш і не пераслухаеш. Баба – заўсёды бабаю застанецца – ці наша, ці жыдоўка: не збрэшашся з імі.  (Да Леі) Дай лепей закусіць чаго трохі. (Лэя выходзіць).</p>
<p>Габрусь. (Спявае ёй у след)</p>
<p> </p>
<div class="POETRY">
<p>«Ох, шынкарка наша Лея,</p>
<p>Пайшла, – прыйдзе, – не здурэя.»</p>
</div>
<div class="CLEAR"></div>
<p> </p>
<p>Бэрка. (Адрываецца ад кнігі, пазірае на Габруся, круціць галавою). Гэта ужо такая   натура у вашага брата: выпіць на капейку, а гуку нарабіць  на рубель.</p>
<p>Габрусь. А ваш брат калі адну чарку  вып’е, дык увесь вар’яцее, хоць ты яго у Вілейку вязі. (Бэрка паціскае плячыма, апускае вочы у кнігу і змаўкае). Як ты думаеш, Рыгор: дастане Бэрка сабе збавення, ці не?</p>
<p>Рыгор. Хто, – Бэрка? А як жа? Чакай, Пятрук Пятра: будзеш сыр есці?.. (Бэрка кідае сярдзіты погляд на Рыгора. Рыгор і Габрусь смяюцца).</p>
<p>Лея. (Уваходзіць). Ну, вот вам сяледчык з перчыкам і цыбулькаю.</p>
<p>Рыгор. О, дзякуй табе, цётка Лея! (Да Габруся) Налівай, сябру!</p>
<p>Габрусь. [Да Рыгора] Ну, то уцякай жа! [Задзірае галаву і гладка выпівае, моцна крывіцца.</p>
<p>Рыгор. [Узяўшы чарку ад Габруся]. Дай Божа, каб у хлявах пладзілася, а у палях каласілася, каб  жывы былі  і яшчэ пілі.</p>
<p>Габрусь. Дай Божа! [Габрусь і Рыгор закусваюць моўчкі. Бэрка моліцца у голас. Лея сядзіць над панчохай]</p>
<p>Габрусь. Вот, брат, каб на яе агне, на гэту гарэлку: як вып’еш, падлу, дык адразу робіцца на душы святлей. Потым жа яна, нябось,   зашкодзіць?</p>
<p>Рыгор. Глупства, браце... Ведаеш, што, Габрусь: давай паедзем ў Амерыку?</p>
<p>Габрусь. А што ты думаў – едзьма!</p>
<p>Рыгор. Расказываюць, што заработкаў там, колькі хочаш. Лапатамі аграбай дзенюжкі.</p>
<p>Габрусь. I скажы, браце, чаму там многа заработкаў?</p>
<p>Рыгор. Народ панаваты. Рабіць сам не хоча, а грошай многа.</p>
<p>Бэрка. [перастаўшы глядзець у кнігу, прыслухваецца да мовы] Ой, покі ў Амерыку заедзеце то ў «Рыгу», напэўне, трапіце.</p>
<p>Габрусь. Куды трапімо, то трапімо, але не хапуну ў лапы. Ты вот молішся, а хапун  за   каркам шворыцца.</p>
<p>Рыгор. Няўжо гэта праўда, што іх бярэ хапун?</p>
<p>Габрусь, А ты ж думаў як? Людзі  не дарма гавораць. Унь нашага каваля Шлёму... Каб не Сальвесь, то і прапаў бы: ушчаміў ў асіну – ні туды, ні сюды. Ледзьве выратаваў.</p>
<p>Рыгор. Чуў я гэта, але мала даю веры.</p>
<p>Габрусь. Бо ты – дурань. А я табе скажу, што хапун ёсць, што кожны год бярэ ён з кагалу па аднаму жыду... Ведаеш, такая справа. У жыдоў не было грошай, а жыд, ты ведаеш, любіць грошы, моцна іх любіць. Вот яны і  зрабілі такі   кантракт з чортам: чорт дае ім грошы, а яны, замест працэнту плацяць адным жыдом з кагалу. I вот гэты зборшчык падаткаў называецца хапуном.</p>
<p>Бэрка. [Круціць галавою.] Эх, цемната, цемната! Адны дурні плявузгаюць, а другія іх слухаюць.</p>
<p>Рыгор. Габрусь, братка, кінь ты Бэрку! Ды й не праўда ўсё гэта, – брэшуць цёмныя людзі. Што ж будзе, калі у нас Бэркі не будзе? Дзе мы прыхілімся, сіроты? А ты, Бэрка, хоць у цябе розуму споў-цабэрка, маўчы, і не мешайся ты ў нашу п’яную гутарку... Пі, брат, не бойся: розуму не прап’ём, бо яго  і няма. Глядзі мне у вочы: ты бачыш мяне?</p>
<p>Габрусь. Бачу больш, як   трэба: ні аднаго, а цэлы гурт Рыгораў, і ўсе, як адзін.</p>
<p>Рыгор. А я бачу з дзесяць Габрусёў.</p>
<p>[Спяваюць]</p>
<p> </p>
<div class="POETRY">
<p>«Чарка ўсё на свеце робіць,</p>
<p>З ёю можна жыці,</p>
<p>Ёю ўсякія хваробы,</p>
<p>Можна загаіці.</p>
</div>
<div class="CLEAR"></div>
<p> </p>
<p>[Адчыняюцца дзверы. На парозе паважна з’яўляецца фігура Антося Латы. Суконны пільчак яго ўздзеты ў адзін толькі рукаў; праз шапку выбіўся касмык ужо пасівелых валасоў, у руках палка. Гаворыць моцна, адрывіста].</p>
<p>Антось. [Стаіць на парозе абводзіць вачыма шынок, гукае моцна]. Здаррова, рребята-а! [Ніхто не адклікаецца. Трасе галавой, цяжка ўздыхае] Эх, ваякі мае, ваякі мае! Не чуеце вы голасу свайго старога генерала! Дзе дзяк Ралькоўскі, каторы да слоў малітвы: «Стомпіл да пекла» дабаўляў: «бо па дарозі было»? Спіўся, бедны, царства яму нябеснае вечнае, адпачыванне яго душэчцы! Дзе Антось Лузун, на фаміліі Семяняка?.. Антось, Антось! Ты быў шпаркі да бойкі, і ніколі не зажывала ў цябе шкурка на носе. Дзе Мікола Паляк, каторы меў вока на папа. Злавіў яго ў ночы, нібыта свайго сына, і давай накладаць яму па карку, прыгаварываючы: «Толькі па вячорках ходзіш, а сена каню не даў! А сена каню не даў!» Парыце вы землю, кампанейцы мае! Толькі я астаўся, як пень яловы на пасяццы. (Падыходзіць да Бэркі). Як маешся, турэцкі рабін?</p>
<p>Бэрка! От!.. Антось, як жывеш?</p>
<p>Антось. Жыву, брат, і цябе яшчэ на могілкі у мяшку занясу.</p>
<p>Бэрка. Ну!</p>
<p>Антось. А ты ўсё з гэтаю бубляю? Ужо адны вочы не свецяць табе, зараз і шкляныя папсуеш. Што ты вычытаеш тут, куст альховы. Я не пісьменны, а давай паспрачаемся у навуцы. (Адбірае ад Бэркі кнігу).</p>
<p>Бэрка. Антось! Антось, пакінь!</p>
<p>Антось. Я яму кажу – пакінь, а ён мне. (Вырывае з рук кнігу, выбегае на сярэдзіну шынка. Бэрка стараецца адабраць кнігу. Падбягае  Лея на помач. Антося пільчак спаўзае з рукава,  Антось не замячае, адпіхае адною рукою Бэрку і Лею, а сам раскрыўшы кнігу, перадражнівае).</p>
<p> </p>
<div class="POETRY">
<p>«Агонь гарыць, дым коціцца,</p>
<p>А Бэрка думаў, – свет кончыццца...</p>
<p>Бэрка думаў, свет кончыцца,</p>
<p>А то агонь гарыць, дым коціцца»</p>
</div>
<div class="CLEAR"></div>
<p> </p>
<p>Бэрка. Э-э, п’яніца, вар’ят!</p>
<p>Антось. Сам ты вар’ят, ідал ты!  Табе толькі аднаму хочацца ў рай? Скула табе, а не рай. Калі ўбачу, што ў рай пашыбуеш, звалаку! Дальбог, звалаку! (кідае аб стол   кнігу. Рыгор і Габрусь рагочуць).</p>
<p>Рыгор (да Габруся). Загуліваецца Антось.</p>
<p>Габрусь. (Нізка апускае галаву)   А мы с табою – святыя!</p>
<p>Антось (да Бэркі) Ну, пугач ты дупляны, кнігаед дурны! Скажы мне: колькі раз ляжа  іголка  ад Нясвіжа да Міра? Гэтага не напісана ў тваёй галаве? Га?</p>
<p>Б эр к а. Не лічыў!</p>
<p>Антось. А што крапчэй жыцця і смерці? Скажы мне, пісьменны!.. А скажы, чаму я плачу там, дзе трэба смяяцца, і смяюся тады, калі трэба плакаць?</p>
<p>Бэрка. Ну, бо у цябе такая натура.</p>
<p>Антось. Натура, натура! Быў салдат Батура, у  яго была кепская натура. Чаму ён салдат Батура?</p>
<p>Бэрка. (Ускідае плячыма, не знае, што сказаць).</p>
<p>Антось. Уй, заткала старое! (Ідзе да Леі). Ну, Лея, давай руку, – пагадаю.</p>
<p>Лея. Не трэба, не трэба, – не хачу!</p>
<p>Антось. Калі кажу давай, то давай! (Сілаю бярэ руку, углядаецца. Крывіць галаву і так і гэтак). Доля твая, як жыта у Канцывалоках. Шчасце  тваё асталося ззаду. Ты ідзеш да яго, але міма, пазіраеш яму ў вочы, а бачыш яго спіну. Сэрца тваё неспакойна; думкі твае займае мужчына светлага воласу, каторы любіць выпіць.</p>
<p>Лея. (смяецца). Можа гэта ты, Антось?</p>
<p>Антось. Так і ёсць; рука гэтак паказвае. А Бэрку ты не любіш, – яго і любіць няма за што.</p>
<p>Бэрка. (Намысліўшыся), Ну, Антось: пытаў ты мяне, запытаю і я цябе. Скажы, сколькі сабака носіць у сабе страву?</p>
<p>Антось. Столькі сколькі ты над бубляю сядзіш. (Рыгор і Габрусь смяюцца).</p>
<p>Бэрка. А чаму у курыцы вочы закрываюцца знізу?</p>
<p>Антось. А чаму у цябе нос наперадзе, а не на патыліцы? Дурак ты! што ты пытаеш?   Такая яе урода.</p>
<p>Бэрка. А вот і не ведаеш.</p>
<p>Антось. Больш я забыўся, як ты знаеш.</p>
<p>Габрусь. (да Антося). Хадзі, дзядзька, да нас!</p>
<p>Антось. Дык што будзе?</p>
<p>Габрусь. Нічога не будзе, пасядзіш з намі, чарку вып’еш.</p>
<p>Антось. Змілаваліся! Дзякуй вам, дзеткі!.. Ідзіце вы к чортавай матары з вашай гарэлкай. У мяне свая ёсць. (Мацае кішэні). Нябось, ніхто не захацеў з дзядзькам паздароўкацца – брыдка! Антось – п’яніца, Антось – лайдак, на Антося дзеці пальцамі паказваюць... Дзе ж мая пляшка, трасца яе долі?.. Бэрка! на што забраў гарэлку?</p>
<p>Бэрка. Я не п’яніца, Антось.</p>
<p>Антось. Эх, Бэрка, Бэрка! Святым хочаш быць, законы талмудаў   спаўняеш, а   Антосю   запускаеш шпількі.  Ну што-ж?</p>
<p>Лея. Можа у пільчаку твая гарэлка?</p>
<p>Антось. От што знача сэрца кабеты, каторая любіць. Ты, Лея, будзеш у раю, а Бэрку – гула асмаленая. Дай пацалую цябе. (Лея уцякае) Бэркі баіцца! (Падымае пільчак) Губляў я гарэлку многа раз, але яна не прападала. А гарэлка згубіла мяне адзін раз, і я не знайду сябе. (Цягне з бутэлькі. Стаіць колькі мамэнтаў, апусціўшы галаву, потым паважна уздымае яе, абводзіць усіх). Выбачайце, хлопцы! Выбачай і ты, Бэрка... Я не са злосці – натура мая такая... (Зразу другім тонам) Эх, каб я быў пісьменны! Напісаў бы я пра наша цёмнае мужычае жыццё, ды як напісаў бы: слязьмі і кроў’ю! Вам смешна: Антось – камедыянт, пацяшае вас і вы смяецеся! Але ці бачылі вы, як Антось  плакаў? Але ці чулі вы, як Антось праклінаў час,   калі ён нарадзіўся на свет, долю сваю сабачую?... Эх, свінячае жыццё! (Скрыгіча зубамі). I каму карысць з мяне? Жыў я, жыў, лік гадам згубіў. Сыны паўміралі, унукі гібеюць. А жонка?.. (Задумваецца). Ты б і дагэтуль жыла, мая сівая  галубка, і мяне б пахавала. Але ці мала адабраў я твайго здароў’я? Ці не ты гэта тулялася   па завуголлю ў адной бялізне, як у маёй галаве бушаваў хмель?.. Сабака я, печаны гад, забойца!.. Хата   мая спусташылася, вакруг усе павыміралі, а я адзін...   Я – адзін!  Мне жудасна ў хаце маёй!.. Адна толькі ты са мною, атрута мая,  ты – мая пагібельніца! (Трасе бутэлькай) Ты згуба мая! З-за цябе калаціў я сям’ю маю, з-за цябе паганая! (Замахіваецца бутэлькай). Не, не хопіць сілы разбіць цябе. (Зноў цягне з бутэлькі) Чорт мяне павенчаў с табою! (садзіцца за стол). Пасуньцеся, хлопцы! (Рыгор і Габрусь даюць месца Антосю. Антось паставіў бутэльку на  стол,   сціскае рукамі галаву. Цела яго трасецца ад здушанага плачу. Габрусь і Рыгор пераглядаюцца)</p>
<p>Габрусь (Рыгор у) «Чарка ўсё на свеце робіць»... (Моцна задумваецца).</p>
<p> </p>
<center>ЗАСЛОНА.</center>
<p> </p>
<p> </p>
<p> </p>
<h3><a id="chapter2"></a>З’ява  другая.</h3>
<p> </p>
<p>Ноч у лесе. Ціш, жуда. З глыбіны лесу нясуцца неясныя, таемныя зыкі. Крычыць сава: «Кі-гі! кі-гі!» У пушчы як бы хтось пераклікаецца: Гу-гу-гууу!» З-за хмар калі-ні-калі выплывае месячык ды зноў нырае ў хмаркі. Антось, Габрусь і Рыгор ідуць праз лес. Гарэлка водзіць Антося ў бокі. Габрусь і Рыгор падтрымоўваюць яго.)</p>
<p>Антось. Стойце!.. стойце, сокалы мае турэцкія! (Упіраецца, падаецца назад. Усе застанаўляюцца. Антось перастае дзівачыць, пільна углядаецца ў лес).</p>
<p>Рыгор. Тут у дзень нічога не убачыш, а дзядзька у ночы хочыш нешта згледзіць.</p>
<p>Габрусь. Хадземо, дзядзька, памалу.</p>
<p>Антось. (Ціха, спаважна, нікога не слухаючы). А ці не здаецца вам, хлопцы... (прыслухіваецца) Ссс!.. (падымае палец у гору. Габрусю раптоўна робіцца чагось страшна).</p>
<p>Габрусь. Ну, пашоў ужо вар’яцець! Даўно пара быць дома... (да сябе). Згарэла б яна, гэта гарэлка, і вы разам з ёю!</p>
<p>Антось. А ці не здаецца вам, сыны мае,   што мы не па  той     дарозе ідзем, га? (Усе ўзіраюцца на дарогу).</p>
<p>Рыгор. Здаецца – тая, а можа і  не тая!</p>
<p>Габрусь. (З усмешкаю) А ці не ўсё   роўна нам? Мы даўно бадзяемося не па  тых дарогах, кудою ходзяць добрыя людзі.</p>
<p>Антось. Унь куды гне, злодзяй! (Б’е злёгка па яго плечу). Ты праўду кажаш сын мой: сышлі нашы калёсы з каляінаў. Ну, і чорт іх бяры: як ні пакоцяцца, а за манапольку зачэпяцца. [Спявае.]</p>
<p>«Ой хадзем да дому,	Зарэжам ката,</p>
<p>Не скажам нікому,	Бо наш кот – сірата.»</p>
<p>Габрусь [Злосна]. Не вый ты, дзядзька: ваўкоў яшчэ пасклікаеш.</p>
<p>Антось. Гэ, брат, цяперашнім светам лепш з ваўкамі жыць, чым з людзьмі, бо што цяпер чалавек? Ноль! пацяруха!</p>
<p>Габрусь.   Ну, годзі,   годзі! Пойдзем, дзядзька!</p>
<p>Антось. [Штось успомніўшы]. Стой! стой! А я такі склічу ваўкоў, паваблю іх! Колісь, брат стражнікаваў, з князямі на мядзведзяў хадзіў. О-о-о! [Бяжыць з дарогі у гушчар і вые па-воўчы, згарнуўшы кулакі ў трубу. Габрусь і Рыгор слухаюць. Антось вые, як воўк; вые доўга, сперша ціха, потым ўсё усіляе голас і канчае страшным, жудасным завываннем].</p>
<p>Габрусь і Рыгор [разам] Кінь, дзядзька, бо не добра слухаць – няма  чаго жартаваць з імі.</p>
<p>Антось. (Сумна) I воўк у лесе не хоча адгукнуцца мне.</p>
<p>Габрусь. [Цягне Антося за рукаў]. Ну, хадземо, дзядзька, даволі дзівачыць!</p>
<p>Антось. Ідзі, дружа! ці ж я цябе трымаю? А мне некуды. Каму я патрэбны!? А патрэбен, – то той і сам прыдзе да мяне, калі я яму патрэбен буду. [Памаўчаўшы]. Душа мая баліць, косці скрыпяць, і кішкі бурчаць; трэба зрабіць папаску – ногі не служаць. Садзіся, кампанія мая, чуць не родная [садзіцца на дол, мацае кішэні]. Захапіў с сабою жывучай і гаючай вады. [Дастае бутэльку з гарэлкай]. Во яна!</p>
<p>Габрусь [плюе і сярдзіта адварочваецца]. А каб ты смалы напіўся! Ну, кінь, дзядзька! дома вып’еш. [цягне Антося, той вырываецца].</p>
<p>Рыгор. Ну, няхай сапачыне чалавек. Што ты прыстаў, як смала? Не табе, здаецца, равеснік (Ласкавей). Пасядзімо крыху, пакурымо, сапачынем. (Садзіцца каля Антося, Габрусь адыходзіцца ад іх,  разглядае месца).</p>
<p>Антось. Ну, Рыгор: здароў будзь! [цягне з бутэлькі]. Вантробы яна ужо мне папаліла.</p>
<p>Рыгор. То навошта яе піць?</p>
<p>Антось. [Ціха]. Не магу... Ты не ведаеш гэтага [Стукае ў грудзі). Баліць у мяне, ссе мяне нешта, душа ные! Нейкі злы дух залез  сюды і не дае мне спакою! О, Божа літасцівы! Дакуль будзе пакута мая? [Апускае галаву].</p>
<p>Габрусь. [Пакідае кампанію,   ідзе  па дарозе, прыглядаецца, прыслухіваецца]. Не, – зоймешся з імі, ніколі да дому не трапіш. Але і праўда, ці тая гэта дарога? А спытаць няма у каго. (Раптоўна  астанаўляецца: ў перадзе неясна абазначаецца фігура. З мроку выходзіць чалавек, пад пахаю торба, ў руках палка, ідзе падскокам, высока падымае ногі і громка тупае; зямля глуха аддае крокі невядомага). Адкуль, чалавеча?</p>
<p>Невядомы. З багны-балота, з сухога чарота, дзе чэрці святых спакушаюць.</p>
<p>Габрусь. (Спалохаўшысь). Не ведаю, што гаворыш, чалавек! Ты мне скажы, куды зайду я, пайшоўшы па гэтай дарозе?</p>
<p>Невядомы. На могілкі.</p>
<p>Габрусь.  На якія могілкі?</p>
<p>Невядомы. А на тыя, адкуль ніхто назад не ходзіць.</p>
<p>Габрусь. Тьфу, згінь ты! (Хрысціцца).</p>
<p>Невядомы. А мне перадалі гасцінчыку для  цябе. На! [Згартае і дае Габрусю у нос фігу].</p>
<p>Габрусь. [Адскаківае. Невядомы ідзе далей, заліваючыся ціхім рогатам]. Божа мой! Куды зайшлі  мы! [Ідзе да Антося і Рыгора. Антось сядзіць, як анямянелы, Рыгор ляжыць на спіне. Да Рыгора]. Рыгор, уставай, браток: Бог ведае, куды мы зайшлі. Тут страшнае месца, і  Бог адступіўся  ад яго – тут прайшла здань, а можа і сам д’ябал; ўласныя вочы мае  бачылі яго!</p>
<p>Антось. (ІІадымае галаву, абводзіць вачыма селян і лес). Ты кажаш: «Куды мы зайшлі?» Вот тут і ёсць точка! Хіба ж мы самі зайшлі? Нас вёў нехта, а мы, як сабакі на ланцугу, пакорна ішлі за ім.</p>
<p>Габрусь. Што ты, дзядзька! Ахамяніся!</p>
<p>Антось. [раптоўна зрываецца з месца, сціскае кулак, скрыгіча зубамі, крычыць нема]. Вон! вон яе адгэтуль! (Бяжыць, як бы каго ловіць і хоча рынуцца на яго).</p>
<p>Рыгор. [Трасе Антося] Дзядзька! Дзядзька! Перахрысціся ты, Бог  с табою!</p>
<p>Антось. Я задушу яе, згубу маю!</p>
<p>Рыгор. Каго? Гэта у цябе здань, дзядзька, з гарачкі [Габрусь трасецца, як асінавы ліст, хрысціцца сам і хрысціць Антося].</p>
<p>Антось. Цеш, дзеткі, цеш! [Злосна]. Адступіся ад мяне: я душу прадаў чорту!</p>
<p>Габрусь і Рыгор. [Адскаківаюць, як апараныя] Што ты?.. А Божа!..</p>
<p>Антось. (Углядаецца у цемянь) Вот яна, во! (паказывае рукою на гушчар). Стаіць, халернае мяса!</p>
<p>Габрусь. (Да Рыгора) Ты бачыш? Там  хтось стаіць... варушыцца!</p>
<p>Рыгор. (Хаваецца за спіну Габруся). Пан Бог з намі, Дух Святы! Тфу, згінь, прападзі! (Усе ўтрох пазіраюць у лес. З гушчару павольна з’яўляецца жанчына. Ні рук яе, ні ног, ні  твару не відаць. У колькі кроках цень застывае).</p>
<p>Антось. Чаго ты прышла сюды? Што табе тут трэба?</p>
<p>Здань. А як табе сказаць? Прыйшлі мы да цябе на суд.</p>
<p>Антось. Хто – мы?!</p>
<p>Здань. Я і яна.</p>
<p>Антось. А, чорт вашага бацьку і мацеру ведае! Мала на свеце ўсякіх патаскух?</p>
<p>Здань. Ой, як ты лаешся! А яшчэ добры знаёмы!</p>
<p>Антось. Які я твой знаёмы? Брыда ты!</p>
<p>Здань. Ха-ха-ха! Вот табе і на! Ды ты ж   без мяне ніводнага дня не пражыў, ты,   калі   хочаш, крыху мой бацька.</p>
<p>Антось. А прападзі ты, такая дачушка!</p>
<p>Голас з  лесу. Захочаш – і прападзе. Мяне то ты не знаеш, але я неадступна сную за   табою,   як твая цень, як верная служка твая;  кожную   мінуту шапчу я табе: «Кінь, Антось, сваю натуру, будзь ты  чалавекам!</p>
<p>Антось. А гэта што яшчэ за прыяцель такі?</p>
<p>Здань. А ты і разваж нас... Мы даўно ужо калоцімся з ёю. Я –Манаполька, я – Выпівоха;  яна – Цвярозая пані.</p>
<p>Антось. [Трэ лоб]. Ну, загадаюць загадку, хоць Бэрку з бубляю кліч на падпамогу.</p>
<p>Здань. Гэта цвярозая імасць пілуе мяне і пілуе. «Ты, – кажа –людская згуба, ты – няшчасце людскае.» Так гэта, ці не? Скажы па-праўдзе, Антоне: калі табе весяла і ты спяваеш – ці тагды, калі ты п’яны, ці тады, як ты цвярозы.</p>
<p>Антось. (Хітруе). Ні заўсёды чалавек спявае з радасці. Быў у мяне знаёмы, дзяк Ралькоўскі, царства яму нябеснае: той спяваў заўсёды, бо ён з гэтага хлеб еў. Раз, беднага, падашукаў Антось Лузун. Панёс прадаваць дзякавы боты, каб разам прапіць іх. Боты то ён прадаў, але прапіў іх без дзяка – і панюхаць таму не даў. Пашоў дзяк хаваць умерлага, стаіць у выступках, – холадна, троха не плача, а цягне: «Са святымі супакой!»</p>
<p>Здань. Ты не тое гаворыш, што думаеш. Ну, што ж? Людзі заўсёды забываюць дабро. Але ж трэба быць справедлівым. Хіба забыўся, да каго прыхіляўся ты, калі табе было горка на душы? Помніш – быў пажар? Усё пагарэла, сам выскачыў з хаты,  у чым стаяў, чуць жывымі былі выхвачаны дзеці, не было за што рук зацяць, і ты хадзіў пануры, як бы на табе зямля лежала. А людзі вакруг былі так чэрствы на тваё гора, так чэрствы! I душа твая ачэрствела, ацвярдзела тваё сэрца, Божы свет стаў табе не мілы, і не рад быў ты жыццю. А хто усцешыў цябе? Хто адагрэў тваё сэрца? Цвярозым ты  месца не знаходзіў сабе, а выпіў – ты стаў другім чалавекам, і свет адмяніўся, і гора тваё паказалася жартамі.</p>
<p>Антось (стаіць унурыўшыся). Нечага сказаць, жыў Антось Лата, рай было яго жыццё. У-у-х! У друзачкі пабіць... (пакорна). А каго? – (Схіляе голаў).</p>
<p>Рыгор. Згавары ты, дзядзька, пацеры і супакойся: гэта нячыстая сіла чмуціць цябе.</p>
<p>Габрусь. (Цягне Антося за руку). Хадзем борздзенька з гэтага заклятага месца!</p>
<p>Антось. Маліцеся вы, а мяне Бог не ўчуе. Грэшны я, сакалы мае: і турэцкі Бог не захоча з Антосем кампанаваць (махае рукамі). Адчапіцеся ад мяне,  хлопцы: я ўсім хачу насы уцерці, і сам смаркатым застаўся.</p>
<p>Здань. Дык ці можна разлучацца нам с табою, мой дружа, калі мы так моцна звязаны! I не адно здарэнне у тваім жыцці не адбывалася без мяне. Першы твой крык, каторым ты спатыкаў жыццё, далятаў і да маіх вушэй, і я шла, як добрая госця, і несла с сабою. радасць для ўсіх. Са мною заўсёды весялей, бо я разаграваю кроў,  адганяю  сумныя думкі і развязываю язык. Не ладзіцца справа, клічуць мяне, і я усіх пагаджу... Скажы ж, чалавеча, ці маю я права на пашану людскую?</p>
<p>Антось. (Круціць галавою). Складна гаворыш, як у сцяну лепіш. Была у мяне рыжая сучка, то і тая так не брахала (рагоча). Эх,   Антось,  Антось! Раскідаеш ты залатыя слоўкі, але хто збярэ іх? Паслухайце-ж мяне, мае прыхільныя  прыяцелькі.  Быў на свеце музыка-дудар.   I меў ён дудку, ды такую прыўдалую і так яна жаласна іграла, што без  плачу ніхто не мог яе слухаць: такое сэрца ўлажыў у яе дудар. Дык заўсёды іграла яна жаласна. А калі хто хацеў весялейшых спеваў, то для тых у дудку укладалі другое сэрца... Ці была гэта дудка шчасліва?.. Ты адбірала у мяне маё сэрца, наліваючы вантробы мае гэтаю атрутаю... Чуеш ты? Я клічу у сведкі гэту сляпую ноч, гэты лес адвечны,   месячык ясны і далёкія зоры: будзь ты   праклята! На вечныя  векі праклінаю цябе, чортава служка!.. У апошні  мой час вы прышлі насміхацца з мяне. Вам мала   насміхання над цэлым маім  жыццем. (З не сваёю сілаю вырываецца з рук селян, і як пружына, кідаецца  на здань і падае на дол... Пачынае світаць, ў лесе шарэе. Антось ляжыць, ні  варушыцца. Габрусь  і Рыгор падбегаюць да Антося)</p>
<p>Рыгор. Дзядзька, дзядзька!</p>
<p>Габрусь (ў дзікім страху)   Нежывы!  Антось ляжыць ніцма. Габрусь і Рыгор стаяць паабапал, пазіраюць адзін на другога).</p>
<p> </p>
<p>ЗАСЛОНА.</p>
<p> </p>
<p> </p>
<p><i>Тарас Гушча</i></p>
<p> </p>
<p>[1917]</p>
<p> </p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>