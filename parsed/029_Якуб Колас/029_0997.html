<div class="container">
<div class="book-utils">
<div id="qrcode"></div>
<a href="/Jakub_Kolas/Jakuju_karysc_prynosiac_nam_ptuski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Якую карысць прыносяць нам птушкі -->
<h2><a href="http://knihi.com/Jakub_Kolas/">Якуб Колас</a></h2>
<h2>Якую карысць прыносяць нам птушкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гуляў вучыцель з сваімі вучнямі ў полі. Выйшаўшы з душнае школы на прыволле, на прастор, дзеці весела бегалі, крычалі, даганялі адзін аднаго. Іх маладыя галасы радасна разліваліся ў полі.</p>
<p>Вось адзін вучань спужаў птушку. Ён падняў ужо камень, каб шпурнуць ім у яе. У яго не было ні злосці, ні жадання забіць бедную птушачку, а проста так хацеў кінуць каменем, бо рукі свярбелі, і магло стацца, што камень гэты папаў бы ў нявіннае Божае стварэнне. Вучыцель заўважыў і стрымаў вучня.</p>
<p>– Кінь камень! – сказаў вучыцель.</p>
<p>Вучань кінуў камень на зямлю.</p>
<p>– Ну, а цяпер ты скажы нам, за што ты хацеў забіць птушачку?</p>
<p>Вучань маўчаў, апусціўшы вочы. Ён і сам не мог растлумачыць сабе, за што ён хацеў забіць птушку.</p>
<p>– Птушкі – нашы добрыя прыяцелі, – сказаў вучыцель, – і не ганяць і біць іх трэба, а трэба старацца даць ім прытулак, апеку, любіць іх. Птушкі бароняць нашы сады, поле, гаі, лясы ад шкодных чарвей і мошак. Каб не было птушак, то развялося б так многа чарвей і мошак, што ад іх пагінула б уся праца гаспадара. Ці за гэта трэба ганяць і зніштажаць птушак?</p>
<p>А колькі ажыўлення і хараства прыдаюць яны нашай прыродзе? Успомніце, як ахвотне вы слухаеце вясною дзіўную песню салаўя, як заліваецца ён у ціхі, цёплы вечар вясны ў кустах над ручайком; срэбраныя трэлі жаваранка ў высокім небе, мілы шчэбет ластаўкі, чыліканне ўсякіх птушак, ад каторых гамоніць кожны кусцік, гай і лес.</p>
<p>Кожны з вас, дзеці, любіць жыццё, і яго трэба любіць, бо гэта любоў скрашывае чалавеку самыя цяжкія і трудныя мінуты яго жыцця. Не толькі чалавек, а і птушка, і ўсякае Божае стварэнне мае гэту любоў, усім роўна хочацца жыць на свеце і ўзяць ад жыцця і радасць, і гора, і ўсё тое, з чым спатыкае яно кожнага. Чалавек – тое ж Божае стварэнне, толькі самае разумнае меж усімі, і кожнае стварэнне мае такое ж права на жыццё, як чалавек. I той чалавек, каторы адбірае права гэта ад другіх, уніжае сам сябе. Дык не адбірайце ж, дзеці, таго права, каторае дано і вам, і іншаму стварэнню Божага свету. Ніколі не марнуйце чужога жыцця і шчасця.</p>
<p>Старайцеся вучыцца не толькі ў школе па кнізе, а вучыцеся і па кнізе Божае прыроды, каб знайсці сваё мейсца меж другіх Божых твораў, – закончыў сваю мову вучыцель.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>