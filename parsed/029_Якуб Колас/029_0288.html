<div class="container">
<div class="book-utils">
<div id="qrcode"></div>
<a href="/Jakub_Kolas/Z_piesien_adzinokaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З песень адзінокага -->
<h2><a href="http://knihi.com/Jakub_Kolas/">Якуб Колас</a></h2>
<h2>З песень адзінокага</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p> </p>
<p>Я – адзін, жыву без дому,</p>
<p>Сам сабе я першы пан,</p>
<p>Галавы не гну нікому,</p>
<p>Не схіляю гібкі стан.</p>
<p> </p>
<p>Я — адзін, нічым не скован,</p>
<p>Вольны я, бы дух палёў,</p>
<p>Ад разбойнікаў захован,</p>
<p>Ад усякіх зладзяёў.</p>
<p> </p>
<p>Я — адзін, нічым не звязан,</p>
<p>Мне няма над чым карпець,</p>
<p>Свет нідзе мне не заказан,</p>
<p>Вольны ўсюды я ляцець.</p>
<p> </p>
<p>Скарб мой — рукі, конь мой — ногі,</p>
<p>Як пайду — сам чорт не брат,</p>
<p>Кій у рукі — і з дарогі</p>
<p>Без нуды зірну назад.</p>
<p> </p>
<p>Даражэй за ўсё — свабода.</p>
<p>Дык што плакацца дарма?</p>
<p>Воля, воля! Толькі шкода,</p>
<p>Што цябе нідзе няма.</p>
<p> </p>
<p>7/ІІІ 1910</p>
<p> </p>
<p> </p>
<h3><a id="chapter2"></a>2</h3>
<p> </p>
<p>Эх, нашто ўздыхаць па волі,</p>
<p>Калі я не маю долі,</p>
<p> </p>
<p>Калі марна годы трачу,</p>
<p>Калі сэрца у смутку плача?</p>
<p> </p>
<p>Знаць, няшчасным урадзіўся,</p>
<p>Што свет белы зачыніўся,</p>
<p> </p>
<p>Зачьшіўся, збегся клінам...</p>
<p>Горка быць мужычым сынам!</p>
<p> </p>
<p>Багач ззяе ў пазалоце,</p>
<p>Мужык бедны мрэ ў бядоце,</p>
<p>У мядалях «зубр» багаты,</p>
<p>А ты носіш адны латы.</p>
<p> </p>
<p>Бо мужычы сын пахілы</p>
<p>Роўнасць мае... у магіле.</p>
<p> </p>
<p>4/Х 1908</p>
<p> </p>
<p> </p>
<h3><a id="chapter3"></a>3</h3>
<p> </p>
<p>Я не маю сваёй хаткі,</p>
<p>Я не помню роднай маткі.</p>
<p> </p>
<p>Рос я круглым сіратою,</p>
<p>Як той дуб, што над вадою.</p>
<p> </p>
<p>Мяне матка не люляла,</p>
<p>Казак, песень не спявала.</p>
<p> </p>
<p>Чуў я толькі песні бору,</p>
<p>Гадавала мяне гора.</p>
<p> </p>
<p>Хоць нядоля мяне гнала,</p>
<p>Ўсё ж мне сілы не зламала:</p>
<p> </p>
<p>Ці ж я ростам не высокі?</p>
<p>Ці ж у грудзях не шырокі?</p>
<p> </p>
<p>Валасы да плеч густыя,</p>
<p>Мае рукі, як стальныя,</p>
<p> </p>
<p>Спрытна рэжу дол сахою,</p>
<p>Здатны ў лузе за касою!..</p>
<p> </p>
<p>Толькі ж дол чужы капаю,</p>
<p>Толькі долі я не маю!</p>
<p> </p>
<p>Ой, пайду, пайду я ў поле,</p>
<p>Загукаю:  «Дзе ты, доля?</p>
<p> </p>
<p>Дзе ты, шчасце? Адгукніся,</p>
<p>Ка мне тварам павярніся!»</p>
<p> </p>
<p>Толькі ж ціха-ціха ў полі,</p>
<p>Толькі вецер дзьме паволі:</p>
<p>«Дарма жыцце тваё гіне,</p>
<p>Няма долі бедачыне!»</p>
<p> </p>
<p>29/І 1909</p>
<p> </p>
<p> </p>
<h3><a id="chapter4"></a>4</h3>
<p> </p>
<p>Што тужыць, гараваць?</p>
<p>Маю сілу ў руках —</p>
<p>Хлеб змагу даставаць,</p>
<p>Хіба праца мне страх?</p>
<p> </p>
<p>Я — адзін, я — здароў,</p>
<p>Месца ўсюды мне шмат,</p>
<p>Захацеў — і пайшоў,</p>
<p>Пыл узняўшы з-пад пят,</p>
<p> </p>
<p>Гаспадарку сваю</p>
<p>Ўсю з сабою вазьму.</p>
<p>Песню я запяю —</p>
<p>Раскатурхаю цьму.</p>
<p> </p>
<p>Што мне гнуцца ў дугу?</p>
<p>Каму шапку знімаць?</p>
<p>Няўжо ж я не змагу</p>
<p>Сам сябе падтрымаць?</p>
<p> </p>
<p>Волен свет мне кругом,</p>
<p>Дзе прайду — будзе знак,</p>
<p>Дзе прылёг — там і дом,</p>
<p>Кожны бедны — сваяк.</p>
<p> </p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>