<div class="container">
<div class="book-utils">
<div id="qrcode"></div>
<a href="/Jakub_Kolas/Vorah_nie_dremle.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 28.11.1937 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вораг не дрэмле -->
<h2><a href="http://knihi.com/Jakub_Kolas/">Якуб Колас</a></h2>
<h2>Вораг не дрэмле</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стань, глянь на захад, паслухай:</p>
<p>Чуеш ты шум патайны?</p>
<p>Чуеш, як воража, глуха</p>
<p>Сунецца ценем разруха —</p>
<p>Постаць пажараў, вайны?</p>
<p> </p>
<p>Слухай — на Ўсходзе Далёкім:</p>
<p>Чуеш, як вые шакал?</p>
<p>Злодзей разбойніцкім крокам</p>
<p>Лезе і навідавоку</p>
<p>Правіць крывавы свой шал.</p>
<p> </p>
<p>Чуеш, як ляскаюць косці?</p>
<p>Голад вандруе ў паход.</p>
<p>Ліха няпрошанай госцяй</p>
<p>Ходзіць, аслепшы ад злосці,</p>
<p>Ладзіць пусты карагод.</p>
<p> </p>
<p>Чуеш ты — гар’ю дыхнула?</p>
<p>Бачыш ты — пыл і імжа?</p>
<p>Цень паўстае Калігулы,</p>
<p>Бой барабаннага гулу</p>
<p>Коціцца з-за рубяжа.</p>
<p> </p>
<p>Прошласці смродныя трупы</p>
<p>Пошасць па свеце нясуць,</p>
<p>З жорсткай развагаю, тупа</p>
<p>Нішчаць сядзібы, халупы,</p>
<p>Супраць жывых паўстаюць.</p>
<p> </p>
<p>Бродзяць зладзюгі сукрыта,</p>
<p>Шпегі і зграі начніц,</p>
<p>Змовы вядуць ядавіта, —</p>
<p>Слінай шалёнай разліта</p>
<p>Злоба замежных сталіц.</p>
<p> </p>
<p>Ткуць на нас ворагі сеці,</p>
<p>Зброю куе на нас зброд.</p>
<p>Цесна ім з намі на свеце:</p>
<p>Сонца іх нашае слепіць,</p>
<p>Гне іх наш росквіт, узлёт.</p>
<p>Падаюць гнілі падпоры —</p>
<p>Часы паклалі свой знак.</p>
<p>Чуюць пагібель пражоры:</p>
<p>Гаснуць іх сонца і зоры,</p>
<p>Тоне ў імгле іх маяк.</p>
<p> </p>
<p>Станем жа чуйна на варту</p>
<p>Нашай зямлі і граніц!</p>
<p>Стрэнем іх сталінскім гартам,</p>
<p>Біць будзем крэпка, упарта</p>
<p>Дзікіх вандалаў, начніц!</p>
<p> </p>
<p>28/ХІ 1937</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>