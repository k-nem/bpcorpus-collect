<div class="container">
<div class="book-utils">
<div id="qrcode"></div>
<a href="/Jakub_Kolas/Sialanskaja_rada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1909] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сялянская рада -->
<h2><a href="http://knihi.com/Jakub_Kolas/">Якуб Колас</a></h2>
<h2>Сялянская рада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Скончан дзень. За стол паселі –</p>
<p>Дужая сямейка!</p>
<p>Незайздросная патрава:</p>
<p>Бульба ды куцейка.</p>
<p> </p>
<p>Павячэраўшы, мужчыны</p>
<p>Люлькі закурылі</p>
<p>I аб справах аб сялянскіх</p>
<p>Ўсе загаварылі.</p>
<p> </p>
<p>Даў вясну Бог, а з вясною</p>
<p>Праца надыходзіць.</p>
<p>Гэта праца іх галовам</p>
<p>Думак шмат наводзіць.</p>
<p> </p>
<p>Поля мала, ды і тое</p>
<p>Хоць бы ў адным месцы,</p>
<p>А то — дзе яно? За светам,</p>
<p>Гною не падвезці,</p>
<p> </p>
<p>Не ўзараць у сваю пору,—</p>
<p>Так і прападае,</p>
<p>А пасееш — няма толку,</p>
<p>Што ж, зямля пустая!</p>
<p> </p>
<p>– Я казаў бы,— пачынае</p>
<p>Дзед, абросшы мохам,—</p>
<p>Картаплянішча  ад лесу</p>
<p>Высеяць гарохам.</p>
<p> </p>
<p>– Ну але, і я так думаў,</p>
<p>I там больш зацішку,—</p>
<p>Падтрымаў старога дзеда</p>
<p>Сын жанаты, Грышка.</p>
<p>– А  «Асінкі»  ад дарогі</p>
<p>Трэба заскародзіць:</p>
<p>Як патрапіш пад пагоду,</p>
<p>Можа, грэчка ўродзіць.</p>
<p> </p>
<p>– Ну, якая ўжо там грэчка! –</p>
<p>Брат малодшы кажа,—</p>
<p>Ветрам выдзьме! Не паспеўшы,</p>
<p>Ўся на пні паляжа.</p>
<p> </p>
<p>– Хоць мякіна  свінням будзе,</p>
<p>Подсціл, корм каровам.</p>
<p>На хвілінку гоман сціхнуў,</p>
<p>Думаюць галовы.</p>
<p> </p>
<p>– А для льну пакінуць, можа,—</p>
<p>Голас гаспадыні,—</p>
<p>Два загончыкі ў  «Навозах»</p>
<p>Або пры лагчыне.</p>
<p> </p>
<p>– Для льну месца там падобна,</p>
<p>Толькі трэба гною.</p>
<p>– Ну, а з пусткаю што будзе?</p>
<p>Сеяць ярыною?</p>
<p> </p>
<p>Ці ў папар на лета пусцім? —</p>
<p>Грышкаў брат пытае.</p>
<p>Пэўна ж так. Хай у папары</p>
<p>Лета пагуляе...</p>
<p> </p>
<p>Зацягнулася далёка</p>
<p>Гэта іх гаворка,</p>
<p>I як розум ні павернеш,</p>
<p>Ўсюды выйдзе спорка:</p>
<p> </p>
<p>Там пясок і камяніца —</p>
<p>Кепска для ячменя:</p>
<p>На адну кальвінку збожжа</p>
<p>Зелля больш як жменя.</p>
<p> </p>
<p>Там занізка, дождж размые</p>
<p>I зямля сцаглее.</p>
<p>Там высока, сонца спаліць,</p>
<p>Без пары саспее.</p>
<p>А дзе б можна што пасеяць</p>
<p>На якім загоне,</p>
<p>Дык там куры падрасуюць,</p>
<p>Паталочаць коні.</p>
<p> </p>
<p>Эх, вясенька галадненька!</p>
<p>Каб ты толькі знала,</p>
<p>Колькі думак селяніну</p>
<p>Нанесла, нагнала!</p>
<p> </p>
<p>[1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>