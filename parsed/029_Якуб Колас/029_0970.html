<div class="container">
<div class="book-utils">
<div id="qrcode"></div>
<a href="/Jakub_Kolas/Starasta.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1914] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Стараста -->
<h2><a href="http://knihi.com/Jakub_Kolas/">Якуб Колас</a></h2>
<h2>Стараста</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>– Ты ведаеш, хто я? Ведаеш?</p>
<p>– Чаму ж не ведаю: ты наш стараста.</p>
<p>– Стараста! Я – стараста, ста-а-ра-ста! – Пры гэтым стараста падняў угару палец, уставіўся ў адно месца, як бы ахопліваючы цалкам усю веліч свайго чына, сваёй улады, магутнасці.</p>
<p>Гэты агляд упаіў старасту, галава яго закружылася яшчэ больш, і ён у парыванні нейкай дзікай радасці і буйства крэпка згарнуў кулак і грукнуў па стале. Пустая бутэлька падскочыла ўгару і са звонам скацілася пад стол.</p>
<p>– А ты ведаеш, што ёсць стараста?</p>
<p>Мікіта Булбатка, старастаў прыяцель і сябар па бутэльцы, да якога зварачаўся стараста са сваім пытаннем, сцеляпнуўся ўсім целам і з вялікім намаганнем узняў на старасту вочы. Замест аднаго старасты яму здалося па меншай меры з шэсць старастаў, і Мікіта не ведаў, каму з іх адказваць.</p>
<p>– Стараста, ну, і ёсць стараста, – прамовіў непаслухмяным языком Мікіта.</p>
<p>Але такі адказ не задаволіў і яго самога.</p>
<p>– Ты выбраны вобчаствам чалавек, значыцца, пастаўлены ад вобчаства, – вось  што ёсць стараста, – паправіўся Мікіта.</p>
<p>Стараста круціў галавою і яшчэ больш насядаў на пытанне, што ёсць стараста.</p>
<p>Мікіта зусім збіўся з панталыку і ўжо ў роспачы сказаў:</p>
<p>– Ты – наша начальства!</p>
<p>– Во, во! Праўду гаворыш, – падхапіў стараста, – то ўжо, калі пайшло на праўду, і я скажу табе праўду: ты – самы разумны ў вобчастве!.. Так гаворыць табе начальства. Люблю я разумных, страх, як люблю!.</p>
<p>Стараста і Мікіта перагнуліся праз стол і крэпка пацалаваліся. Мужчыны бліжэй падступілі да сяброў; гутарка гэтых выпівакаў пачынала пацяшаць іх. Смяшлівыя вочы Кандрата Гоцкі акінулі мужчын.</p>
<p>– Начальства з розумам цалуецца, – сказаў ён.</p>
<p>– А то ж я не начальства?! – павярнуў стараста малапаслушную галаву ў бок Кандрата.</p>
<p>– Хто ж гаворыць, што ты не начальства? Хіба не ведаем? Ці не ты з нас падаткі бярэш?</p>
<p>Стараста нізка апусціў галаву і слухаў і ў тых месцах, дзе пацвярджалася яго начальства, здаволена ківаў галавой.</p>
<p>– Ці не ты гоніш нас на работу? – гаварыў далей Кандрат, а стараста зноў калыхнуў галавою.</p>
<p>– Ці не ты павесткі нам падпісваеш і завяраеш? На стараставых губах з'явілася шчаслівая ўсмешка.</p>
<p>– I ты разумны, Кандрат! I ты і Мікіта. Гавары далей.</p>
<p>– Ці не цябе гэта Сальвэсь Канстантынаў гнаў з млёнам праз усю вуліцу?</p>
<p>Тут стараста ўзняў на Кандрата вочы.</p>
<p>– Што?! – спытаў стараста. Мужчыны зарагаталі.</p>
<p>– Ці не ты ў халоднай сядзеў, помніш, можа, – земскі пасадзіў?</p>
<p>– Маўчаць!!!</p>
<p>– Ці не ты гэта, як жабрак, нядоімкі збіраеш?</p>
<p>– Дурань! – крыкнуў стараста. – Дурань   ты!</p>
<p>– Няхай сабе дурань, а ты – папіхач, якое ты начальства? Пхае цябе пісар, пхае старшыня, земскі... Хто не хоча хіба, то той не пхае. Спытай хоць разумнага Мікіту.</p>
<p>Мікіта целяпнуў галавою, хацеў штось сказаць у абарону старасты, ды нічога не выйшла.</p>
<p>– А што, і Мікіта пацвярджае, што ты папіхач.</p>
<p>– Мікіта, праўда гэта? – спытаў стараста Мікіту.</p>
<p>Мікіта нічога не цяміў: яму цяпер было ўсё роўна; а як адно слова сказаць было лягчэй, то ён і сказаў:</p>
<p>– Праўда!</p>
<p>Мужчыны са смеху аж за жываты хапаліся.</p>
<p>– Калі Мікіта сказаў «праўда», то значыць праўда, бо Мікіта самы разумны ва ўсім вобчастве, – крычаў, рагочучы, стары Грышка.</p>
<p>Стараста грозна ўтаропіўся на Мікіту.</p>
<p>– Праўда?</p>
<p>– Праўда!</p>
<p>– Ах ты гіцаль! I ты мяне лаеш? Ты, хто маю гарэлку піў?!</p>
<p>Цяпер Мікіта сцяміў, што стараста яго лае. А калі чалавека лаюць, то чаго цярпець? Што доўга разбірацца?</p>
<p>– А-а-а ты не піў маю гарэлку, каб ты смалы напіўся? – прарваўся ў канцы Мікіта. – Жабіч ты! Ты думаеш, калі ты стараста, то ты ў мяне вялікая цаца? Пляваць я на цябе хачу, начхаць табе на галаву! Хрушч ты рыжы, жабіны начоўкі, падла смярдзячая, абармот, п'яніца! Акцызнік ты, во што!</p>
<p>Стараста і вушам сваім не верыў. Ён пазіраў асалавелымі вачамі і слухаў, як адчытваў яго Мікіта.</p>
<p>– Ты, ты мяне лаеш?! – устаў стараста, згарнуўшы кулакі. – Ды ці ведаеш ты, каго лаеш? Мяне, далжнасную асобу, пры спаўненні служэбных абязаннасцей? Ды я ж цябе ў Сібір запякаю, з вобчаства вышлю, на дзень у халодную пасаджу! Ды ты ведаеш, хто я? Людзі, будзьце сведкамі!</p>
<p>Стараста штось надумаўся, вылез з-за стала і, хістаючыся, рынуўся да дзвярэй. Пераступіўшы парог, ён з усёй сілы грукнуў дзвярыма. Доўгае крысо яго каптана папала між вушака і дзвярэй і зашчамілася. Стараста зразу пачуў, што яго нехта трымае.</p>
<p>– Пусці! – крыкнуў стараста і рвануўся, але крысо моцна было прышчэмлена. – Пусці, кажу. Адказваць будзеш за супраціўленне начальству.</p>
<p>Старастаў крык далёка разлягаўся па сяле. На гэты час ішоў з вудамі бацюшка лавіць рыбу. Бацюшка накіраваўся да старасты. Рвануўшыся з усёй сілы, стараста адарваў крысо. Ганак быў высокі, і стараста, як клубок, пакаціўся аж пад кузню.</p>
<p>Убачыўшы бацюшку, стараста, не ўстаючы з зямлі, з адарваным крысом, звярнуўся да яго:</p>
<p>– Бацюшка, будзьце сведкам, забіць мяне хацелі.</p>
<p>Бацюшка паківаў галавою:</p>
<p>– Ох, стараста, стараста! – I пайшоў вудзіць рыбу.</p>
<p> </p>
<p><i>[1914]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>