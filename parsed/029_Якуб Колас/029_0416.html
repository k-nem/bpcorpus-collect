<div class="container">
<div class="book-utils">
<div id="qrcode"></div>
<a href="/Jakub_Kolas/Moj_dom.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 13.04.1939 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мой дом -->
<h2><a href="http://knihi.com/Jakub_Kolas/">Якуб Колас</a></h2>
<h2>Мой дом</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Між ніў дарожкаю сляпою</p>
<p>Іду я мернаю ступою</p>
<p>I разглядаюся кругом.</p>
<p>Пад ясна-сіняю страхою</p>
<p>Чыеюсь дбалаю рукою</p>
<p>Збудован мне прасторны дом.</p>
<p> </p>
<p>Утульна ў ім, дабра ў ім поўна,</p>
<p>I ўсюды мудрасці бязмоўнай</p>
<p>Відна спрадвечная пячаць.</p>
<p>На ветравеях, нібы воўна,</p>
<p>Плывуць хмурынкі так чароўна.</p>
<p>Чаго плывуць? Куды? — Маўчаць.</p>
<p> </p>
<p>Унь там рачулка срэбрам літым</p>
<p>Бяжыць па жолабе размытым</p>
<p>I цэлы свет жыцця нясе,</p>
<p>А луг зялёным аксамітам,</p>
<p>Вянкамі кветак апавіты,</p>
<p>Разлёгся ў роскашы-красе.</p>
<p> </p>
<p>Дубы, сябры мае самоты,</p>
<p>У высі неба мкнуць узлёты,</p>
<p>Сукі раскінуўшы вакол.</p>
<p>А колькі згоды і пяшчоты</p>
<p>У тых пясках, што пазалотай</p>
<p>Ускрай баркоў ляглі на дол!</p>
<p> </p>
<p>Як многа волі і разгону!</p>
<p>Як многа песень, шуму, звону,</p>
<p>Дзе ні паслухай, ні зірні!</p>
<p>Свае тут звычаі, законы,</p>
<p>У кожнай песні свае тоны</p>
<p>I свой адбітак глыбіні.</p>
<p> </p>
<p>Іду я, дом свой аглядаю,</p>
<p>Ды сам з сабою разважаю,</p>
<p>А на душы такі спакой!</p>
<p>I песня нейкая жывая</p>
<p>У дружны тон адзін спявае</p>
<p>I з гэтым небам і зямлёй.</p>
<p> </p>
<p><i>13/IV 1939</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>