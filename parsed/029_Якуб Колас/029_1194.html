<div class="container">
<div class="book-utils">
<div id="qrcode"></div>
<a href="/Taras_Saucenka/Hamalija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Гамалія -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Гамалія</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>«Ой, няма, няма ні ветру, ні хвалі</p>
<p>Ды з той нашай Украіны!</p>
<p>Ці там раду радзяць, як на турка ўстаці,—</p>
<p>Не чуема на чужыне.</p>
<p> </p>
<p>Ой, павей, павей, ветру, цераз мора</p>
<p>Ды з Вялікага Лугу,</p>
<p>Сушы нашы слёзы, заглушы кайданы.</p>
<p>Развей нашу тугу.</p>
<p> </p>
<p>Ой, ўзыграй, ўзыграй, сінюткае мора,</p>
<p>Ды пад тымі байдакамі,</p>
<p>Што плывуць казакі, чуць відненькі шапкі</p>
<p>На гэты бок за намі.</p>
<p> </p>
<p>Ой, Божа наш, Божа, хоць і не за намі.</p>
<p>Нясі ты іх з Украіны;</p>
<p>Пачуема славу, казацкую славу,</p>
<p>Пачуема дый загінем».</p>
<p> </p>
<p>Вось так у Скутары казакі спявалі;</p>
<p>Бедакі спявалі, а слёзы лілісь;</p>
<p>Ліліся іх слёзы, тугу дамаўлялі.</p>
<p>Басфор аж затросся, бо зроду не чуў</p>
<p>Казацкага плачу; застагнаў, шырокі.</p>
<p>I скураю, шэры бугай, страпянуў.</p>
<p>I, равучы, хвалю далёка, далёка</p>
<p>У сіняе мора на рэбрах паслаў.</p>
<p>I мора раўнула Басфораву мову,</p>
<p>У Ліман пагнала, а Ліман дняпровай</p>
<p>Хвалі журбу-мову пакорна падаў.</p>
<p>Разрагатаўся дзед наш дужы,</p>
<p>Аж пена з вуса пацякла:</p>
<p>«Ці спіш, ці чуеш! браце Лужа!</p>
<p>Сястра Харціцы!..»</p>
<p>Загула</p>
<p>Харціца з Лугам: «Чую! чую!»</p>
<p>I Днепр укрылі байдакі,</p>
<p>I заспявалі казакі:</p>
<p> </p>
<p>«У туркені на тым боку</p>
<p>Хата на памосце.</p>
<p>Гай! Гай! Мора, грай,</p>
<p>Раві, скалы змятай!</p>
<p>Паедзем у госці.</p>
<p> </p>
<p>У туркені у кішэні</p>
<p>Талеры, дукаты.</p>
<p>Не кішэні трэсці —</p>
<p>Едзем рэзаць, паліць,</p>
<p>Вызваляці брата.</p>
<p> </p>
<p>У туркені янычары</p>
<p>I баша на лаве.</p>
<p>Гой, гі! ворагі!</p>
<p>Мы не маем вагі!</p>
<p>Наша воля й слава!»</p>
<p> </p>
<p>Плывуць сабе, спяваючы;</p>
<p>Мора ветра чуе,</p>
<p>Паперадзе Гамалія</p>
<p>Байдаком кіруе.</p>
<p>Гамалію, сэрца млее:</p>
<p>Звар’яцела мора.</p>
<p>Не слухае! — схаваліся,</p>
<p>За хвалі, за горы.</p>
<p> </p>
<p>Дрэмле ў гарэме — ў раю Візантыя,</p>
<p>I Скутар той дрэмле, а Басфор бурліць,</p>
<p>Нібы звар’яцелы; то стогне, то вые:</p>
<p>Яму Візантыю хочацца збудзіць.</p>
<p>«Не будзі, Басфора: будзе табе гора;</p>
<p>Твае хвалі-рэбры пяском занясу,</p>
<p>У мул пахаваю!..— раве грозна мора: —</p>
<p>Хіба ты не знаеш, якіх я нясу</p>
<p>Гасцей да султана?..»</p>
<p>Так мора спыняла.</p>
<p>(Любіла заўзятых чубатых славян.)</p>
<p>Басфор схамянуўся. Туркеня драмала,</p>
<p>Драмаў у гарэме лядачы султан.</p>
<p>Толькі ў тым Скутары, ў склепе, сну не маюць</p>
<p>Казакі ў няволі. Чаго яны ждуць?</p>
<p>Па-свойму ў кайданах Бога ўмаляюць,</p>
<p>А хвалі па той бок ідуць і равуць.</p>
<p>«О мілы Божа Украіны,</p>
<p>Не дай прапасці на чужыне</p>
<p>Ў няволі вольным казакам!</p>
<p>I сорам тут, і сорам там —</p>
<p>Ўставаць з чужое дамавіны,</p>
<p>На суд твой праведны прыйсці,</p>
<p>Рукі ў жалезе прынясці,</p>
<p>I прад усімі у кайданах</p>
<p>Казаку стаці...»</p>
<p>«Рэж! і бі!</p>
<p>Знішчай няверу — бусурмана!» —</p>
<p>Крычаць за мурам. Хто такі?</p>
<p>Гамалію, сэрца млее:</p>
<p>Скутар звар’яцее!</p>
<p>«Рэжце! біце!» — на фартэцы</p>
<p>Крычыць Гамалія.</p>
<p>Грыміць гарматамі Скутара —</p>
<p>Равуць, лютуюць ворагі;</p>
<p>Казацтва прэцца без вагі —</p>
<p>I ломяць сілу янычараў.</p>
<p>Гамалія па Скутары —</p>
<p>Па пеклу гуляе,</p>
<p>Сам астрогі разбівае,</p>
<p>Кайданы знімае.</p>
<p>«Вылятай на волю, птахі,</p>
<p>Шукай свайго гаю!»</p>
<p>Узняліся сакаляты,</p>
<p>Бо даўно не чулі</p>
<p>Хрышчонае тае мовы.</p>
<p>Ночку ўскалыхнулі:</p>
<p>Не гадала стара маці</p>
<p>Аб казацкай плаце.</p>
<p>Ды не бойся, паглядзі ты</p>
<p>На банкет казачы.</p>
<p>Цёмна ўсюды, як у будзень,</p>
<p>А свята настала.</p>
<p>Не зладзеі з Гамаліем</p>
<p>Ядуць моўчкі сала</p>
<p>Без шашлыка. «Дык засвецім!»</p>
<p>Да самае хмары</p>
<p>Грозна разам з караблямі</p>
<p>Палае Скутары.</p>
<p>Візантыя збудзілася,</p>
<p>Вырочвае вочы,</p>
<p>Ідзе ўплаў на дапамогу,</p>
<p>Зубамі скрыгоча.</p>
<p>Раве, лютуе Візантыя,</p>
<p>Рукамі бераг дастае;</p>
<p>Дастала, зыкнула, ўстае —</p>
<p>I на нажах у крыві стыне.</p>
<p>Скутар, як пекла, ўвесь палае</p>
<p>А на базарах кроў цячэ,</p>
<p>Басфор шырокі далівае.</p>
<p>Як птахі чорныя ў гаі,</p>
<p>Казацтва смелае лятае:</p>
<p>Ніхто на свеце не ўцячэ!</p>
<p>Агонь пякучых не пячэ.</p>
<p>Руйнуюць муры. Срэбра, злота</p>
<p>Нясуць у шапках казакі</p>
<p>I насыпаюць байдакі.</p>
<p> </p>
<p>Гарыць Скутар, ціхне работа,</p>
<p>I хлопцы сходзяцца; прыйшлі,</p>
<p>З пажарышч люлькі прысмакталі,</p>
<p>На байдакі — ды пацяглі,</p>
<p>Рвучы валы чырвоных хваляў.</p>
<p>Плывуць сабе, нібы з дому —</p>
<p>Быццам так гуляюць,</p>
<p>Як звычайна, запарожцы,</p>
<p>Плывучы, спяваюць:</p>
<p> </p>
<p>«Атаман наш Гамалія,</p>
<p>Атаман заўзяты,</p>
<p>Сабраў хлопцаў ды паехаў</p>
<p>Па моры гуляці;</p>
<p>Па моры гуляці,</p>
<p>Славы здабываці</p>
<p>Ды з турэцкае няволі</p>
<p>Братоў вызваляці.</p>
<p>Ой, прыехаў Гамалія</p>
<p>Да тае Скутары.</p>
<p>Сядзяць браты-запарожцы</p>
<p>Ды чакаюць кары.</p>
<p>Ой, як крыкнуў Гамалія:</p>
<p>«Браты! будзем жыці,</p>
<p>Будзем жыці, віно піці,</p>
<p>Янычара біці,</p>
<p>А курэні кілімамі,</p>
<p>Аксамітам крыці!»</p>
<p>Выляталі запарожцы</p>
<p>Ў поле жыта жаці;</p>
<p>Жыта жалі, ў копы клалі,</p>
<p>Гуртам заспявалі:</p>
<p>«Слава табе, Гамалію,</p>
<p>На ўвесь свет вялікі,</p>
<p>На ўвесь свет вялікі,</p>
<p>На ўсю Украіну,</p>
<p>Што не даў ты запарожцам</p>
<p>Згінуць на чужыне!»</p>
<p> </p>
<p>Плывуць, спяваючы; плыве</p>
<p>Узбоч заўзяты Гамалія:</p>
<p>Арол арлёнкаў сцеражэ.</p>
<p>А з Дарданелаў вецер вее.</p>
<p>Няма пагоні з Візантыі:</p>
<p>Яна баіцца, каб Чарнец</p>
<p>Не засвяціў ізноў Галату,</p>
<p>Каб з войскам не прыйшоў у сваты</p>
<p>К ёй сам Падкова-удалец.</p>
<p>Плывуць сабе, а па-за хваляў</p>
<p>Сонца хвалю чырваніць;</p>
<p>Перад імі мора далі,</p>
<p>I мора міла гаманіць.</p>
<p>Гамалію, вецер вее...</p>
<p>Вось... вось... наша мора!..</p>
<p>I схаваліся за хвалі —</p>
<p>Ружовыя горы.</p>
<p> </p>
<p>(С.-Пецярбург, 1842)</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>