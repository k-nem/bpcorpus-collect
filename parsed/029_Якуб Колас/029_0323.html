<div class="container">
<div class="book-utils">
<div id="qrcode"></div>
<a href="/Jakub_Kolas/Kalhasnaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1930] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Калгаснае -->
<h2><a href="http://knihi.com/Jakub_Kolas/">Якуб Колас</a></h2>
<h2>Калгаснае</h2>
<div style="height: 3rem"></div>
<!-- TOC_BEGIN -->
<a href="#chapter1">1. Старой  вёсцы</a><br/>
<a href="#chapter2">2. Бабулька</a><br/>
<a href="#chapter3">3. Кулак</a><br/>
  <a href="#chapter4">Жальба</a><br/>
  <a href="#chapter5">Агітацыя</a><br/>
<a href="#chapter6">4. Сялянка</a><br/>
<a href="#chapter7">5. Серадняк</a><br/>
<a href="#chapter8">6. Бядняк</a><br/>
<a href="#chapter9">7. Моладзь</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1. Старой  вёсцы</h3>
<p>Убогая, старая вёска!</p>
<p>Ты ў рызманах, ты ўся ў саломе,</p>
<p>Пануе цемра ў тваім доме,</p>
<p>А ты стаіш на пераломе,</p>
<p>Шкадуеш  выцвіўшай палоскі.</p>
<p> </p>
<p>Вякамі доўгімі гарліва,</p>
<p>Пад звон гнусавы стромкай вежы</p>
<p>Ты вартавала свае межы.</p>
<p>Зямлю  саха і смык мярэжыў.</p>
<p>А што ты мела з свайго жніва?</p>
<p> </p>
<p>Гібела, гнулася ў прыгоне</p>
<p>Пад вечным страхам і  смугою,</p>
<p>Сама сабе была рабою —</p>
<p>Зямля валодала табою,</p>
<p>А ты была ў яе палоне.</p>
<p> </p>
<p>Твае сыны і твае дочкі</p>
<p>Жылі, як чэрві, ў брудзе, пыле</p>
<p>Ды марнавалі сваю сілу.</p>
<p>Зямля за працу так дарыла,</p>
<p>Што беглі вон з яе упрочкі.</p>
<p> </p>
<p>Аб чым жа смуцішся, старая?</p>
<p>Ці так надбала ты багацця</p>
<p>У цемры вечнага пракляцця?</p>
<p>Дык смела ўперад, смела, брацці!</p>
<p>Жыццё старое адмірае!</p>
<p> </p>
<p>Чаго жалець табе, гаротнай?</p>
<p>Загонаў, дзе цвіце свірэпа,</p>
<p>Смыка, сахі, сярпа і цэпа,</p>
<p>Каб так чапляцца за іх слепа?</p>
<p>Пара іх кінуць беззваротна!</p>
<p> </p>
<p>Зірні наперад зоркім вокам</p>
<p>У наша сённяшняе ранне,</p>
<p>Вітай дня новага світанне,</p>
<p>Ідзі машынам на спатканне,</p>
<p>Ды грамадою,  цвёрдым крокам!</p>
<p> </p>
<p>«Мая зямля», «мой поплаў», «паша»,</p>
<p>«Мой луг»,  «мой конь», «мае каровы»</p>
<p>Злінялыя, старыя словы!</p>
<p>Пара, пара даць сэнс ім новы:</p>
<p>Змяніць іх час на «наш» і «наша»!</p>
<p> </p>
<p> </p>
<p> </p>
<h3><a id="chapter2"></a>2. Бабулька</h3>
<p> </p>
<p>Гаруе бабулька — вось часы дык часы!</p>
<p>I што гэта будзе? Загубяць калгасы!</p>
<p> </p>
<p>I межачкі знікнуць, змяшаецца поле,</p>
<p>I зёлак не знойдзеш, каб вылечыць болі.</p>
<p> </p>
<p>Лячыцца не пойдзе ніхто да бабулі,</p>
<p>Не будзе, як кажуць, уткнуць дзе цыбулі.</p>
<p> </p>
<p>У свой агародчык не выйду ніколі,</p>
<p>I ўсе мае сцежкі загубяцца ў полі.</p>
<p> </p>
<p>I што гэта будзе? Ой, што гэта будзе?</p>
<p>Народ збіўся з тропу, збянтэжаны людзі.</p>
<p> </p>
<p>Прапаў заработак, прапаў ён навекі,</p>
<p>Бо верыць не будуць ні ў шэпты, ні ў лекі!</p>
<p> </p>
<p>А чутак жа, чутак якіх у народзе!..</p>
<p>Ох, божачка-божа! Зацьменне ды годзе!</p>
<p> </p>
<p> </p>
<p> </p>
<h3><a id="chapter3"></a>3. Кулак</h3>
<p> </p>
<p> </p>
<h4><a id="chapter4"></a>Жальба</h4>
<p> </p>
<p>Мяне ашальмавалі —</p>
<p>Заможнік я,  кулак!</p>
<p>Як шчэпка ў перавало,</p>
<p>Плыву я, небарак!</p>
<p> </p>
<p>А дзе маё прыстанне,</p>
<p>Парогі-берагі?</p>
<p>За што мне пакаранне?</p>
<p>Не збыцца мне тугі!</p>
<p> </p>
<p>Дабро маё — няшчасце,</p>
<p>Стараннасць мая — грэх!</p>
<p>Вакол мяне напасці,</p>
<p>Галёканне і брэх,</p>
<p> </p>
<p>Што вораг я дзяржаве</p>
<p>I недруг ёй ліхі</p>
<p>I што калгаснай справе</p>
<p>Варожы я, глухі!</p>
<p> </p>
<p>I гоняць на бадзянне</p>
<p>З сям’і працоўных мас...</p>
<p>Няпраўда, грамадзяне, —</p>
<p>Вітаю я калгас!</p>
<p> </p>
<p> </p>
<p>Ён жа</p>
<p> </p>
<p> </p>
<h4><a id="chapter5"></a>Агітацыя</h4>
<p> </p>
<p>І што яны робяць, вар’яты?</p>
<p>Новы заводзяць прыгон:</p>
<p>Воля касуецца, святы,</p>
<p>Ты ж запрагайся ў фургон!</p>
<p> </p>
<p>Хамут надзявай і ярмо ты,</p>
<p>Трактарам будзь і канём.</p>
<p>Гэта, брат, толькі — грымоты,</p>
<p>Але прысмаліць агнём!</p>
<p>Цівунам стануць ячэйкі,</p>
<p>Будзе аконам і пан...</p>
<p>Вось табе новыя рэйкі,</p>
<p>Перабудовы іх план!</p>
<p> </p>
<p>Будзеш сядзець на пайку ты,</p>
<p>Жыць па загаду ўвесь час,</p>
<p>А ўласнай не будзе мінуты, –</p>
<p>Вось што такое калгас!</p>
<p> </p>
<p>На рынак ты не паедзеш,</p>
<p>Сабе не наробіш каўбас.</p>
<p>Высмакча мозаг, суседзе,</p>
<p>Выцягне жылы калгас.</p>
<p> </p>
<p> </p>
<p> </p>
<h3><a id="chapter6"></a>4. Сялянка</h3>
<p> </p>
<p>I праўда, галубкі, качаемся ў брудзе!</p>
<p>Пара нам, сялянкам, выходзіць у людзі,</p>
<p>Пара, мае мілыя, час!</p>
<p> </p>
<p>Паганая доля і лёс наш жаночы:</p>
<p>Сядзі над кудзеляй, сляпі свае вочы,</p>
<p>Рабі тры работы зараз!</p>
<p> </p>
<p>Важдайся з малымі ды тупай пры печы,</p>
<p>Капайся, хапайся за розныя рэчы</p>
<p>У хаце, у свірне, хляве.</p>
<p> </p>
<p>I ўсюды паспей ты, і ўсё даглядзі ты,</p>
<p>Ну, свет табе белы засланы, закрыты,</p>
<p>Аж проста гудзе ў галаве!</p>
<p> </p>
<p>I праха, і ткаха, і швачка, і жнейка,</p>
<p>А працы не ставяць ні ў грош, ні ў капейку,</p>
<p>Ці ж гэта не крыўда, жанкі!</p>
<p> </p>
<p>Дык слухайце, Зося, Марыся і Кася.</p>
<p>Дальбог жа, нам будзе палёгка ў калгасе.</p>
<p>Запісвайся, сход гаманкі!</p>
<p> </p>
<p> </p>
<p>Ці ж блага, што дзеці жыць будуць у садзе,</p>
<p>Як красачкі-кветкі у добрым даглядзе,</p>
<p>I лішніх не будзе клапот?</p>
<p> </p>
<p>Ці блага, што самі падвучымся трохі,</p>
<p>Не будзем такія, як ёсць, замазохі?..</p>
<p>Кладзі рэзалюцыю, сход!</p>
<p> </p>
<p> </p>
<p> </p>
<h3><a id="chapter7"></a>5. Серадняк</h3>
<p> </p>
<p>Па чыну мне паложана,</p>
<p>Як ёсць я серадняк,</p>
<p>Глядзець на ўсё ўстрывожана</p>
<p>I думаць так і сяк.</p>
<p> </p>
<p>Такая катавасія,</p>
<p>Аж пыл курыць і дым!</p>
<p>Не жартачкі — калгасія,</p>
<p>Падумаць ёсць над чым!</p>
<p> </p>
<p>Ды чорт жа яго ведае,</p>
<p>Адкуль расце нага</p>
<p>I што з чаго паследуе, —</p>
<p>Няпэўнасць і смуга!</p>
<p> </p>
<p>Не месціцца і ў розуме,</p>
<p>Як будзе ўсё яно,</p>
<p>Ды погляду цвярозаму</p>
<p>I збоку лепш відно.</p>
<p> </p>
<p>Драбнее ўсё фамілія,</p>
<p>I множацца двары, —</p>
<p>Дабра з такой кадрыліі</p>
<p>Няма, гаспадары!</p>
<p> </p>
<p>Людская сіла дробіцца,</p>
<p>I што тут ні талкуй,</p>
<p>А з нас, выходзіць, робіцца</p>
<p>Буржуй-індывідуй.</p>
<p> </p>
<p>Буржуй, калені голыя</p>
<p>I латаны кажух.</p>
<p>На думкі невясёлыя</p>
<p>Наводзіць гэты зух!</p>
<p> </p>
<p>Сядзіць, як грак на дворыку,</p>
<p>Як цецер на дубе.</p>
<p>Карысці ж з тых сцізорыкаў</p>
<p>Ні людзям, ні сабе.</p>
<p> </p>
<p>Ізноў жа, людзі плодзяцца,</p>
<p>Зямля ж — яна адна.</p>
<p>Вось тут жа і прыходзіцца</p>
<p>Спусціцца аж да дна.</p>
<p> </p>
<p>Па часці пладавітасці</p>
<p>Спаборніцтва у нас.</p>
<p>Дыктуе ўсё без літасці —</p>
<p>Запісвайся ў калгас!</p>
<p> </p>
<p> </p>
<p> </p>
<h3><a id="chapter8"></a>6. Бядняк</h3>
<p> </p>
<p>Вось я — бядняк. Ці траплю стаць на ногі?</p>
<p>Ці акрыяю сам?</p>
<p>У калектыў вядуць мае дарогі —</p>
<p>Я — сіла буду там!</p>
<p> </p>
<p>Збяруцца нас мільёны ў калектывы,</p>
<p>Рабочых і сялян,</p>
<p>А наш саюз — паток адзін бурлівы,</p>
<p>Непераможны стан.</p>
<p> </p>
<p>Будаўнікі Савецкае краіны,</p>
<p>Ратаі, кавалі,</p>
<p>Мы створым новы свет і новыя пуціны</p>
<p>Праложым на зямлі!</p>
<p> </p>
<p> </p>
<p> </p>
<h3><a id="chapter9"></a>7. Моладзь</h3>
<p> </p>
<p>Мы не хочам жыць так далей,</p>
<p>Як жылі нашы дзяды.</p>
<p>Смелым ходам, дружнай хваляй</p>
<p> </p>
<p>У калгас мы ўсе павалім</p>
<p>Пад напеў наш малады!</p>
<p> </p>
<p>I зямлю мы разгародзім,</p>
<p>Межы выкінем з палёў,</p>
<p>Жыць замкнута досыць, годзе!</p>
<p>Мы — імклівае разводдзе,</p>
<p>Загародкі ўсе — далоў!</p>
<p> </p>
<p>Прэч саломенныя стрэхі,</p>
<p>Цесны двор і катухі!</p>
<p>Мы другія ставім вехі:</p>
<p>Камунізм гудзе нам рэхам</p>
<p>I паказвае шляхі.</p>
<p> </p>
<p>Трактар будзе наша зброя,</p>
<p>Сіла — моладасць, парыў.</p>
<p>На работу сыпнем роем,</p>
<p>Свет нанова перакроім,</p>
<p>Дык жыві ж ты, калектыў!</p>
<p> </p>
<p>[1930]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>