<div class="container">
<div class="book-utils">
<div id="qrcode"></div>
<a href="/Jakub_Kolas/Kantrakt.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Кантракт -->
<!-- HEADER_FIELD Title2: З жыцця пінчукоў -->
<h2><a href="http://knihi.com/Jakub_Kolas/">Якуб Колас</a></h2>
<h2>Кантракт</h2>
<h2 class="title2">З жыцця пінчукоў</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Хата старасты Рамана Кораня была паўнютка людзей. Сюды часта-такі збіраліся палешукі пагутарыць аб сваіх справах. Апрача таго, Раман і сам часта склікаў сялян, каб аб’явіць ім волю валаснога начальства.</p>
<p>Вось і сягоння Раман паклікаў палешукоў на сход. Чуць толькі сцямнела, – пачалі збірацца палешукі. Скора іх націскалася поўная хата. Захрыпелі цыбукі, застукалі люлькі аб тоўстыя кіпці, і ў хаце падняўся такі дым, што нельга было пазнаць трэцяга чалавека, хоць яго нос і можна было абмацаць рукою.</p>
<p>Покі збіралася «законнае чысло» людзей, каб сход мог мець сілу, палешукі гулі, як рой пчол. Адзеты яны былі – хто ў доўгія халаты, хто ў кажухі з шырокімі, як засланка, каўнярамі. Усе яны былі ў лапцях, з голымі грудзьмі, хоць на дварэ крапіла зіма. Адны сядзелі, другія стаялі. Нізкі, з рыжаю бародкаю, Сымон Тачыла жартаваў з Аленаю, стараставаю жонкаю, покі яна не сунула яму, смеючыся, качаргу ў рыжую бараду. Кандрат Лата пакепліваў з Дзямяна Трубы, як яго поп спавядаў летась і закамандаваў за грэх прывезці тры вазы дроў.</p>
<p>– Які ты грэх зрабіў, Дзямян?</p>
<p>– Што ступіў, то і саграшыў, – сказаў Дзямян. Стараста ўжо некалькі разоў падымаўся на ўслон, пытаў, ці ўсе сабраліся, лаяў Кастуся Рылку, што той доўга не ішоў.</p>
<p>– Ну, ужо ёсць больш як тры чвэрці гаспадароў, – сказалі сяляне.</p>
<p>– Дык будзем рабіць сход, – пачаў стараста. – Грыгор Бугай, Пятрусь Грэнка, Янка Вясёлы і Васіль Кукса хочуць узяць ад вобчаства ў арэнду рэчку і тоні.</p>
<p>Арандатары стаялі асобна. Твары іх былі сур’ёзныя.</p>
<p>Як толькі стараста змоўк, палешукі, як па камандзе, загаманілі на ўсе лады. Тут былі ўсякія галасы: адзін трашчаў, як трашчотка, другі вырываўся прарэзліва, як жалезны клін, трэці вёў тонка, чацвёрты хрыпеў, як люлька стараставага бацькі, пяты сыпаўся гарохам, шосты гуў чмялём, а ўсё гэта злівалася з басам якога-небудзь Данілы.</p>
<p>Але ўрэшце ўзяў верх голас Васіля Куксы. Ён так стараўся – вырачыў вочы, махаў капшуком і люлькаю.</p>
<p>– Якая цяпер у чорта рыба? – крычаў Кукса. – Хоць бы на невад адышло.</p>
<p>– На колькі год бераце ў арэнду?</p>
<p>– На шэсць. Але...</p>
<p>– Колькі арэнды ў год? – пытаў стараста ў сходу.</p>
<p>– Пятнаццаць рублёў! – гукнула большая палавіна палешукоў.</p>
<p>Праўда, некаторыя крычалі 18, другія – 12, а самі арандатары стаялі за дзесяць.</p>
<p>– Дык як жа будзе?</p>
<p>– Няхай бяруць за дванаццаць, – сказаў Мікіта Крынічны.</p>
<p>– Усе згодны?</p>
<p>– Згодны!</p>
<p>– Калі так, – сказаў стараста, – то будзем пісаць кантракт. Толькі ж не разыходзьцеся, мужчынкі.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>А тым часам галоўнае было ўсё ўперадзе: дастаць аркуш паперы для кантракта, асадку, чарніла, пяро. Гэта ўсё такія рэчы, якіх палешукі не ўжывалі з тых часоў, як паўстаў свет Божы. Стараста разаслаў ганцоў ва ўсе куты вёскі Ямішчы. Змяты аркуш паперы дасталі ў Бэркі. Па чарніла і асадку прыйшлося ісці дзве вярсты да старога Ірша. Прайшла добрая гадзіна часу, покі ўсе патрэбныя рэчы былі раздабыты.</p>
<p>Цяпер на самае важнае месца выступіла пытанне: хто ж будзе пісаць кантракт? Усе палешукі, у тым ліку і стараста, пісаць не ўмелі. А калі яму трэба было заверыць якую паперу, то ён браў сваю пячатку, трымаў яе над запаленым карчом або лучынаю, покі на ёй не нарастаў здаровы слой куру, і прыкладаў да паперы, папляваўшы на тое месца, дзе павінна быць пячаць. I «Яміцкі сельскі стараста» не раз стаяў дагары нагамі.</p>
<p>Палешукі пачухалі патыліцы. Але зараз жа пачалі таўчы пад бок Міхалку Варэйку.</p>
<p>– Ідзі, Міхалка, ты ж распісваўся ў воласці.</p>
<p>– Распісацца магу, а кантракт – чорт яго напіша, – упіраўся Міхалка.</p>
<p>Тут Міхалку падхапілі пад рукі, двое цягнулі яго за полы каптана, некалькі чалавек пхалі, і такім парадкам дамарослага пісара цягнулі праз усю хату, як мурашкі хрушча. Другія палешукі расступіліся, і Міхалку пасадзілі за стол. Стараста зняў лямпу, паставіў у гаршку на стол, а каб яна не хісталася, насыпаў у гаршчок ячменю.</p>
<p>На момант у хаце зрабілася ціха. Усе пазіралі на «пісара». А «пісар» сядзеў важна і аглядаў пісарскія прылады. Канец пяра быў зломаны, у чарніліцы не хапала палавіны рыльца. «Пісар» апусціў пяро ў чарніла, паднёс пасля да лямпы і стаў прыглядацца.</p>
<p>– Ці ж гэта чарніла? Саладуха нейкая! – сказаў ён.</p>
<p>Хата затраслася ад смеху. Смяяліся не з таго, што сказаў Міхалка, – усім было смешна бачыць Міхалку пісарам.</p>
<p>Міхалка ўжо хацеў кінуць пісарства і вылезці з-за стала.</p>
<p>– Дык што пісаць? – спытаў ён злосна.</p>
<p>Падняўся яшчэ большы смех.</p>
<p>– Ось я табе зараз скажу, – і стараста пастараўся зрабіць надта мудрую міну. Ён скрывіў набок галаву, завярнуў вочы ў самы лоб, а адной рукой чухаў сківіцу. Яму давялося чуць некалькі разоў, як чыталі кантракты, але ён не хацеў паказаць гэтага: няхай знаюць палешукі, што ён дыктуе сам са свае галавы.</p>
<p>– Пішы! – сказаў стараста да Міхалкі. – Мы, ніжэйпадпісаныя, сяляне вёскі Ямішчы, скліканыя нашым старастам...</p>
<p>– Чаго ты паляцеў, як вол у гіз! – крыкнуў Міхалка.</p>
<p>Але старасце далей ляцець не было куды: хоць забі, далей ні слова не помніў. Аж холадна зрабілася старасце: пачаць то пачаў, але чым скончыш? Як тут выкруціцца?</p>
<p>Міхалка тым часам прыглядаўся да пісання. Перш-наперш ён пасадзіў вялізную «варону» на паперы. А як гэтая капка была непатрэбна, то ён размазаў яе рукавом і пачаў выводзіць каракулі, высалапіўшы язык і сярпом скрывіўшы яго на правай палавіне рота.</p>
<p>А стараста думаў. Цяпер ён думаў папраўдзе, але галава была як саганец – ніводнай думкі не выціснуў з яе бедны стараста.</p>
<p>– Мы... мы... мы... ліжа... іжа... падкасаныя... – Міхалка ўпёрся носам у кантракт.</p>
<p>– А ты праўду кажаш, – загаварыў «пісар», не зводзячы вачэй з кантракта, – што ж я напісаў?</p>
<p>– Ніжэйпадпісаныя, – сказаў стараста  апаўшым голасам.</p>
<p>– Ага! Так, так!</p>
<p>– Прачытаюць у воласці, яны ж з гэтага і хлеб ядуць, – развясельваў іх арандатар Кукса.</p>
<p>А тым часам і стараста і «пісар» не маглі далей зрушыцца з месца, як бы на сцяну налезлі.</p>
<p>Стараста ўставіўся вачыма ў печ, як дурны, і стаяў, а Міхалка ваяваў з «сялянамі». Чытаў, чытаў, а ў канцы вычытаў:</p>
<p>– Сагане.</p>
<p>Усе зарагаталі.</p>
<p>Старасту асвяціла ўрэшце добрая думка.</p>
<p>– Ну, і пісар жа з цябе! – накінуўся ён на Міхалку. – Пісаў пісака, што не разбярэ і сабака... Бадай ты згарэў! Ідзіце, хлопцы, дахаты. Прыедзе пісар, дык і напіша...</p>
<p> </p>
<p><i>[1908]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>