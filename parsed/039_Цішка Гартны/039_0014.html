<div class="container">
<div class="book-utils">
<div id="qrcode"></div>
<a href="/Ciska_Hartny/Prysady.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1925 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987? -->
<!-- HEADER_FIELD SectionAuthor: Апавяданьні -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Прысады -->
<h2><a href="http://knihi.com/Ciska_Hartny/">Цішка Гартны</a></h2>
<h2>Прысады</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Цікавая, незвычайная была зіма - зіма ў 25-м годзе! Старыя не памятаюць, дзівяцца, пацепваюць плячыма.</p>
<p>Што гэта? Адкуль яна? Дзівы дзеюцца ў свеце! Ды балюча к таму: выехаць нельга ў дарогу. Мала яе здараецца - людзям некуды і незачым ездзіць, але зрэдку трэба. Трэба - бо свет не стаіць, а жыве, варушыцца, рухае, трапеча.</p>
<p>Так - сягды-тагды здараецца ў падводы, але асмелься - каняку змардуеш нашчэнт: глей, смала! Па калодкі калёсы лезуць у зямлю. Пуд аўса на трыццаць вёрст, а коні на сене - каб танней абыходзіліся гаспадарству. Пярэкарма - толькі для гною ды яшчэ каб клопату не было вясною. Прывык, прынаравіўся, падладзіўся, агойтаўся. Адыходзіцца, глядзіць і нават шануе. Куды ж пагоніш небажатку?</p>
<p>Без дроў акідаецца: добра, што сівер не пранізвае старых хатак - ці ж можна гнаць за дзесяць, за дваццаць вёрст па сырую асіну, па ламяйко. А пакуль у лес, яшчэ да ляснічага вёрстаў пяць убок зрабіць, часамі дарэмна, бо няма дома. Столькі турбацыі паложыш - а скутак? Шкада выехаць з хлява, і трэба доўга думаць, як лепш, ехаць ці не ехаць.</p>
<p>Нарэшце - ехаць: што заробіш - добра.</p>
<p>Праца не валяецца на дарозе.</p>
<p>І гразотаю, і слякотаю - едуць: вязуць камісара ў раён ды на акругу, адвозяць сына-вучня на станцыю, развозяць трапунковае начальства - яго і ў правінцыі нямала: мерае поле, вывучае вёску.</p>
<p>Па сценках, па гасцінцах, па шляхах лёгкаю ступою поўзаюць рэдкія падводы ад вёскі да вёскі, ад сяла да сяла, з сельсавета ў саўгас.</p>
<p>Днём і ноччу...</p>
<p>Днём падувае лёгкі густы вецер з поўдня к захаду, ганяе рэдкія палавыя хмары. Выскальваецца неба нясмелым сонцам, якое спрабуе грэць, мацае зямлю, ужо вызвеўшую, ужо падсохшую, трапяткім праменнем, але не грэе. Шэрыя палевікі-птушкі гацаюць па раллі, па межах, зімою - зімою 25-га года, якое не помняць старыя, - незвычайнаю...</p>
<p>Прабягае жарабіца ў ператоч вузкіх і доўгіх палеткаў.</p>
<p>Бярозы па шляху, рэдкія, стагоднія, не шумяць нудлівым шэптам асенняе мелодыі - пазіраюць на вясну. Ні разу ў годзе не бранчалі цаплякамі галалёду, не маталіся махрастымі ніткамі шэрані.</p>
<p>Дзень ада дня - пускацьмуць сок. Набрыняўшы - чакаюць, калі прасвярдлуе дбайная рука селяніна яе белае цела.</p>
<p>Дзень ада дня, абы больш прыгрэла сонца, абы...</p>
<p>Гэта зімою, зімою 25-га года, якое не помняць старыя, незвычайнаю зімою.</p>
<p>Ноччу ў гэту зіму, як у сопусе; цалуном туліцца зямля; зліваецца ўсё ў густую сажу-фарбу - ні дарогі, ні следу. Дзе лес, дзе гал - воку не ўлавіць.</p>
<p>Але жыццё не стаіць - рухае, трапечацца, плыве, як крыніца, б'е пад зямлёю, хоць схована ад святла...</p>
<p>Коні бачаць дарогу.</p>
<p>Ды ці ўпершыню Астапу ехаць па службе? Ходзяць чуткі - а ласне сам не знае, што ўсё яшчэ вандруюць ліхія людзі: крымінальнікі, бандыты-зладзеі. Колькі іх вылавіў - у лесе каля Ронцавіч, у фальварку Падвілле, у засценку Грабы; могуць напаткаць пры мосце на грэблі, у хмызняку Паўднёўскіх... З-за кожнае бярозы можа пальнуць, прыпільнаваўшы. Ды што ж, гэта выпадак, ён сцеражэ людзей, кожнага чалавека - усюды, усюды. Можа, яго, Астапа, начальніка раённай міліцыі, пільней за другіх, - не баіцца.</p>
<p>Набіты сямю дранкулямі рэвальвер кольт - пры боку. Муляецца - дае веды аб сабе. Настарожанае вуха разбірае кожны шэпт, малейшы шорпат, ціхі гук. Навучыўся Астап вынаходзіць сябе ў розных абставінах. Адучыўся палохацца - сапраўды, ці ж бы гэта пасавала яму, маладому, браваму начальніку раённай міліцыі?</p>
<p>Сёння рэйс незвычайны; вязе старшыні райіспалкома, які зараз тварам да вёскі, дакладны рапарт пра свае поспехі: наскочыў на след шайкі разбойнікаў-крымінальнікаў. Умела і спрытна падышоў да маладое шляхцянкі Вікці ў засценку Процьма, і тая выказалася, дзе і што і калі гэту шайку будзе можна злавіць. Заўтра а дзесятай гадзіне будзе нарада ў райіспалкоме.</p>
<p>А пакуль Астап мяркуе сам, як і што будзе лепш і вярней іх злавіць.</p>
<p>Ноч, цёмная, абгарнутая цалуном, ноч зімы 1925 года. На шляху маўкліва; як ветэраны, стаяць бярозы. Штогод - іх менш ды менш.</p>
<p>Ужо мясцінамі - пні. Індзе - і пнёў няма - гала, пустая шырокая дарога. І чамусьці сіратлівая без бяроз, непрыветная, перацятая болем...</p>
<p>А калісь?</p>
<p>Астап перабіў думку пра бандытаў і вярнуўся да бяроз. Ездзіў калісь - роўнаю сцяною, шнурком стаялі бярозы ў два падвойныя шэрагі ўсцяж гасцінца. З дому відны былі і цягнулі да сябе, кудысьці далёка на поўдзень.</p>
<p>Летам - зелянелі, зімою - шаранелі. Зімою тулілі шырокі шлях ад снегу. Зацішна, калі ехалі ў мяцеліцу. Пасля - вайна; хапіліся за бярозы. Куды там - людзей не шкадавалі! Нарабілі плехаў, зглумілі шлях, прысады.</p>
<p>А з таго часу - украдкаю, патрошку, сягды-тагды, вёска за вёскаю, нападалі на бярозы.</p>
<p>Глядзіш - то там, то тут свежы нізкі пянчук. Галяйко падабрана, сляды прытаптаны. А ўверана - вось гэтая ці тая вёска прылажыла руку над бярозаю..</p>
<p>Ёсць закон бараніць прысады, а ўбарані, папрабуй! Не паставіш жа знарочыстае варты. Ды ў гэту зіму, у зіму 25-га года, калі нельга далёка за дрыўмі паехаць, завярэдзіш каня.</p>
<p>Усё ж шкада шляху, як бы там ні спагадаў людзям.</p>
<p>Успомніў Астап: «Ага, ёсць жа праступак наконт гэтага: пазаўчора за Круполай павалілі дзве бярозы. Асякоўцы, вядома. Стралялі міліцыянеры, гналіся па слядах, не кончылі справы. Трэба выясніць да канца. Не пакіну - не ў маёй натуры. Знайду канцы!» Паглядзеў Астап угору і памеркаваў: каб хто сек у момант, калі ён едзе, бахнула б бяроза якраз яму на воз. Расхрабустала б яго і каня.</p>
<p>Прыслухаўся, ці не чутно падазроных зыкаў. Абапал - маўчала...</p>
<p>Але ўперадзе, далёка ад яго, раптам бліснуў малюткі агеньчык. Мэрам бы хто запаліў сернікі і хутка кінуў.</p>
<p>Следам данеслася некалькі ўдараў, глухіх, умела скрытных.</p>
<p>Як ляжаў на локці, галавою ў палукашак, так і прыўстаў Астап. Настаражыўся, сашчапіў у жмені ручку кольта. Падумаў, памеркаваў і выстраліў у бок затушанага агеньчыка.</p>
<p>Стрэл пранёсся і ўзад і ўперад, скалануў бярозамі, як той віхор, аддаўся ва ўсіх баках, разрываючы цемер. Управа - адгукнуўся зычным рэхам, мэрам бы хто адстрэліўся.</p>
<p>Астап азірнуўся навакол, прыслухаўся: калёсы ціснулі мяккую глыбокую гразь, шоргаючы па ручках драбін; конь шлёпаў у калатушку блізка па калені. Улева - скрыпела бяроза.</p>
<p>- Тпру-у-у, гнедка-а.</p>
<p>Стала вельмі ціха. Уперыўшыся вачмі ў той бок, куды ехаў, Астап сіліўся разгледзець што-небудзь. Прыжмурваў вочы, нахіляўся, касіў голаў, падаваўся ўперад, пасля адышоў са шляху на поле, каб не засціла нічога.</p>
<p>- Ліха яго ўбачыць, што ў гэтай цемні, - матнуў рукою.</p>
<p>Чамусьці каняка чмыхнула, натапырыла вушы. Астап сумеўся і яшчэ паглядзеў, - мільгнуў дзесь ці далёка-далёка ўправа трапяткі, цьмяны агеньчык.</p>
<p>- Падаліся, гады, к лесу. Так ціха! - Пакруціў галавою. - Вось і злаві ты іх... Але пачакайце! Успомніў, што там пасёлак Глушакі.</p>
<p>- Га-а-а! то работа глушакоўцаў! Я ім пакажу. Я на іх раптоўна наскочу, неўспадзеўкі - не апамятаюцца...</p>
<p>Пагнаў каняку, думаючы: заўтра субота, адвячоркам павячэраўшы заеду.</p>
<p>- Но-о, малая!</p>
<p>Прысеў на драбіны і ўжо не прылёг на локаць правае рукі, а пільна глядзеў на левы рад бярэзін, каб высачыць свежы пень. Праз пяць-шэсць бяроз стаялі карчы, чорныя, аднакія. Хто іх разбярэ ў цемрыве, каторы свежы? Каля мастка Астап выскачыў з воза і падбег да двух карчоў, угледзеўся, абмацаў рукамі. Абодва мелі форму танклявых спіцукоў, абсечаных, адцятых дарэшты; вакол аднаго валяліся трэскі, яшчэ свежыя.</p>
<p>Сціснуў плячыма Астап:</p>
<p>- Цяжка з дрывамі. Пакутуе насяленне - шукае дроў. Ну, як ты ўсцеражэш прысады? Лесу няма - вынішчылі, дроў недзе дастаць. Сякуць, крадуць бярозы. Зразумела - іншага скутку няма... Хоць бы тая дарога, а то...</p>
<p>Што за зіма! Незвычайная, няўпамятная, нудная зіма, зіма гэтага года! Нікуды не падаецца. Гразота-брыдота, дастань тых дроў!</p>
<p>Вярнуўся на воз, прысеў, ужо кінуў сачыць, а стаў планаваць ды судзіць:</p>
<p>- А што, няхай бы секлі, хоць бы і гэтыя бярозы. Новыя патрэбна насадзіць, маладыя, свежыя. Вось хай адно акрыяем крыху, заменім шляхі шашою. Абсадзім маладымі прысадамі. Даць людзям на ўмову: сячы пару бяроз, засадзі гоні маладняком. Можна і садовымі дрэвамі. Што ж у гэтым за хітрасць? Якія труднасці? Падумаць!</p>
<p>Успомніў, калі быў у плене ў Прусіі.</p>
<p>- А ласне нельга зрабіць так, як у немцаў? Абсаджаны дарогі яблынямі і грушамі, выбрукаваны, ашашованы, - люба-дорага. Стаць бы на ногі - і тое самае ў нас. Павязаць мястэчкі і сёлы добрымі дарогамі, абсадзіць іх.</p>
<p>Плюнуў Астап і шэптам вылаяўся:</p>
<p>- І хвароба яго ведае, гэтае праклятае царскае правіцельства: што яно рабіла, каб правесці культуру? Жарты-ы! Нідзе нічога. Выпадковыя кавалкі шашы пабудавала, а ўсюды - адвечныя, натуральныя дарожкі... Совайся, селянін, як хочаш.</p>
<p>І ўскрыліла ў Астапа думка: «Вясною на свой страх і на сваю адказнасць прымуся за абсадку шляху маладымі прысадамі. Троха жыхарства, троха міліцыянеры, троха вучні... Высаджу на ўсім раёне. Можа, некалі ўспомняць... Заўтра скажу прадсядацелю».</p>
<p>Пад'язджаў да мястэчка - загрукацелі калёсы па бруку.</p>
<p> </p>
<h3><a id="chapter2"></a>II</h3>
<p> </p>
<p>У каморцы - голы забруджаны стол, два столікі побач. У чарцы з вышчарбленым берагам - згушчанае чарніла; асадка паколатая, а ў ёй заржаўленае пёрка.</p>
<p>На пашарпанай сцяне - Ленін, насупроціў - Чарвякоў. Чуць-чуць відаць. На вушаку дзвярэй - абрэз на рэмені. Дзверы - без клямкі, фортка да форткі не даходзіць на вокнах - акуркі цыгарак, скрыначкі ад папярос. ГТФ - на чырвані.</p>
<p>Кабінет начальніка міліцыі раёна.</p>
<p>«Начальнік раённай міліцыі», прыгледзеўшыся, прыкмеціш над сталом.</p>
<p>Старанна выведзены літары чырвонаю фарбаю, абведзены сіняю.</p>
<p>Астап прыйшоў, панюхаў паветра:</p>
<p>- Ніколі не выветраць, сукіны дзеці. Ну і народ! Хоць у хляве пасадзі - сядзецьмуць, і не ў шманкі.</p>
<p>Хацеў адчыніць фортачку і забыўся, што іх няма ў вокнах. «Трэба зрабіць», - рашыў і сеў за сталом.</p>
<p>Палажыў тоўстую папку з дзяламі. Колькі іх, у шэрых, у сініх, у жоўтых вокладках? Пачаў перакідаць дзела аб бандытах.</p>
<p>- Пайду да прадсядацеля.</p>
<p>Палажыў дзела наверх і пачаў завязваць кончыкі папкі.</p>
<p>Абдумоўваў план гутаркі з прадсядацелем.</p>
<p>- Можна? - стукнулі ў дзверы.</p>
<p>- Ваходзьце!</p>
<p>Адчыніліся дзверы, і ў кабінет увайшло двое сялян, адзін міліцыянер.</p>
<p>Астап паглядзеў і запытаў:</p>
<p>- Якая справа?</p>
<p>Сяляне пераглянуліся і змаўчалі.</p>
<p>- Гэта тыя, таварыш начальнік, што ссеклі бярозу на шляху з вёскі Асякі. Тояцца - не мы, не мы.</p>
<p>- А ты ў іх знайшоў бярозу?</p>
<p>- Вядома.</p>
<p>Астап абярнуўся да сялян:</p>
<p>- Ну, мужчыны, дык чаго ж таіцца, высеклі?</p>
<p>- Дальбог жа, не, таварыш начальнік... - адказаў старэйшы, гадоў за пяцьдзесят дзядзька.</p>
<p>- Як то не, калі нашлі...</p>
<p>- Падкінулі, нехта ноччу, злы быў і падкінуў... А каб мы самі - няхай нас...</p>
<p>Малодшы маўчаў, трымаўся; няпэўнасць у тым, што казаў сусед, - трывожыла...</p>
<p>- Ды хоць бы вы ўжо не хлусілі, мужчыны. Навошта вам займаздароў вочы заліваць... Нехта падлажыў! Хто вам падложыць? Пасаромеліся б, нарэшце.</p>
<p>- Дальбог, праўду кажу... Нічыпар, мо я хлушу? - стары запытаў суседа.</p>
<p>Той нічога не адказаў, яшчэ больш нахмурыўся.</p>
<p>- Кінь, Даніла, хлусіць. Хто сазнаецца, што ты праўду кажаш...</p>
<p>- Папытайце Нічыпара.</p>
<p>Астап сур'ёзна паглядзеў на худашчавага, дробнага, безбародага чалавечка.</p>
<p>- Нічыпар, кажы праўду: у вас няма дроў і вы высеклі дзве бярозы ў прысадах?</p>
<p>Той памяўся. Апусціў ніжэй голаў.</p>
<p>- Ды ўжо ж яно - высеклі. - І, крыху памаўчаўшы, пайшоў на ўбачэнне, даводзячы аб сваёй невінаватасці. - Ведаю добра, што ўчынілі праступак. Не гадзіцца цяпер гэта рабіць - у саміх сябе крадзем. Але, паверыце, я мусіў пайсці на гэта: два вянкі зняў з хлевушка, мерзне гавяда ў засадзе, а дзеці - у хаце. Ну, куды ты кінешся з біткаю: ні калёс, ні збруі, а дарога - гразь, брыдота, гэткая зіма - ніхто не запамятае! Дзе ж тых дроў возьмеш?.. Высеклі, высеклі... Стралялі ў нас, а мы ўцяклі. А як жа іначай?</p>
<p>- Чуеш, Даніла?</p>
<p>Ухмылка на мяккім, хітраватым твары, палахлівая, злая да Нічыпара ўхмылка; стары развёў рукамі - сорамна глядзець у вочы Астапу, - не сярдзіты зусім, дабрадушны таварыш начальнік, чаму трэба было таіць ад яго свой праступак?</p>
<p>- Давялося, таварыш начальнік, паверыце, давялося; не таю, мілы таварыш...</p>
<p>- А чаму адпіраўся?</p>
<p>- Чаму?!</p>
<p>Даніла не ведаў, што казаць, нервова мяў шапку ў руках, сарамліва нік поглядам. Выручыў Астап:</p>
<p>- Лепш позна, як ніколі. Дагадваюся а прычыне, але ці ж можна красці, прысады красці? Помніце, як міла было калісьці глядзець на стройны рад бярэзін? Шнурам, як войска, роўныя, белыя, струною цярэспаля. Летам - цень, зімою - зацішша. Цёмнаю ноччу - не зблудзіш. Цягнуць міжвольна недзе далёка. А вы - бераце і сечаце. Як магла ваша рука падняцца, дзядзька?</p>
<p>- Таварыш начальнік казаў праўду - нельга, няма чым адказваць, але... бяздроўе. Паверыце, толькі бяда напірала, недахопы вадзілі рукою. Сек, а сэрца траслося. Пала - і я затросся ад болю. Ды што ж парадзіш - дзеці трасліся ў хаце, зварыць бульбы не на чым, вады сагрэць... Куды паедзеш гэтым часам?.. Зіма незвычайная, небывалая, ліха ведае, якая зіма, зіма ў гэтым годзе!</p>
<p>- Дрэнна і кепска, дзядзька. Пакараем судом.</p>
<p>- Ды ці ж мы адны сяком? А глушакоўцы, а нізаўцы, а сухоўцы? Гора гоніць.</p>
<p>- Будзе і ім.</p>
<p>Нічыпар, маўчалівы, скрытны, здаваўся перад словамі Астапа: не ўшчуе па-начальніцку - таварыскі гутарыць. Праўда, саграшылі, скрыміналіліся. Ці ж выправуе што? Нічым не правы... І балюча - дагэтуль ні ў чым не ўлічаны, не заплямены. Перадавіком слыў - а тут...</p>
<p>- Таварыш начальнік, усё роўна бярэзін не аднавіць... Скрыміналілі - але ручу, што больш не будзе, - даруйце... Ведаеце - я адплачу віну дзяржаве...</p>
<p>Міліцыянер уголас засмяяўся:</p>
<p>- Чым? Адседкаю?</p>
<p>- Пастой, пастой! - перабіў Астап.</p>
<p>- А тым, што я ўвесну, першым дзелам, усё забыўшы, засаджу гоны шляху маладымі прысадамі. Хай толькі вызвее зямля, пададуцца сокі, і я кіну-рыну хату - пайду на дарогу. Дзень, два, нават тры дні патрачу, а засаджу. Бярозкамі, хочаце - елкамі, можна клёнам ці каштанам...</p>
<p>- Дастанеш - зробіш!</p>
<p>Міліцыянер зноў зарагатаў.</p>
<p>- А зраблю, клянуся, што зраблю... Ахвяруюся - дайце паперу... Няўжо, думаеце, збягу дзе-колечы? Удвойчы наложыце штраф, калі толькі падвяду вас...</p>
<p>- І я бяруся гэта зрабіць, - дадаў Даніла. - Вазьмеце на ўчот, адмецьце і тады - штрафуйце ўдвойчы, утройчы...</p>
<p>- Гм! Не хлусіце? - выпрабаваў Астап. І тут жа памеркаваў: а можа, і чэсныя людзі... Што з іх возьмеш, апроч кары? А бярэзіны - адновіш? Людзям сапраўды прыпёрла, прыціснула, вядома. Ану ж выпрабаваць: няхай двое ганоў пасадзяць маладняку.</p>
<p>Даў умовы:</p>
<p>- Штрафую абодвух, - на пяцьдзесят рублёў. Пасадзіце двое ганоў - здыму, а не - яшчэ набаўлю... Павал, напішы штрафную, хай распішуцца... Калі не высадзяць прысад - сышчу з пеняю ў сто процантаў. Чуеце?</p>
<p>- Ці ж мы будзем хлусіць? - выказалі сяляне разам і так шчыра, што Астап не сумняваўся ў іх словах... Усё ж даў распісацца на штрафной.</p>
<p>- Помніце - і ідзеце.</p>
<p>Сяляне пакланіліся, развіталіся. Услед пайшоў міліцыянер.</p>
<p>Астап задумаўся:</p>
<p>- Пастой, Павал.</p>
<p>Той вярнуўся, падышоў да Астапа.</p>
<p>- Думаеш, выпаўняць?</p>
<p>- Чаму не. А ласне сышчаце з іх штраф? Голыя як бізуны. Бачыў іх гаспадарства: хаты - у зямлю глядзяць; падраныя стрэхі; голыя дзеці; някутыя калёсы; коні - мэрам свінні надворныя...</p>
<p>- Шкада!</p>
<p>- Пэўна.</p>
<p>Астап падумаў, узяўся двума пальцамі за губы і раптам кіўнуў галавою:</p>
<p>- Вось што, браток Павал...</p>
<p>- Што?</p>
<p>- З глушакоўскае шляхты нагонім... Сёння вечарам - у Глушакоўцы... Ведаеш, ноччу ўчора ехаў - секлі, гады... Ганоў на тры заўважыў, выстраліў. Ну, а пагонішся ласне? Конь ледзьве ідзе ўлегцы. Гразі па калодкі, цемень - вока выкалі. Зіма, ліха ведае што, небывалая! Нельга працаваць: ні выследзіць, ні выгледзець.</p>
<p>- Верхам сяду і паеду на змроку, а то ноччу - ці ж знойдзеш?</p>
<p>- Тваё дзела; толькі найдзі - і гэтых ужо прыпяком...</p>
<p>- Не пакараеш - усе прысады знішчаць... А калі насадзяць - чакай...</p>
<p>Астап пайшоў з кабінета. На парозе спыніўся, павярнуў назад, але пачуў ззаду:</p>
<p>- Таварыш начальнік, прыйшлі па вас ад прадсядацеля.</p>
<p>- Дзе, хто?</p>
<p>Дзелавод - то быў ён - падаў пісульку. Астап разгарнуў, прачытаў. Пачырванеў.</p>
<p>- Бюракратызм! Ці ж разарвешся ўсюды. Ён думае, што я тут сяджу склаўшы рукі... Выгавар, прыказ... За шчырасць мо? Мяне трэба вучыць... Пяць год за гэтаю справай...</p>
<p>Моцна стукнуў дзвярыма і выйшаў.</p>
<p> </p>
<h3><a id="chapter3"></a>III</h3>
<p> </p>
<p>Разапрэўшы, стомлены, знерваваны, Астап бег да сябе ў канцылярыю міліцыі. Праз два крокі павяртаў левую руку, паднімаючы на ўзровень носа, і пазіраў на гадзіннік, прычэплены на руцэ. Хвіліны раставалі, як сняжынкі на цёплым шкле. Выйшаў з райіспалкома - было без дваццаці хвілін чатыры. Званілі не раз - важныя справы, тэрміновыя... Ды так, трэба паглядзець, як і што. Установа, ды гэткага характару, як міліцыя, - баявая, шумная. Ці ж не ведае Астап? Мала што магло здарыцца ў яго адсутнасці! Праверыць - абавязкова.</p>
<p>Астап не цярпеў нядбайнасці! Рупіўся, пільнаваў даручаныя яму справы. Любіў быць акуратным, старанным. Масцер - ды годзі.</p>
<p>Спяшыў, а хвіліны ішлі, беглі, уцякалі. Заўсёды так - як спяшыш іх нагнаць, супыніць.</p>
<p>- Хаця б не разышліся з канцылярыі.</p>
<p>Перад будынкам, дзе яна мясцілася, яшчэ раз паглядзеў на гадзіннік - аставалася дзесяць хвілін да чатырох. Ужо адзін міліцыянер выйшаў з дзвярэй і падаўся з двара. Не прыкмеціў начальніка. Астап бачыў - мерыўся спыніць, даць выгавар. Але не сабраўся, як яго абазвалі:</p>
<p>- Таварыш Бобік, на хвілю, даруйце...</p>
<p>Астап азірнуўся - нейкі незнаёмы мужчына. Недалікатна запытаў:</p>
<p>- У чым справа? Мне некалі, хутчэй.</p>
<p>Чалавек азірнуўся па баках, таемным узрокам паглядзеў на Астапа.</p>
<p>- Ведаеце... ці паверыце, ці не... мне казалі не раз... знаеце, справа з вашым міліцыянерам Гарбузікам... Ён у Глушаках дзень у дзень на вечарынках, з дачкою Палікара Асінені... што вычварае... Ой, што там ён!.. Вы даследуйце, таварыш Бобік. Дурныя чуткі - падрыў уладзе...</p>
<p>- Добра, расследую... - і крануў з месца.</p>
<p>Але чалавек схапіў Астапа за крысо.</p>
<p>- Я яшчэ да вас, таварыш Бобік...</p>
<p>- Кажэце.</p>
<p>А нагою, нервуючыся, пераступаў з месца на месца.</p>
<p>Ішлі з канцылярыі адзін за другім міліцыянеры, дзелавод, заўвышукам. Матнуў рукою, адвярнуўся ад чалавека, каб паглядзець на гадзіннік - пасля чатырох.</p>
<p>- Кажэце хутчэй...</p>
<p>- Я колькі раз бегаў у вашу канцылярыю... Прасіў адсрочыць хоць на месяц. Чым я заплачу па выпаўніцельнаму лісту? Самі бачыце, адкуль зарабіць трыццаць рублёў, дзе іх узяць мне...</p>
<p>- Хутчэй... у канцылярыю прыйдзеце... мне няма часу... слухайце... - адступіў на шаг ад прасіцеля.</p>
<p>Той працягнуў руку, каб хапіць Астапа за крысо ці за рукаў, але затрымаўся.</p>
<p>- Таварыш Бобік, таварыш начальнік... Падумайце - дарэмшчына... Ліха ведае завошта прысудзілі гэтаму злодзею, голіку гэтаму... Трэба было мець совесць... Але ж я нічога, я не проціў суда - святая справа, трэба слухаць, толькі - чым я магу заплаціць... Ну, маю каняку, драбінкі, на ворагаў казана, - слёзы, а не маетнасць...</p>
<p>Астап падаваўся да канцылярыі, павяртаючы голаў назад. А чалавек, як муха, гудзеў сваё, не адстаючы ні на крок, ні на корх.</p>
<p>- Я сапраўдны бруковы чалавек... Яшчэ б раней, ну хоць бы з восені, усё-ткі залатоўку-другую зарабляў, а цяпер, глянь іх, куды ты выедзеш - зіма, як кара якая, гнусная, балотная, гібельная зіма!.. Ці ж можна вылезці з хаты ў дарогу? Пасудзеце самі, таварыш Бобік.</p>
<p>- У канцылярыю... па нядзелі... няма часу; ды што на вуліцы?</p>
<p>Крута сарваў з месца і пайшоў.</p>
<p>Чалавек перш кінуўся ўдагон, але раптам стрымаўся і пусціў.</p>
<p>- А Гарбузіка прасачэце, таварыш начальнік...</p>
<p>Астап пачуў фамілію, але не ведаў, да чаго... Кінулася ў думкі: «Няўжо-такі Павал здацен на гэта? А мо праз тое, што сысквае штраф? Чорт яго ведае, за каго можна ручыць? Ша-а, добра, прыпільную. Паедзе ў Глушакі, а я за ім. Праз гадзіну-другую... Усё можа стацца...»</p>
<p>Увайшоў у канцылярыю - пусцела. Дзядуля стораж шкрабаў сцёртаю мяцёлкаю па бруднай-бруднай, загражанай падлозе. Сцежка-шнурок, вымачаная ботамі ад дзвярэй да стала дзелавода, краіла падлогу надвае. Стары злосна мармытаў сабе пад нос, падвойчы тручы мяцёлкаю па чорных плямах:</p>
<p>- Гэтак забрудзіць - сораму няма. Іншы ідзе, як назнарок, сумысна нанясе пудамі гразі. Няхай бы выцер - мяцёлка стаіць, дык не: пастаў швейцара, ды каб папрасіў той - дай вытру, - то, можа б, што... Паперы, смецця, саломы наносяць... Канцылярыя, а як у стойле...</p>
<p>Астап заўважыў нездавольства старога, усміхнуўся. Пабег у свой кабінет, прысеў да стала, развязаў папку, перагарнуў дзелы.</p>
<p>- Франук! - пазваў старога.</p>
<p>Стораж прыйшоў з мяцёлкаю ў руках.</p>
<p>- Чаго, таварыш начальнік?</p>
<p>- Чаму не пачакалі мяне?</p>
<p>- А я што ведаю.</p>
<p>- Гарбузік не казаў нічога аб тым, што паедзе?</p>
<p>- Таварыш начальнік, ласне са мною гаворыць хто аб гэткіх рэчах. То не маё дзела...</p>
<p>- А каня не запрагаў?</p>
<p>- Не заўважыў.</p>
<p>- Добра.</p>
<p>Франук маўчліва адвярнуўся, зрабіў некалькі шагоў да дзвярэй; пераступіў адной нагою парог і адвярнуўся да Астапа:</p>
<p>- Таварыш начальнік, даруйце, што трывожу; я рэдка вас чапаю.</p>
<p>- Ну?</p>
<p>Астап адняў вочы ад папер.</p>
<p>- Ведаеце, таварыш начальнік, доўга збіраўся, не мог асмеліцца, але прыпёрла. Ці нельга было б, таварыш начальнік, хоць рублёў два надбавіць мне да пэнсіі? Столькі работы ў вас! Вось усе пайшлі, а я покі тут закончу; а жыццё - муляецца.</p>
<p>Астап маўчаў.</p>
<p>- За дзесяць рублёў - ці ж можна старому пражыць, падумайце самі.</p>
<p>- Смета, дзедку, нельга выйсці з берагоў...</p>
<p>- Нельга?</p>
<p>- Нельга.</p>
<p>Стары матнуў рукою і схаваўся за дзвярыма, неасцярожна стукнуў мятлішчам у дзверы.</p>
<p>- У вас нічога нельга, ніколі нельга...</p>
<p>Астап паглядзеў услед, паспагадаў старому:</p>
<p>- Лепі б, каб у шпіталь... Куды яму гэтая служба!</p>
<p>І зноў аддаўся паперам. Гартаў, перакладваў, чагосьці шукаў. Размаўляў сам з сабою: «Ну, проста нельга ўлавіць гадзінкі вольнага часу. Хоць бы ў справах разабрацца... Вось Хмяльных дзела, кража каня... Ух, ад дзесятага верасня яшчэ! Каб ты спрахла, як яно завалялася... Вось і не перабяры папкі... А гэта? Справа калектыву «Пушчыцы». Бачыш ты! Не разарвешся... А ён яшчэ ўпікае! Стаў бы на маё месца - нябось, то не прадсядацелем... Патрасіся па гэткай дарозе вёрстаў па сто на тыдзень - не паздаровіцца. І сёння - каму спачынак, а гэта - спяшы паабедаць ды падавайся зноў...»</p>
<p>Адхіліўся і паглядзеў у акно.</p>
<p>На захадзе выдалася чырвоная паласа проміню. Брыжастыя берагі цёмнае хмары тонкаю плеўкаю распаўзаліся над цёмным лесам.</p>
<p>«А вось мо мароз будзе... Хоць бы малавеле сціснуў гэтую гразоту. Омегам выходзіць. Другі месяц пайшоў, і як завяло - ні сняжынкі. Што за зіма - трэба цуду давацца, ды годзі-ы!.. Розуму не возьмеш, як і што гэта чаўпецца. Адкуль тая паласа насунулася?» Заглядзеўся на патухаючы промінь.</p>
<p>- Можа, ужо пойдзеце, таварыш начальнік? - нясмела з-за дзвярэй запытаў Франук. - Ужо меркне на вуліцы... Ці мо лямпу засвяціць?</p>
<p>Астап адвярнуўся ад акна, паспешна злажыў паперы і завязаў папку.</p>
<p>- Іду, збірайся запіраць канцылярыю. Стары забразгаў замком і, калі Астап выйшаў з свайго кабінета, сустрэў яго словамі:</p>
<p>- Вось пацікаўцеся, як замурзалі падлогу. Цэлы дзень народу, мэрам на вакзале. Ідуць ды ідуць, адкуль ён бярэцца. Яшчэ ніколі не было столькі. Нанасілі гразі, саломы... Дубас злаваўся, раз-поразу пазіраў у акно, вас чакаў.</p>
<p>Стары засмяяўся.</p>
<p>- Далі яму пытлю за сённяшні дзень! Не вельмі смашна быць начальнікам. Мне б на ваша месца - тыдню не паслужыў бы.</p>
<p>- Чаму? Святыя гаршкі лепяць? - Ён павярнуўся. - Бывайце здаровы, дзядзька! - і выйшаў.</p>
<p> </p>
<h3><a id="chapter4"></a>IV</h3>
<p> </p>
<p>Падкарэла гразь - браў марозік. З зорнага ціхага неба падалі малюпаценькія пылінкі шэрані і асядалі лёгкаю вільгаццю на голых дрэўцах хмызнячку. Стыла вада ў лужынках.</p>
<p>Конь цвёрда ступаў, прыбіваючы слабую кару гразі. Чутна было ў ціхай ночы, як хрусцела ў каня пад нагамі.</p>
<p>Астап узіраўся ў бок Стадолішч, перакідаючы поглядам палі. Узгрудак, што абымаў пасёлак Глушакі, хаваў гала палёў. Дый ноч брала сваё: зоры - і многа зор, але цем тушыла іх сваёю сопухаю. Толькі больш-менш зблізку можна было разгледзець дзераўца ці лужыну, а на паўганоў - чорная сцяна. «Ці паехаў Гарбузік? - пытаў сябе Астап. - Можа, збаяўся?»</p>
<p>І ўсумніўся, ці ехаць самому.</p>
<p>Бездараж, цемрыва. Кудою пакіраваць на Глушакі?</p>
<p>За мастом, выехаўшы на ўзгрудак, Астап угледзеў агеньчык. Смуглы, ён выглядаў здалёк воўчым вокам. Але дарма, можна ехаць хоць цярэспаля, нацянькі.</p>
<p>Астап накіраваў каня проста да агеньчыку. Паслушная жывёліна сышла на раллю і, лезучы па калені ў гразь, пайшла полем. Сапла, фыркала, паднімала голаў, блыталася, шукаючы лепшых мясцін, мяжы ці разоры. Астап лопаў далонню па загрыўку, цешыў, угаварваў і тут жа ўслухоўваўся.</p>
<p>Азіраўся ў бакі, налева і направа, узад.</p>
<p>Агеньчык гарэў роўна, адным промінем, вузкім каснічком слаўся к Астапу. І здавалася, не блізіўся.</p>
<p>Астап меркаваў на яго, думаючы: «Няўжо-такі Гарбузік сапраўды распусціўся? Ці можа тое стацца? Цікава. Непрыкметна на ім, а ў тым - хто яго ведае. Згадзіўся ахвотна ехаць. Але ж дарма - я начальнік, прыказаў - мусіць».</p>
<p>Падпусціў сумнення: «А мо і так, як кажуць? Вось жа не раскрыў пакражы ў гэтых самых Глушаках. Цэлы тыдзень валаводзіцца, а канцоў не відаць, хіба скрывае? Тое можа быць і з бярозамі, прыедзе знарок ноччу і не нойдзе. Дасць любы адгавор...»</p>
<p>Суцешыўся: «Добра, аднак, што паехаў, трэба выверыць хлопца. Справа вымагае. Не глянеш, не пасачыш - і распусцяцца. Чалавек - не жалеза, спакусы многа ўсякае».</p>
<p>Конь шаргануўся між кустоў, фыркнуў і натапырыў вушы. Агеньчык замільгацеў між ралак. Збоку нешта зашамала. Астап памацаў кольт...</p>
<p>Навяло думкі на бандытызм, на той план, які апрацаваў, далажыў сёння прадсядацелю і мусіў выпаўніць на наступным тыдні.</p>
<p>«Добры вечар, - шкода, што не паехаў у Процьмы... Свята, як быццам бы гуляць да Вікці. Ану ж і скутак быў бы...»</p>
<p>Праехаў кусты, рашыў: «Пагляджу тут і з Гарбузікам далей, шкода гэткае пары».</p>
<p>Забрахаў сабака - здалося, агеньчык падблізіўся.</p>
<p>Скрыпнуў вочап у студні.</p>
<p>«Адзін, не ведаюць бандыты, а то б з кусцікаў».</p>
<p>Аглянуўся - кусцікі згінулі ў процьме ночы.</p>
<p>А вось і гумно, агеньчыкаў з дзесятак.</p>
<p>Да сабакі, што брахала, прыбавілася некалькі новых. Заліліся выем, затрывожылі пасёлак.</p>
<p>Астап завярнуў у двор першае хаты, злез з каня, пастукаў у акно, запытаў:</p>
<p>- Міліцыянера не ведаеце дзе?</p>
<p>Маладзіца падбегла к акну.</p>
<p>- У Асінені Прахора, трэцяя хата.</p>
<p>Забрала Астапа - завярнуў каня, ускочыў і праз мінуту быў у двары Асінені. Вокны завешаны фіранкамі. Смех у хаце, голас Гарбузіка.</p>
<p>Прыгнуўся на кані і паверх фіранкі зірнуў у акно. Угледзеў: на ўслоне, адвярнуўшыся спінаю да стала, сядзеў Гарбузік; сярод хаты стаяла дзяўчына, ухмылялася. У запеку - стары.</p>
<p>Пастукаў Астап у дзверы - выбег Гарбузік.</p>
<p>- Павал!</p>
<p>- А, таварыш начальнік?</p>
<p>- Як з парубкаю?</p>
<p>- Найшоў сляды. Хрышчанік Якаў.</p>
<p>- А што зрабіў?</p>
<p>- Я заўтра наскочу, сёння...</p>
<p>Астап западозрыў.</p>
<p>- А тут чаго?</p>
<p>Гарбузік замяўся.</p>
<p>- Ведаю, брат... Ну, давай абследуем зараз Хрышчаніка гэтага. Як кажаш?</p>
<p>З хаты выйшаў гаспадар...</p>
<p>- Чаму ж у хату не зойдзеце? Каня ў прыгрэбіцу... Ах, і служба ж ваша!</p>
<p>- Некалі.</p>
<p>- Вайдзеце, чаго там, абагрэцца хоць бы з дарогі. Не блізкі свет, гэтаю дарогаю, гразотаю, слякотаю... Ах, ах... Вядзеце каня ў прыгрэбіцу...</p>
<p>Астап здаўся, павёў следам за гаспадаром. Павал астаўся каля парога...</p>
<p>- Служба, ведаеце, і людзі гэткія... хоць бы і вашы глушакоўцы, каторую ўжо бярозу на шляху высеклі? Ці то ёсць лад, парадак? Жывуць у вас не бедна, а то-та ж... Ну, як тут добрым будзеш? Нядаўна з пакражаю, а пасля з гэтымі хлопцамі ўсе ў Глушаках...</p>
<p>Гаспадар маўчаў. Адчыніў вароты ў прыгрэбіцы, увайшоў. За ім Астап, да шула прывязаў каня.</p>
<p>- Ну, як там? - запытаў з-пад дзвярэй Гарбузік.</p>
<p>- Гатова! - адказаў Астап, і не паспеў астыць голас, як бухнуў зычны стрэл. Астапу мэрам бы хто стукнуў каменем у нагу, так моцна, што ён не ўтрымаўся і кінуўся на зямлю.</p>
<p>- Павал, ратуй! - прагукаў і ад болю сціснуў зубы, што больш слоў не выйшла.</p>
<p>Гарбузік падбег да Астапа, абмацаў усяго і паглядзеў на руку: была ў свежай крыві.</p>
<p>- Памагайце ў хату ўнесці, - вялюча сказаў Гарбузік гаспадару Асінені. - Бандыцтва, прахвосты!!! - вылаяўся ён. - Спаліць мала ўсе Глушакі!</p>
<p>Некалькі чалавек, спагадаючы, падбеглі к двару, загаманілі, завылі сабакі гучней і зласлівей.</p>
<p>Астапа ўнеслі ў хату, распранулі, перавязалі рану, палажылі. Дзяўчына апранула новаю коўдраю, у прыгожа выплецены дэсань.</p>
<p>- Заснеце! Якая напасць!!!</p>
<p>А Павал Гарбузік, перапалоханы, адчайна крычаў:</p>
<p>- Бандыты, шляхты паганыя! Гэткага чалавека згубіць!.. З-за вугла, з-за гумна...</p>
<p>- Што ж ты да нас маеш - ці ж гэта нашы, думаеш? Мала брадзягаў бадзяецца зараз? Цудны ты, Павал, - выбачаўся Асіненя.</p>
<p>Але Гарбузік не зважаў, крычучы і тупаючы...</p>
<p>- За свайго начальніка - адамшчу паганцам, - выгукнуў ён і кінуўся ў дзверы.</p>
<p>- Куды ты, Паўлік! Куды ты! Паберажыся!.. У адказ захрабусцела гразь пад нагамі Гарбузікавых ботаў - ён пабег на пасёлак, бы гонячыся за кім. Праз хвіліну пачулася раз-поразу некалькі стрэлаў. Асіненя ўзяўся рукамі за голаў.</p>
<p>- Што-о ён ро-обіць, што-о ён робіць? - і тут жа хапіў свежа-пасечаных дроў, што ляжалі пры печы, знакам паклікаў жонку. - Пакідай у печку, - шапнуў ёй на вуха і азірнуўся на Астапа.</p>
<p>А Астап драмаў, утомлены, змардаваны, абяскрывяны. І хатні гоман, і брэх сабак, і водгук стрэлаў Гарбузіка зліваліся ў яго пачуцці ў нудны шолам прысад, рэдкіх, пасечаных, сіратлівых, пакараных гэтаю зімою, і побач - маладых, свежых, што ён меркаваў, марыў насадзіць пасля гэтай незвычайнай, няпамятнай гразкай зімы 25-га года.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>