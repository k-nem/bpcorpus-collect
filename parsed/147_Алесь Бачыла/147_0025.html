<div class="container">
<div class="book-utils">
<div id="qrcode"></div>
<a href="/Ales_Bacyla/Sercy,_adkrytyja_kachanniu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Бачыла -->
<!-- HEADER_FIELD CreationYear: 1972 -->
<!-- HEADER_FIELD Edition: Бачыла А. Крыло неспакою. Пошук, роздум, палеміка, успаміны. - Мн.: Маст. літ., 1985. - с. 214-216 -->
<!-- HEADER_FIELD FirstPublicationYear: 1985 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/артыкул -->
<!-- HEADER_FIELD Title: Сэрцы, адкрытыя каханню -->
<h2><a href="http://knihi.com/Ales_Bacyla/">Алесь Бачыла</a></h2>
<h2>Сэрцы, адкрытыя каханню</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Слова пра зборнік інтымнай лірыкі «Зорка Венера»</p>
<p>Каханне! Праз усё жыццё нясе яго чалавек, як свой самы дарагі скарб. Яно — агонь і полымя, спакой і любаванне, слёзы радасці і слёзы тугі. І чым вышэйшае яно, тым гарыць ярчэй, як зіхатлівая ранішняя зорка Венера.</p>
<p>Не раз любаваліся ёю закаханыя. Не раз загадвалі на яе свае самыя запаветныя надзеі.</p>
<p> </p>
<div class="POETRY">
<p>Помніш, калі я спаткаўся з табою,</p>
<p>Зорка Венера ўзышла...</p>
</div>
<div class="CLEAR"></div>
<p> </p>
<p>Гэта... Максім Багдановіч, імклівы і няўрымслівы. І мо таму, што лёс адшкадуе яму кароткае жыццё, з такою прагаю будзе даражыць кожнай крупінкай вялікага пачуцця, углядацца ў неба і прасіць сваю каханую:</p>
<p> </p>
<div class="POETRY">
<p>Каб хоць на міг уваскрэсла каханне,</p>
<p>Глянь іншы раз на яе...</p>
</div>
<div class="CLEAR"></div>
<p> </p>
<p>Неўзабаве і самога яго не стане... І на зорку Венеру будуць пазіраць іншыя...</p>
<p>Розны ў іх будзе лёс, па-рознаму праявяцца і пачуцці. «Песняй вясны лебядзінаю» загучыць каханне ў сэрцы маладога Янкі Купалы. Загучыць тады, калі жыццё не вельмі будзе песціць увагай яго самога.</p>
<p>І ўсё ж, не зважаючы на нягоды, на жыццёвыя «халады», каханне сагрэе яго нават «у палуцьме, у палусне». І пра сваю каханую ён напіша:</p>
<p> </p>
<div class="POETRY">
<p>Гэткі ў сэрцы сваім збудаваў ёй пасад</p>
<p>І такую ўзлажыў ёй кахання карону,</p>
<p>Як і неба з зямлёю, на божы загад</p>
<p>Не прыдбаюць такіх ні кароны, ні трону!</p>
</div>
<div class="CLEAR"></div>
<p> </p>
<p>Вершамі Янкі Купалы і адкрываецца кніга любоўнай лірыкі з нябеснай назвай «Зорка Венера».</p>
<p>Сэрцы дзевяноста сямі беларускіх паэтаў б’юцца пад яго вокладкай. І ў кожнага — свой характар, свой чалавечы лёс, сваё каханне. У ім і радасць, і смутак, і нават боль.</p>
<p> </p>
<div class="POETRY">
<p>Год адзінаццаць, а можа, дванаццаць</p>
<p>Сэрца баліць, што не здолеў спаткацца...</p>
</div>
<div class="CLEAR"></div>
<p> </p>
<p>Гэта з верша Петруся Броўкі «Пахне чабор». Годы не лечаць незагойныя раны. Гады не сціраюць і яркасці пачуцця, калі яно — сапраўднае, калі яно варта душэўнай малітвы.</p>
<p> </p>
<div class="POETRY">
<p>Нат пад жалобнай вопраткай чорнай</p>
<p>Ты адгадаеш стан непакорны.</p>
<p>Ножкі, якімі б на карнавалах</p>
<p>І захапляла і чаравала,</p>
<p>Смуглыя рукі, грудзі тугія,—</p>
<p>Аvе Маrіа!</p>
</div>
<div class="CLEAR"></div>
<p> </p>
<p>Гэта Максім Танк — пяшчотны і парывісты ў сваіх пачуццях. І тут жа побач вершы Пімена Панчанкі, чый лірычны герой гаварыў пра сябе: «Я спакойны юнак, можа, нават крыху сарамлівы...» Але і ён не ўбярогся ад звабы цёмных бяздонных вачэй.</p>
<p> </p>
<div class="POETRY">
<p>Углыб, углыб усё імчалася</p>
<p>І за сабой мяне вяла:</p>
<p>Хавала вочы, і смяялася,</p>
<p>І нейкай дзіўнаю была.</p>
<p>...Забуду ўсё: сяброў і вершы я,</p>
<p>Ды зберагу да скону дзён</p>
<p>Гарачых вуснаў шчырасць першую,</p>
<p>Ігліцы пах і ліўня звон.</p>
</div>
<div class="CLEAR"></div>
<p> </p>
<p>Крыху інакш і, можа, больш катэгарычна загавораць пра каханне паэты маладзейшага пакалення...</p>
<p> </p>
<div class="POETRY">
<p>Упадзе на тваё плячо,</p>
<p>Галава —</p>
<p>як на плаху...</p>
</div>
<div class="CLEAR"></div>
<p> </p>
<p>Гэта Васіль Зуёнак. І гэтак жа катэгарычна ад імя закаханых заявіць Вера Вярба:</p>
<p> </p>
<div class="POETRY">
<p>Не любіце жанчын па міласці...</p>
</div>
<div class="CLEAR"></div>
<p> </p>
<p>Можна бясконца прыводзіць усё новыя і новыя цытаты. Але яны не заменяць таго пачуцця, якое складзецца ад чытання ўсяе кнігі «Зорка Венера». Яна варта таго, каб узяць яе ў рукі і хоць некалькі гадзін пабыць сам-насам з каханнем. Магчыма, захочацца паспяваць — і тады да вашых паслуг будуць многія вершы, якія даўно ўжо сталі песнямі: «Дзе ты, чарнавокая», «Толькі з табою», «Ты мне вясною прыснілася», «Ручнікі», «Явар і каліна» і інш.</p>
<p>Першы крок зроблены. Тым жа, хто будзе рыхтаваць наступныя зборнікі такога плана, хочацца пажадаць большай жанравай разнастайнасці ў падборы вершаў. Чым больш розных кветак, тым ярчэйшы букет. А магчымасці для гэтага ёсць у беларускай паэзіі. Каханне — пачуццё шчодрае і багатае.</p>
<p><i>1972</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>