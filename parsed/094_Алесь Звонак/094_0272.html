<div class="container">
<div class="book-utils">
<div id="qrcode"></div>
<a href="/Ales_Zvonak/Sviatlisty_dzien_Krasavika.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1973 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Святлісты дзень Красавіка -->
<h2><a href="http://knihi.com/Ales_Zvonak/">Алесь Звонак</a></h2>
<h2>Святлісты дзень Красавіка</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Красою цёплай повен красавік,</p>
<p>Сінечай неба, звонам крыгаходу,</p>
<p>І журавамі, што свой першы крык</p>
<p>Кідаюць зверху ў веснавыя воды.</p>
<p> </p>
<p>Прамаці рэк славянскіх, новы лік</p>
<p>Пачні з той квадры, дзе пахмурна годы</p>
<p>Па ўсерасійскай бездаражы йшлі,</p>
<p>У бога марна молячы лагоды!</p>
<p> </p>
<p>І ты, мой век, пачні летазлічэнне</p>
<p>З пары, калі над морам слёз і бед</p>
<p>З’явіўся той, хто свету на здзіўленне</p>
<p> </p>
<p>Знайшоў рычаг (што бедны Архімед</p>
<p>Знайсці не мог!), каб сілай абуджэння</p>
<p>Перавярнуць ушчэнт збуцвелы свет!</p>
<p> </p>
<p> </p>
<h3><a id="chapter2"></a>2</h3>
<p>А як вятры галубілі раку,</p>
<p>А як вясны красавіковай дзіва</p>
<p>Плыло, калі ў прыволжскім гарадку</p>
<p>На шчасце маці сына нарадзіла!</p>
<p> </p>
<p>Ён рос. Мужнеў. А мудрасць юнаку,</p>
<p>Дух барацьбы ды вольнай волі крылы</p>
<p>Даў той народ, што на сваім вяку</p>
<p>Скараўся хіба аднаму Ярылу.</p>
<p> </p>
<p>Ён жыў. Тварыў. Каб шквалам скразнякоў</p>
<p>Прадзьмула свет імперый спарахнелы...</p>
<p>І хоць прайшло больш ста красавікоў —</p>
<p> </p>
<p>На сто гадоў зямля памаладзела!</p>
<p>Так сёння ёсць і будзе век-вяком —</p>
<p>Яго імя яднае ў бітву смелых!</p>
<p> </p>
<p> </p>
<h3><a id="chapter3"></a>3</h3>
<p>Не, не прарок, а просты чалавек,</p>
<p>Сярод смяротных — сам такі ж смяротны,</p>
<p>Ён скіраваў дваццаты тлумны век</p>
<p>На шлях адзіны і беспаваротны.</p>
<p> </p>
<p>І счэзне войнаў чад, і гвалт, і здзек</p>
<p>Для ўсіх, як ёсць бяздомных і гаротных.</p>
<p>Вядуць агні рэвалюцыйных вех</p>
<p>На бой астатні люд зямлі галодны.</p>
<p> </p>
<p>Ён знаў, ён знаў: на ўсіх мацерыках</p>
<p>Жывое слова праўды абзавецца</p>
<p>Агнём баёў і гулам барыкад —</p>
<p> </p>
<p>Не будзе ліхвярам куды падзецца.</p>
<p>Таму заўсёды дзень Красавіка</p>
<p>Жыве ва ўдзячным сэрцы чалавецтва!</p>
<p> </p>
<p> </p>
<h3><a id="chapter4"></a>4</h3>
<p>Як не ставала часта нам Яго,</p>
<p>Калі бяда мой край за горла брала,</p>
<p>Калі на спелы цвет, на сінь снягоў</p>
<p>Курэла дымам чорная навала!</p>
<p> </p>
<p>На рубяжах, аплаканых пургой,</p>
<p>Насмерць стаялі пад грымотным валам —</p>
<p>На бой і кроў, у праведны агонь</p>
<p>Нас Ільічова слова падымала!</p>
<p> </p>
<p>І ноч была, і дзень быў, і святло</p>
<p>Ліло цяпло над папялішчам дымным,</p>
<p>Каб зноў усё жывое расцвіло</p>
<p> </p>
<p>Па ўсёй зямлі садамі маладымі,</p>
<p>Каб наша неба, чыстае, як шкло,</p>
<p>Свяціла мірна ў ясны твар Радзіме...</p>
<p> </p>
<p> </p>
<h3><a id="chapter5"></a>5</h3>
<p>Ёсць веліч духу, веліч прастаты,</p>
<p>Яны цвярдзей гранітных маналітаў,</p>
<p>Яны ірвуць старых асноў пласты,</p>
<p>Калі ў магутнасць класа пераліты.</p>
<p> </p>
<p>Няма звароту, спалены масты,</p>
<p>Атакі сілы цёмнае адбіты.</p>
<p>Ёсць радасць з боем пройдзенай вярсты,</p>
<p>Ёсць у Зямлі для ўсіх адна арбіта!</p>
<p> </p>
<p>Па ёй вядзе нас Генія рука.</p>
<p>І хоць яго даўно няма на свеце,</p>
<p>Ўзрыўная сіла кожнага радка</p>
<p> </p>
<p>У плаўцы часу лавай сталі льецца.</p>
<p>Таму празрысты дзень Красавіка</p>
<p>Душу варушыць, будзіць памяць сэрца.</p>
<p> </p>
<p> </p>
<h3><a id="chapter6"></a>6</h3>
<p>Імпэт тварэння, цеплыня душы,</p>
<p>Надзённых спраў гарачае натхненне,</p>
<p>І караблёў касмічных віражы,</p>
<p>І ясны лёс наступных пакаленняў,</p>
<p> </p>
<p>І хараство пакораных вяршынь,</p>
<p>І дум узлёт, і выбух захаплення,</p>
<p>І глыбіня задум, і мараў шыр —</p>
<p>Усё навек злілося ў слове ЛЕНІН.</p>
<p> </p>
<p>Таму й жыве народная любоў,</p>
<p>Па жылах гоніць кроў кіпучай сілы,</p>
<p>Як сокі ў целе векавых дубоў...</p>
<p> </p>
<p>Таму у гэты дзень вяснова-сіні</p>
<p>За найвялікшы дар з зямных дароў</p>
<p>Прымі паклон, вялікая Расія!</p>
<p> </p>
<p>1973</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>