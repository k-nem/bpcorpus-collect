<div class="container">
<div class="book-utils">
<div id="qrcode"></div>
<a href="/Ales_Zvonak/Ranak_stalicy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1958 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Ранак сталіцы -->
<h2><a href="http://knihi.com/Ales_Zvonak/">Алесь Звонак</a></h2>
<h2>Ранак сталіцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вей, кастрычніцкі вецер!..</p>
<p>Над горадам юным,</p>
<p>Ледзь крануты зарой,</p>
<p>нараджаецца дзень.</p>
<p>Зябка лапкі птушыныя</p>
<p>кратаюць струны</p>
<p>Правадоў тэлефонных.</p>
<p>Здалёку гудзе</p>
<p>Басавіты гудок цягніка.</p>
<p>І трамваі,</p>
<p>Застаяўшыся ў парках,</p>
<p>імкліва бягуць</p>
<p>Між высокіх дамоў</p>
<p>да знаёмых ускраін,</p>
<p>Напаўняючы звонам</p>
<p>паварот на рагу...</p>
<p>Першым лёгкім марозцам</p>
<p>пабелены ранак,</p>
<p>Шалясціць пад нагамі</p>
<p>лісцвяная медзь,</p>
<p>Халаджавы прамень</p>
<p>рассякае світанак,</p>
<p>Дзень сталіцы ідзе,</p>
<p>повен новых прыкмет.</p>
<p>Гэта блізка, знаёма</p>
<p>і сэрцам прачута:</p>
<p>Веліч стромкіх калон,</p>
<p>вязь садоў і прысад,</p>
<p>Новых вуліц прасекі</p>
<p>і даўні закутак,</p>
<p>І прагнутыя дахі</p>
<p>паўразбураных хат.</p>
<p>Іх паспешна руйнуюць,</p>
<p>гарачым гудронам</p>
<p>Заліваюць мінуўшчыны сівай сляды.</p>
<p>І, знішчэннем стваральным</p>
<p>дарэшты натхнёны</p>
<p>Тут плануе работы</p>
<p>прараб малады...</p>
<p>Міма паркаў пажоўклых</p>
<p>і рыжых газонаў</p>
<p>На работу спяшаюцца людзі і ты.</p>
<p>Вунь дзяўчаты</p>
<p>у сініх камбінезонах</p>
<p>На мурах высачэзных</p>
<p>займаюць пасты.</p>
<p>Вунь зубастым каўшом</p>
<p>праразае канаву</p>
<p>Экскаватар</p>
<p>праз глей першародных пластоў,</p>
<p>Жылы сінія труб</p>
<p>ад далёкай Дашавы</p>
<p>Дзень за днём</p>
<p>пакараюць вярсту за вярстой...</p>
<p>Вунь высока пад дахам</p>
<p>у хісткіх калысках</p>
<p>Аздабляюць фасады</p>
<p>майстры-маляры...</p>
<p>А бялявыя хмаркі</p>
<p>над сонечным Мінскам</p>
<p>Праплываюць</p>
<p>па сіняй прасторы ўгары...</p>
<p>Вей, кастрычніцкі вецер!..</p>
<p>Барвянае лісце</p>
<p>Раскідай па зямлі,</p>
<p>як даніну красе.</p>
<p>Глянь, як горда жыве</p>
<p>маладая сталіца,</p>
<p>Як шчасліва</p>
<p>плады сваёй працы нясе...</p>
<p>Прыгажуня-сталіца!</p>
<p>Упартаю сілай</p>
<p>Цябе з попелу рукі сыноў узнялі,</p>
<p>Што крывёй сваёй,</p>
<p>потам сваім арасілі</p>
<p>Камні бруку твайго,</p>
<p>мякаць вогкай зямлі.</p>
<p>Вось яны:</p>
<p>землякі, беларускія людзі,</p>
<p>Закаханыя ў працу,</p>
<p>зямныя наскрозь,</p>
<p>З-пад рукі,</p>
<p>што натруджана</p>
<p>дойлідствам будзен,</p>
<p>Сочаць шлях спадарожніка</p>
<p>ў глыбі нябёс...</p>
<p>Вей жа, вей несціхана,</p>
<p>кастрычніка вецер,</p>
<p>Над зямлёй маладой,</p>
<p>над радзімай людзей,</p>
<p>Што насустрач ідуць</p>
<p>той шчаслівай прыкмеце</p>
<p>Дзе зарой камунізма</p>
<p>займаецца дзень.</p>
<p> </p>
<p>1958</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>