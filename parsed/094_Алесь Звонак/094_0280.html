<div class="container">
<div class="book-utils">
<div id="qrcode"></div>
<a href="/Ales_Zvonak/Slova.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1994 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Слова -->
<h2><a href="http://knihi.com/Ales_Zvonak/">Алесь Звонак</a></h2>
<h2>Слова</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>«В начале бе Слово».</p>
<p class="sign">Біблія</p>
</div>
<div class="CLEAR"></div>
<p> </p>
<p>Я вам так скажу, панове</p>
<p>(Па-расійску «господа»),—</p>
<p>Што было спачатку Слова,</p>
<p>А пасля была бяда.</p>
<p> </p>
<p>Не марксісцкая выснова —</p>
<p>Старадаўні запавет:</p>
<p>Напачатку ўсё-ткі Слова,</p>
<p>А пасля з’явіўся Свет!</p>
<p> </p>
<p>Даў Бог людзям сілу Слова,</p>
<p>А жывёлам немату.</p>
<p>Пазбягайце ж слова злога,</p>
<p>Злога духа за вярсту!</p>
<p> </p>
<p>Словам здрадзіў Богу Юда,</p>
<p>Чым паслаў яго на крыж.</p>
<p>Абяцалі Словам цуды</p>
<p>Нам ці раз правадыры!</p>
<p> </p>
<p>З іх адзін прызначыў дату</p>
<p>Пераходу ў райскі сад.</p>
<p>Не паспеў. Сябры сабрату</p>
<p>Далі выспятка пад зад!</p>
<p> </p>
<p>Заключылі двое змову</p>
<p>(І ні вечка ім, ні дна!),</p>
<p>Напачатку — зноў жа Слова,</p>
<p>А пасля была вайна!</p>
<p> </p>
<p>Доўга жыў тыран суровы,</p>
<p>Не гарланіх, не базлаў,</p>
<p>А паціху мовіў Слова,</p>
<p>А пасля на плаху слаў...</p>
<p> </p>
<p>На зямлі нашай вялікай</p>
<p>Жыў герой малой зямлі,</p>
<p>Ён жаваным Словам клікаў</p>
<p>Ў развіты сацыялізм.</p>
<p> </p>
<p>Гэта ён сыноў галовы</p>
<p>Слаў на згубу ў горны стан:</p>
<p>Напачатку — словы, словы,</p>
<p>А пасля Афганістан...</p>
<p> </p>
<p>Быў гарлан перабудовы,</p>
<p>Меў без прывязі язык.</p>
<p>Напачатку толькі словы,</p>
<p>А пасля быў гучны пшык!</p>
<p> </p>
<p>Быў шматтысячны парламент</p>
<p>Словы рэкамі плылі,</p>
<p>Ды сплылі... Пачаўся лямант</p>
<p>Кулакі у ход пайшлі!</p>
<p> </p>
<p>Быў чэчэнец чарнабровы,</p>
<p>Стаў на сцежку Шаміля.</p>
<p>Зноў жа напачатку словы,</p>
<p>А Лефортава пасля...</p>
<p> </p>
<p>Есць і ў нас сваёй гадоўлі</p>
<p>Свой парламент гаваркі,</p>
<p>Толькі люду цяжкай долі</p>
<p>Ад яго навар які?</p>
<p> </p>
<p>Шмат законаў адмысловых</p>
<p>Тут затоптвалі штодня.</p>
<p>Напачатку — словы, словы,</p>
<p>А пасля адна грызня...</p>
<p> </p>
<p>А як стала слоў замнога,</p>
<p>Перайшлі на рык і роў:</p>
<p>Паламалі злосна рогі</p>
<p>Найрахманаму з зуброў!</p>
<p> </p>
<p>Я вам так скажу, панове,</p>
<p>Што заўважыў кагадзе:</p>
<p>Стане ў горле косткай Слова,</p>
<p>Быць сяму-таму ў бядзе!</p>
<p> </p>
<p>1994</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>