<div class="container">
<div class="book-utils">
<div id="qrcode"></div>
<a href="/Ales_Zvonak/Albuc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1961 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Альбуць -->
<h2><a href="http://knihi.com/Ales_Zvonak/">Алесь Звонак</a></h2>
<h2>Альбуць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Альбуць!</p>
<p>Старых дубоў</p>
<p>Зялёная падкова,</p>
<p>Пазалацелы луг,</p>
<p>Крынічкі срэбны звон...</p>
<p>Альбуць!</p>
<p>Як сэрцу шмат</p>
<p>Гаворыць гэта слова,</p>
<p>І гэты цёмны бор,</p>
<p>І неба сіні схон.</p>
<p> </p>
<p>Усё пераадчуй,</p>
<p>Усё схапі вачамі,</p>
<p>У сэрцы зберажы,</p>
<p>У часе не забудзь:</p>
<p>Ты сцежачкай ішоў,</p>
<p>Ступаў яго слядамі,</p>
<p>Таго, чый шлях прайшоў</p>
<p>Калісьці праз Альбуць!</p>
<p> </p>
<p>Таго, каму душа</p>
<p>Нясе свой скарб найлепшы</p>
<p>І цёплы успамін,</p>
<p>І ўдзячнасці паклон,</p>
<p>Што не заглушыць шум</p>
<p>Нахіленых алешын,</p>
<p>Што не развее ў дым</p>
<p>Віхор асенніх дзён.</p>
<p> </p>
<p>Альбуць!</p>
<p>Юнацкіх год яго</p>
<p>Праўдзівы сведка;</p>
<p>Альбуць!</p>
<p>Чароўны кут</p>
<p>Любімае зямлі!</p>
<p>Тут Колас жыў.</p>
<p>Тут казкі</p>
<p>Бор шаптаў падлетку,</p>
<p>Размову з юнаком</p>
<p>Тут перуны вялі.</p>
<p> </p>
<p>Быць можа,</p>
<p>Ты, Альбуць,</p>
<p>На золаку стагоддзя</p>
<p>Узрушыла душу</p>
<p>Той сілай пачуцця,</p>
<p>Што стоена жыла</p>
<p>Вякі ў маім народзе,</p>
<p>Каб выйсці на прастор</p>
<p>Кіпучага жыцця?!</p>
<p> </p>
<p>Быць можа,</p>
<p>Ты, Альбуць,</p>
<p>Вясёлкавыя блікі</p>
<p>Рассыпала</p>
<p>У яго бліскучыя радкі,</p>
<p>Каб шлях адсюль пачаў</p>
<p>У свет Сымон-музыка</p>
<p>І Новую Зямлю</p>
<p>Шукалі хадакі?!</p>
<p> </p>
<p>...Сны веку сняць дубы.</p>
<p>І безліч сонцаў дробных</p>
<p>На ўзорным лісці іх</p>
<p>Дрыжыць у кроплях рос...</p>
<p>Благаславёна будзь,</p>
<p>Зямля айчыны роднай,</p>
<p>Радзіўшая таго,</p>
<p>Хто славу ёй прынёс!</p>
<p> </p>
<p>1961</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>