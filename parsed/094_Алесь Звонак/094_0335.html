<div class="container">
<div class="book-utils">
<div id="qrcode"></div>
<a href="/Ales_Zvonak/Scascie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1960 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Шчасце -->
<h2><a href="http://knihi.com/Ales_Zvonak/">Алесь Звонак</a></h2>
<h2>Шчасце</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">ХІ</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p>Усё жыццё шукаў мой дзед прыгонны</p>
<p>Ад шчасця запаветныя ключы,</p>
<p>Свой беспрасветны век чужыя гоні</p>
<p>Крывенькаю сахою аручы.</p>
<p> </p>
<p>І чатыром сынам у хвілю скрухі</p>
<p>Ён загадаў самім шукаць свой шлях</p>
<p>Да тых ключоў. Лягла навекі пухам</p>
<p>Яму на грудзі слуцкая зямля.</p>
<p> </p>
<p>Па дзесяціне выпала на брата,</p>
<p>Калі сканаў прыгон, а з ім і дзед.</p>
<p>Адрокшыся ад спадчыны «багатай»,</p>
<p>Пайшоў па шчасце бацька ў белы свет.</p>
<p> </p>
<p> </p>
<h3><a id="chapter2"></a>II</h3>
<p>Папрацаваць на ўсіх хапіла сілы,</p>
<p>Праліць на ўсіх салёных сем патоў:</p>
<p>На графаў Чапскіх, і на Радзівілаў,</p>
<p>І на падпанкаў дробных, і паноў.</p>
<p> </p>
<p>Так бальшаком у тыя дні глухія</p>
<p>Па шчасце ў Мінск губернскі ён прыйшоў.</p>
<p>Дваццаты век займаўся над Расіяй,</p>
<p>Прадвеснем грозным будучых баёў.</p>
<p> </p>
<p>Цягаў бядак і гліну і каменне,</p>
<p>Каб той мулярскі спрыт сабе прыдбаць,</p>
<p>Каб, жывучы ў паўзмрочным сутарэнні,</p>
<p>Умець другім палацы будаваць.</p>
<p> </p>
<p> </p>
<h3><a id="chapter3"></a>ІІІ</h3>
<p>Так стаў батрак рабочай справы майстрам.</p>
<p>Хоць працаваў і дзень і ноч, аднак</p>
<p>Не заваляўся ў пашарпанай кайстры</p>
<p>На чорны дзень зароблены мядзяк.</p>
<p> </p>
<p>Так і лавіў бы ёy жар-птушку шчасця —</p>
<p>Працуй, працуй, а гол як той сакол...</p>
<p>Ды цар паслаў ад лютае напасці</p>
<p>Абараняць Расію і прастол.</p>
<p> </p>
<p>Па-царску шчодра быў узнагароджан</p>
<p>Салдат за службу, за крывавы пот,</p>
<p>Японскай куляй у чацвёртым годзе,</p>
<p>Курлоўскай куляй акурат праз год.</p>
<p> </p>
<p> </p>
<h3><a id="chapter4"></a>IV</h3>
<p>Прайшоў і ён пад той жалезнай аркай,</p>
<p>Дзе быў студэнт павешан малады,</p>
<p>На тры гады пакінуўшы мулярку</p>
<p>Ды распазнаўшы, з кім ісці й куды...</p>
<p> </p>
<p>Няхай жыццё згінала цяжкай працай,</p>
<p>На мінскім бруку грукаў першы крок</p>
<p>Рабочых непахісных дэманстрацый,</p>
<p>Свяціў баёў наступных аганёк...</p>
<p> </p>
<p>Людскога гневу выбухі глухія</p>
<p>Зноў закіпалі жорсткай барацьбой,</p>
<p>Ўздымалася рабочая Расія</p>
<p>На бой за шчасце, на астатні бой...</p>
<p> </p>
<p> </p>
<h3><a id="chapter5"></a>V</h3>
<p>Бег час. Прыйшоў у цернявым убранні</p>
<p>Год чатырнаццаты, злавесны год.</p>
<p>Ізноў, закінуўшы за плечы ранец,</p>
<p>Пайшоў салдат на кайзера ў паход.</p>
<p> </p>
<p>Быў так патрэбен кайзер той салдату,</p>
<p>Як, скажам, цюцьку пятая нага...</p>
<p>Былі ў салдата дзеці, жонка, хата,</p>
<p>Прыйшла туды смяротная туга.</p>
<p> </p>
<p>І чатыром сынам малым у час той</p>
<p>Сказаў салдат, слязы прагнаўшы муць:</p>
<p>— Шукайце, хлопцы, самі сваё шчасце,</p>
<p>Калі мне трэцяй кулі не мінуць...</p>
<p> </p>
<p> </p>
<h3><a id="chapter6"></a>VI</h3>
<p>Быў лёс вайны на ўдачы не багаты,</p>
<p>Дарыў пе часта поўным кацялком.</p>
<p>Прайшоў салдат ад Віслы да Карпатаў</p>
<p>Са сто трыццатым Кобрынскім палком.</p>
<p> </p>
<p>Хоць адчыняў не раз чужыя дзверы,</p>
<p>Не ўбачыў шчасця і ў чужых дварах,</p>
<p>Паразгубіўшы ўшчэнт сляпую веру</p>
<p>І ў бога і ў нягеглага цара.</p>
<p> </p>
<p>Узнагароджан быў і тут багата</p>
<p>(Такі вайны няпісаны указ)</p>
<p>Не куляй, дык асколкам ад гранаты,</p>
<p>Ды выжыў неяк і на гэты раз.</p>
<p> </p>
<p> </p>
<h3><a id="chapter7"></a>VII</h3>
<p>Быў месяц люты памятнага года,</p>
<p>Чацвёрты год бязглуздае вайны.</p>
<p>Расія, ўмытая крывёй народа,</p>
<p>Чакала шчасця, міру і вясны...</p>
<p> </p>
<p>Пакінуў мулкі лазарэтны ложак</p>
<p>Салдат, каб зноў і зноў ісці-брысці</p>
<p>Па тых, вайной разбітых раздарожжах,</p>
<p>Дзе праўды сэнс адразу не знайсці...</p>
<p> </p>
<p>І вось пайшло акопнае братанне,—</p>
<p>Братазабойства — ўсім адна бяда!</p>
<p>Кулём зляцеў цурбан каранаваны,</p>
<p>Цяпер да шчасця ўжо рукой падаць!..</p>
<p> </p>
<p> </p>
<h3><a id="chapter8"></a>VIII</h3>
<p>Цяпер да шчасця простая дарога,</p>
<p>Дыміцца парай цёплая ралля...</p>
<p>Страчай, страчай кульгавага нябогу,</p>
<p>Радзімы блаславенная зямля!..</p>
<p> </p>
<p>Таптаная чужым каваным ботам,</p>
<p>Варонкамі, як воспаю, наўсцяж</p>
<p>Пабітая, аплеценая дротам,</p>
<p>Жывая для жывых і для жыцця...</p>
<p> </p>
<p>О бацькаўшчыны мілай цёплы вецер!</p>
<p>О пахкі дым ад мілых, родных хат!</p>
<p>Начуючы то ў лесе, то ў кювеце,</p>
<p>Дадому рушыў змучаны салдат...</p>
<p> </p>
<p> </p>
<h3><a id="chapter9"></a>ІХ</h3>
<p>Ды не дайшоў. Навіслі хмары здрады —</p>
<p>Нахмурыў лоб салдат і зубы сцяў.</p>
<p>І стаў у строй з рабочым Петраградам</p>
<p>Пад ленінскі, пад бальшавіцкі сцяг.</p>
<p> </p>
<p>І мужнасць увайшла агнём у сэрца,</p>
<p>І налілася сілаю рука,</p>
<p>Каб у рашучай бітве біць да смерці</p>
<p>Дзянікіна, Пятлюру, Калчака</p>
<p> </p>
<p>І легіёнаў зграю белай масці,</p>
<p>Што зноў ярмом прыгнула вольны люд...</p>
<p>...Так веку чвэрць ваюючы за шчасце,</p>
<p>Ступіў баец на родную зямлю.</p>
<p> </p>
<p> </p>
<h3><a id="chapter10"></a>Х</h3>
<p>Зямля Радзімы! У сэрцы боль салодкі</p>
<p>Хто не адчуў, сустрэўшыся з табой?!</p>
<p>Зямля, палітая крывёю продкаў</p>
<p>І нашчадкаў гарачаю крывёй!..</p>
<p> </p>
<p>Яшчэ дыміўся горад зруйнаваны</p>
<p>Кварталамі, згарэлымі датла...</p>
<p>Захараўская вуліца крывая</p>
<p>Да Камароўкі бацьку прывяла...</p>
<p> </p>
<p>Вось ён ужо ў падслепаватай хаце...</p>
<p>Заселі словы ў горле — што сказаць?</p>
<p>Як выраслі сыны, зблажэла маці!..</p>
<p>Ты згінь з вачэй, праклятая сляза!..</p>
<p> </p>
<p> </p>
<h3><a id="chapter11"></a>ХІ</h3>
<p>Прыйшло, прыйшло цяпло скупога шчасця,</p>
<p>Не таннага, не лёгкага, твайго!</p>
<p>«Арцель» на працу выпраўляе маці:</p>
<p>І майстра і памочнікаў яго...</p>
<p> </p>
<p>Работы шмат, працуй, народ, на славу,</p>
<p>Кладзі падмурак новага жыцця!</p>
<p>Сталіца навароджанай дзяржавы,</p>
<p>Ўздымай высока свой дзяржаўны сцяг!..</p>
<p> </p>
<p>Тваіх здабыткаў ворагу не скрасці,</p>
<p>Як не спыніць нястрымны часу рух,</p>
<p>Твайго крывёй акропленага шчасця</p>
<p>Не вырваць больш нікому з мужных рук!..</p>
<p> </p>
<p> </p>
<h3><a id="chapter12"></a>XII</h3>
<p>Краіна йшла з уздыму да уздыму,</p>
<p>Авеяная подыхам вясны...</p>
<p>І, расхінуўшы крылы маладыя,</p>
<p>Па свеце разляцеліся сыны.</p>
<p> </p>
<p>Не дачакаўся ў гэты час суровы</p>
<p>Стары шасцідзесятае вясны,</p>
<p>Знайшоў спакой на могілках вайсковых,</p>
<p>Адваяваўшы спраўна тры вайны.</p>
<p> </p>
<p>Заснула вечным сном старая маці,</p>
<p>Патух нявыплаканых слёз агонь...</p>
<p>….................................................................</p>
<p>...Дык што ж? Канец аповесці аб шчасці?</p>
<p>І аб нялёгкіх пошуках яго?</p>
<p> </p>
<p> </p>
<h3><a id="chapter13"></a>XIII</h3>
<p>Не. Зноў сустрэла чорную навалу</p>
<p>Радзіма шматпакутная мая,</p>
<p>Каб у астатняй бітве небывалай</p>
<p>Зямлю бацькоў грудзямі адстаяць.</p>
<p> </p>
<p>І адстаяла, каб змаглі унукі</p>
<p>Палац падзей людскіх дабудаваць,</p>
<p>Каб будучыню ў маладыя рукі,</p>
<p>Як эстафету шчасця, перадаць.</p>
<p> </p>
<p>Каб ярка ззяла сонца камунізма,</p>
<p>Каб далягляд надзеямі яснеў,</p>
<p>Каб выбіць зброю з рук у тых, хто трызніць</p>
<p>Аб спусташальнай атамнай вайне.</p>
<p> </p>
<p> </p>
<h3><a id="chapter14"></a>XIV</h3>
<p>Ты мімаволі забываеш часта,</p>
<p>Мой юны друг — чытач маіх радкоў,</p>
<p>Што недарма к табе прыходзіць шчасце,</p>
<p>Цана яму — жыццё тваіх бацькоў.</p>
<p> </p>
<p>Іх кроў і пот, іх праца і змаганне,</p>
<p>Усё, чым надзяліў суровы век,</p>
<p>Аддадзена, каб нёс ты горда званне</p>
<p>Вышэйшае з высокіх — Чалавек!</p>
<p> </p>
<p>Само не будзе стукаць шчасце ў дзверы,</p>
<p>На ўтульны аганёк не забрыдзе,</p>
<p>Яно ў нязгаснай сіле нашай веры,</p>
<p>Яно заўжды паперадзе ідзе.</p>
<p> </p>
<p>1960</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>