<div class="container">
<div class="book-utils">
<div id="qrcode"></div>
<a href="/Ales_Zvonak/Dumy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1991 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Думы -->
<h2><a href="http://knihi.com/Ales_Zvonak/">Алесь Звонак</a></h2>
<h2>Думы</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Думи моі, думи маі, лихо мені з вами!</p>
</div>
<div class="CLEAR"></div>
<p> </p>
<p class="sign">Тарас Шаўчэнка</p>
<p> </p>
<p> </p>
<h3><a id="chapter1"></a>1</h3>
<p>Канец стагоддзя твар скрывіў пачварны</p>
<p>І скрыжаваў нянавісці мячы.</p>
<p>А людзі прагнуць паратунку марна,</p>
<p>Ад родных хат губляючы ключы,</p>
<p> </p>
<p>Зышла ў нябыт імперыя пакуты,</p>
<p>Мільгнуў між чорных хмар прамень надзей,</p>
<p>А ўжо грыміць зямля жалезам кутым</p>
<p>І неба растрывожана гудзе;</p>
<p> </p>
<p>І страты, страты жыццяў чалавечых,</p>
<p>І пыл, і друз, і чадны пах руін,</p>
<p>І немы крык жанчын, і енк малечы...</p>
<p>Няўжо бязглузды свет сышоў на клін?!</p>
<p> </p>
<p>Дзе ён, пачатак той злавеснай квадры,</p>
<p>Што насылае дым, агонь і кроў?</p>
<p>І гарам пахне з райскіх кушчаў Гагры,</p>
<p>І тленам вее з лаўравых гаёў...</p>
<p> </p>
<p> </p>
<h3><a id="chapter2"></a>2</h3>
<p>Братэрству — крах. Дзярэ дыякан горла</p>
<p>Па убіенным, хто касцьмі палёг.</p>
<p>Гудуць званы пад гул гарматных жорлаў,</p>
<p>Не йдзе на помач Усявышні Бог.</p>
<p> </p>
<p>Ізноў руку ўзнімае брат на брата,</p>
<p>Дарма Мерані шпорыць Эдуард.</p>
<p>Чым больш у рост ідуць акселераты,</p>
<p>Тым глупства больш, мацней яго азарт.</p>
<p> </p>
<p>Хто не бываў у Гаграх ці ў Сухумі,</p>
<p>Хто Цынандалі смак не паспытаў?!</p>
<p>Дзе наш хаўрус? Растаў у чадзе й тлуме,</p>
<p>Папраўшы веру ў Бога і Хрыста!</p>
<p> </p>
<p>Я часта з жалем згадваю сустрэчы</p>
<p>З нашчадкамі вялікага Шата,</p>
<p>Дзе валатовых эўкаліптаў вечам</p>
<p>Нам вечар казкі Грузіі шаптаў;</p>
<p> </p>
<p>Сустрэчы з Гамсахурдзія-старэйшым</p>
<p>І поўны рог з бурштынавым віном,</p>
<p>Студэнт Звіяд, сын Канстанцінаў першы...</p>
<p>Ах, гэта ўсё было даўно, даўно!..</p>
<p> </p>
<p> </p>
<h3><a id="chapter3"></a>3</h3>
<p>Хто скажа, чорт які людзей паблытаў,</p>
<p>Братазабойству даўшы чорны ход,</p>
<p>Каб след крыві на старажытных плітах</p>
<p>Змываў слязьмі падмануты народ?!</p>
<p> </p>
<p>Яна ж была часцей, празрысцей, ява,</p>
<p>І свет надзей быў значна маладзей.</p>
<p>Адкуль жа злосць усёзнішчальнай лавай</p>
<p>Сумленне ў дым развеяла ў людзей?!</p>
<p> </p>
<p>Няўжо ж вам, людзі, мала Карабаха,</p>
<p>Агню Цхінвалі і ахвяр Днястра?!</p>
<p>Няўжо свабоды сімвал — гэта плаха,</p>
<p>Якая прагне ласкі тапара?!</p>
<p> </p>
<p> </p>
<h3><a id="chapter4"></a>4</h3>
<p>Жыве ж і ў нас амаль што ад калыскі</p>
<p>Боль раны, што й дасюль не зажыла.</p>
<p>Жыў-быў паэт Алесь Дудар калісьці,</p>
<p>Пісаў «Пасеклі край наш папалам»...</p>
<p> </p>
<p>За што і быў аплёваны й сасланы,</p>
<p>Замёў крывавы час яго сляды.</p>
<p>Не зажылі ж на целе нашым раны,</p>
<p>Нанёс якія мудры правадыр.</p>
<p> </p>
<p>А сапраўды ж пасеклі... Ў лік аплаты</p>
<p>Пайшлі і душы нашы, і зямля.</p>
<p>Наш горкі лёс ахвярамі багаты:</p>
<p>Каму улада й трон, каму — пятля!</p>
<p> </p>
<p>Мы ж не крычым: Аддайце нашу Вільню!</p>
<p>Мы ж не галосім: Дзе наш Беласток?</p>
<p>Народ наш хоць і пільны, ды цывільны —</p>
<p>Да плуга больш ці да камбайна схільны</p>
<p>І дабрынёй сваёй грашыць чуток!</p>
<p> </p>
<p> </p>
<h3><a id="chapter5"></a>5</h3>
<p>Заўжды пасрэднасць прагне славы. Мала</p>
<p>Ёй быць Іванам Грозным ці Пятром</p>
<p>Вялікім. Нават бедны наш Купала</p>
<p>Іх услаўляў пакутлівым пяром.</p>
<p> </p>
<p>Не, ён ніяк не быў раўня Дзям’яну,</p>
<p>Прыдворным блазнам ката не смяшыў,</p>
<p>Свайго народа сын вернападданы,</p>
<p>Ён супастатам не прадаў душы.</p>
<p> </p>
<p>Хоць схібіў трохі, быў жа чысты сэрцам,</p>
<p>Сумленна жыў, загадкава памёр:</p>
<p>Падцікаваны быў майстрамі смерці,</p>
<p>Не ўратавалі мы, нам і дакор!</p>
<p> </p>
<p> </p>
<h3><a id="chapter6"></a>6</h3>
<p>О, смутны час напрыканцы стагоддзя,</p>
<p>Спыні гульні смяротныя кругі,</p>
<p>Пакуль стыхія мсцівага разводдзя</p>
<p>Не паразмыла гневам берагі!</p>
<p> </p>
<p>1991</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>