<div class="container">
<div class="book-utils">
<div id="qrcode"></div>
<a href="/Ales_Zvonak/Hady_prajsli,_a_ja_usio_pomniu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1958 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Гады прайшлі, а я ўсё помню... -->
<h2><a href="http://knihi.com/Ales_Zvonak/">Алесь Звонак</a></h2>
<h2>Гады прайшлі, а я ўсё помню...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гады прайшлі, а я ўсё помню</p>
<p>Твой першы крок насустрач мне,</p>
<p>Зімой заснежаную пойму,</p>
<p>І лёд празрысты на Дзвіне,</p>
<p>І старажытны сонны Полацк,</p>
<p>І звонкі студзень, і снягі,</p>
<p>І на гары Сафійскі волат,</p>
<p>І гоман бомаў з-пад дугі...</p>
<p> </p>
<p>Было бясхмарнае юнацтва,</p>
<p>Быў бляск вачэй, быў звонкі смех,</p>
<p>І санак рып, і лес знянацку,</p>
<p>Што сінім ценем лёг на снег...</p>
<p>Было: зімовы зорны вечар,</p>
<p>Бязлюднай вуліцы спакой,</p>
<p>І мост гарбаты над ракой,</p>
<p>І развітанні, і сустрэчы...</p>
<p> </p>
<p>Шырокі свет раскрыўшы насцеж,</p>
<p>Рукою шчодраю жыццё</p>
<p>Дарыла марамі, і шчасцем,</p>
<p>І незваротным пачуццём,</p>
<p>І той адвагай беспрычыннай,</p>
<p>І дзёрзкасцю бяздумнай той,</p>
<p>Дзе немагчымае магчыма</p>
<p>І дзе магчымае — нішто.</p>
<p> </p>
<p>Здавалася, што дар юнацтва</p>
<p>Навек ададзен — не ў заклад,</p>
<p>Што нам з бядою не спазнацца,</p>
<p>Што не сцямнее далягляд,</p>
<p>Што неба сіняе скляпенне</p>
<p>Не рассячэ маланак меч,</p>
<p>Як узаемнага імкнення</p>
<p>Суроку злому не рассеч...</p>
<p>Здавалася...</p>
<p> </p>
<p>Натужным гужам</p>
<p>Гады прайшлі праз кроў і дым,</p>
<p>Каб зноў цвісці вільготным ружам</p>
<p>І сустракацца маладым.</p>
<p>Сустрэў і я цябе, жанчына,</p>
<p>І ўсё прыкмеціў зыркі зрок:</p>
<p>Вачэй насмешлівы вірок,</p>
<p>І ад павек разбег маршчынак,</p>
<p>І той жаночы халадок,</p>
<p>Што невядомы быў дзяўчыне...</p>
<p> </p>
<p>Цяпер спытай сябе, да сэрца</p>
<p>Прыклаўшы цёплую далонь:</p>
<p>Няўжо між двух адзінаверцаў</p>
<p>Нявер’е плён густы дало?</p>
<p>Няпраўда. Мы з табой. Вачыма,</p>
<p>Зірнуўшы ў вочы, кажаш ты:</p>
<p>І немагчымае магчыма</p>
<p>Таму, хто ўзяў рубеж круты!</p>
<p> </p>
<p>1958</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>