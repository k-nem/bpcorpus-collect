<div class="container">
<div class="book-utils">
<div id="qrcode"></div>
<a href="/Ales_Zvonak/Pamflet.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1992 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Памфлет -->
<h2><a href="http://knihi.com/Ales_Zvonak/">Алесь Звонак</a></h2>
<h2>Памфлет</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ну што клясці мінулае дарма,</p>
<p>Хіба з магілы вернеш вінаватых?</p>
<p>Падкінула эпоха шмат дзярма,</p>
<p>А з ім і падрахунак для аплаты!</p>
<p> </p>
<p>За ўсё плаціць цяпер прыпала нам</p>
<p>Чарнобылем, галоднаю дыетай,</p>
<p>Гаркотны келіх выпіўшы да дна,</p>
<p>Псалом хвалы спыніўшы недапетым.</p>
<p> </p>
<p>Як донары скрываўленых часін,</p>
<p>Што прадказаў празорца Настрадамус,</p>
<p>Крывёй мы наталялі смагу псін</p>
<p>Не днямі й месяцамі, а гадамі.</p>
<p> </p>
<p>У глыбіні залатаносных руд</p>
<p>Употай пасылалі мы праклёны</p>
<p>Вялікаму з вялікіх змагару</p>
<p>За шчасце абалваненых мільёнаў...</p>
<p> </p>
<p>Цяпер ён прымасціўся ля Сцяны,</p>
<p>Таемна выкулены з саркафага,</p>
<p>Здаецца, крыкне: сукіны сыны,</p>
<p>Я пакажу вам, у якім ГУЛАГу</p>
<p>Зімуюць ракі!..</p>
<p> </p>
<p>Думка аб адным:</p>
<p>Як церпіш ты, расійская зямля,</p>
<p>Клікуш, балбатуноў ды аглаедаў,</p>
<p>Што тоўпяцца ля сцен сівых Крамля</p>
<p>З партрэтамі святыні-людаеда?!</p>
<p> </p>
<p>«Кароткім курсам» хто натхнёны быў,</p>
<p>Змяніўшы партбілет на малітоўнік,</p>
<p>Гатовы растаўчы свае ілбы,</p>
<p>Прасветленыя вераю раптоўнай.</p>
<p> </p>
<p>Куды далей, калі чэкіст былы</p>
<p>Прымае іярданскае хрышчэнне!</p>
<p>Гісторыі лянівыя валы,</p>
<p>Куды вы цягнеце арбу пераўтварэння?!</p>
<p> </p>
<p>Ці мала ёсць у нас дабра таго,</p>
<p>Хто аб былым хварэе настальгіяй,</p>
<p>Ля помніка натхніцеля свайго</p>
<p>Гатовы пад ярмо падставіць шыю?!</p>
<p> </p>
<p>Былы старэйшы брат, цяпер сусед,</p>
<p>Арол узняў над Руссю двухгаловы.</p>
<p>Каб не адстаць, і мы імкнемся ўслед</p>
<p>На шчыт Пагоні прыляпіць дзве мовы!</p>
<p> </p>
<p>Каб ажыло і ў нас на вечны час</p>
<p>Не двухгалоўе дык хаця б двухмоўе.</p>
<p>Народ, маўляў, стрымае на плячах</p>
<p>Цяжар і гэтай падкалоднай змовы...</p>
<p> </p>
<p>Час не бяжыць — куляецца старчма,</p>
<p>Мы самі станем хутка успамінам,</p>
<p>Куды раней, чым першая турма</p>
<p>Пад попелам Вялікай Праўды згіне!</p>
<p> </p>
<p>Адно скажу сучаснікам сваім,</p>
<p>Былым сябрам і будучым нашчадкам:</p>
<p>Гаршкі, вядома, лепяць не багі,</p>
<p>У рай дарога не бывае гладкай;</p>
<p> </p>
<p>Суддзя адзіны — сутаргавы час,</p>
<p>Які б ні быў яго суровы вырак,</p>
<p>Мацуйце еднасць локця і пляча,</p>
<p>Мацуйце еднасць працы, згоды й міру!</p>
<p> </p>
<p>Ніхто не змог, не зможа й надалей,</p>
<p>Няма такое сілы валатовай,</p>
<p>Змагла каб вырваць з матчыных грудзей</p>
<p>Жывое сэрца Беларусі — мову!</p>
<p> </p>
<p>1992</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>