<div class="container">
<div class="book-utils">
<div id="qrcode"></div>
<a href="/Ales_Zvonak/Nad_Buham.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1958 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Над Бугам -->
<h2><a href="http://knihi.com/Ales_Zvonak/">Алесь Звонак</a></h2>
<h2>Над Бугам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Высокае неба ў бяздонным разліве блакіту,</p>
<p>Гарачае сонца блакіт пасылае вясне.</p>
<p>Над Бугам санлівым шапочуць аб нечым ракіты,</p>
<p>Трава парасла на старой цытадэльнай сцяне.</p>
<p> </p>
<p>Маўчаць амбразуры, і дым не клубіцца</p>
<p>з расколін,</p>
<p>А водгулле часу ў грудзях несціхана гучыць:</p>
<p>Хто ў бітве няроўнай адужаць праціўніка здолен,</p>
<p>Таго не спалохае стрэл з завуголля ўначы...</p>
<p> </p>
<p>Стаяць экскурсанты — равеснікі грознага года,</p>
<p>Над імі шчарбатая высіцца хмура сцяна,</p>
<p>Тут смерць прынялі іх бацькі непахіснай пароды,</p>
<p>Тут куляў сляды, што скасілі жыццё Фаміна...</p>
<p> </p>
<p>Схілілі галовы маўкліва хлапцы і дзяўчаты,</p>
<p>Здаецца ім: кроўю дымяцца цагліны руін...</p>
<p>Палкоўнік ссівелы ракоча баском хрыплаватым,</p>
<p>І мёртвыя пліты гавораць на мове былін...</p>
<p> </p>
<p>О час неўтаймоўны, ты добра загойваеш раны,</p>
<p>Астуджваеш памяці вострай пякучы парэз!</p>
<p>Адпеты геройскія песні лясных партызанаў,</p>
<p>У засень каштанаў ад спёкі хаваецца Брэст...</p>
<p> </p>
<p>Пра славу былую шуміць Белавежская пушча,</p>
<p>На братніх магілах чырвоныя кветкі гараць.</p>
<p>Як вокам акінуць — пшаніц ізумрудныя гушчы,</p>
<p>Налітыя сонцам, хвалююць зямлі небакрай...</p>
<p> </p>
<p>Як вокам акінуць — гайдае зялёнае мора</p>
<p>Дыханне вясны на абшарах палескіх нізін,</p>
<p>І льецца над Бугам жалезная песня матора,</p>
<p>І дыхае парай узнятая глеба цалін...</p>
<p> </p>
<p>Зямля Беларусі, абмытая ліўнем нягодаў,</p>
<p>З мігценнем вясёлак у ясных і сініх вачах,</p>
<p>Здабытае ў бітвах бясцэннае шчасце народу</p>
<p>Нясеш ты нястомна на мужных, трывалых</p>
<p>плячах!</p>
<p> </p>
<p>1958</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>