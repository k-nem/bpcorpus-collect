<div class="container">
<div class="book-utils">
<div id="qrcode"></div>
<a href="/Ales_Zvonak/Sniazynka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1947 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сняжынка -->
<h2><a href="http://knihi.com/Ales_Zvonak/">Алесь Звонак</a></h2>
<h2>Сняжынка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі прамільгнеш ты знянацку</p>
<p>сняжынкай-пушынкаю,</p>
<p>Нібы растаўшы</p>
<p>наперадзе ў цемры начной,—</p>
<p>Стукае сэрца бязладна</p>
<p>разбітай машынкаю,</p>
<p>Пэўна, спружынка</p>
<p>зламалася ў клетцы грудной?!</p>
<p> </p>
<p>Калі апаўночы заснеш ты,</p>
<p>скруціўшыся цёплым клубочкам,</p>
<p>Смешнае нешта лапочучы</p>
<p>у мяккім рахманым сне,—</p>
<p>Я не засну.</p>
<p>Мой рахунак яшчэ не аплочаны,</p>
<p>Доўга бадзягам бяздомным</p>
<p>па свеце блукаць яшчэ мне.</p>
<p> </p>
<p>Нібы лунацік,</p>
<p>па небе вачамі я гойсаю,</p>
<p>Дзе ўсё спрабую</p>
<p>знайсці сваю зорку адну.</p>
<p>Хто цябе выдумаў,</p>
<p>зеленавокую, звонкагалосую,</p>
<p>Тую, хто ў гэтую зорную ноч</p>
<p>не дае мне заснуць?!</p>
<p> </p>
<p>Спіш, а мне зрэнкі твае усё свецяцца,</p>
<p>свецяцца ўпоцемку.</p>
<p>Некуды ў далеч ружовую</p>
<p>гэтак спакусна завуць...</p>
<p>Ходзіць марозік —</p>
<p>крыштальныя цінькаюць боцікі,</p>
<p>Срэбныя цені</p>
<p>па белай пустэчы плывуць...</p>
<p> </p>
<p>Хочаш — прачніся.</p>
<p>Я склаў табе казачку свежую,—</p>
<p>Не пра Кашчэя,—</p>
<p>пра горкай самоты гады,</p>
<p>Як над маіх летуценняў</p>
<p>паветранай вежаю</p>
<p>Прашалясцелі смяротныя крылы бяды...</p>
<p> </p>
<p>Чуецца голас твой,</p>
<p>поўны іскрыстых смяшынак.</p>
<p>Злучана ўсё ў ім —</p>
<p>і золак ружовы відзён.</p>
<p>Ведаю:</p>
<p>трэба мне ўкрасці не момант хвіліны,</p>
<p>Трэба мне ўкрасці</p>
<p>вясёлку азораных дзён!</p>
<p> </p>
<p>Ведаю:</p>
<p>трэба мне добрым, сардэчным</p>
<p>і ласкавым,</p>
<p>Дорачы ўсмешкі,</p>
<p>прайсці па зямлі да канца,</p>
<p>Дума аб шчасці</p>
<p>каб стала не выдумкай-казкаю,</p>
<p>Шчасце людское</p>
<p>каб стала законам жыцця.</p>
<p> </p>
<p>Калі ты заснеш,</p>
<p>бесклапотная, смешная,мілая,</p>
<p>Сон прыкархне на падушцы,</p>
<p>нібыта варкотлівы кот,</p>
<p>Ўсё гэта шэпча мне поўнач маўклівая, стылая,</p>
<p>Шолахі ветру</p>
<p>і лёгкіх сняжынак палёт.</p>
<p> </p>
<p>1947</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>