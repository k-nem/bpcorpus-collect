<div class="container">
<div class="book-utils">
<div id="qrcode"></div>
<a href="/Ales_Zvonak/Pieradzimovaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Перадзімовае -->
<h2><a href="http://knihi.com/Ales_Zvonak/">Алесь Звонак</a></h2>
<h2>Перадзімовае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яшчэ не снег — пароша толькі</p>
<p>Яшчэ далёка да каляд,</p>
<p>А твар кусае вецер золкі,</p>
<p>І лёдам скута каляя.</p>
<p> </p>
<p>Адбітак колаў між калдобін</p>
<p>Змяёй паўзучаю пралёг,</p>
<p>І дрэвы ў срэбранай аздобе —</p>
<p>Нібы завей сівых пралог.</p>
<p> </p>
<p>Так міла ўсё: і адзінота,</p>
<p>І гэта царства цішыні,</p>
<p>І шэпт засохлага чарота,</p>
<p>І пад лядком усплёск крыніц,</p>
<p> </p>
<p>І прэлы ліст асіны горкай,</p>
<p>Ледзь прыцярушаны сняжком,</p>
<p>І след вяртлявае вавёркі,</p>
<p>І апусцелы дзятлаў дом...</p>
<p> </p>
<p>Іду, мінаючы прысады,</p>
<p>Між дрэў бязлістых і нямых.</p>
<p>Бярозак белых каланада</p>
<p>Вядзе ў чароўны храм зімы.</p>
<p> </p>
<p>Вядзе у свет забытай казкі,</p>
<p>У свет прыгод, дзівос, падзей,</p>
<p>Дзе ходзіць борам без апаскі</p>
<p>Даўно забыты Берандзей...</p>
<p> </p>
<p>О свет наіўных уяўленняў,</p>
<p>О рамантычны дзіўны свет!</p>
<p>Лаўлю ўспамін, нібы аленні</p>
<p>Па першазімку лёгкі след.</p>
<p> </p>
<p>І не дзіўлюся аніколькі</p>
<p>Прыкметам блізкай даўніны,</p>
<p>Калі убачу ў шэрым золку</p>
<p>Аблічча роднай стараны.</p>
<p> </p>
<p>Калі ў застылых каляінах,</p>
<p>У грудах руннае раллі</p>
<p>Убачу мілыя маршчыны</p>
<p>Маёй карміцелькі-зямлі.</p>
<p> </p>
<p>Калі ў вачах маёй Айчыны</p>
<p>Убачу водсвет дабраты,</p>
<p>Душой спасцігнуўшы прычыны</p>
<p>Яе высокай прастаты.</p>
<p> </p>
<p>Калі ў прасторы безбярэжным</p>
<p>Убачу, паланёны сам,</p>
<p>Як свеціцца ў кароне снежнай</p>
<p>Яе нятленная краса!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>