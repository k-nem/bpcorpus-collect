<div class="container">
<div class="book-utils">
<div id="qrcode"></div>
<a href="/Ales_Zvonak/Smierc_Andreja_Blazko.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Смерць Андрэя Блажко -->
<h2><a href="http://knihi.com/Ales_Zvonak/">Алесь Звонак</a></h2>
<h2>Смерць Андрэя Блажко</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Памяці дукорскіх партызан</p>
</div>
<div class="CLEAR"></div>
<p> </p>
<p>Там, дзе ўраджаі наўкол разлягліся</p>
<p>Жоўтымі хвалямі жытняга мора,</p>
<p>Там, дзе сады малахітавым лісцем</p>
<p>Ў сонечны дзень ахінаюць Дукору,</p>
<p>Мохам-травою пакрыта магіла</p>
<p>У лесе глухім паміж сосен пахілых.</p>
<p> </p>
<p>Свежыя ветры над ёй пралятаюць,</p>
<p>Бурныя годы над ёю імчацца,</p>
<p>Новыя ў поле выходзяць ратаі</p>
<p>Класці барозны вялікаму часу.</p>
<p>Кожны з іх памяццю сэрца сагрэе,</p>
<p>Міма прайшоўшы магілы Андрэя...</p>
<p> </p>
<p>Вось мы стаім маладыя, здаровыя,</p>
<p>Жалем спавітыя ў гэту часіну.</p>
<p>Ціха гаворыць Варвара Пятроўна,</p>
<p>Мужная маці, пра мужнага сына.</p>
<p>Шапкі здыміце, таварышы, дружна,</p>
<p>Слухайце мужнае слова аб мужным:</p>
<p> </p>
<p>Дальнімі сцежкамі, морам і сушай</p>
<p>Ходжана многа матросам Андрэем,</p>
<p>Ветры марскія свісталі у вушы,</p>
<p>Білі з варожых бартоў батарэі,</p>
<p>А не зламалі ні штормы, ні буры</p>
<p>Духу нязломнага, гордай натуры!</p>
<p> </p>
<p>Матчына сэрца не ведае страху,</p>
<p>Матчына радасць разбаўлена горам.</p>
<p>Вось і прыждала заморскага птаха,</p>
<p>Тройчы хрышчонага хвалямі мора,</p>
<p>Тройчы хрышчонага боем гарматным</p>
<p>Пад Петраградам і пад Кранштатам.</p>
<p> </p>
<p>А на радзіме палі здратаваны</p>
<p>Ботамі панскімі, коньмі чужымі,</p>
<p>Ганьбай, няволяю дух скатаваны,</p>
<p>Землі набраклі крывёю радзімы.</p>
<p>Вось і пайшоў ён дарогай паўстання,</p>
<p>Слаўны Андрэй — камандзір партызанаў...</p>
<p> </p>
<p>Хто яго спыніць і сілай якою,</p>
<p>Гневу народнага выбух магутны?</p>
<p>Не, Беларусі не быць пад пятою</p>
<p>Панскага бота, знявагі атрутнай!</p>
<p>Білі чужынцаў не раз партызаны,</p>
<p>Білі драпежнікаў — ката і пана.</p>
<p> </p>
<p>Горам разбаўлена матчына радасць...</p>
<p>Хто спадзяваўся такое хвіліны?</p>
<p>Чорнай гадзюкай праклятая здрада</p>
<p>Выпаўзла ціха на досвітку сінім.</p>
<p>Зграя варожая злева і справа</p>
<p>Іх паланіла для жорсткай расправы.</p>
<p> </p>
<p>Майскаю раніцай, досвіткам сінім,</p>
<p>Дротам калючым паскручваўшы рукі,</p>
<p>Сцежкай апошняй любімага сына</p>
<p>Ў лес павялі на астатнія мукі...</p>
<p>Вытрыце слёзы, Варвара Пятроўна,</p>
<p>Сын ваш загінуў смерцю героя.</p>
<p> </p>
<p>Смерць гэту ворагу мы яшчэ ўспомнім,</p>
<p>Прыйдзе яшчэ для расплаты гадзіна!</p>
<p>Вытрыце слёзы, Варвара Пятроўна,</p>
<p>Мы ім адпомсцім за вашага сына!</p>
<p>...Імя Андрэя Блажко не сатрэцца,</p>
<p>Сэрца яго у грудзях нашых б’ецца!</p>
<p> </p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>