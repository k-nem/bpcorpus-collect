<div class="container">
<div class="book-utils">
<div id="qrcode"></div>
<a href="/Ales_Zvonak/Manaloh_abyvaciela.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1993 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Маналог абывацеля -->
<h2><a href="http://knihi.com/Ales_Zvonak/">Алесь Звонак</a></h2>
<h2>Маналог абывацеля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>От эпоха дык эпоха,</p>
<p>Не прысніш такую ў сне!</p>
<p>Цэны скачуць, нібы блохі —</p>
<p>Аж падскочыш як утне!</p>
<p> </p>
<p>Я жыхар маёй сталіцы,</p>
<p>Я на пенсіі здаўна.</p>
<p>Гляну ў краме на паліцы —</p>
<p>Не скумекаць ні храна!</p>
<p> </p>
<p>«Віскі», «джын», «напалеоны»,</p>
<p>«Снікерс», «брэндзі», «салямі»...</p>
<p>Разжывіся на мільёны —</p>
<p>Жвачку жуй і ў вус не дзьмі!</p>
<p> </p>
<p>Каб уцяміць што за «брэндзі»,</p>
<p>Дзе тавар, а дзе дзярмо,</p>
<p>Трэба скончыць папярэдне</p>
<p>Інстытут замежных моў!</p>
<p> </p>
<p>«Зайчанятак» сціснуў жменьку,</p>
<p>Ля прылаўка стаў «ва фрунт»:</p>
<p>— Гарнец бульбы мне, паненка,</p>
<p>Ды са шкуркай сала з фунт!..</p>
<p> </p>
<p>Чую: ўся чарга рагоча,</p>
<p>Я ж не ўтумкаю чаму...</p>
<p>Ён «макдональдсу» не хоча,</p>
<p>«Гамбургер» не ўсмак яму...</p>
<p> </p>
<p>Скрозь зямлю мне праваліцца</p>
<p>Тут было б у самы час —</p>
<p>Быў павалены тым блітцэм</p>
<p>Я ў натоўпу на вачах!</p>
<p> </p>
<p>Ды ачухаўся ўсё ж неяк —</p>
<p>Ад варот даў паварот...</p>
<p>Не! Знайду я панацэю</p>
<p>Ад усіх сваіх бядот!</p>
<p> </p>
<p>Я рашыў спытаць прэм’ера:</p>
<p>— Ваша светласць, адкажы,</p>
<p>Што рабіць пенсіянеру,</p>
<p>Як на мінімум пражыць?</p>
<p> </p>
<p>Толькі дзе ты яго зловіш,</p>
<p>Пусціць хто на той парог?!</p>
<p>Ён у зоне той рублёвай</p>
<p>Троп шукае ў соснах трох.</p>
<p> </p>
<p>Мы ж, як зайчыкі пад елкай,</p>
<p>У злашчаснай зоне той,</p>
<p>Павярнуць не можам стрэлку,</p>
<p>Каб знайсці кірунак свой.</p>
<p> </p>
<p>Так мо трэба для разгону?</p>
<p>Толькі я вам так скажу:</p>
<p>Я баюся слова «зона»,</p>
<p>Як пачую — аж дрыжу!</p>
<p> </p>
<p>Зона — дрот, сабакі, вышкі,</p>
<p>Баланда, барак, кандзей...</p>
<p>Забываць пачаў я крышку,</p>
<p>Што было, калі і дзе...</p>
<p> </p>
<p>...А вясна не за гарамі,</p>
<p>Дзень расце як на дражджах.</p>
<p>Жыць вучыцца будзем самі</p>
<p>На свой розум, на свой страх!</p>
<p> </p>
<p>Што к чаму я разбяруся,</p>
<p>Дзе з падказкаю, дзе сам.</p>
<p>«Будзем сеяць, беларусы!» —</p>
<p>Броўка некалі пісаў.</p>
<p> </p>
<p>Згодзен. Ні бядзе, ні скрусе</p>
<p>Не спыніць вясны хаду —</p>
<p>Будзем сеяць, беларусы!</p>
<p>(Калі паліва дадуць!)</p>
<p> </p>
<p>Прыпыніць бы тлум тых сесій,</p>
<p>Пакумекаць бы ладком,</p>
<p>Каб у лужыну не сесці</p>
<p>З пашарпаным тым рублём.</p>
<p> </p>
<p>Мы да працы спрыт свой маем,</p>
<p>Хлеб чужы не лезе ў рот,</p>
<p>Зорак з неба не хапаем,</p>
<p>На зямлі зашмат турбот.</p>
<p> </p>
<p>Пераб’ёмся. Толькі мала</p>
<p>Нешта стала бульбы ў нас,</p>
<p>Ды амаль не стала сала,</p>
<p>А без сала нам хана!</p>
<p> </p>
<p>Што ж?! На цяжкасцях раслі мы,</p>
<p>Як трыпутнік ля дарог,</p>
<p>Паглыталі ўволю сліны</p>
<p>На той заўтрашні пірог!</p>
<p> </p>
<p>Ззяла сонца камунізму</p>
<p>Ды за хмаркі заплыло,</p>
<p>Тых, аб ім хто палка трызніў,</p>
<p>Як асенні ліст змяло...</p>
<p> </p>
<p>Хай гісторыкі раскажуць,</p>
<p>Дзе тут праўда, дзе мана,</p>
<p>Хто нам браму дзёгцем мажа,</p>
<p>Хто ў балота цягне нас.</p>
<p> </p>
<p>Навукоўцы хай прасвецяць,</p>
<p>Ім праз лупу ўсё відно,</p>
<p>Варты хто чаго на свеце,</p>
<p>Дзе дабро, а дзе...</p>
<p> </p>
<p>Скрозь — ці ў Менску, ці ў Бішкеку—</p>
<p>Той жа самы перапляс:</p>
<p>Рабацягу-чалавеку</p>
<p>Шыю муляе пятля.</p>
<p> </p>
<p>Курам сніцца смак ячменю,</p>
<p>Згаладалым — калачы.</p>
<p>Нават мудры Авіцэна</p>
<p>Нас дасюль не навучыў,</p>
<p>Як суняць вар’яцтва цэнаў,</p>
<p>Чым пусты кіндзюк лячыць?!</p>
<p> </p>
<p>Не такія ж мы няўмельцы.</p>
<p>Як ты там не маракуй,—</p>
<p>Зайчык сам у пастку пнецца...</p>
<p>Хоць зязюляй закукуй,</p>
<p>Хоць ты талеры друкуй!</p>
<p> </p>
<p>...Вось такія бугі-вугі —</p>
<p>Сплаў пакорства і маны!</p>
<p>Дык падцягвайма папругі,</p>
<p>Дык падкасвайма штаны!</p>
<p> </p>
<p>На такой каларатуры</p>
<p>Я й спыню свой сумны сказ.</p>
<p>Што тут сказана — з натуры</p>
<p>Я спісаў, сябры, для вас!</p>
<p> </p>
<p>1993</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>