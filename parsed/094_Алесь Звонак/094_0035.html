<div class="container">
<div class="book-utils">
<div id="qrcode"></div>
<a href="/Ales_Zvonak/Padkrausia_viecar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Падкраўся вечар..." -->
<h2><a href="http://knihi.com/Ales_Zvonak/">Алесь Звонак</a></h2>
<h2>"Падкраўся вечар..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Падкраўся вечар чорнай скнарай,</p>
<p>Сыпнуўшы ў неба жменьку зор...</p>
<p>Пакорай сцішаная Нарач</p>
<p>Застыла сіняй бірузой.</p>
<p> </p>
<p>А там, дзе захад лілаваты</p>
<p>Гасіў расплаўленую медзь,</p>
<p>Плыў човен кропляю агата</p>
<p>З абрыўкам хмаркі на карме.</p>
<p> </p>
<p>У чоўне двое.</p>
<p>Ўсе клапоты</p>
<p>Аддаўшы пройдзенаму дню,</p>
<p>Плывуць, і вёслы у качотах</p>
<p>Кранаюць квола цішыню...</p>
<p> </p>
<p>Як рыбакі, сабраўшы снасці,</p>
<p>Імкнуцца прэч ад берагоў,</p>
<p>Так і яны плывуць да шчасця</p>
<p>Кахання першага свайго.</p>
<p> </p>
<p>Усё для іх,</p>
<p>што ёсць на свеце,</p>
<p>І на зямлі, і на вадзе,</p>
<p>Хай спадарожны добры вецер</p>
<p>Да мэты човен іх вядзе!..</p>
<p> </p>
<p>Няхай плывуць сабе надзіва</p>
<p>Дарогай шчасця й пекнаты,</p>
<p>Сівая ж мудрасць тым шчасліва,</p>
<p>Што ходзіць берагам крутым...</p>
<p> </p>
<p>...Цьмянеюць дальнія планеты,</p>
<p>І толькі месяц малады</p>
<p>Кідае срэбныя манеты</p>
<p>У шкло люстранае вады...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>