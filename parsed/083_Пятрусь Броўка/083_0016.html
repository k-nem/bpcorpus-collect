<div class="container">
<div class="book-utils">
<div id="qrcode"></div>
<a href="/Piatrus_Brouka/Nas_muziej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1961 -->
<!-- HEADER_FIELD Edition: Броўка П. Збор твораў. У 9 т. - Т. 3. Вершы, паэмы, 1954-1964.- Мн.: Маст. літ., 1988. - с. 426-460 -->
<!-- HEADER_FIELD FirstPublicationYear: 1961 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Наш музей -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Наш музей</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>I</h3>
<p>З кніжак ведаем мы, дзеці,</p>
<p>Што, дзе ў свеце навакол.</p>
<p>Шмат прыгожага на свеце,</p>
<p>Многа ўсякіх вёсак, сёл.</p>
<p> </p>
<p>Кажуць, ёсць краіны-цуды,</p>
<p>Дзе няма зусім зімы.</p>
<p>Мы ж не рвёмся анікуды,</p>
<p>Любім свой куточак мы.</p>
<p> </p>
<p>Поле з нашым жытнім хлебам,</p>
<p>Кветкі росныя ў лугах,</p>
<p>Бор высокі, аж пад неба,</p>
<p>Між гаёў бясконцы шлях,</p>
<p> </p>
<p>Сад, што ўвесь пяе, здаецца,</p>
<p>Рэчку сінюю, як шкло,</p>
<p>Тую станцыю на рэчцы,</p>
<p>Што ўначы дае святло.</p>
<p> </p>
<p>Млын на ўзгорачку крылаты,</p>
<p>Клуб, дзе скачуць да зары,</p>
<p>Паміж вішань нашы хаты,</p>
<p>Нашу школу на гары.</p>
<p> </p>
<p>Кожны дзень, як сонца ўсходзіць,</p>
<p>Ад сямі пачаўшы год,</p>
<p>Да яе штодня прыходзіць</p>
<p>Найвясёлы наш народ.</p>
<p> </p>
<p>Многа нас у ёй сабрана.</p>
<p>Мы гудзім, нібы чмялі.</p>
<p>Што ж, мы вучымся старанна</p>
<p>І дурэем, як калі.</p>
<p> </p>
<p>Мы бяжым у школу з дому,</p>
<p>Колькі там таварышоў!</p>
<p>Толькі ў кожнага, вядома,</p>
<p>Ёсць найлепшыя з сяброў,</p>
<p> </p>
<p>Што не сварацца ніколі.</p>
<p>Дысцыпліна ў нас свая.</p>
<p>Мы сябруем: Янка, Толік</p>
<p>І Сымон Шавелька — я.</p>
<p> </p>
<p>Кожны дужы і харобры:</p>
<p>Мы ж належым да мужчын.</p>
<p>І настаўнік знае добра,</p>
<p>Што нас трое, як адзін.</p>
<p> </p>
<p>Пішам мы практыкаванні</p>
<p>Паасобку, кожны сам,</p>
<p>Ды важнейшыя заданні</p>
<p>Даручаюць тром сябрам.</p>
<p> </p>
<p>Вось і ў гэты раз нікому</p>
<p>Не даверыў важных спраў,</p>
<p>А ўзначаліць зборку лому</p>
<p>Нам настаўнік загадаў.</p>
<p> </p>
<p>— Згода?..— ён спытаўся.</p>
<p>— Згода! —</p>
<p>І пайшлі мы лом збіраць.</p>
<p>А што выйшла за прыгода,</p>
<p>Мы вам хочам расказаць.</p>
<p> </p>
<p>Хоць мінула дня палова,</p>
<p>Больш было гадзін за тры,</p>
<p>Ды вялікі ж дзень вясновы,—</p>
<p>Абышлі мы ўсе двары.</p>
<p> </p>
<p>Пазбіралі, што знайшлося:</p>
<p>Хто цягнуў абломкі кос,</p>
<p>Хто парваную атосу</p>
<p>Да агульнай кучы нёс.</p>
<p> </p>
<p>Хтось прынёс кацёл дзіравы,</p>
<p>Хтосьці — гайку, шваранок,</p>
<p>Хтосьці серп валок іржавы,</p>
<p>А хто — збіты малаток.</p>
<p> </p>
<p>Куча лому вырастала,</p>
<p>Ледзь рукой маглі дастаць.</p>
<p>Толькі нам здалося — мала,</p>
<p>Мы рашылі больш шукаць.</p>
<p> </p>
<p>«Але дзе ж узяць,— гадалі,—</p>
<p>Абышлі ўсе сто двароў».</p>
<p>Скрозь няма, засумавалі.</p>
<p>Падказаў адзін з дзядзькоў:</p>
<p> </p>
<p>— Вы працуеце старанна,</p>
<p>Дык не вешаць галавы —</p>
<p>Вунь была дзе кузня ў пана,</p>
<p>Пашукайце добра вы.</p>
<p> </p>
<p>Зноў з лам’я, з кустоў і хлуду</p>
<p>Хто што мог — то й здабываў.</p>
<p>Трактар мерным, роўным гудам</p>
<p>На гародзе ракатаў.</p>
<p> </p>
<p>Лом па якасці найгоршы,</p>
<p>Ды расце, як вежа, ў нас.</p>
<p>Трактарыст, свой круг абвёўшы,</p>
<p>Паглядаў на нас штораз.</p>
<p> </p>
<p>Колькі ён вакол кружыўся,</p>
<p>Не зважалі мы тады,</p>
<p>Толькі бачым, супыніўся:</p>
<p>Гэй, хлапцы,— гукнуў,— сюды!..</p>
<p> </p>
<p>— Вось для вас мая найдзёнка,</p>
<p>Не зламаў я ледзьве плуг...—</p>
<p>Падыходзім. З баразёнкі</p>
<p>Падае ён нам ланцуг.</p>
<p> </p>
<p>Будзе метраў пяць прыблізна,—</p>
<p>Можа, нават больш  таго,—</p>
<p>Т з ашыйнікам вялізным,</p>
<p>Невядома для чаго.</p>
<p> </p>
<p>— Вось вы, школьнікі, й пазнайце,</p>
<p>Што  навязвалі такім?</p>
<p>Стойце, хлопцы! Пачакайце,</p>
<p>Што ж за літары на ім?</p>
<p> </p>
<p>Ён саскроб іржу са сталі,</p>
<p>Нас прыгледзецца заве —</p>
<p>З-пад іржы вачам паўсталі</p>
<p>Дзве лацініцы: «WW».</p>
<p> </p>
<p>Трактарыст нахмурыў бровы,</p>
<p>Ды сказаў нарэшце ён:</p>
<p>— Стойце! Маю прапанову,</p>
<p>Можа, знае дзед Антон?</p>
<p> </p>
<p>Паспрабуем распытацца</p>
<p>Мы пра даўнія гады.</p>
<p>Хоць Антону год сто дваццаць,</p>
<p>Але памяць — хоць куды!</p>
<p> </p>
<p>І праз нейкую хвіліну</p>
<p>Мы былі ўжо на двары,</p>
<p>Дзе на прызбе ля хаціны</p>
<p>Дзед сядзеў стары-стары.</p>
<p> </p>
<p>Трактарыст ланцуг даў дзеду</p>
<p>І даводзіць усяляк:</p>
<p>— Можа, ты, дзядуля, ведаў,</p>
<p>Што за рэч і што за знак?</p>
<p> </p>
<p>Дзед ланцуг трымае ўважна:</p>
<p>— Ох, цямненька мне, цямне...</p>
<p>О-хо-хо!.. І ўспомніць страшна...</p>
<p>Гэта рэч знаёма мне.</p>
<p> </p>
<p>Нагадаў ланцуг мне згадку,</p>
<p>Страх бярэ, як пагляджу...</p>
<p>Толькі лепей па парадку.</p>
<p>Дык, сядайце, раскажу!</p>
<p> </p>
<p>«Што было — сплыло з гадамі,</p>
<p>Адышло  за сіні бор.</p>
<p>Тут, дзе мы сягоння з вамі,</p>
<p>Быў калісьці панскі двор.</p>
<p> </p>
<p>Пан тут з паняй жыў, з паненкай,</p>
<p>Ой, багатыя былі!</p>
<p>Землі вёскі — гэта жменька</p>
<p>Да ўсяе яго зямлі...</p>
<p> </p>
<p>Поля-поля, сенажаці,</p>
<p>А што лесу ўжо таго —</p>
<p>Вёрст не меней як на дваццаць,</p>
<p>А ўсё панскае, яго.</p>
<p> </p>
<p>Колькі статкаў меў жывёлы,</p>
<p>А дабра таго, дабра...</p>
<p>Не было ні ў кога болей,</p>
<p>Можа, нават і ў цара.</p>
<p> </p>
<p>А палацы, ды якія,</p>
<p>Не, не бачыў я святлей...</p>
<p>Вунь, дзе ліпы ў рад старыя,</p>
<p>Быў пад’езд яго даўней.</p>
<p> </p>
<p>Там быў ток і збожжа горы,</p>
<p>Побач — парнікі са шкла,</p>
<p>Там вунь свіран, там аборы,</p>
<p>Кузня ж блізка тут была.</p>
<p> </p>
<p>А сабакі, ну й сабакі!..</p>
<p>Як каторы загрыміць,</p>
<p>Толькі глянеш,— з пераляку</p>
<p>Ледзь душа не адляціць.</p>
<p> </p>
<p>Ну а пан, што кадзя тая,</p>
<p>Твар, што цэбар, да душы.</p>
<p>Як спадлоб'я пазірае,</p>
<p>То не вочы, а нажы.</p>
<p> </p>
<p>Піў і еў ён днём і ноччу,</p>
<p>Як у прорву ўсё ішло...</p>
<p>А было ў яго рабочых...</p>
<p>Колькі тут людзей жыло!</p>
<p> </p>
<p>Ён гуляць — адну  знаў справу,</p>
<p>Балі ўсё даваў панам.</p>
<p>А нап’ецца, дык забаву</p>
<p>Прыдумляе заўжды сам.</p>
<p> </p>
<p>Быў той пан як змей шалёны,</p>
<p>Што ён з намі не рабіў!</p>
<p>Я ў яго тады прыгонным</p>
<p>Палясоўшчыкам служыў.</p>
<p> </p>
<p>Гэты лес я ўвесь пракрочыў І</p>
<p>чаго не сустракаў...</p>
<p>Вось прынёс я ў двор аднойчы,</p>
<p>Што ягнятка, медзвядзька.</p>
<p> </p>
<p>Ды да пана шусь адразу.</p>
<p>— Гляньце, пане!.. Што за звер! —</p>
<p>Пахваліў пан. Ладна,— кажа,—</p>
<p>Ну й гадуй яго цяпер.</p>
<p> </p>
<p>Я схіліў сваю чупрыну:</p>
<p>— Рады пану дагаджаць...</p>
<p>І пачаў з тае часіны</p>
<p>Медзвядзя я даглядаць.</p>
<p> </p>
<p>Чым карміў? — Аўсом і мясам,</p>
<p>Нават мёдам частаваў.</p>
<p>Ён праз год такі падняўся,</p>
<p>Што страху аж даставаў.</p>
<p> </p>
<p>Паірваў курэй ён колькі!..</p>
<p>А мяне, здаецца, знаў,</p>
<p>Не накідваўся. Ды толькі</p>
<p>Зверына ёсць зверына.</p>
<p> </p>
<p>Як ні лашчыў, а ён дзіка</p>
<p>Паглядаў на лес і роў...</p>
<p>Помню я, быў баль вялікі,</p>
<p>Шмат наехала паноў.</p>
<p> </p>
<p>Кожны штосьці гердаечыў,</p>
<p>Дзе мне ведаць, ох, цямне...</p>
<p>Цэлы дзень пілі, пад вечар</p>
<p>Пан прывёў іх да мяне.</p>
<p> </p>
<p>Ды загадвае, п’яны,</p>
<p>Бізуном трасе страшным:</p>
<p>— Ну, падужайся, галгане,</p>
<p>З выхаванцам  ты сваім!</p>
<p> </p>
<p>А паны — рагоча кожны:</p>
<p>Дзе пабачыш цуд такі.</p>
<p>Ведаў я, забіць пан можа,</p>
<p>Адмаўляцца не з рукі.</p>
<p> </p>
<p>Зняў перад панамі шапку,</p>
<p>І, хоць гнеў мяне паліў,</p>
<p>Я, падкраўшыся, ў ашлапкі</p>
<p>Ледзь мядзведзя абхапіў.</p>
<p> </p>
<p>За спіну й мядзведзь бярэцца,</p>
<p>Ўсе рагочуць: — Ай-я-ей!..</p>
<p>Чую, як мой пан злуецца</p>
<p>Ды крычыць: — Мацней!.. Мацней!..</p>
<p> </p>
<p>Ашукаць не меў я волі,</p>
<p>Ды мядзведзя за спіну,</p>
<p>Ціскануў крыху паболей,</p>
<p>А мядзведзь як ірвануў,—</p>
<p> </p>
<p>Наваліўся, што гарою,</p>
<p>Кіпцюрамі як прагроб...</p>
<p>Я, заліўшыся крывёю,</p>
<p>Паваліўся быццам сноп.</p>
<p> </p>
<p>Не магу расплюшчыць вочы,</p>
<p>Рады сам сабе не дам.</p>
<p>А паны, паны рагочуць —</p>
<p>«Не падолеў звера хам...»</p>
<p> </p>
<p>Не стрымаў наш Янка жалю:</p>
<p>— Столькі мелі вы пакут!</p>
<p>Дык чаго ж вы, дзед, маўчалі?</p>
<p>Падалі б на пана ў суд.</p>
<p> </p>
<p>— Ох, было тады — іначай,</p>
<p>Мы й не зналі гэткіх дзіў.</p>
<p>Мой ты ўнучак, дзе ты бачыў:</p>
<p>Пан і правіў і судзіў.</p>
<p> </p>
<p>Грышка кажа: — Як жа гэта</p>
<p>Дараваў ты пану, дзед?</p>
<p>Напісаў бы ты ў газету!</p>
<p>— Я не знаў тады газет.</p>
<p> </p>
<p>Мы, як цёмнымі начамі,</p>
<p>Шмат не бачылі ў жыцці.</p>
<p>А пісьменнага між намі,</p>
<p>Каб схацеў, дык не знайсці.</p>
<p> </p>
<p>Вось было жыццё якое!</p>
<p>Ой, губіў людзей прыгон...</p>
<p>Гляньце — шрам з часіны тое,—</p>
<p>Зняў сарочку дзед Антон.</p>
<p> </p>
<p>— Мусіць бы не бачыць свету,</p>
<p>Каб не змог мужыцкі дух...</p>
<p>Вось таго мядзведзя гэты</p>
<p>Праіржаўлены ланцуг.</p>
<p> </p>
<p>Добра кожны з вас, з маленькіх,</p>
<p>Ашчасліўленым жыве.</p>
<p>Кат быў пан Вацлаў Вяленька,</p>
<p>Знайце ж літары: «WW».</p>
<p> </p>
<p>Мы ўсе слухалі бяседу,</p>
<p>Пракліналі даўні час.</p>
<p>І, падзякаваўшы дзеду,</p>
<p>Раптам ўзняўся Толік наш.</p>
<p> </p>
<p>— Мы жывём у часе новым,</p>
<p>Трэба ж і былое знаць.</p>
<p>Ёсць такая прапанова —</p>
<p>Рэчы гэткія збіраць!</p>
<p> </p>
<p>Мы ланцуг здаваць не будзем —</p>
<p>Здань мінуўшчыны старой.</p>
<p>Каб пабачылі ўсе людзі,</p>
<p>Заснуем музей мы свой.</p>
<p> </p>
<p>Мы яго на поўны голас</p>
<p>Падтрымалі як адзін,</p>
<p>Добра ведалі, што школа</p>
<p>Прыме гэты наш пачын.</p>
<p> </p>
<h3><a id="chapter2"></a>ІІ</h3>
<p>Наш дырэктар Ян Пятровіч</p>
<p>Кажа, выслухаўшы нас:</p>
<p>— З вашай думкай адмысловай</p>
<p>Згодзен. Ёсць і вольны клас.</p>
<p> </p>
<p>Мы ланцуг прымацавалі</p>
<p>У тым класе да сцяны</p>
<p>І пад ім жа напісалі,</p>
<p>Як душылі люд паны.</p>
<p> </p>
<p>Дый рашылі, што цікава</p>
<p>Сабіраць, дзе б ні  было,</p>
<p>Каб была вядомай справа,</p>
<p>Што за нашае сяло.</p>
<p> </p>
<p>— Хіба толькі хлопцам можна?</p>
<p>І ў дзяўчат намер ёсць свой! —</p>
<p>Заявілі ўсім сур’ёзна</p>
<p>Ленка з Настачкай малой.</p>
<p> </p>
<p>— Вы не можаце без спрэчак,—</p>
<p>Янка адказаў тады.</p>
<p>— А хіба мы вам пярэчым?</p>
<p>Што ж, давайце ўсе сюды!</p>
<p> </p>
<p>Разышліся мы па хатах</p>
<p>З думкаю пра наш музей.</p>
<p>Так паклалі мы пачатак,</p>
<p>А што дзень — дык цікавей.</p>
<p> </p>
<p>Хто лучнік прыносіў чорны,</p>
<p>А хто крэсіва, хто трут,</p>
<p>Двое хлопцаў нават жорны</p>
<p>Прыкацілі ў класны кут,</p>
<p> </p>
<p>Каб нас ведала паболей,</p>
<p>Што там быў за млын такі,</p>
<p>У якім дзяды малолі</p>
<p>І ў гады вайны бацькі.</p>
<p> </p>
<p>Янка, той даставіў ступу</p>
<p>І расказваў, як герой,</p>
<p>Як таўклі калісьці крупы,</p>
<p>Зерне мочачы вадой.</p>
<p> </p>
<p>Дзесьці лапці адшукалі,</p>
<p>Цэп зламаны здабылі.</p>
<p>Ленка з Насцяй, як казалі,</p>
<p>Недзе прасніцу знайшлі.</p>
<p> </p>
<p>І ў дадатак верацёны</p>
<p>І сукала, што сукаць.</p>
<p>А як пралі, бабку Домну</p>
<p>Папрасілі расказаць.</p>
<p> </p>
<p>Мы сабраліся ў нядзелю</p>
<p>Ў класе дружнай грамадой.</p>
<p>Знекуль здабыла кудзелю</p>
<p>Бабка к прасніцы сваёй.</p>
<p> </p>
<p>Закружыла бабка хутка</p>
<p>У руцэ верацяно</p>
<p>І пайшла шаптаць ціхутка,</p>
<p>Як жылі даўным-даўно.</p>
<p> </p>
<p>«Мы нічога не куплялі,</p>
<p>Не было за што купіць,</p>
<p>Самі пралі, самі ткалі,</p>
<p>Толькі б голымі не быць.</p>
<p> </p>
<p>Хто, як мог, даваў так рады,</p>
<p>Хто, як мог, бяліў і шыў.</p>
<p>Нават зрэб'ю былі рады,</p>
<p>Кужаль — той на святы быў».</p>
<p> </p>
<p>Бабка даўні час адчула,</p>
<p>Быццам з дзён былых прыйшла,</p>
<p>Нітку доўгую цягнула,</p>
<p>Доўга гутарку вяла,—</p>
<p> </p>
<p>Як дзяўчаты і жанчыны,</p>
<p>Калі снег бяліў палі,</p>
<p>У адну даўней хаціну</p>
<p>Ўсе на попрадкі ішлі.</p>
<p> </p>
<p>Разам лепей, чымся розна,</p>
<p>Праца больш  спарней была.</p>
<p>Пралі ноччу позна-позна,</p>
<p>Часта нават да святла.</p>
<p> </p>
<p>«А было, што й жартавалі</p>
<p>І дурэлі — й не кажы!</p>
<p>Хоць і горка, а спявалі,</p>
<p>І спявалі ад душы.</p>
<p> </p>
<p>Праз усё сяло ляцелі</p>
<p>Нашы песні, што ганцы,</p>
<p>І было, перад нядзеляй</p>
<p>Сабіраліся хлапцы.</p>
<p> </p>
<p>Разам мы скакалі ўдала,</p>
<p>Забаўляліся не раз.</p>
<p>Ды было і слёз нямала.</p>
<p>Вось паслухайце мой сказ.</p>
<p> </p>
<p>Слаўныя былі дзяўчаткі,</p>
<p>Проста люба паглядзець,</p>
<p>Ды такое, як Агатка,</p>
<p>Не было вакол нідзе.</p>
<p> </p>
<p>З русай, доўгаю касою,</p>
<p>А танюткі, гнуткі стан.</p>
<p>Хлопцы бегалі за ёю,</p>
<p>А найбольш за ўсіх — Сцяпан.</p>
<p> </p>
<p>Быў ён статны і прыгожы,—</p>
<p>Як такога не любіць!</p>
<p>Думалі мы ўсе, што, можа,</p>
<p>Разам суджана ім быць,</p>
<p> </p>
<p>Што паскачам на вяселлі,</p>
<p>Так упэўнены былі...</p>
<p>Толькі людзі, як хацелі,</p>
<p>Жыць калісьці не маглі.</p>
<p> </p>
<p>Хочаш лепшага,— час горшы</p>
<p>І насунецца якраз.</p>
<p>Падышоў з маёнтка лоўшы</p>
<p>Раз па попрадкі да нас.</p>
<p> </p>
<p>Лоўшы быў стары, гарбаты,</p>
<p>Ды йшчэ злосны да таго,</p>
<p>І на ліханька Агата</p>
<p>Пала ў вока да яго.</p>
<p> </p>
<p>Ён часцей, часцей прыходзіў</p>
<p>Больш за ўсіх пачаў сядзець,</p>
<p>А пасля прыстаў, дый годзе,</p>
<p>Каб ішла з ім пад вянец.</p>
<p> </p>
<p>Што пярун той нечаканы,</p>
<p>Нашы попрадкі разнёс.</p>
<p>Агарнула злосць Сцяпана,</p>
<p>Не стрымаць Агаце слёз.</p>
<p> </p>
<p>За Агатай лоўшы следам.</p>
<p>Пагражаў, чым толькі мог:</p>
<p>— Ты не хочаш, дык жа ведай,</p>
<p>Пойдзе бацька у астрог.</p>
<p> </p>
<p>Лоўшы ў пана — у гуморы,</p>
<p>Што хацеў, дык і рабіў,</p>
<p>А Агацін бацька хворы</p>
<p>Пану грошы вінен быў...»</p>
<p> </p>
<p>Ленка кажа: — Вось дык дзіўна,</p>
<p>Пана здолець не змаглі.</p>
<p>Хай бы ўсе як ёсць жанчыны</p>
<p>Грозна голас узнялі.</p>
<p> </p>
<p>«Дзеткі, скажуць вам і ў школе,—</p>
<p>Нам гаворыць бабка зноў,—</p>
<p>Наш даўней жаночы голас</p>
<p>Далей печы не ішоў.</p>
<p> </p>
<p>Пан пісаў тады законы,</p>
<p>Не зважалі на сялян,</p>
<p>Хай і не было прыгону,</p>
<p>Ды ўсё роўна правіў пан.</p>
<p> </p>
<p>Як прыстрашыў ён турмою,</p>
<p>Бацька дзеўчыны і здаў,</p>
<p>Паў ён вобзем прад дачкою...</p>
<p>І Агату лоўшы ўзяў.</p>
<p> </p>
<p>А Сцяпан у хваляванні</p>
<p>Непрытомным ледзь не стаў,</p>
<p>Плакаў па свайму каханню,</p>
<p>Плакаў і не дараваў.</p>
<p> </p>
<p>Неяк зімняй, цёмнай ноччу</p>
<p>Доўга хлопец цікаваў.</p>
<p>Збіў ён лоўшага аднойчы,</p>
<p>Ледзьве лоўшы ачуняў.</p>
<p> </p>
<p>А Сцяпана больш не стала,</p>
<p>Закавалі ў кандалы...</p>
<p>Шмат Агата гаравала,</p>
<p>Слёзы ведалі адны.</p>
<p> </p>
<p>Не магла ні піць, ні есці</p>
<p>Ад згрызоты ад тае</p>
<p>І загінула нарэшце...</p>
<p>Гэта ж прасніца — яе...»</p>
<p> </p>
<p>Паглядзелі на дзяўчат мы,</p>
<p>А іх вочы, што ў расе.</p>
<p>І за прасніцай Агату</p>
<p>Быццам бачылі мы ўсе.</p>
<p> </p>
<p>Дый заўсёды будзем помніць</p>
<p>Аб часіне змрочнай той,</p>
<p>Што сказала бабка Домна</p>
<p>Нам у гутарцы сваёй.</p>
<p> </p>
<h3><a id="chapter3"></a>ІІІ</h3>
<p>Наш музей, чым далей, болей</p>
<p>Пашыраўся, добра рос.</p>
<p>У музей аднойчы Толік</p>
<p>Шапку бацькаву прынёс.</p>
<p> </p>
<p>Бацька ў Гвардыі Чырвонай</p>
<p>Ў дні Кастрычніка служыў,</p>
<p>Шапку з зоркаю чырвонай</p>
<p>Гэту самую насіў.</p>
<p> </p>
<p>Мы ўсе зорку разглядаем,</p>
<p>Стаўшы ў найшчыльнейшы круг.</p>
<p>Зорка, як цяпер, такая,</p>
<p>Ды замест сярпа быў плуг.</p>
<p> </p>
<p>Людзі з зоркаю такою</p>
<p>Ашчаслівілі сяло,—</p>
<p>Шапку з зоркаю героя</p>
<p>Палажылі мы пад шкло.</p>
<p> </p>
<p>Толік так прыстаў да бацькі:</p>
<p>— Дай  што больш з часінаў тых.—</p>
<p>Той шукаў. Знайшоў знянацку</p>
<p>Нумар «Правды», «Бедноты».</p>
<p> </p>
<p>Кожны з нас у захапленні</p>
<p>Іх па многа раз чытаў,</p>
<p>І на нас з газеты Ленін</p>
<p>Так сардэчна паглядаў.</p>
<p> </p>
<p>З бацькі Толіка мы потым</p>
<p>Здымак на ўвесь рост знялі,</p>
<p>Для ягонага мы фота</p>
<p>Месца добрае знайшлі.</p>
<p> </p>
<p>Ён жа нас аднойчы стрэціў</p>
<p>Ды і кажа нам усім:</p>
<p>— Ну, раз так, дык вам я, дзеці,</p>
<p>Раскажу аб тым, аб сім.</p>
<p> </p>
<p>«У Кастрычнік бурны воля</p>
<p>І да нас сюды прыйшла,—</p>
<p>Гаварыў нам бацька Толі,</p>
<p>Ведучы ў канец сяла.—</p>
<p> </p>
<p>Помню кліч я, як сягоння:</p>
<p>— Бараніце волю лепш! —</p>
<p>І да Гвардыі Чырвонай</p>
<p>Сотня нас прыйшла, не менш.</p>
<p> </p>
<p>Загуло, загаманіла,</p>
<p>Правіць распачаў камбед.</p>
<p>Пан, пачуўшы нашу сілу,</p>
<p>Ноччу ўцёк, што знік і след.</p>
<p> </p>
<p>Ён уцёк, бо знаў, вядома,</p>
<p>Што канец прыйшоў панам.</p>
<p>Ну, а мы яго маёмасць</p>
<p>Раздавалі беднякам.</p>
<p> </p>
<p>Зажылі з уладай новай,</p>
<p>Кожны быццам аж падрос —</p>
<p>Хто каня вёў, хто карову,</p>
<p>Хто калёсы, збожжа вёз.</p>
<p> </p>
<p>Свет адкрыўся селяніну,</p>
<p>Кожны кут стаў ладзіць свой.</p>
<p>Далі лесу на хаціны,</p>
<p>Надзялілі ўсіх зямлёй.</p>
<p> </p>
<p>І, што ў песні той пяецца,</p>
<p>Зніклі гора і нуда,</p>
<p>Толькі б нам і жыць, здаецца,</p>
<p>Ды на ліханька — бяда.</p>
<p> </p>
<p>Мы і з першага ўраджаю</p>
<p>Рады не далі снапам.</p>
<p>Бачым, немцы пагражаюць,</p>
<p>Пана зноў вяртаюць нам.</p>
<p> </p>
<p>Нашай гвардыі героі</p>
<p>За сваю зямлю, жытло —</p>
<p>Узняліся ўсе са зброяй.</p>
<p>Толькі мала нас было.</p>
<p> </p>
<p>За бядноту, за камбеды</p>
<p>Мы тады на смерць ішлі.</p>
<p>Бачыце акопы гэты,</p>
<p>Што ўжо хмызам зараслі?</p>
<p> </p>
<p>А з-за рэчкі, вунь, з Залужжа,</p>
<p>Пёр на нас драпежны гад.</p>
<p>Тут змагаліся мы мужна</p>
<p>Больш як сорак год назад.</p>
<p> </p>
<p>Ды няроўны былі сілы...</p>
<p>Многа тут ляжыць з тых дзён...</p>
<p>Частка з боем адступіла,</p>
<p>Трое ж трапіла ў палон.</p>
<p> </p>
<p>Доўга каты іх збівалі,</p>
<p>Прыпякалі іх агнём,</p>
<p>А пасля ўсіх расстралялі</p>
<p>Вось над гэтым курганом.</p>
<p> </p>
<p>Рабавалі немцаў зграі,</p>
<p>Ўсё ў Нямеччыну мялі...»</p>
<p>Бацьку Толік наш пытае:</p>
<p>— А куды ж вы адышлі?</p>
<p> </p>
<p>«Адышлі на ўсход. З братамі</p>
<p>Потым зноў пайшлі ў паход,</p>
<p>Пад чырвонымі сцягамі</p>
<p>Вызвалялі наш народ.</p>
<p> </p>
<p>Як вярнуліся, праз слёзы</p>
<p>Успомніўшы сяброў сваіх,</p>
<p>Пасадзілі тры бярозы</p>
<p>Тут над могілкамі іх.</p>
<p> </p>
<p>Бачыце — у сіняй высі</p>
<p>Як галлём яны гудуць.</p>
<p>Узняліся, разрасліся,</p>
<p>Славу мужнасці пяюць...»</p>
<p> </p>
<p>Зазнялі мы іх старанна,—</p>
<p>Што, як тры сястры, раслі,</p>
<p>І ў музеі ім з пашанай</p>
<p>Кут належны адвялі.</p>
<p> </p>
<h3><a id="chapter4"></a>IV</h3>
<p>Кожны з нас хадзіў з надзеяй</p>
<p>Даць найлепшы экспанат.</p>
<p>Стаў прыхільнікам  музея</p>
<p>Піянерскі ўвесь атрад.</p>
<p> </p>
<p>Абмяркоўвалі сур’ёзна,</p>
<p>Паказаць як лепш сяло,</p>
<p>Кожны думаў: а што можна,</p>
<p>Што б найлепей падышло?</p>
<p> </p>
<p>З  косці хтось прынёс іголку,</p>
<p>Крук — вяроўкі што вілі,</p>
<p>І снарадныя асколкі,</p>
<p>Што ля трох бяроз знайшлі.</p>
<p> </p>
<p>Меркавалі ж мы пра тое,</p>
<p>Як уславіць свой калгас,</p>
<p>Каб са сцен яго героі</p>
<p>Углядаліся на нас.</p>
<p> </p>
<p>Раз сустрэлі мы камсорга</p>
<p>Ды параіліся з ім.</p>
<p>Ён сказаў: «Што думаць доўга,</p>
<p>Ганцы  быць у месцы тым».</p>
<p> </p>
<p>Банда некалі кружыла,</p>
<p>Рабавала навакол,</p>
<p>Ганка ж першаю ўступіла</p>
<p>З нашай вёскі ў камсамол.</p>
<p> </p>
<p>То была дзяўчына з сэрцам,</p>
<p>Ведаў Ганку кожны дом.</p>
<p>Ганка Белая ў ячэйцы</p>
<p>Тут была сакратаром.</p>
<p> </p>
<p>Непісьменных навучала</p>
<p>І вучыла моладзь жыць.</p>
<p>Дзе яна не працавала!</p>
<p>Нават цяжка і злічыць.</p>
<p> </p>
<p>Ганка заўжды і натхнёна</p>
<p>На змаганне звала ўсіх —</p>
<p>З кантрабандай, з самагонам,</p>
<p>З забабонамі старых.</p>
<p> </p>
<p>У газеты шмат пісала,</p>
<p>Што рабілася ў жыцці,</p>
<p>І ў спектаклях выступала —</p>
<p>Лепш артысткі не знайсці.</p>
<p> </p>
<p>Пра яе па ўсёй акрузе</p>
<p>Чуткі добрыя ішлі,</p>
<p>Шмат сяброў было ў Ганусі,</p>
<p>Але й ворагі былі.</p>
<p> </p>
<p>Бо казала праўду ў вочы,</p>
<p>Выкрывала, хто б ні быў...</p>
<p>Праз акно аднойчы ўночы</p>
<p>Хтосьці дзеўчыну забіў.</p>
<p> </p>
<p>Плакалі ўсе людзі з гора...</p>
<p>Наш камсорг паклікаў нас:</p>
<p>— Пойдзем за сяло на ўзгорак,</p>
<p>Пахавана  там яна.</p>
<p> </p>
<p>Ад магілы той далёка</p>
<p>Адкрываўся нам прасцяг —</p>
<p>І сяло, і ўсё навокал,</p>
<p>І палі, і кожны шлях.</p>
<p> </p>
<p>Кажа нам камсорг: «Глядзеце</p>
<p>Вы услед маёй рукі.</p>
<p>Бачыце алеі, дзеці,</p>
<p>Што ідуць ва ўсе бакі,—</p>
<p> </p>
<p>Ліпы, клёны, вербалозы?..</p>
<p>Вунь рабіна зацвіла!</p>
<p>Як ідуць яны прыгожа</p>
<p>Ў свет ад нашага сяла!</p>
<p> </p>
<p>Роўна, бы за ротай рота,</p>
<p>Паміж ніў, паміж кустоў.</p>
<p>Гэта Ганчына работа,</p>
<p>Маладых яе сяброў».</p>
<p> </p>
<p>Агарнула сэрца жалем.</p>
<p>Вось дзе прыклад у жыцці!</p>
<p>Мы ў камсорга запыталі:</p>
<p>— Дзе ж радню яе знайсці?</p>
<p> </p>
<p>— Кажуць, што ў калгасе «Праца».</p>
<p>Там жыве пасля бяды</p>
<p>У дачкі малодшай маці.</p>
<p>Дваццаць вёрст, не менш, туды.</p>
<p> </p>
<p>Мы камсорга папрасілі</p>
<p>Падтрымаць у школе нас,</p>
<p>Маці Ганчыну рашылі</p>
<p>Мы ў блізкі наведаць час.</p>
<p> </p>
<p>І аднойчы раніцою</p>
<p>Мы пусціліся ў свой шлях.</p>
<p>А пайшло сяброў нас трое.</p>
<p>Шлях далёкі нам не страх.</p>
<p> </p>
<p>Хоць адной жылі мы справай,</p>
<p>Больш ішлі як пяць гадзін,</p>
<p>Бо ў дарозе шмат цікавых</p>
<p>Сустракалася мясцін.</p>
<p> </p>
<p>Помнік воінам-героям,</p>
<p>Новая праз багну гаць,</p>
<p>Нават возера такое,</p>
<p>Што і краю не відаць.</p>
<p> </p>
<p>ГЭС суседнюю глядзелі,</p>
<p>Там глядзі хоць да цямна!</p>
<p>Ды пазніцца не хацелі,</p>
<p>Мэта ў нас была адна.</p>
<p> </p>
<p>Як з паўдня пайшло ўжо брацца,</p>
<p>Да сяла таго дайшлі.</p>
<p>Мы былі ў калгасе «Праца»,</p>
<p>Ў маці Ганчынай былі.</p>
<p> </p>
<p>Маці добра нас спаткала,</p>
<p>Пасадзіла у садку,</p>
<p>Са слязамі ўспамінала</p>
<p>Пра любімую дачку.</p>
<p> </p>
<p>— Шмат лягчэй,— казала,— грудзям,</p>
<p>Што такія дні ідуць,</p>
<p>І яшчэ, што доўга ў людзях</p>
<p>Справы Ганчыны жывуць.</p>
<p> </p>
<p>Распытала з хваляваннем</p>
<p>Аб жыцці свайго сяла.</p>
<p>Абняла на развітанне</p>
<p>І да куфра падвяла.</p>
<p> </p>
<p>Там з маленькага прыскрынку,</p>
<p>З груды згорнутых газет,</p>
<p>Ганкі выняла хусцінку</p>
<p>І  вядомы ўсім білет.</p>
<p> </p>
<p>Той, што не збаяўся смерці,</p>
<p>Асвятляўшы ўсё вакол,</p>
<p>Што насіў на самым сэрцы</p>
<p>Гераічны камсамол.</p>
<p> </p>
<p>І сказала Ганкі маці,</p>
<p>Нам аддаўшы ўсё тады:</p>
<p>— Трэба, дзеткі, шанаваці</p>
<p>Памяць гэту назаўжды!</p>
<p> </p>
<p>Узнялі мы рукі ўгору,</p>
<p>Як па клічу: «Будзь гатоў!» —</p>
<p>І, шчаслівыя, без зморы,</p>
<p>Павярнуліся дамоў.</p>
<p> </p>
<p>Рады, скарб змаглі прынесці</p>
<p>Для музея мы свайго.</p>
<p>Той білет на лепшым месцы</p>
<p>І хусцінка ля яго.</p>
<p> </p>
<p>На хлапцоў і на дзяўчынак</p>
<p>Заўжды той білет глядзіць,</p>
<p>А чырвоная хусцінка,</p>
<p>Што чырвоны сцяг, гарыць.</p>
<p> </p>
<h3><a id="chapter5"></a>V</h3>
<p>Раз гаворку мы такую</p>
<p>Пачалі пра наш калгас.</p>
<p>Разам, дружна мы працуем,</p>
<p>А жылі даўней інакш.</p>
<p> </p>
<p>А даўней у нашай вёсцы</p>
<p>Кожны, як дзікун той, жыў,</p>
<p>На сваёй вузкой палосцы</p>
<p>Што як мог, так і рабіў.</p>
<p> </p>
<p>Не, не тое ў нас сягоння!</p>
<p>Разам мы, прастор вялік.</p>
<p>Хто ж, цікава, добра помніць,</p>
<p>Як у нас калгас узнік?</p>
<p> </p>
<p>Старшыні няма старога,</p>
<p>У сталіцы зараз ён.</p>
<p>Нам сказалі: «Знае многа</p>
<p>Садавод Мікола Звон».</p>
<p> </p>
<p>Што ж, як вельмі захацелі,</p>
<p>Дамагліся мы свайго:</p>
<p>Помню, неяк у нядзелю</p>
<p>Падышлі мы да яго.</p>
<p> </p>
<p>Кожны з нас забыць не можа</p>
<p>Цікавейшы той паход.</p>
<p>Ох, і быў жа сад прыгожы І</p>
<p>ягоны садавод!</p>
<p> </p>
<p>У траве гулі бясконца</p>
<p>Пчолы, нібы гусляры,</p>
<p>Ззялі яблыкі пад сонцам,</p>
<p>Што мядзяныя шары.</p>
<p> </p>
<p>Грушы з грушамі цяжкімі</p>
<p>Быццам долу хто схіліў.</p>
<p>Садавод хадзіў між імі,</p>
<p>Як бы штосьці варажыў.</p>
<p> </p>
<p>Мы яго здалёк гукнулі:</p>
<p>— Дзядзька Звон! Дзень добры вам! —</p>
<p>А ў адказ яго пачулі:</p>
<p>— Вы чаго тут?.. Я ж вам дам!</p>
<p> </p>
<p>Але гэта жарт, не болей,</p>
<p>Ён дзяцей любіў да слёз.</p>
<p>Пасадзіў усіх за столік,</p>
<p>Сам жа яблыкаў прынёс.</p>
<p> </p>
<p>А пасля, пачаставаўшы,</p>
<p>Што нам трэба, стаў пытаць.</p>
<p>Просьбу ж нашую дазнаўшы,</p>
<p>Ён пачаў апавядаць:</p>
<p> </p>
<p>«Быццам і мінула мала,</p>
<p>А ўжо доўгія гады...</p>
<p>Старшынёй Максім Гукала</p>
<p>У калгасе быў тады.</p>
<p> </p>
<p>Помню першы сход да почы.</p>
<p>Ну і крык быў, што й казаць.</p>
<p>Хто з нас хоча, хто не хоча,—</p>
<p>Нас жа трэба аб’яднаць.</p>
<p> </p>
<p>Бачым мы, таварыш новы</p>
<p>У куце сядзіць цішком.</p>
<p>А пасля бярэ і слова,</p>
<p>Чуем — кажа, дый ладом.</p>
<p> </p>
<p>Знае ўсё, хоць сам не зблізку.</p>
<p>Я памкнуўся распытаць —</p>
<p>Ён рабочы, кажуць, з Мінска,</p>
<p>Нам прыехаў пасабляць.</p>
<p> </p>
<p>Гаварыў з такім настроем,</p>
<p>Што прыняў яго народ.</p>
<p>Стаў Гукала старшынёю,</p>
<p>Шмат пражыў ён з намі год.</p>
<p> </p>
<p>Не ішло адразу гладка,—</p>
<p>То парвецца там, то там.</p>
<p>Знайце, з самага пачатку</p>
<p>Ой нялёгка было нам!</p>
<p> </p>
<p>Помню добра, як сягоння,—</p>
<p>На паўсотню беднякоў</p>
<p>Назбіралі дваццаць коней</p>
<p>І з дзесятак мо кароў.</p>
<p> </p>
<p>Пяць калёсаў прыкацілі,</p>
<p>Са дзве мяліцы — мяць лён,</p>
<p>Сох крывых гару злажылі</p>
<p>І гару смыкоў-барон.</p>
<p> </p>
<p>Не маглі мы, скуль, дазнацца,</p>
<p>Каламажку хтось прыгнаў.</p>
<p>Гэта ўсё было багацце,</p>
<p>Чым калгас наш уладаў.</p>
<p> </p>
<p>І насення не хапала,</p>
<p>Памяшкання і здавён...</p>
<p>Вось з чаго Максім Гукала</p>
<p>Пачынаў у нас разгон.</p>
<p> </p>
<p>Першы год ішло паволі,</p>
<p>Нават ладу не было,</p>
<p>А пасля ўсё далей-болей —</p>
<p>І пайшло яно, пайшло...</p>
<p> </p>
<p>Будавалі хаты, фермы,</p>
<p>Вылязалі мы з бяды,</p>
<p>Ганарымся і цяпер мы,</p>
<p>Працавалі як тады.</p>
<p> </p>
<p>Старшыня быў пільны, дбалы,</p>
<p>Гаспадарка йшла на лад.</p>
<p>За парадаю Гукалы</p>
<p>Пасадзілі й гэты сад.</p>
<p> </p>
<p>Як цвіце, здаецца,— замець</p>
<p>Альбо кружыць белы дым...</p>
<p>Бачыце, якая памяць</p>
<p>Засталася тут па ім».</p>
<p> </p>
<p>Мы пытаем: «Дзе Гукала?</p>
<p>Раскажыце, дзядзька Звон».</p>
<p>«Ён вядомы, і нямала:</p>
<p>Акадэмік сёння ён.</p>
<p> </p>
<p>Ён калі ці спаць лажыўся,</p>
<p>Тут і дзень і ноч рабіў,</p>
<p>Працаваў шмат і вучыўся,</p>
<p>У завочніках хадзіў.</p>
<p> </p>
<p>Шмат гадоў тут дбайна, шчыра</p>
<p>Прарабіў Максім у нас.</p>
<p>І ў навуцы тут ён вырас,</p>
<p>Стаў малы яму калгас.</p>
<p> </p>
<p>Вывеў добрую пшаніцу,</p>
<p>Новы даў адменны лён,</p>
<p>А цяпер вось — у сталіцы,</p>
<p>На краіну ўсю відзён.</p>
<p> </p>
<p>Гэткім людзям — гонар, слава,</p>
<p>Што кідаюць след жывы.</p>
<p>Я хвалю і вашу справу,</p>
<p>Што музей адкрылі вы.</p>
<p> </p>
<p>Ёсць нам паказаць што свету,</p>
<p>Маем мы здабыткаў шмат.</p>
<p>Я б хацеў, каб вы пры гэтым</p>
<p>Не забыліся пра сад.</p>
<p> </p>
<p>Гляньце, колькі дрэў са мною.</p>
<p>Быццам роўныя яны,</p>
<p>Ды вось дрэўца, хоць малое,</p>
<p>А яму няма цаны.</p>
<p> </p>
<p>Мы яму, з далёкай далі,</p>
<p>Месца слаўнае знайшлі —</p>
<p>Сліву гэтую прыслалі</p>
<p>Мне з балгарскае зямлі.</p>
<p> </p>
<p>Верце, кожную хвілінку</p>
<p>Ўспамінаю я сяброў.</p>
<p>Вось са слівы вам галінка</p>
<p>Нашай дружбы, як братоў.</p>
<p> </p>
<p>Пра Максіма ж добра раю</p>
<p>Расказаць, бо ён герой.</p>
<p>Я таксама фота маю</p>
<p>З ім, з часіны даўняй той.</p>
<p> </p>
<p>І садоўнік той Гукалы</p>
<p>Даў нам здымкі, што былі.</p>
<p>Мы ж Гукалу напісалі,</p>
<p>Кніжкі к нам яго прыйшлі.</p>
<p> </p>
<h3><a id="chapter6"></a>VI</h3>
<p>Крыўдна, што мы мала зналі</p>
<p>Пра свой кут, пра родны дом,</p>
<p>Проста мы не заўважалі,</p>
<p>Што ў нас дзеецца кругом.</p>
<p> </p>
<p>Неяк раз мы ўсе шукаем,</p>
<p>Чым музей папоўніць свой.</p>
<p>Кажа Настачка малая:</p>
<p>— А мой тата — не герой?..</p>
<p> </p>
<p>У сяле за брыгадзіра —</p>
<p>Зналі мы — Арцюх Панас.</p>
<p>Партызанскім камандзірам</p>
<p>У вайну ж ён быў у нас.</p>
<p> </p>
<p>Мы да Настачкі да нашай</p>
<p>Ды ўзнялі, вядома, шум:</p>
<p>— Хай ён пра вайну раскажа!</p>
<p>Добра, кажа, папрашу.</p>
<p> </p>
<p>А праз дзень гаворыць: «Згодны,</p>
<p>Нават здымкаў шмат знайшоў...»</p>
<p>Неяк раз у дзень выходны</p>
<p>Брыгадзір да нас прыйшоў.</p>
<p> </p>
<p>Ён расказваў: «Час крывавы</p>
<p>І нялёгкі быў вайной.</p>
<p>Ну, калі вам так цікава,</p>
<p>Дык давайце ўсе за мной!</p>
<p> </p>
<p>Не было б для нас ратунку,</p>
<p>Калі б кожны не паўстаў...»</p>
<p>Вёў Арцюх нас да чыгункі,</p>
<p>Пра той час апавядаў:</p>
<p> </p>
<p>«А было ж нам, дзеці, горка,</p>
<p>Дзе ні глянь — усюды жах...»</p>
<p>Гаварыў ён, ззяла Зорка</p>
<p>Залатая на грудзях.</p>
<p> </p>
<p>«Палыхалі скрозь пажары,</p>
<p>Злосна выбухі гулі...»</p>
<p>А ў яго нібы на твары</p>
<p>Зоркі-водбліскі раслі.</p>
<p> </p>
<p>Ён  расказваў вельмі шчыра</p>
<p>Нам пра грозныя гады:</p>
<p>«У атрадзе камандзірам</p>
<p>Быў у лесе я тады.</p>
<p> </p>
<p>Там на выспе, між балота,</p>
<p>Мы сабраліся ў той год.</p>
<p>Пачалі мы ўтрох, а потым</p>
<p>Стала болей пяцісот.</p>
<p> </p>
<p>У змаганні з немцам-катам</p>
<p>Наш узбройваўся атрад,</p>
<p>Мелі нават дзве гарматы,</p>
<p>А варожых стрэльбаў — шмат!</p>
<p> </p>
<p>І жанчыны, нават дзеці,—</p>
<p>Кожны з помстаю ішоў...</p>
<p>А як помсцілі, глядзеце,—</p>
<p>Да чыгункі ён падвёў:</p>
<p> </p>
<p>— Вось чыгунка на Паловы,</p>
<p>А вось рэчачка Сурма.</p>
<p>А вось мост... Дык гэта ж новы,</p>
<p>А таго, што быў,— няма.</p>
<p> </p>
<p>Партызанскі штаб паважыў</p>
<p>Пытлю даць паганцам тым,—</p>
<p>Мост стары ўзарвалі разам</p>
<p>З цягніком, што йшоў па ім.</p>
<p> </p>
<p>Ну й была ж тут перапалка!</p>
<p>Бачыце? З часіны той</p>
<p>Вунь ляжаць яшчэ кавалкі,</p>
<p>Што ад фермы маставой.</p>
<p> </p>
<p>Фрыцы, як звяры, тут вылі,</p>
<p>Ледзь каторыя ўцяклі.</p>
<p>Тыя ж, тут каго пабілі,</p>
<p>У зямлі даўно згнілі».</p>
<p> </p>
<p>Толік перабіў знянацку</p>
<p>Брыгадзіра й запытаў:</p>
<p>— А скажэце нам вы, дзядзька,</p>
<p>Як той мост і хто ўзарваў.</p>
<p> </p>
<p>«Што ж, у тым няма сакрэту,</p>
<p>Толькі цяжка ўспамінаць...</p>
<p>Я і ведаў, што пра гэта</p>
<p>Будзеце ў мяне пытаць.</p>
<p> </p>
<p>Быў Кастусь — хлапец удалы,</p>
<p>Ён не знаў, што значыць страх.</p>
<p>Ды яго пасля не стала.</p>
<p>Згінуў хлопец у баях.</p>
<p> </p>
<p>Чым ўзарвалі? — Вось гасцінец,</p>
<p>Што атрад наш рыхтаваў».</p>
<p>Ён з кішэні выняў міну</p>
<p>І Сымону перадаў.</p>
<p> </p>
<p>«З  тых часоў яе хаваю,</p>
<p>Не магу тых дзён забыць.</p>
<p>Ды не бойся, то ж пустая,</p>
<p>У музеі ёй і быць».</p>
<p> </p>
<p>Раптам хлопцы як прысталі,</p>
<p>Проста за рукаў траслі:</p>
<p>— Можа б, дзядзька, паказалі,</p>
<p>Дзе ж у лесе вы жылі?</p>
<p> </p>
<p>«Каб зайсці й вярнуцца ўпору,</p>
<p>Пройдзе шэсць гадзін  ці сем.</p>
<p>Не прыстанеце ад зморы?</p>
<p>Не, вы кажаце «Хадзем!»</p>
<p> </p>
<p>Мы йшлі сцежкай палявою,</p>
<p>Хмызам, між карчоў, гнілля</p>
<p>І  сцяжынкаю такою,</p>
<p>Дзе зыбалася зямля.</p>
<p> </p>
<p>Праз імшары, купавіны,</p>
<p>Дзе скакалі, дзе паўзлі...</p>
<p>Сапраўды, такой мясціны</p>
<p>Мы б ніколі не знайшлі —</p>
<p> </p>
<p>За багнішчам вербалознік,</p>
<p>За асіннікам густым.</p>
<p>Гэта быў узгорак. Сосны</p>
<p>Стогадовыя на ім.</p>
<p> </p>
<p>Можна там было сустрэціць</p>
<p>Дзе-нідзе і дуб, і граб...</p>
<p>І  сказаў Арцюх: «Знайдзеце,</p>
<p>Дзе тут быў атрада штаб?»</p>
<p> </p>
<p>Кожны ў розны кут падаўся,</p>
<p>А праз міг з усіх бакоў</p>
<p>Крык узбуджаны узняўся:</p>
<p>— Я знайшоў!.. І я знайшоў!..</p>
<p> </p>
<p>«Добра, дзеці, малайцы вы,—</p>
<p>Хваліць нас Арцюх падрад,—</p>
<p>Ды, скажу я вам,— не дзіва,</p>
<p>Тут зямлянак было шмат.</p>
<p> </p>
<p>Вось стаяла дзе слясарня,</p>
<p>Меддружына тут жыла,</p>
<p>Тут быў штаб, а тут пякарня,</p>
<p>Вось дзе — лазенка была.</p>
<p> </p>
<p>Друкавалі тут газету,</p>
<p>Тут чырвоны наш куток...</p>
<p>Быў тады на месцы гэтым</p>
<p>Партызанскі гарадок».</p>
<p> </p>
<p>Аб тых днях, баях жахлівых</p>
<p>Брыгадзір нам расказаў,</p>
<p>А як скончыў, клапатліва</p>
<p>Адпачыць прапанаваў.</p>
<p> </p>
<p>Мы агонь расклалі з голля,</p>
<p>Дым праклаў да неба шлях.</p>
<p>Хто прысеў. Папраўдзе ж, болей</p>
<p>Штосьці шарылі  ў кустах.</p>
<p> </p>
<p>Хтосьці аглядзеў зямлянку,</p>
<p>Хтось вады шукаць пайшоў.</p>
<p>Раптам  крыкнуў з хмызу Янка:</p>
<p>— Хлопцы, каску я знайшоў!..</p>
<p> </p>
<p>Каска фрыцава пакрыта</p>
<p>Ўся іржой за многа год,</p>
<p>Два разы яна прабіта</p>
<p>Меткай куляй навылёт.</p>
<p> </p>
<p>Больш і больш мы ўскрыкаў чулі,</p>
<p>Бо было й шчасліўцаў шмат,—</p>
<p>Хтосьці нёс ад стрэльбы рулю,</p>
<p>Хтось разбіты аўтамат.</p>
<p> </p>
<p>Ды не даў нам разгуляцца,</p>
<p>Сцішыў брыгадзір Панас:</p>
<p>— Досыць, хлопцы, забаўляцца,</p>
<p>Бо ісці дадому час!</p>
<p> </p>
<p>І пайшлі. Спявалі песні.</p>
<p>Колькі ж тых было размоў!</p>
<p>А каб бачылі, як неслі</p>
<p>Мы здабыткі ўсе дамоў!</p>
<p> </p>
<p>Брыгадзіру ж далі слова</p>
<p>Больш  цікавіцца сваім —</p>
<p>Наш музей раздзелам новым</p>
<p>Папаўняўся, ды якім!</p>
<p> </p>
<p> </p>
<h3><a id="chapter7"></a>VII</h3>
<p>Жоўты ліст кружыў і слаўся,</p>
<p>Восені ішоў чарод.</p>
<p>Новы верасень пачаўся.</p>
<p>Быў у нас бацькоўскі сход.</p>
<p> </p>
<p>Як правесці, меркавалі,</p>
<p>Што найлепей школьны час,</p>
<p>І, вядома, разглядалі,</p>
<p>Што было ў музеі ў нас.</p>
<p> </p>
<p>Расхваліў жа нас, дый годзе,</p>
<p>Аднадушны сход увесь.</p>
<p>А удзельнічаў на сходзе</p>
<p>І начальнік нашай ГЭС.</p>
<p> </p>
<p>Ён нам кажа: «Добра, дзеці,</p>
<p>Знаць пра тое, што было.</p>
<p>Што ж раздзел не завядзеце</p>
<p>З назвай «Новае сяло»?</p>
<p> </p>
<p>І ўмясціць ён многа можа,</p>
<p>А між новага ў жыцці —</p>
<p>Нашай станцыі прыгожай</p>
<p>Вам ніяк не абысці.</p>
<p> </p>
<p>Апрача святла, зрабілі</p>
<p>Мы палёгкі шмат рукам...»</p>
<p>Ён пайшоў. А мы й рашылі:</p>
<p>Слаўна ён параіў нам.</p>
<p> </p>
<p>Працаваць мы сталі хутка,</p>
<p>А тым больш ў астатні час —</p>
<p>Фотаапарат навюткі</p>
<p>Шэф падараваў якраз.</p>
<p> </p>
<p>Загарэліся ў нас вочы —</p>
<p>Самі фотамастакі!</p>
<p>Вось мы і прыйшлі аднойчы</p>
<p>На плаціну да ракі.</p>
<p> </p>
<p>Гул турбін спакойны, роўны</p>
<p>Па-пад берагам вісеў...</p>
<p>— Бачыце, як тут цудоўна! —</p>
<p>Так начальнік нас сустрэў.</p>
<p> </p>
<p>Сапраўды, кругом прыбрана</p>
<p>Ўсё стараннаю рукой.</p>
<p>Станцыя бялюткім станам</p>
<p>Красавала над вадой.</p>
<p> </p>
<p>Вокны доўгія, шкляныя</p>
<p>Прыглядаліся на дол.</p>
<p>І слупы, як вартавыя,</p>
<p>Уздымаліся вакол.</p>
<p> </p>
<p>Раптам наш  маленькі Ўладзік —</p>
<p>За начальніка руку:</p>
<p>— Пакажыце нам вы, дзядзя,</p>
<p>Бераце святло адкуль?</p>
<p> </p>
<p>«О, хоць ты маленькі ростам,</p>
<p>Ды герой ў свае гады.</p>
<p>Ну, калі сказаць вам проста,—</p>
<p>Дык вось з гэтае вады.</p>
<p> </p>
<p>Сілы ж у вадзе без ліку,</p>
<p>Трэба толькі рады даць.</p>
<p>Вось у чым сакрэт вялікі —</p>
<p>Як святло з вады узяць?</p>
<p> </p>
<p>Мы пусцілі ў ход машыны.</p>
<p>Прылажыў і рукі люд,—</p>
<p>Гэтай земляной плацінай</p>
<p>Супынілі рэчку тут.</p>
<p> </p>
<p>Ход далі часова збоку</p>
<p>І, як прадугледжваў план,</p>
<p>За плацінаю глыбокі</p>
<p>Пракапалі катлаван.</p>
<p> </p>
<p>Змацавалі грунт надзейна</p>
<p>І падмурак там як след,</p>
<p>А пасля злажылі сцены,</p>
<p>Што цяпер глядзяць на свет.</p>
<p> </p>
<p>Моц не ў сценах жа адзіных,—</p>
<p>Праўда, нельга і без іх,—</p>
<p>Моц у гэтых вось турбінах,</p>
<p>Што святло даюць для ўсіх.</p>
<p> </p>
<p>Ўладзік! Моц у іх такая,—</p>
<p>Можа ўсіх падужаць нас.</p>
<p>Як даюць яе — пазнаеш,</p>
<p>Як пяройдзеш ў шосты клас.</p>
<p> </p>
<p>Як святло ідзе далёка,</p>
<p>Напаўняе правады...</p>
<p>Гэты шчыт, такі шырокі,</p>
<p>Што загадчык, сапраўды.</p>
<p> </p>
<p>Хай тут ручак небагата,</p>
<p>Толькі сэнс у іх адзін:</p>
<p>Крутнеш гэту — светла ў хатах,</p>
<p>Крутнеш гэту — меле млын.</p>
<p> </p>
<p>Скрозь: у стайнях, у аборах —</p>
<p>Сіла нашага святла!</p>
<p>Ой і знала ж вёска гора,</p>
<p>Як з лучынаю жыла.</p>
<p> </p>
<p>Скрозь як ёсць мы абхадзілі,</p>
<p>Кожны шмат чаго пазнаў,</p>
<p>Здымкаў самі нарабілі,</p>
<p>Некалькі й начальнік даў.</p>
<p> </p>
<p>Мы ішлі дадому жвава,</p>
<p>Ледзь не беглі, сугрунём.</p>
<p>Будзе ў нас раздзел цікавы,</p>
<p>Шмат цікавага кругом.</p>
<p> </p>
<p>Паказаць ужо не сорам,</p>
<p>Што ў музеі ёсць у нас.</p>
<p>Пра даўнейшае ёсць гора</p>
<p>І пра слаўны наш калгас,</p>
<p> </p>
<p>Як узняўся дух народны</p>
<p>І жыццё пайшло наноў,</p>
<p>Як прыйшоў Кастрычнік родны</p>
<p>І прагналі мы паноў.</p>
<p> </p>
<p>Як калгасаў быў пачатак</p>
<p>І пасля як расцвілі,</p>
<p>Як пабілі немцаў-катаў</p>
<p>На знявечанай зямлі.</p>
<p> </p>
<p>Паказалі мы герояў</p>
<p>І здабытак наш  увесь,</p>
<p>Што завём сваёй красою,—</p>
<p>Нашы фермы, нашу ГЭС.</p>
<p> </p>
<p>Сад у поўным красаванні,</p>
<p>Гоні ліпавых алей...</p>
<p>Ды паўстала ў нас пытанне,</p>
<p>А што ж будзе ў нас далей?</p>
<p> </p>
<p>Што  калгас збудуе, здзейсніць,</p>
<p>Як ён будзе выглядаць,—</p>
<p>Старшыню мы ў свята песні</p>
<p>Папрасілі расказаць.</p>
<p> </p>
<p>— Церплівейшымі вы будзьце!</p>
<p>Кінуў нам ён у дакор.</p>
<p>— Ну, ды лад, пакуль збяруцца</p>
<p>І зацягне песню хор,</p>
<p> </p>
<p>Раскажу вам гэтым часам.—</p>
<p>Ён на ўзгорак нас прывёў.</p>
<p>— Паглядзеце, што калгасам</p>
<p>Зробім мы за сем гадоў.—</p>
<p> </p>
<p>Разгарнуў ён план старанна</p>
<p>Ды павесіў між кустоў.</p>
<p>План увесь размаляваны,</p>
<p>Шмат азначана будоў.</p>
<p> </p>
<p>«Каб калгас расцвіў красою</p>
<p>І было не сорам нам,—</p>
<p>Вунь, дзе жыта над ракою,</p>
<p>Цэнтр калгасны будзе там.</p>
<p> </p>
<p>Між алей дзівосных, новых,</p>
<p>Што пасадзім там як след,</p>
<p>Узвядзем мы адмыслова</p>
<p>Клуб, праўленне, сельсавет.</p>
<p> </p>
<p>А навокал іх атуляць</p>
<p>Двухпаверхіх, не малых,</p>
<p>Можа, сем ці дзесяць вуліц,</p>
<p>І не горш ад гарадскіх».</p>
<p> </p>
<p>Старшыня абвёў рукамі:</p>
<p>— Так раскінецца сяло!..—</p>
<p>А прад нашымі вачамі</p>
<p>Ўсё, здавалася, расло:</p>
<p> </p>
<p>Паркі, вуліцы і пляцы,—</p>
<p>Пабудоў патрэбных шмат,</p>
<p>Быццам белыя палацы,</p>
<p>Школа і дзіцячы сад.</p>
<p> </p>
<p>Стадыён пад сінім борам,</p>
<p>Яслі самым малышам,</p>
<p>І калгасны санаторый,</p>
<p>І гасцініца гасцям.</p>
<p> </p>
<p>І пад самым небам вышка,</p>
<p>Каб спявалі ўсе дамы.</p>
<p>— Будзе ў нас не горш ад Мінска!..—</p>
<p>Старшыні гаворым мы.</p>
<p> </p>
<p>І хоць ён закончыў слова,</p>
<p>Нас не мог ніяк спыніць.</p>
<p>Мы давалі прапановы,</p>
<p>Што яшчэ і як зрабіць.</p>
<p> </p>
<p>Трэба вышку нам такую,</p>
<p>З парашутам каб скакаць,</p>
<p>Дом, каб кніжку там любую,</p>
<p>Хто захоча, мог дастаць.</p>
<p> </p>
<p>І басейн з вадой гарачай,</p>
<p>І гараж, і іпадром.</p>
<p>А чаму нам не адзначыць,</p>
<p>Дзе зрабіць аэрадром?</p>
<p> </p>
<p>Старшыня сказаў нам: «Справу</p>
<p>Многія тут узнялі.</p>
<p>Ды,— ўсміхнуўся ён ласкава,—</p>
<p>Вы занадта ўжо ўзялі.</p>
<p> </p>
<p>З часам будзе ўсё, вядома,</p>
<p>Ды парадак трэба знаць.</p>
<p>Будаваць аэрадромы</p>
<p>Можна трошкі й пачакаць.</p>
<p> </p>
<p>Пройдуць зімы, пройдуць леты,</p>
<p>Хопіць працы ўсім рукам.</p>
<p>Не зрабіць адным нам гэта.</p>
<p>Зробім шмат,— канчаць жа вам!</p>
<p> </p>
<p>Каб сто год пражыў, здаецца,</p>
<p>Працу б я знайшоў заўжды!</p>
<p>А куды вас кліча сэрца?</p>
<p>Імкнецеся вы куды?»</p>
<p> </p>
<p>Толік наш, спусціўшы вочы,</p>
<p>Адказаў за ўсіх за нас:</p>
<p>— Працаваць  мы дома хочам,</p>
<p>Любім родны мы калгас.</p>
<p> </p>
<p>Скончым школу — і за працу,</p>
<p>Не прапусцім нават дня.</p>
<p>— Хто б куды хацеў падацца? —</p>
<p>Нас пытае старшыня.</p>
<p> </p>
<p>Янка кажа: «Паляводам».</p>
<p>Юрка: «Я б на ГЭС падаў».</p>
<p>Толік: «Толькі садаводам».</p>
<p>Я: «Шафёрам!» — адказаў.</p>
<p> </p>
<p>«Я б цялятак гадавала,—</p>
<p>Ленка кажа,— мой настрой...»</p>
<p>Чуем: «Кветкі б я саджала»,—</p>
<p>Голас Настачкі малой.</p>
<p> </p>
<p>«Рыб разводзіць!» — кажа Петрык.</p>
<p>Сцёпка: «Буду будаваць!»</p>
<p>А Міхась: «Што тут у нетрах,</p>
<p>Мне б хацелася пазнаць».</p>
<p> </p>
<p>Той — асфальтаваць дарогі,</p>
<p>Той — палепшыць якасць дрэў...</p>
<p>Не знайшлося з нас нікога,</p>
<p>Каб нічога не хацеў.</p>
<p> </p>
<p>Старшыня наш рад, смяецца,</p>
<p>Хваліць хлопцаў і дзяўчат:</p>
<p>— Дзякую вам шчыра, дзеці,</p>
<p>Будзе з вас і добры лад.</p>
<p> </p>
<p>Земляробы і паэты,</p>
<p>Слаўце ўсе зямлю сваю!..</p>
<p>А прыгожы план вось гэты</p>
<p>Я ў музей ваш аддаю.</p>
<p> </p>
<p>З песняй дружнаю, вясёлай,</p>
<p>Што гула на ўсе лады,</p>
<p>Да сябе ў музей, у школу,</p>
<p>Мы вярталіся тады.</p>
<p> </p>
<p>План паважна мы прыбілі</p>
<p>Ды глядзелі многа раз.</p>
<p>Ім такі раздзел адкрылі:</p>
<p>«Што далей чакае нас?»</p>
<p> </p>
<p>Шмат што сёння, быццам казка,</p>
<p>Можна будзе ў нас сустрэць.</p>
<p>Прыязджайце, калі ласка,</p>
<p>На музей наш паглядзець.</p>
<p> </p>
<p>Працавалі мы старанна.</p>
<p>Можа, ўмельства не было,</p>
<p>Толькі верце, што аддана</p>
<p>Любім мы сваё сяло.</p>
<p> </p>
<p>Пра яго не чулі, мусіць,—</p>
<p>Гэткіх сотні, не адно,—</p>
<p>І на карце Беларусі</p>
<p>Ледзь прыкметнае яно.</p>
<p> </p>
<p>Быццам кропелька малая</p>
<p>Па-над стужкаю-ракой,</p>
<p>Бессмяротная, жывая,—</p>
<p>Ўся Радзіма ў кроплі той!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>