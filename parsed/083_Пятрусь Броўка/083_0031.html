<div class="container">
<div class="book-utils">
<div id="qrcode"></div>
<a href="/Piatrus_Brouka/Viersy_1941-1953.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1941-1953 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 7-216, 397-420 -->
<!-- HEADER_FIELD FirstPublicationYear: 1941-1953 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы (1941–1953) -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Вершы (1941–1953)</h2>
<div style="height: 3rem"></div>
<!-- TOC_BEGIN -->
<a href="#chapter1">ДРЫЖЫЦЕ, ПАДЛЮГІ-ФАШЫСТЫ!</a><br/>
<a href="#chapter2">ПАРТЫЗАН БУМАЖКОЎ</a><br/>
<a href="#chapter3">МАЦІ</a><br/>
<a href="#chapter4">ПІСЬМО ЗЕМЛЯКАМ</a><br/>
<a href="#chapter5">ПАСТУХ</a><br/>
<a href="#chapter6">ПОМСТА</a><br/>
<a href="#chapter7">ДАХАТЫ</a><br/>
<a href="#chapter8">ПА ДАРОЗЕ МІНСК — МАСКВА</a><br/>
<a href="#chapter9">НЯЗЛОЎНЫ</a><br/>
<a href="#chapter10">БУДЗЕМ СЕЯЦЬ, БЕЛАРУСЫ!</a><br/>
<a href="#chapter11">ТРЫ БРАТЫ</a><br/>
<a href="#chapter12">ЯКУБУ КОЛАСУ</a><br/>
<a href="#chapter13">РОДНАЕ</a><br/>
<a href="#chapter14">ВЯСНОВАЯ ПЕРАКЛІЧКА</a><br/>
<a href="#chapter15">КАЎКАЗ</a><br/>
<a href="#chapter16">БАЙЦАМ-БЕЛАРУСАМ</a><br/>
<a href="#chapter17">НАДЗЯ-НАДЗЕЙКА</a><br/>
<a href="#chapter18">РАНА</a><br/>
<a href="#chapter19">МІНСК</a><br/>
<a href="#chapter20">ПЕРШАМАЙСКІМ РАНКАМ</a><br/>
<a href="#chapter21">ПАРТЫЗАНСКІ МАРШ</a><br/>
<a href="#chapter22">КАСТУСЬ КАЛІНОЎСКІ</a><br/>
<a href="#chapter23">НЕ ПАВЕРУ СМЕРЦІ</a><br/>
<a href="#chapter24">ТАВАРЫШУ</a><br/>
<a href="#chapter25">МАГІЛА БАЙЦА</a><br/>
<a href="#chapter26">БАЛАДА ПРА ЧЫРВОНЫ СЦЯГ</a><br/>
<a href="#chapter27">СПАТКАННЕ</a><br/>
<a href="#chapter28">РОДНЫ КРАЙ</a><br/>
<a href="#chapter29">СЫНЫ</a><br/>
<a href="#chapter30">ДВА КЛЁНЫ</a><br/>
<a href="#chapter31">АДЫХОД У ПАРТЫЗАНЫ</a><br/>
<a href="#chapter32">ВАМ СКАЖУЦЬ СОСНЫ</a><br/>
<a href="#chapter33">РОДНЫ ГОРАД</a><br/>
<a href="#chapter34">ПЕРАД ВЯСНОЙ</a><br/>
<a href="#chapter35">ДАРОГА САЛДАТА</a><br/>
<a href="#chapter36">ВОЗЬМЕМ СЕЎНІ!</a><br/>
<a href="#chapter37">ДАВАЙЦЕ РАМОЎКІ НАЛАДЗІМ</a><br/>
<a href="#chapter38">ПРАЧНУЎШЫСЯ РАНА...</a><br/>
<a href="#chapter39">ВЕСНАВОЕ</a><br/>
<a href="#chapter40">НАСТАЧКА</a><br/>
<a href="#chapter41">ЗНАЁМАЯ ДАРОЖКА</a><br/>
<a href="#chapter42">СЯБРЫ ФРАНТАВЫЯ</a><br/>
<a href="#chapter43">МЫ НЕ ЗАБУДЗЕМ ВАС!</a><br/>
<a href="#chapter44">НАРОДНАМУ ПАСЛАНЦУ</a><br/>
<a href="#chapter45">ЗВАРОТ МУЗЫКАНТА</a><br/>
<a href="#chapter46">БРАТ І СЯСТРА</a><br/>
<a href="#chapter47">РАЗВІТАЛЬНАЕ СЛОВА</a><br/>
<a href="#chapter48">ПАРК ПЕРАМОГІ</a><br/>
<a href="#chapter49">ДЗЕНЬ МОЙ</a><br/>
<a href="#chapter50">ДУМЫ ПРА МАСКВУ</a><br/>
<a href="#chapter51">ПОМНІК</a><br/>
<a href="#chapter52">НЕ БУРА НАМ СТРЭХІ САРВАЛА</a><br/>
<a href="#chapter53">КАБ МНЕ СТАЦЬ...</a><br/>
<a href="#chapter54">НАРОДНАЕ ДЗЯКУЙ</a><br/>
<a href="#chapter55">КАМСАМОЛЬЦАМ БЕЛАРУСІ</a><br/>
<a href="#chapter56">КАВАЛЬ</a><br/>
<a href="#chapter57">АПОШНЯЯ ЗЯМЛЯНКА</a><br/>
<a href="#chapter58">ШПАК</a><br/>
<a href="#chapter59">МАЦІ</a><br/>
<a href="#chapter60">СЫМОНКА</a><br/>
<a href="#chapter61">АРХІТЭКТАР</a><br/>
<a href="#chapter62">СКАРБ</a><br/>
<a href="#chapter63">ЧАРАЎНІК</a><br/>
<a href="#chapter64">ВЯРБА НАД ВАДОЮ</a><br/>
<a href="#chapter65">ЗАПАВЕТНАЕ</a><br/>
<a href="#chapter66">МАЯ АЙЧЫНА</a><br/>
<a href="#chapter67">КАНДРАТУ КРАПІВЕ</a><br/>
<a href="#chapter68">СМЕРЦЬ ГЕРОЯ</a><br/>
  <a href="#chapter69">* * *</a><br/>
<a href="#chapter70">ДЗЕНЬ ДОБРЫ, ХЛОПЦЫ!</a><br/>
<a href="#chapter71">МАЛАДЗІКОМ</a><br/>
<a href="#chapter72">ДЗЕЎЧЫНА З ПАЛЕССЯ</a><br/>
<a href="#chapter73">ЛЕНІНГРАДСКІ ТРАМВАЙ</a><br/>
<a href="#chapter74">БРАНЯВІК</a><br/>
<a href="#chapter75">ДОМ У ПАРОНІНЕ</a><br/>
<a href="#chapter76">ЛЯ МАЎЗАЛЕЯ</a><br/>
<a href="#chapter77">ПЛЫТАГОН</a><br/>
<a href="#chapter78">ЧАТЫРЫ ШЛЯХІ</a><br/>
<a href="#chapter79">КАЛГАСНЫ МЕЛЬНІК</a><br/>
<a href="#chapter80">КЛАДАЎШЧЫК</a><br/>
<a href="#chapter81">СПЕЎ НОВЫХ ДЗЁН</a><br/>
<a href="#chapter82">КІВАЧ</a><br/>
<a href="#chapter83">КАРЭЛЬСКІ ШЛЯХ</a><br/>
<a href="#chapter84">ПЕТРАЗАВОДСК</a><br/>
<a href="#chapter85">РАСІЯ</a><br/>
<a href="#chapter86">НА ПАЛЕССІ ГОМАН, ГОМАН...</a><br/>
<a href="#chapter87">СОНЦА ГРЭЕ...</a><br/>
<a href="#chapter88">БАНДЫТЫ</a><br/>
<a href="#chapter89">У ВЯНОК ПАЭТУ</a><br/>
<a href="#chapter90">НОВЫ ШЛЯХ</a><br/>
<a href="#chapter91">ЦАР-ДУБ</a><br/>
<a href="#chapter92">ЧЫРВОНАЯ ЗОРКА</a><br/>
<a href="#chapter93">ПРЫСЯГА БАЙЦА ЗА МІР</a><br/>
<a href="#chapter94">РАЗМОВА З ПАПАМ ПІЕМ</a><br/>
<a href="#chapter95">СТАСЯ</a><br/>
<a href="#chapter96">ДАРОГА ЖЫЦЦЯ</a><br/>
<a href="#chapter97">НАША МАРКА</a><br/>
<a href="#chapter98">ЛЯСНІК</a><br/>
<a href="#chapter99">АБ ТЫМ, ШТО Ў ДУМАХ...</a><br/>
<a href="#chapter100">НЕ ТРЭБА ВАЙНЫ!</a><br/>
<a href="#chapter101">ТАМ, ДЗЕ ХАДЗІЎ КАЛІСЬЦІ ЛЕНІН...</a><br/>
<a href="#chapter102">ГАРА СЛАВЫ</a><br/>
<a href="#chapter103">СУСТРЭЧА З ЗЕМЛЯКОМ</a><br/>
<a href="#chapter104">ЯРА!.. ЯРА!.. </a><br/>
<a href="#chapter105">НАВАГОДНІЯ ПАЖАДАННІ</a><br/>
<a href="#chapter106">СЛАВА ДРУЖБЕ!</a><br/>
<a href="#chapter107">ПАДАРОЖЖА</a><br/>
<a href="#chapter108">КАЛІ ПАГЛЯДЖУ Я НА КАРТУ...</a><br/>
<a href="#chapter109">ЧЫРВОНЫ СЦЯГ</a><br/>
<a href="#chapter110">ВОСЕНЬ... ВОСЕНЬ..</a><br/>
<a href="#chapter111">СМЕЛА, ТАВАРЫШЫ, Ў НОГУ!</a><br/>
<a href="#chapter112">ПАРК ПІЯНЕРАЎ У БУХАРЭСЦЕ</a><br/>
<a href="#chapter113">ПРЫСАДЫ</a><br/>
<a href="#chapter114">А ТЫ ХОЦЬ ДРЭВА ПАСАДЗІЎ?..</a><br/>
<a href="#chapter115">ПУСЦІ, МАЦІ!..</a><br/>
<a href="#chapter116">РАХУНКАВОД</a><br/>
  <a href="#chapter117">* * *</a><br/>
<a href="#chapter118">ВЯСЕЛЛЕ</a><br/>
<a href="#chapter119">ЁСЦЬ!</a><br/>
<a href="#chapter120">ПАРАХОДУ «УКРАІНА»</a><br/>
<a href="#chapter121">А Я ЖЫТА ЖАЛА...</a><br/>
<a href="#chapter122">НА БЕРАЗЕ ЧОРНАГА МОРА</a><br/>
<a href="#chapter123">ЧАМУ Я ТАКАЯ...</a><br/>
<a href="#chapter124">БОНДАР</a><br/>
<a href="#chapter125">ЗГАДАЎ Я СЯГОННЯ ДУНАЙ І МАРАВУ...</a><br/>
<a href="#chapter126">МЫ СЛАВІМ ЯДНАННЕ</a><br/>
<a href="#chapter127">ІІ</a><br/>
  <a href="#chapter128">ПАЭМЫ</a><br/>
  <a href="#chapter129"></a><br/>
<a href="#chapter130">ІІІ</a><br/>
  <a href="#chapter131">ВЕРШЫ</a><br/>
<a href="#chapter132">ПАЛЯВАЯ ПОШТА</a><br/>
<a href="#chapter133">ПАРТЫЗАНКА</a><br/>
<a href="#chapter134">КАСТРЫЧНІК ЗАВЕ ЗМАГАЦЦА!</a><br/>
<a href="#chapter135">ПЕСНЯ БЕЛАРУСКІХ ПАРТЫЗАН</a><br/>
<a href="#chapter136">УРАНКУ, ТОЛЬКІ БОЙКА АДГУЛА...</a><br/>
<a href="#chapter137">СЛАВА!</a><br/>
<a href="#chapter138">МАШЫНІСТ</a><br/>
<a href="#chapter139">МЫ ІДЗЁМ, БЕЛАРУСЬ</a><br/>
<a href="#chapter140">ФАНАБЭРЫСТЫ ФРЫЦ</a><br/>
<a href="#chapter141">ГОМЕЛЬ</a><br/>
<a href="#chapter142">ТРЫ ПРАВЫ</a><br/>
<a href="#chapter143">БРАХУН</a><br/>
<a href="#chapter144">БЕЛАРУСКІ ФРОНТ</a><br/>
<a href="#chapter145">СТАЛІЦЫ БЕЛАРУСІ!</a><br/>
<a href="#chapter146">СПАТКАННЕ</a><br/>
<a href="#chapter147">ЧЫРВОНЫЯ СЦЯГІ</a><br/>
<a href="#chapter148">СЕЙЦЕ, СЕЙЦЕ ЗЯРНЯТЫ</a><br/>
<a href="#chapter149">ТРАКТАРАГОРАД</a><br/>
<a href="#chapter150">ЧУТНА ПЕСНЯ...</a><br/>
<a href="#chapter151">ГРОМ</a><br/>
<a href="#chapter152">НА ЛЕНІНСКІХ ГОРАХ</a><br/>
<a href="#chapter153">А Я МЯРКУЮ, БУДЗЕ ТАК...</a><br/>
<a href="#chapter154">ПАРТЫЯ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>ДРЫЖЫЦЕ, ПАДЛЮГІ-ФАШЫСТЫ!</h3>
<p>Ірвуцца снарады на полі</p>
<p>Над п’янай фашысцкай ардою,</p>
<p>І танкі ў імклівым разгоне</p>
<p>Ад ворага чысцяць шлях.</p>
<p>Узнятая мужнаю воляй,</p>
<p>Палітая нашай крывёю,</p>
<p>Не будзеш ніколі ў палоне,</p>
<p>Любімая наша зямля!</p>
<p>Мы вынесем боль маўкліва,</p>
<p>А банды загінуць прымусім,</p>
<p>Наш сонечны край прамяністы</p>
<p>Не знішчыць раз’юшаным псам!</p>
<p>Для нас наліваюцца нівы</p>
<p>І спеюць сады Беларусі,—</p>
<p>Дрыжыце, падлюгі-фашысты,</p>
<p>Мы вас пахаваем там!</p>
<p>Хоць трэсніце, гады, са злосці,</p>
<p>Вы смерці сваёй прычакалі:</p>
<p>Узняўся магутнаю сілай</p>
<p>Савецкі тытан-чалавек!</p>
<p>Ён скрышыць вам чорныя косці,</p>
<p>Пажарамі косці папаліць,</p>
<p>Гарматамі выб’е магілы,</p>
<p>Зямлёю засыпле навек.</p>
<p> </p>
<h3><a id="chapter2"></a>ПАРТЫЗАН БУМАЖКОЎ</h3>
<p>Свой атрад паміж лясоў</p>
<p>Вёў таварыш Бумажкоў.</p>
<p>Гнеў народны запалаў,</p>
<p>Партызаніць іх паслаў.</p>
<p>Сотня храбрых, як адзін,</p>
<p>Кожны з іх адданы сын.</p>
<p>Партызанам баявым</p>
<p>Смерць не страшная зусім,</p>
<p>Бо яны ад чужаніц</p>
<p>Выйшлі край свой бараніць.</p>
<p>Вось ідуць яны ў глушы,</p>
<p>Помста пеніцца ў душы,</p>
<p>Раптам чуюць, дзесь гудуць —</p>
<p>Танкі ворага ідуць.</p>
<p>Акружыўшы ў лесе шлях,</p>
<p>Лёг атрад па двух баках.</p>
<p>Гул мацней, бліжэй ідзе,</p>
<p>Вось і банда ўжо брыдзе,</p>
<p>Танкі скрыгаюць, равуць,</p>
<p>Быццам гадзіны, паўзуць.</p>
<p>Даў наказ, без лішніх слоў,</p>
<p>Партызанам Бумажкоў:</p>
<p>— Так змагацца, так знішчаць,</p>
<p>Каб магілу тут ім даць.—</p>
<p>І паслаў тады атрад</p>
<p>На падлюг гасцінцаў шмат.</p>
<p>— Ты чаго па хлеб наш прэш,</p>
<p>На, падлюга, кулю з’еш!</p>
<p>— Ты забраць наш хочаш сад,</p>
<p>Паспытай жа, гад, гранат!</p>
<p>— Кроў піць хочаш, воўчы сын,</p>
<p>На бутэльку, пі бензін! —</p>
<p>Біў атрад сабак удала,</p>
<p>Білі кулі і штыкі,</p>
<p>Васемнаццаць танкаў пала,</p>
<p>Засталіся касцякі.</p>
<p>Неслі ворагі нам здзек,</p>
<p>Леглі ворагі навек.</p>
<p>І далей паміж лясоў</p>
<p>Вёў атрад свой Бумажкоў.</p>
<p> </p>
<h3><a id="chapter3"></a>МАЦІ</h3>
<p>Ты ходзіш, маці, сцежкамі вайны,</p>
<p>І з вуснаў рвуцца ворагам праклёны.</p>
<p>З братамі прыйдзем мы, твае сыны,—</p>
<p>І выйдзе Беларусь з палону!</p>
<p> </p>
<p>Рабуе гвалтаўнік апошняе з двара,</p>
<p>Цябе давесці хоча ён да скону,</p>
<p>Ды грознай помсты блізіцца пара,—</p>
<p>І выйдзе Беларусь з палону!</p>
<p> </p>
<p>Крывёй звяроў напоўнім берагі,</p>
<p>Касцямі катаў высцелем загоны;</p>
<p>Ударым мы — парвуцца ланцугі,—</p>
<p>І выйдзе Беларусь з палону!</p>
<p> </p>
<p>Не раз мы зносілі насланую бяду,</p>
<p>Не раз знішчалі мы драпежнікаў шалёных;</p>
<p>Змяце зямля і гэтую брыду,—</p>
<p>І выйдзе Беларусь з палону!</p>
<p> </p>
<h3><a id="chapter4"></a>ПІСЬМО ЗЕМЛЯКАМ</h3>
<p>Я ведаю,— высахнуць слёзы,</p>
<p>Прагоніць чужынцаў народ:</p>
<p>У гневе бары над Бярозай,</p>
<p>І помстаю грукае лёд.</p>
<p> </p>
<p>Вы з помстаю выйшлі,— вас многа,</p>
<p>З-пад пушчаў, з-пад хмурых лясоў.</p>
<p>Мы знаем: для нас — перамога,</p>
<p>А гібель — для вырадкаў-псоў.</p>
<p> </p>
<p>Дык біце з гаёў і палянаў,</p>
<p>Расплаты наблізіўся час.</p>
<p>Мы з вамі, браты-партызаны!</p>
<p>Страчайце, ідзём мы да вас!</p>
<p> </p>
<p>Мы з вамі па зброі адзіны</p>
<p>І разам выходзім на бой,</p>
<p>У родную нашу хаціну</p>
<p>Збяромся адною сям’ёй.</p>
<p> </p>
<p>Бандытаў загінуць прымусім,</p>
<p>Прыйшла ім няслаўная смерць.</p>
<p>І будуць сады Беларусі</p>
<p>Ізноўку на волі квітнець.</p>
<p> </p>
<h3><a id="chapter5"></a>ПАСТУХ</h3>
<p>На ўсю акружку дзед Панас</p>
<p>З даўнога быў вядом,</p>
<p>І ганарыўся ім калгас</p>
<p>Як лепшым пастухом.</p>
<p> </p>
<p>З вясны да восені глухой</p>
<p>Ён знаў адзіны шлях —</p>
<p>Вадзіў вялізны статак свой</p>
<p>Па пушчах і лугах.</p>
<p> </p>
<p>Хадзіў гаямі, між сасён,</p>
<p>Пад шум духмяных траў,</p>
<p>На берасцянцы часта ён</p>
<p>Хвалу жыццю спяваў.</p>
<p> </p>
<p>Ды вось пракляты ліхадзей</p>
<p>Напаў на родны дом,—</p>
<p>Прарэзаў ясны летні дзень</p>
<p>Вайны знішчальны гром.</p>
<p> </p>
<p>На вёску родную крумкач</p>
<p>Накінуўся з хмурын...</p>
<p>І першы крык, і першы плач</p>
<p>Пранёсся ад хацін.</p>
<p> </p>
<p>Навокал чырванела кроў,</p>
<p>Запалымнеў калгас.</p>
<p>Сваіх падпаскаў, двух хлапцоў,</p>
<p>Пазваў тады Панас.</p>
<p> </p>
<p>— Дабро даверыў нам народ,</p>
<p>А злыдзень мкне забраць.</p>
<p>Ганіце статак вы на ўсход,</p>
<p>Каб ворагу не даць!</p>
<p> </p>
<p>Бывайце ж вы, мае сябры! —</p>
<p>І вось ад тых часін,</p>
<p>Як развіталіся яны,</p>
<p>Застаўся дзед адзін.</p>
<p> </p>
<p>З тае пары сярод бароў,</p>
<p>Паміж ялін густых</p>
<p>Хаваў ён некалькі кароў</p>
<p>Калгаснікаў сваіх.</p>
<p> </p>
<p>І сосны чулі ад яго,</p>
<p>Як скардзіўся не раз:</p>
<p>— Ой, да чаго, ой, да чаго</p>
<p>Дажыў стары Панас!</p>
<p> </p>
<p>На сэрцы гора і журба,</p>
<p>Перад вачамі жах.</p>
<p>А берасцяная труба</p>
<p>Галосіць па лясах.</p>
<p> </p>
<p>І нездарма журыўся дзед:</p>
<p>Быў час яго цяжкі —</p>
<p>Прыйшлі, натрапіўшы на след,</p>
<p>І ў лес рабаўнікі.</p>
<p> </p>
<p>Як сталі статак забіраць,</p>
<p>Ускрыкнуў ён: «Звяры!»</p>
<p>Пачалі гады катаваць,</p>
<p>Пакуль не змоўк стары.</p>
<p> </p>
<p>Калі ж у мораку начным</p>
<p>Ачнуўся позна ён,</p>
<p>Труба валялася пры ім —</p>
<p>Прыяцелька здавён.</p>
<p> </p>
<p>Яе рукамі ён схапіў</p>
<p>І ў гушчу чорных хмар</p>
<p>Зазыўна, мужна затрубіў</p>
<p>На ўвесь лясны абшар:</p>
<p> </p>
<p>— Не будзеш ты, зямля мая,</p>
<p>Пад ботам сатаны!</p>
<p>Сюды, адважная сям’я,</p>
<p>Сюды, мае сыны!</p>
<p> </p>
<p>Я павяду вас,— мне не страх</p>
<p>Фашыста ў твар сустрэць,—</p>
<p>Па ўсіх пуцінах і шляхах</p>
<p>Мы нанясём ім смерць!</p>
<p> </p>
<h3><a id="chapter6"></a>ПОМСТА</h3>
<p>За родны сэрцу край, за ўсе пакуты нашы,</p>
<p>За здзек, за кроў, за смерць —</p>
<p>Разлічымся цяпер.</p>
<p>Кавалі помсту мы, глыбока боль схаваўшы,</p>
<p>Расплата надышла,— падбіты дзікі звер.</p>
<p> </p>
<p>Бягуць рабаўнікі, фашысцкія салдаты.</p>
<p>Сляды гвалтаўнікоў — пажараў чорны дым,</p>
<p>Плач матак і сірот над спаленаю хатай,</p>
<p>Драпежнікаў разгул. Давайце помсціць ім!</p>
<p> </p>
<p>Бягуць яны назад ардою палахлівай,</p>
<p>Пагібель абмінуць спрабуюць усяляк.</p>
<p>Разбітыя шляхі, здратованыя нівы</p>
<p>Завуць да помсты нас. Давайце біць сабак!</p>
<p> </p>
<p>Зямлі для іх магіл даволі ў нас, не шкода,</p>
<p>Спарадкуем усіх і можам прытаптаць.</p>
<p>Счарнелыя сады, атручаныя воды</p>
<p>Завуць да помсты нас.</p>
<p>Давайце псоў страляць!</p>
<p> </p>
<p>Сягоння кліч адзін: «Радзіма, я клянуся</p>
<p>Адпомсціць за народ, за боль пякучых ран!»</p>
<p>Азёры горкіх слёз, пакуты Беларусі</p>
<p>Завуць да помсты нас.</p>
<p>Ты чуеш, партызан?</p>
<p> </p>
<h3><a id="chapter7"></a>ДАХАТЫ</h3>
<p>На Беларусі, між бароў,</p>
<p>У змрочнай хаце дзень і ноч</p>
<p>Чакае маці трох сыноў,</p>
<p>І смутак не сыходзіць з воч.</p>
<p> </p>
<p>Чакае маці. Безліч дум</p>
<p>Ёй не даюць спакою, сна:</p>
<p>Ці грукне лёд, ці лесу шум —</p>
<p>Бяжыць старая да акна...</p>
<p> </p>
<p>Быў чэрвень. Першы дзень вайны.</p>
<p>Над вёскай бомбы загулі,</p>
<p>І з роднай хаты тры сыны,</p>
<p>Тры камсамольцы ў бой пайшлі.</p>
<p> </p>
<p>Пайшлі па бой за родны край:</p>
<p>Старэйшы сеў на грозны танк,</p>
<p>А двух малодшых цёмны гай</p>
<p>Прыняў як храбрых партызан.</p>
<p> </p>
<p>Вайна заўсёды боль нясе,</p>
<p>Цяжкі ў братоў, суровы пуць...</p>
<p>Чакай жа, маці, хоць не ўсе,</p>
<p>Але хлапцы твае прыйдуць.</p>
<p> </p>
<p>Ты чуеш, родная, парой</p>
<p>Марозны небасхіл гудзе,—</p>
<p>То сын адважны і герой</p>
<p>Машыну грозную вядзе.</p>
<p> </p>
<p>Ні загароджы, ні равы</p>
<p>Не могуць сіл яго стрымаць,</p>
<p>Ён біў фашыстаў ля Масквы,—</p>
<p>Цябе спяшаецца абняць.</p>
<p> </p>
<p>Ты чуеш, маці, як гудуць</p>
<p>Бары ў зімовы позні час?</p>
<p>Уважлівай, спакойнай будзь,</p>
<p>Паслухай сэрцам іхні сказ.</p>
<p> </p>
<p>І каб магла ты зразумець</p>
<p>Гамонку сосен і ялін,—</p>
<p>Пачула б ты, што мужна смерць</p>
<p>За Беларусь прыняў твой сын,</p>
<p> </p>
<p>Што пахаваў яго атрад</p>
<p>Як друга лепшага свайго,</p>
<p>Што помсціць кляўся родны брат</p>
<p>І ўсе таварышы яго.</p>
<p> </p>
<p>І спраўдзяць. Будзе ведаць свет</p>
<p>Аб справе слаўных змагароў,</p>
<p>Што разлічыліся як след</p>
<p>За боль тваю і сына кроў.</p>
<p> </p>
<p>Не плач жа, маці, ты ўначы,</p>
<p>Хай маткі катаў слёзы льюць,</p>
<p>Браты, насустрач ідучы,</p>
<p>Ўжо хутка рукі пададуць.</p>
<p> </p>
<p>Навек прагнаўшы чужаніц,</p>
<p>Дахаты прыйдуць, дзе ўзраслі,</p>
<p>І вы пад звон азёр, крыніц</p>
<p>Па вольнай пойдзеце зямлі.</p>
<p> </p>
<h3><a id="chapter8"></a>ПА ДАРОЗЕ МІНСК — МАСКВА</h3>
<p>Не спіцца старому ўначы,</p>
<p>Балюча на сэрцы і горна,</p>
<p>Сцямнела даўно на двары,</p>
<p>Ды сон не схіліў галавы.</p>
<p>Ён выйшаў... Гамоняць бары,</p>
<p>І неба марознае зорна</p>
<p>Над шляхам, што простай струной</p>
<p>Ад Мінска ляжыць да Масквы.</p>
<p> </p>
<p>Прынеслі ўспаміны яму</p>
<p>Маўклівыя, снежныя далі:</p>
<p>Калісьці па гэтых мясцінах,</p>
<p>Прарэзаўшы пушчы, лясы,</p>
<p>Машыны ішлі чарадой,</p>
<p>Над голлямі песні ўзляталі</p>
<p>І ніклі далёка між хвой,</p>
<p>Дзе душна цвілі верасы.</p>
<p> </p>
<p>Цяпер анямела усё,</p>
<p>Ніхто не спяе, не зайграе,</p>
<p>Здаецца, што дрэвы на шлях</p>
<p>Прыпалі ад чорных нягод,</p>
<p>Дзе часам з нязвыклай брахнёй</p>
<p>Прамчыцца чужацкая зграя</p>
<p>Ды танкі ўначы прагудуць,</p>
<p>Ашчэрыўшы зубы на ўсход.</p>
<p> </p>
<p>Яны агалілі нашчэнт</p>
<p>І ў морак ахуталі сёлы,</p>
<p>Над краем прыйшлі панаваць</p>
<p>Расстрэлы, пакуты, турма...</p>
<p>Не змірыцца з гэтым ніяк</p>
<p>Стары палясоўшчык Мікола,</p>
<p>Ён крыўду збірае ў душы,—</p>
<p>Больш месца для крыўды няма!</p>
<p> </p>
<p>Няздарма вастрыў ён пілу,</p>
<p>Зубцы правяраючы строга:</p>
<p>Хай помста выходзіць з грудзей,</p>
<p>Што доўга таемна жыла,—</p>
<p>Са стогнам красуня сасна</p>
<p>Упоперак легла дарогі,</p>
<p>І з дубам вячыстым ў цішы</p>
<p>Ізноўку гамоніць піла...</p>
<p> </p>
<p>А дзесьці ля роднай Масквы,</p>
<p>Набраўшы гасцінцаў нямала,</p>
<p>Машына ўзнялася ўгару,</p>
<p>Пачаўшы імклівы палёт.</p>
<p>Плыве самалёт над зямлёй,</p>
<p>Прыбітай драпежнай навалай,</p>
<p>І з тысячай мараў і дум</p>
<p>На дол паглядае пілот.</p>
<p> </p>
<p>Кірункам на Захад ідзе,</p>
<p>Пад крыллем заранкі Усходу,</p>
<p>А вобразы любых мясцін</p>
<p>Да болю глыбока жывуць.</p>
<p>Скрозь моладасць, сэрца яго</p>
<p>Пралегла яна назаўсёды...</p>
<p>Ён вырас ля гэтай дарогі,</p>
<p>Што з Мінска ідзе на Маскву.</p>
<p> </p>
<p>Над зыбкай калыскаю там</p>
<p>Спявалі смалістыя сосны,</p>
<p>Гамонка, якую пазнаў</p>
<p>Ад звонкіх лясных ручаёў:</p>
<p>Там бацькава хата ў гаі,</p>
<p>Дзяцінства прыгожыя вёсны,</p>
<p>Дзяўчына, з якою хадзіў</p>
<p>Паміж цёмнашумных дуброў.</p>
<p> </p>
<p>Ён мужна машыну вядзе,</p>
<p>З якой парадніўся на славу,</p>
<p>Хвіліна — і ўбачыць ён кут,</p>
<p>Скуль выйшаў яшчэ юнаком...</p>
<p>Світае. Знямела піла,</p>
<p>Змоўк голас у лесе танклявы,</p>
<p>Наладзіў завалу стары</p>
<p>І выцер чало рукавом.</p>
<p>І чутна выразна яму,</p>
<p>Што недзе за хвоямі блізка</p>
<p>Ліхая навала брыдзе</p>
<p>З далёкай, чужой стараны:</p>
<p>Трывожачы ціш гушчароў,</p>
<p>Са скрогатам злосным і піскам</p>
<p>Варожыя танкі паўзуць</p>
<p>З няўтольнаю прагай вайны.</p>
<p> </p>
<p>Адбегся, схаваўся ў кустах</p>
<p>І сочыць за ходам паганых:</p>
<p>Вось першы урэзаўся, змоўк...</p>
<p>Другі... а затым — бранявік...</p>
<p>Адзіная з’ява тады</p>
<p>Здзівіла яго нечакана —</p>
<p>То выбухаў жудасны гром</p>
<p>Змяшаў там і бразгат і крык.</p>
<p> </p>
<p>Шукае прычыну стары,</p>
<p>Адкуль дапамогу ён стрэціў.</p>
<p>Ён глянуў — плыве самалёт,</p>
<p>Аж неба зайграла ярчэй,</p>
<p>Бо ён над сабой угары</p>
<p>Чырвоную зорку прыкмеціў —</p>
<p>Празрыстая пала сляза</p>
<p>На снег з задуменных вачэй.</p>
<p> </p>
<p>Ён доўга ўглядаецца ўслед,</p>
<p>Слязу выцірае на твары</p>
<p>І шле прывітанне туды,</p>
<p>Дзе неба канчаецца край:</p>
<p>— Ты — сын мой любімы, сынок,</p>
<p>Ці сябра яго, ці таварыш,—</p>
<p>Хутчэй жа ізноўку сюды</p>
<p>Праведаць мяне прылятай!</p>
<p> </p>
<h3><a id="chapter9"></a>НЯЗЛОЎНЫ</h3>
<p>Акупантам апантаным</p>
<p>Сумна,— апусцілі нос.</p>
<p>Слава храбрых партызанаў</p>
<p>Разлягае гулка, скрозь</p>
<p>Па гаях, па цёмным лесе,</p>
<p>Па чаротах і трысці</p>
<p>Бродзяць карнікі, эсэсы,</p>
<p>А атрада не знайсці!</p>
<p>— Памарозіць іх зімою,—</p>
<p>Разважалі.</p>
<p>Ды дарма:</p>
<p>І зіма ўжо, а спакою</p>
<p>Ні хвіліначкі няма.</p>
<p>Толькі вёску абрабуюць,</p>
<p>Сядуць жэрці, скажуць: «Гут»,—</p>
<p>У часіну найлюбую</p>
<p>Страляніна тут як тут!</p>
<p>Не паспеюць афіцэры</p>
<p>Пахавацца у куткі,—</p>
<p>Ад галоў іх і талерак</p>
<p>Застаюцца чарапкі.</p>
<p>Выб’юць навалач благую,</p>
<p>Едзе правіць новы кат:</p>
<p>— Не, паверыць не магу я,</p>
<p>Каб нязлоўным быў атрад.—</p>
<p>Абяцае многа марак</p>
<p>І з пляча свайго мундзір.</p>
<p>...Усміхаецца ў гушчары</p>
<p>Партызанскі камандзір.</p>
<p>Чуе добра, што вясною</p>
<p>Будзе болей іх крышыць,</p>
<p>Бо ніякаю цаною</p>
<p>Не купіць людской душы.</p>
<p>Хай жа злеюць і шукаюць —</p>
<p>Дарма скручана пятля:</p>
<p>Партызанам пасабляе</p>
<p>Сэрцу родная зямля.</p>
<p> </p>
<h3><a id="chapter10"></a>БУДЗЕМ СЕЯЦЬ, БЕЛАРУСЫ!</h3>
<p>Хутка вызваляцца гоні</p>
<p>З-пад уціску, з-пад прымусу,</p>
<p>Будзем сеяць, беларусы,</p>
<p>На ўсход сонца чыстым зернем...</p>
<p>Смерць на захад мы павернем!</p>
<p> </p>
<p>Мы вясну сваю спаткаем,—</p>
<p>Дождж праменны зацярусіць...</p>
<p>Будзем сеяць, беларусы!</p>
<p>Прыйдзе рунь да нас з расою,</p>
<p>А на захад — смерць з касою.</p>
<p> </p>
<p>Зацвітуць ля новай хаты</p>
<p>Зноўку яблыні і грушы.</p>
<p>Будзем сеяць, беларусы!</p>
<p>Закуваюць нам зязюлі,</p>
<p>Пахаваюць катаў кулі.</p>
<p> </p>
<p>Стане поле каласіцца,</p>
<p>Ляжа шоўкавым абрусам,</p>
<p>Будзем сеяць, беларусы!</p>
<p>Закрасуе буйна збожжа.</p>
<p>Нас ніхто скарыць не зможа!</p>
<p> </p>
<h3><a id="chapter11"></a>ТРЫ БРАТЫ</h3>
<p>Над полем мятлюгаю вецер загойкаў,</p>
<p>Тры родных браты узняліся на бойку.</p>
<p> </p>
<p>Суровая сцежка да роднае хаты,</p>
<p>Ды моцна трымаюць браты аўтаматы.</p>
<p> </p>
<p>Трывожнаю цішшу, марознаю ноччу</p>
<p>Дапытліва ўдаль прыглядаюцца вочы.</p>
<p> </p>
<p>Калі пакідалі краіну з баямі,—</p>
<p>Пажоўклае лісце плыло над шляхамі.</p>
<p> </p>
<p>Сюды па завеях з іх кожны імкнуўся,</p>
<p>І зноўку пад імі зямля Беларусі.</p>
<p> </p>
<p>А поблізу недзе, за зграяй чужынцаў,</p>
<p>Знаёмыя вёскі, дарогі, гасцінцы...</p>
<p> </p>
<p>Імкнецца іх трое наперад заўзята:</p>
<p>— Праб’ёмся дадому!</p>
<p>— Праб’ёмся дахаты!</p>
<p> </p>
<h3><a id="chapter12"></a>ЯКУБУ КОЛАСУ</h3>
<p>Нам цяжкая пара,</p>
<p>Час трывожны, нягожы,—</p>
<p>Гора, болю ў грудзях,</p>
<p>Помсты гнеўнае шмат.</p>
<p>Ходзіць сэрца тваё</p>
<p>Па-над Нёманам, Сожам,</p>
<p>Плачуць вочы</p>
<p>Над попелам спаленых хат.</p>
<p>Бачыш — маці брыдзе</p>
<p>З абяздоленым сынам,</p>
<p>Загарнуўшы дзіця</p>
<p>Ў абгарэлы прыпол;</p>
<p>Ля разбітых дарог,</p>
<p>Спахмурнеўшы, рабіны</p>
<p>Сыплюць слёзы крыві</p>
<p>На здратованы дол.</p>
<p>Колькі ты ні ідзеш —</p>
<p>Сустракаеш пажары,</p>
<p>Віснуць здані кругом</p>
<p>Нежывых каміноў,</p>
<p>І з-пад шыбеніц скрозь</p>
<p>Пасінелыя твары</p>
<p>Нерухома глядзяць</p>
<p>На віхуры агнёў.</p>
<p>Толькі чутна —</p>
<p>Гудзе усхвалёваны голас</p>
<p>Па дарогах журботных,</p>
<p>Па самотных шляхах.</p>
<p>Гэта клічаш змагацца</p>
<p>Ты, любімы наш Колас,</p>
<p>І сыны адгукаюцца</p>
<p>Грозна ў барах.</p>
<p>Не, не могуць яны</p>
<p>Перад катам скарыцца —</p>
<p>Край бацькоў ён разбіў,</p>
<p>Апаганіў іх дом,—</p>
<p>Не, краіну сваю</p>
<p>Не дадуць чужаніцам,</p>
<p>Лепш у бойках памруць,</p>
<p>А не будуць з ярмом!</p>
<p>Сёння славяцца там</p>
<p>Партызанскія ночы,</p>
<p>Гінуць злыдні-паганцы,</p>
<p>Чорных спраў махляры.</p>
<p>І дзяўбуць груганы</p>
<p>Іх драпежныя вочы,</p>
<p>І звярыныя косці</p>
<p>Разносяць звяры.</p>
<p>І — ты чуеш, пясняр? —</p>
<p>Стрэнуць волю палеткі,</p>
<p>Зноўку буйна вакол</p>
<p>Загамоняць палі.</p>
<p>Пройдуць нашы дажджы</p>
<p>Ці вясною ці ўлетку</p>
<p>І варожую кроў</p>
<p>Змыюць з твару зямлі.</p>
<p>Прыйдзе ў хату сваю</p>
<p>З сынам мужная маці,</p>
<p>І сады расцвітуць</p>
<p>Ля вясёлых акон.</p>
<p>Будзе горасны час</p>
<p>Нам тады ўспамінацца,</p>
<p>Як страшэнны, крывавы,</p>
<p>Пакутлівы сон.</p>
<p> </p>
<h3><a id="chapter13"></a>РОДНАЕ</h3>
<p>Край мой! ты памятны мне</p>
<p>Ранкам сваім прамяністым,</p>
<p>Гоманам шумных гаёў</p>
<p>З першым павевам вясны.</p>
<p>Сінія кубкі азёр,</p>
<p>Звон ручаёў серабрысты</p>
<p>І ў берагах задуменных</p>
<p>Ціхія плыні Дзвіны;</p>
<p> </p>
<p>Пушчы, дубровы, гаі,</p>
<p>Над голлем шумлівы вятрыска...</p>
<p>Сцюжу наслала на ўсё</p>
<p>Лютая гэта зіма!</p>
<p>Край мой, дзяцінства маё,</p>
<p>Песень натхнёных калыска,</p>
<p>Нашы дарогі-шляхі!..</p>
<p>Сэрцу спакою няма...</p>
<p> </p>
<p>Час вызвалення ідзе,</p>
<p>Сонца пакутных сагрэе,</p>
<p>Сцяг вызвалення плыве —</p>
<p>Гоніць чужынцаў ліхіх.</p>
<p>Коннікі слаўна сякуць,</p>
<p>Грозна грымяць батарэі...</p>
<p>Маці! выходзь сустракаць</p>
<p>Сыноў памужнелых сваіх.</p>
<p> </p>
<p>Разам з братамі прайшлі</p>
<p>Шлях яны горкі, суровы,</p>
<p>Разам змагаюцца скрозь</p>
<p>І перамогу куюць.</p>
<p>Рускі, грузін, украінец,</p>
<p>Рознай гаворачы мовай,</p>
<p>Любяць аднолькава ўсе</p>
<p>Маці, радзіму маю.</p>
<p> </p>
<p>Маці! сыноў прывітай,</p>
<p>Стол накрывай абрусамі,</p>
<p>Ворагу больш не знішчаць</p>
<p>Нашы палеткі, сады!</p>
<p>Хлебам пшанічным частуй,</p>
<p>Што ад бандытаў схавала.</p>
<p>Дай сваім блізкім папіць</p>
<p>Чыстай крынічнай вады.</p>
<p> </p>
<p>Шмат прынялі яны мук</p>
<p>За родныя сэрцу мясціны.</p>
<p>Маці, не страшны ім бой!</p>
<p>Глянь, праз пажарышчаў дым</p>
<p>Нашы героі ідуць</p>
<p>Па сцежках тваіх і пуцінах,</p>
<p>Кожная хвоя ў бары</p>
<p>Нізка схіляецца ім.</p>
<p> </p>
<h3><a id="chapter14"></a>ВЯСНОВАЯ ПЕРАКЛІЧКА</h3>
<p>Звоняць рэкі з ручаямі,</p>
<p>Расшумеліся дубровы,</p>
<p>Над палямі, над барамі</p>
<p>Кліч праносіцца вясновы.</p>
<p> </p>
<p>Гэты кліч напоўніў грудзі,</p>
<p>Пралятае рэхам мужным:</p>
<p>Хутка бой апошні будзе,</p>
<p>Хопіць сілы. Мы адужым!</p>
<p> </p>
<p>На шляху ў паходным строі</p>
<p>Рана-рана,</p>
<p>На світанні,</p>
<p>Чуюць коннікі-героі</p>
<p>Голас родны з-пад Кубані:</p>
<p> </p>
<p>— Вы сячыце чужаніцаў,</p>
<p>Прыбівайце капытамі!</p>
<p>Сеем, сеем мы пшаніцу,</p>
<p>Вас сустрэнем пірагамі.</p>
<p> </p>
<p>На франтах вясна заграла,</p>
<p>І з зялёным раннім лістам</p>
<p>Да далёкага Урала</p>
<p>Галасы ідуць танкістаў:</p>
<p> </p>
<p>— Не знайдуць сабе ратунку</p>
<p>Каты з лютаю гайнёю,</p>
<p>Толькі болей нам дарункаў</p>
<p>Шліце з моцнаю бранёю.</p>
<p> </p>
<p>А на Нёмане і Сожы</p>
<p>Кліч прарваў пакуты, здзекі:</p>
<p>— Не даруем,</p>
<p>Пераможам!</p>
<p>Забурляць крывёю рэкі.</p>
<p> </p>
<p>Там узняўся несціханы</p>
<p>Гул суровы,</p>
<p>Гул няспынны —</p>
<p>То выходзяць партызаны</p>
<p>Беларусі, Украіны.</p>
<p> </p>
<p>І здалёк, з-пад гор, цяснінаў,</p>
<p>Брат адною думай весніць...</p>
<p>Алазанская даліна...</p>
<p>Паміж гор імкнецца песня:</p>
<p> </p>
<p>— Ты, магутны наш народзе,</p>
<p>Бі паганцаў,</p>
<p>Бі няшчадна!</p>
<p>Мы сыноў на бой праводзім,</p>
<p>Сад дагледзім вінаградны.</p>
<p> </p>
<p>Пройдзе час.</p>
<p>Скарыўшы зграю,</p>
<p>Прывядзе сыноў дарога.</p>
<p>Кубкі ўсім нальём да краю</p>
<p>З клічам гордым:</p>
<p>— Перамога!</p>
<p> </p>
<h3><a id="chapter15"></a>КАЎКАЗ</h3>
<p>Каўказ! Ты праменнямі сонца спавіты,</p>
<p>Славуты сваёй прыгажосцю спрадвеку,</p>
<p>Сыны твае — з гордай душою, адкрытай</p>
<p>І чыстай, як снег па вышынях Казбека.</p>
<p> </p>
<p>Як срэбра, звініць іх праўдзівае слова,</p>
<p>Іх дружба не ведае межаў, як мора,</p>
<p>Над імі, узняўшы ў аблокі галовы,</p>
<p>Стаяць мудрацамі задумныя горы.</p>
<p> </p>
<p>Яны наглядалі, як дзеды і ўнукі</p>
<p>Заўсёды аддана сяброўства віталі,</p>
<p>Як вольна, што стрэлы з напятага лука,</p>
<p>Джыгіцкія песні між іх праляталі.</p>
<p> </p>
<p>Джыгіцкая клятва крывёю з’яднана,</p>
<p>Іх клятва нязломна, што стромыя скалы:</p>
<p>Таварышу — ў ногі дыван саматканы,</p>
<p>А ворагу — лютасць вастрэй ад кінжала.</p>
<p> </p>
<p>Чужынца за крыўду знішчаюць з праклёнам</p>
<p>Нямала цяснінаў крывёй чырванелі;</p>
<p>У бойках сягоння Сасунца плямёны,</p>
<p>Сыны Нізамі і сыны Руставелі.</p>
<p> </p>
<p>Для іх невядомы ні здрада, ні сполах.</p>
<p>Паслухайце песні чангуры і саза:</p>
<p>Як горды Эльбрус не апусціцца долу,—</p>
<p>Ніколі не ўкленчаць народы Каўказа.</p>
<p> </p>
<p>Вы бачыце іх у сталёвай кагорце,</p>
<p>З мячамі у бойцы рашучай сягоння —</p>
<p>За нафту Баку, за расцвіўшае Поці,</p>
<p>За лозы Сухумі і воды Рыёна.</p>
<p> </p>
<p>Плывуць крумкачы над пуцінай арлінай,</p>
<p>Але — у бяздонне адна ім дарога,</p>
<p>I з выем шакалаў знікаюць ў цяснінах,</p>
<p>Канаючы ў полымі гневу людскога.</p>
<p> </p>
<p>Суровая помста з далін Алагеза,</p>
<p>І грозныя клічы ад сцен Чыятуры:</p>
<p>Не ведае промаху куля чэркеса,</p>
<p>Не тупіцца шабля-маланка хеўсура.</p>
<p> </p>
<p>Хоць ворагі блізка прыйшлі да парога,</p>
<p>Не сесці за стол ім у ката адзенні,</p>
<p>Не піць цынандалі з турынага рога,—</p>
<p>Чарнець ім касцямі на голым каменні.</p>
<p> </p>
<p>Калі ж мы з апошняга вернемся бою</p>
<p>І сонцам вясны пазалоцяцца далі,</p>
<p>Збяромся усе, што сваёю крывёю,</p>
<p>Праверыўшы, дружбу навек змацавалі.</p>
<p> </p>
<p>І ўспомнім за шумнай бяседаю разам,</p>
<p>За чыстым, як снег, крышталёвым абрусам</p>
<p>І дні Сталінграда, і высі Каўказа,</p>
<p>Палі Украіны, лясы Беларусі.</p>
<p> </p>
<h3><a id="chapter16"></a>БАЙЦАМ-БЕЛАРУСАМ</h3>
<p>Вам, сябры, раскажу,</p>
<p>І далёкім, і блізкім,</p>
<p>Пра журбу,</p>
<p>Што ніяк не прагнаць з галавы:</p>
<p>Захацелася мне так сягоння да Мінска,—</p>
<p>Ды навошта казаць,</p>
<p>Самі знаеце вы.</p>
<p> </p>
<p>На вайне, між атак,</p>
<p>Між цяжкімі баямі</p>
<p>Выпадае на момант</p>
<p>Для спачынку нам час.</p>
<p>Паглядзіш —</p>
<p>Журавы праплываюць ключамі —</p>
<p>Колькі думак яны забіраюць ад нас!</p>
<p> </p>
<p>Крыкнуць хочацца ўслед:</p>
<p>— Прашуміце вы крыллем</p>
<p>Над курганнем дзядоў,</p>
<p>Дзе паніклі крыжы;</p>
<p>Там, над тою зямлёй,</p>
<p>Дзе мы з маці хадзілі,</p>
<p>Дзе слядоў нашых век</p>
<p>Не размыюць дажджы.</p>
<p> </p>
<p>Ёсць такая ў мяне</p>
<p>Ад маленства прыкмета:</p>
<p>Там хаціна мая,</p>
<p>Дзе бары загудуць;</p>
<p>Нават страціўшы зрок,</p>
<p>Абыду я паўсвета,</p>
<p>А да родных мясцін шлях заўсёды знайду.</p>
<p> </p>
<p>Хай у ростані мне</p>
<p>Доўга быць давялося,—</p>
<p>Я дарогі знайду,</p>
<p>Што ў прысадах вярбы,</p>
<p>Той мурог,</p>
<p>Дзе стаяў першы раз у пракосе,</p>
<p>Тыя пушчы, ў якія хадзіў па грыбы.</p>
<p> </p>
<p>Я надзею нашу</p>
<p>І ніколі не трачу,</p>
<p>Што пабачу ізноў дарагія куткі:</p>
<p>Той ручай,</p>
<p>Па якім човен плыў мой дзіцячы,</p>
<p>Той пад ліпамі пруд,</p>
<p>Дзе пускалі вянкі.</p>
<p> </p>
<p>Мне нішто,</p>
<p>Мне нішто боль душы не заглушыць!</p>
<p>Я хачу аднаго —</p>
<p>Толькі б зноўку прыйсці.</p>
<p>Сын расце у мяне...</p>
<p>Я павінен,</p>
<p>Я мушу</p>
<p>Ўсе ўладанні яму перадаць пры жыцці.</p>
<p> </p>
<p>Палачанскае неба,</p>
<p>Што затканае ў зоры,</p>
<p>Неспакойныя хвалі шырокай Дзвіны,</p>
<p>І лясы, і палі,</p>
<p>І гаі, і азёры,</p>
<p>І крыніцы, ў якіх нашы думы відны.</p>
<p> </p>
<p>Скарбы матчыных песень,</p>
<p>Сэрцу родныя словы,</p>
<p>Шум вясновых дажджоў І красу навальніц,</p>
<p>Зіхаценне вясёлак,</p>
<p>Усмешкі зарніц,</p>
<p>Нават птушак усіх</p>
<p>Па гаях і дубровах.</p>
<p> </p>
<p>Што ж,</p>
<p>Мы будзем, сябры,</p>
<p>Зноўку ўсім уладарыць.</p>
<p>Сніцца кожнаму з нас</p>
<p>Свой прываблівы сон.</p>
<p>Ёсць у кожнага з нас</p>
<p>Незгасальная мара —</p>
<p>Свой куток,</p>
<p>Свой парог,</p>
<p>Свой пад вокнамі клён.</p>
<p> </p>
<p>Цяжка нам у бядзе,</p>
<p>Але мы не заплачам;</p>
<p>Мы за праўду</p>
<p>Насмерць і бязлітасна б’ём.</p>
<p>Шмат ісці нам дарог,</p>
<p>Падаць, зноў узнімацца,</p>
<p>Толькі веру —</p>
<p>Дахаты напэўна прыйдзём.</p>
<p> </p>
<p>Перавяжам мы кужалем</p>
<p>Раны на целе,</p>
<p>Стому з твараў</p>
<p>Абмыем расой ледзяной,</p>
<p>На заранках праменных прасушым шынелі,</p>
<p>Па святочнаму кругу</p>
<p>Пройдзем з чаркай адной.</p>
<p> </p>
<p>Апарожняць яе</p>
<p>Пехацінцы, танкісты</p>
<p>І стары партызан,</p>
<p>Што вярнуўся ў калгас,</p>
<p>І заграюць вясёла</p>
<p>Дружбакі-цымбалісты</p>
<p>Сказ аб тым,</p>
<p>Як нядоля пакінула нас.</p>
<p> </p>
<h3><a id="chapter17"></a>НАДЗЯ-НАДЗЕЙКА</h3>
<p>Плача сірочая ў лесе жалейка...</p>
<p>Сціхла ты,</p>
<p>Змоўкла, наша Надзейка.</p>
<p>Хто ж гэта думаў, як давялося:</p>
<p>Вочы закрыла хмурая восень,</p>
<p>Выцвілі косы,</p>
<p>Шчокі запалі,</p>
<p>Рукі завялі.</p>
<p> </p>
<p>— Надзя! Надзейка!..— плача жалейка.—</p>
<p>Болей рукам тваім</p>
<p>Жыта не жаці,</p>
<p>Жыта не жаці,</p>
<p>Снапоў не вязаці.—</p>
<p>Трэцюю ночку вісне дзяўчына</p>
<p>На белай бярозе ля роднай хаціны.</p>
<p>Горачка-гора сэрца скавала,</p>
<p>Што ж ты, бярозанька, не ўратавала?</p>
<p> </p>
<p>З лісцем пажоўклым горкія слёзы</p>
<p>Падаюць, сыплюцца з белай бярозы:</p>
<p>— Добрыя людзі, жальбу здыміце,</p>
<p>Лепей мяне вы, бярозу, спіліце.</p>
<p>Гэтую дзеўчыну знала я дзіцем...—</p>
<p>Жоўты пясочак.</p>
<p>Зялёны вяночак.</p>
<p>Сінія вочкі,</p>
<p>Што васілёчкі.</p>
<p> </p>
<p>Буйныя ветры, лютыя буры...</p>
<p>Ходзіць па лесе хлопец пануры.</p>
<p>— Надзя! Надзейка!..— плача жалейка.</p>
<p>З лісцем пажоўклым горкія слёзы</p>
<p>Падаюць, сыплюцца з белай бярозы:</p>
<p>— Хлопец-юнача, смутныя вочы,</p>
<p>Зрэж мяне, белую, цёмнаю ноччу,—</p>
<p>Цяжка стаяць мне з горам дзявочым.</p>
<p>Помню я смех ваш,</p>
<p>Гулі-гулянкі,</p>
<p>Песні-вяснянкі</p>
<p>Аж да світанку.</p>
<p> </p>
<p>Хлопец жалобу носіць па полі.</p>
<p>Ён у бярозы пытаецца з болем:</p>
<p>— Што ж не схавала ты любую голлем?</p>
<p>— Надзя! Надзейка!.. — плача жалейка...</p>
<p> </p>
<p>З лісцем пажоўклым горкія слёзы</p>
<p>Падаюць, сыплюцца з белай бярозы:</p>
<p>— Як наляцела цемра-навала,</p>
<p>Змеі напалі, джалілі джалам.</p>
<p>Дымам дыхнулі,— чорнай я стала,</p>
<p>З крыкам і тлумам,</p>
<p>Гвалтам і глумам</p>
<p>Красу загубілі,</p>
<p>Дзяўчыну забілі.</p>
<p> </p>
<p>Ходзіць па лесе, пушчах, дубровах</p>
<p>Хлопец разгневаны, хлопец суровы:</p>
<p>— Скора вярнуся</p>
<p>Разам з сябрамі,</p>
<p>Грукнем маланкамі</p>
<p>Ды перунамі,</p>
<p>Выпечам змеяў жалезам калёным,</p>
<p>Неба ачысцім, хмары разгонім,</p>
<p>Дзеўчыну ўславім,</p>
<p>Голле расправім,</p>
<p>Травы абсыплем чыстай слязою,</p>
<p>Чыстай слязою,</p>
<p>Быццам расою.</p>
<p>— Надзя! Надзейка!..— кліча жалейка.</p>
<p> </p>
<h3><a id="chapter18"></a>РАНА</h3>
<p>Многа быў я ў баях,</p>
<p>Як узяўся за зброю,</p>
<p>Так здаралася мне —</p>
<p>Думаў, болей не жыць...</p>
<p>Восем ран зажыло,</p>
<p>Я вярнуўся да строю,</p>
<p>Толькі раны адной</p>
<p>Не магу загаіць.</p>
<p> </p>
<p>Знаю, сціхнуў бы боль,</p>
<p>Каб напіўся жывіцы</p>
<p>З той крыніцы,</p>
<p>Што смагу таліла не раз,</p>
<p>Каб чабору таго,</p>
<p>Каб тае медуніцы,</p>
<p>Каб паветра з бароў,</p>
<p>Што пад Мінскам у нас.</p>
<p> </p>
<p>Сэрца болей нішто</p>
<p>Супакоіць не можа.</p>
<p>Аднаго кожны дзень</p>
<p>Я жадаю ў жыцці:</p>
<p>Каб за сонцам услед</p>
<p>Мне па трупах варожых</p>
<p>Хоць на некалькі крокаў</p>
<p>Наперад прайсці.</p>
<p> </p>
<h3><a id="chapter19"></a>МІНСК</h3>
<p>Паміж пажарышчамі знішчаны сад,</p>
<p>Сем трупаў схілілі галовы на голлі...</p>
<p>Мне гэтага здымка,</p>
<p>Што вытварыў кат,</p>
<p>Відаць, пры жыцці не забыцца ніколі!</p>
<p>Разбітыя вуліцы, хаты стаяць,</p>
<p>І хмары над імі</p>
<p>Спусціліся нізка...</p>
<p>Балюча дазнацца, што гэта твая</p>
<p>Любімая вуліца горада Мінска.</p>
<p>Балюча.</p>
<p>Я знаю пакутных сяброў,</p>
<p>На вуліцы гэтай страчалі мы радасць;</p>
<p>Як быццам учора я з імі ішоў</p>
<p>І ў майскія дні,</p>
<p>І ў дні лістапада;</p>
<p>А сцягі ўзляталі вышэй галавы,</p>
<p>А гоман і жарты,</p>
<p>А песні няспынна!..</p>
<p>Мне ў памяці горад вясёлы, жывы,</p>
<p>Без бомбаў,</p>
<p>Без ран і без чорных руінаў.</p>
<p>Праходжу над Свіслаччу ціхай масты,</p>
<p>Гляджу, усхвалёваны промнямі ранку,</p>
<p>Як яблыні ў белым на беразе тым</p>
<p>Разбегліся строем на ўсю Серабранку.</p>
<p>Я цвет іх збіраю для новых радкоў,</p>
<p>Каб вершы аздобіць, дзе трэба, да ладу.</p>
<p>Іду між трамвайных званкоў,</p>
<p>Між гудкоў,</p>
<p>Да Ленінскай плошчы,</p>
<p>Да Дома Ураду.</p>
<p>Вось новы будынак,</p>
<p>Яшчэ... і яшчэ...</p>
<p>А вось па вачах устае камяніца.</p>
<p>Мне радасна бачыць, як буйна расце</p>
<p>Штодня беларуская наша сталіца.</p>
<p>Пустыр...</p>
<p>А пабачыш — квартал там узнік,</p>
<p>І горад штораз устае прыгажэйшы;</p>
<p>Там цэглу за цэглай лажыў будаўнік,</p>
<p>І слова за словам Складалі мы ў вершы.</p>
<p>Я рады.</p>
<p>Я з горадам разам жыву,</p>
<p>Мне ёсць чым хваліцца</p>
<p>І чым захапляцца:</p>
<p>Савецкая вуліца —</p>
<p>Шлях на Маскву,—</p>
<p>Тэатры і клубы, кіно і палацы.</p>
<p>У доме Чырвонае Арміі МХАТ,—</p>
<p>Ён шчыра прыняў ад мінчан запрашэнне...</p>
<p>Стой, памяць!</p>
<p>Было гэта даўна, назад</p>
<p>Гады два мінула з таго ўжо напэўне.</p>
<p>Цяпер жа —</p>
<p>Дарогі па розных франтах,</p>
<p>Шляхі баравыя, і сцежкі на полі,</p>
<p>І здымак, што цяжка трымаць у руках,</p>
<p>І помста, што сэрца сціскае да болю.</p>
<p>Выходзіў я з Мінска,</p>
<p>Калі ён гарэў...</p>
<p>Здавалася, сам ты дашчэнту згараеш.</p>
<p>І чорныя рукі абвугленых дрэў</p>
<p>У твар мне крычалі:</p>
<p>«Нашто пакідаеш?»...</p>
<p>Ішоў я, бяздомны,</p>
<p>Ад бомбаў, ад куль</p>
<p>Праз рэкі, балоты,</p>
<p>Па грэблях і кладках...</p>
<p>Адно, што ў дарогу я вынес адтуль,—</p>
<p>Дык гэта ўспаміны і сынаву картку.</p>
<p>А ўсё засталося:</p>
<p>І пройдзены шлях,</p>
<p>І горад з прасцёртымі ў дыме рукамі,</p>
<p>І ты, засмучоная наша зямля,</p>
<p>Аблітая ў ростані буйна слязамі.</p>
<p>Мы йшлі</p>
<p>І не чулі натруджаных ног,</p>
<p>І неслі журботу з нянавісцю разам,</p>
<p>І там, ля разбітых вайною дарог,</p>
<p>На некалькі год пастарэлі адразу,</p>
<p>Няма мне спакою.</p>
<p>І нават праз сон</p>
<p>Мне помніцца горад у смутку вялікім,</p>
<p>І чорныя плямы аслепшых акоп,</p>
<p>І плошчы, распятыя жудасным крыкам.. Ды ведаю,</p>
<p>Веру, што блізка той дзень,</p>
<p>Калі мы збяромся у горадзе нашым,</p>
<p>І там паміж новых узведзеных сцен</p>
<p>Мы кветкі пасадзім па могілках паўшых</p>
<p> </p>
<h3><a id="chapter20"></a>ПЕРШАМАЙСКІМ РАНКАМ</h3>
<p>Ты свяці, свяці нам,</p>
<p>Ясная заранка,</p>
<p>Асвятляй дарогі,</p>
<p>Асвятляй пуціны.</p>
<p>Чую, выйшла маці</p>
<p>Першамайскім ранкам</p>
<p>І заве дадому</p>
<p>Ў родную хаціну.</p>
<p> </p>
<p>Да вятроў з мальбою</p>
<p>Стала на дарозе:</p>
<p>— Раскажыце, ветры,</p>
<p>Як жыву я горна,</p>
<p>Звоняць ручаіны,</p>
<p>А на вочах слёзы,</p>
<p>Зелянеюць пожні,</p>
<p>А на сэрцы чорна.</p>
<p> </p>
<p>Што ж, мая ты доля,</p>
<p>Гэткая благая,</p>
<p>Што ад горкіх думак</p>
<p>Мне няма спачынку.</p>
<p>Усю ноч салоўкі</p>
<p>Па гаях спяваюць,</p>
<p>Ды няма салоўкі,</p>
<p>Роднае дзяўчынкі.</p>
<p> </p>
<p>І глядзіць старая</p>
<p>На пустыя гоні,</p>
<p>Ёй стаяць пад горам</p>
<p>Невыносна цяжка,—</p>
<p>У чужацкім краю</p>
<p>Пад ярмом прыгону</p>
<p>Растапталі песню,</p>
<p>Загубілі краску.</p>
<p> </p>
<p>Прагулі гарматы</p>
<p>Недзе за барамі.</p>
<p>Маці, рукі ўзняўшы,</p>
<p>Просіць несціхана:</p>
<p>— Май, удар ты з неба,</p>
<p>Прашумі дажджамі,</p>
<p>Вызвалі з палону,</p>
<p>Змый на целе раны.</p>
<p> </p>
<p>Супакойся, маці!</p>
<p>Сёння наша свята,</p>
<p>Нашы б’юць гарматы,</p>
<p>Нашы бліскавіцы.</p>
<p>Не паспелі сёння</p>
<p>Мы прыйсці дахаты,</p>
<p>Ты чакай, мы можам</p>
<p>Кожны дзень з’явіцца.</p>
<p> </p>
<p>Мы прыйдзем шляхамі,</p>
<p>Мы прымчым на конях,</p>
<p>Прыляцім суцешыць</p>
<p>На праменных крыллях.</p>
<p>Пачакай!</p>
<p>Мы катаў давядзём</p>
<p>Да скону,</p>
<p>Бо не ўсіх пад сонцам</p>
<p>Груганоў пабілі.</p>
<p> </p>
<p>Ты прымі ад сына</p>
<p>Клятвы вернай словы:</p>
<p>— Не даруем болю,</p>
<p>Здзекаў не забудзем.</p>
<p>Чуеш, як гамоняць</p>
<p>Майскія дубровы:</p>
<p>— Хутка разам будзем!</p>
<p>Хутка разам будзем!</p>
<p> </p>
<h3><a id="chapter21"></a>ПАРТЫЗАНСКІ МАРШ</h3>
<p>Калі над радзімай пажары шугалі</p>
<p>І неба гуло ад грымот,—</p>
<p>Пад шумнымі соснамі мы прысягалі</p>
<p>Табе, беларускі народ!</p>
<p>За край свой забраны</p>
<p>Ішлі ў партызаны,</p>
<p>Збіраліся дружна на бой!</p>
<p>А гора народа кружыла над намі,</p>
<p>І ў кожнага рана свая.</p>
<p>Палямі, гаямі, ляснымі шляхамі</p>
<p>Праходзіла наша сям’я.</p>
<p>За здзекі, за раны</p>
<p>Сыны-партызаны</p>
<p>Выходзілі ворага біць.</p>
<p>І ў цёмныя ночы, і ў раннія росы</p>
<p>Ад нашых адважных засад</p>
<p>Лятуць пад адкос мерцвякі-паравозы</p>
<p>І трупы фашысцкіх салдат.</p>
<p>Масты узлятаюць,</p>
<p>Машыны знікаюць</p>
<p>Пад смелым агнём партызан.</p>
<p>У нашых паходах сцягі баявыя,</p>
<p>І помста — адзіны наказ.</p>
<p>Мы бачым, як маці, ад гора сівыя,</p>
<p>Выходзяць насустрач да нас.</p>
<p>Не плачце,</p>
<p>матулі,</p>
<p>Мы ўсіх вас атулім</p>
<p>Надзейнаю ласкай сваёй.</p>
<p>Хай многа наперадзе смутку і болю</p>
<p>Не раз нам яшчэ сустракаць,</p>
<p>Біць ворагаў лютых,</p>
<p>Клянёмся,</p>
<p>Ніколі</p>
<p>Не стоміцца наша рука,</p>
<p>Пакуль не заграе</p>
<p>Вясна залатая</p>
<p>Над роднаю нашай зямлёй.</p>
<p> </p>
<h3><a id="chapter22"></a>КАСТУСЬ КАЛІНОЎСКІ</h3>
<p>На Беларусі</p>
<p>Па вёсках ідуць пагалоскі —</p>
<p>З’явіўся Кастусь Каліноўскі.</p>
<p> </p>
<p>Чаму так назвалі хлапца — невядома,</p>
<p>Ці, можа, што ў світцы ён шэрай знаёмай?</p>
<p>Ці, можа, што мае блакітныя вочы?</p>
<p>Ці, можа, што тайна з’яўляецца ўночы,</p>
<p>Што мужны ён з твару,</p>
<p>Што ворагам — кара:</p>
<p>Як прыйдзе, успыхнуць у катаў пажары</p>
<p>І ляжа, пабітая, ўпокат пачвара.</p>
<p> </p>
<p>А покуль збяруць акупанты пагоню —</p>
<p>Далёка замчаць Каліноўскага коні...</p>
<p>Хай немцы шукаюць</p>
<p>Ля Гайны ўзбярэжжаў,</p>
<p>А ён каля Нёмна ці дзе ў Белавежы</p>
<p>З хлапцамі-сябрамі</p>
<p>Другую стрэў зграю</p>
<p>Ды меч ад варожай крыві выцірае.</p>
<p> </p>
<p>І чуе ён голас народны,</p>
<p>Бацькоўскі:</p>
<p>— Ты, сын мой геройскі,</p>
<p>Кастусь Каліноўскі!</p>
<p>Чаму так назвалі, хто знае прычыну?</p>
<p>Ці, можа, што зваўся ён проста — Каліна?</p>
<p>Ці, можа, што воласам светла-ільняны?</p>
<p>Ці, можа, што ў світцы цяпер саматканай?</p>
<p> </p>
<p>На гэта мы скажам</p>
<p>Сябрам па-сяброўску —</p>
<p>Ён сэрцам вялікім</p>
<p>Кастусь Каліноўскі.</p>
<p>Калі ён пачуе, як ворагі скачуць,</p>
<p>Калі ён пачуе сірочыя плачы</p>
<p>Ля рэчкі Бярозы,—</p>
<p>Душу яго слёзы</p>
<p>Запаляць.</p>
<p>І будзь ён пад Бугам, ці далей дзе, можа,</p>
<p>Ён шабляй дастане да самай Бярозы,</p>
<p>Да сэрцаў варожых,</p>
<p>І коцяцца голавы катаў у лозы.</p>
<p> </p>
<p>Калі далятаюць кайданныя звоны,—</p>
<p>Ён знае, што родных вядуць да палону,</p>
<p>Дык будзь ён пад Мінскам</p>
<p>Ці ў іншым дзе месцы,—</p>
<p>Ён куляй дагоніць іх варту і ў Брэсце.</p>
<p>Прыходзяць дзяўчаты</p>
<p>Дахаты,</p>
<p>І плачуць яны, і спяваюць.</p>
<p>Той песняй яго праслаўляюць,</p>
<p>Што ёсць Каліноўскі на свеце,</p>
<p>Што ён ратаваў іх ад смерці.</p>
<p> </p>
<p>Калі ж ён пабачыць — шугаюць зарніцы,—</p>
<p>Ён знае, што ў вёску прыйшлі чужаніцы,</p>
<p>Дык будзь ён ад вёскі</p>
<p>Далёка, далёка,—</p>
<p>Прымчыцца суровы і смелы, як сокал:</p>
<p>Зазвоніць клінкамі,</p>
<p>Паб’е капытамі,—</p>
<p>І ворагі лягуць на доле касцямі.</p>
<p> </p>
<p>А з вёскі да вёскі ідуць пагалоскі:</p>
<p>Жыве ў Беларусі Кастусь Каліноўскі;</p>
<p>Ён сілай магутны, душою агністы,</p>
<p>Нядаўна ў калгасе ён быў трактарыстам,</p>
<p>Вясёлы заўсёды,</p>
<p>Вадзіў карагоды;</p>
<p>Як хмары закрылі і сонца і зоры,</p>
<p>Пайшоў партызаніць да бору...</p>
<p> </p>
<p>Няздарма чакае штоночы дзяўчына</p>
<p>Свайго закаханага хлопца Каліну,</p>
<p>Ці чэрвеньскім ранкам,</p>
<p>Ці ночкай ліпнёўскай —</p>
<p>Прыйдзе Каліноўскі.</p>
<p>Дзяўчаты са ўсёй Беларусі пачулі,—</p>
<p>Збіраюць яму васількі на кашулю,</p>
<p>І маці праз доўгія, сумныя вёсны</p>
<p>Ткуць пояс квяцісты герою на кроснах;</p>
<p>Чакаюць крыніцы яго ледзяныя,</p>
<p>Лясы, паўзнімаўшы смыкі смаляныя,</p>
<p>Каб разам з вятрамі наладзіць вяселле,</p>
<p>Ударыць па струнах,</p>
<p>Па хвалях дняпроўскіх,—</p>
<p>Што з вечнаю воляй</p>
<p>Прыйшоў Каліноўскі.</p>
<p> </p>
<h3><a id="chapter23"></a>НЕ ПАВЕРУ СМЕРЦІ</h3>
<p>Воблік твой у памяці не сцерці,</p>
<p>Не паверу я ніколі смерці,</p>
<p>Не скасіла смерць</p>
<p>І не забрала,</p>
<p>Ты жывы сягоння, наш Купала!</p>
<p> </p>
<p>Мы ляцім у родную краіну</p>
<p>За тваім палётам сакаліным —</p>
<p>На зямлю сваю,</p>
<p>Да ніў і хатак,</p>
<p>Да сясцёр, да засмучоных матак...</p>
<p> </p>
<p>Трэці год там з ворагам заўзята</p>
<p>Б’юцца маладыя арляняты,</p>
<p>Б’юцца днём</p>
<p>І б’юцца цёмнай ноччу —</p>
<p>Каршуну выдзёўбываюць вочы...</p>
<p> </p>
<p>Цяжка ім часінай выпадала,</p>
<p>Крыллі мяла</p>
<p>Лютая навала,</p>
<p>Ды ніколі ў бойцы не кідала</p>
<p>Песня неўміручага Купалы.</p>
<p> </p>
<p>Нападала роспач, а ці змора,—</p>
<p>Высыпалі ў небе словы-зоры,</p>
<p>Асвятлялі сцежкі ў цёмным лесе...</p>
<p>І спявала дзеўчына Алеся.</p>
<p> </p>
<p>Не зязюля ў лесе кукавала,—</p>
<p>Гэта песня роднага Купалы</p>
<p>Хлопцаў біцца з ворагам склікала,</p>
<p>Выстаяць,</p>
<p>Не гнуцца ў завірусе</p>
<p>На радзіме нашай Беларусі.</p>
<p> </p>
<p>Нам дадому блізка,</p>
<p>Недалёка.</p>
<p>Мы ідзём за постаццю высокай.</p>
<p>Песня-сонца вёрст не падлічала,</p>
<p>Мы з табою вернемся, Купала,</p>
<p>Да Дняпра, да Нёмна,</p>
<p>Да Бярозы;</p>
<p>Хай на тварах не абсохнуць слёзы,</p>
<p>Што душу паранілі ў дарозе.</p>
<p> </p>
<p>У тваім расцвіўшым вольна садзе</p>
<p>Між паэм за стол усе пасядзем.</p>
<p>Вецер загайдае дрэвы, травы,</p>
<p>Голас твой пачуецца ласкавы...</p>
<p>Вытрам слёзы,</p>
<p>З воч абмыем слёзы,</p>
<p>Не паверым смерці,</p>
<p>Быць не можа —</p>
<p>Не скасіла смерць і не забрала:</p>
<p>Ты жывы сягоння, наш Купала!</p>
<p> </p>
<h3><a id="chapter24"></a>ТАВАРЫШУ</h3>
<p>Перайшлі мы палі,</p>
<p>Абышлі гарады,</p>
<p>Разам зналі баі і хвіліны зацішку,</p>
<p>Не забудзем мы гэтыя, дружа, гады,</p>
<p>Што зраднілі нас</p>
<p>Быццам ад самай калыскі.</p>
<p>Я трывогу тваю зразумеў па вачах:</p>
<p>Яна ў сэрца маё западае глыбока,</p>
<p>Мне вядома, чаму ты не спіш па начах,</p>
<p>А за думкамі следам вандруеш далёка:</p>
<p>Цераз рэкі, масты,</p>
<p>Цераз пушчы, кусты.</p>
<p>Дзе пяшком,</p>
<p>Дзе прамчышся на ўспененых конях.</p>
<p>І здаецца табе —</p>
<p>Над палеткам пустым</p>
<p>Па-самотнаму сёння</p>
<p>Жаўры-птушкі гамоняць.</p>
<p>Не, мой браце, то лёд зазвінеў, растае,</p>
<p>І табе ўжо вядома,</p>
<p>Да болю вядома,</p>
<p>Што не жаўры пяюць,—</p>
<p>Гэта птушкі твае,</p>
<p>Гэта Петрык і Насця гукаюць дадому:</p>
<p>— Татка!., хаткі няма...</p>
<p>Мы адны...</p>
<p>Цёмна, цёмна ў зямлі,—</p>
<p>Ні дзвярэй, ні аконца...—</p>
<p>Ты іх бачыш,—</p>
<p>На ўскраіне лесу яны,</p>
<p>Як пралескі, з-пад снегу ўзняліся да сонца.</p>
<p>Ты не спіш,</p>
<p>Ты ўстаеш,</p>
<p>Ты да бою гатоў.</p>
<p>Перарэзана сэрца жалобаю вострай.</p>
<p>Ты спяшаеш,</p>
<p>Каб зноўку на многа нітоў</p>
<p>Заснавалі жыццё нашы маці і сёстры,</p>
<p>Каб забыліся дзеці на гора і жах,</p>
<p>Каб прыйшлі на парог,</p>
<p>Зноў табой збудаваны,</p>
<p>Каб ім поясам слуцкім раскінуўся шлях,</p>
<p>Васількамі і промнямі ранку затканы.</p>
<p>Ты вінтоўку бярэш.</p>
<p>Ты ідзеш</p>
<p>У паход.</p>
<p>Ты з баямі знаходзіш на захад дарогу.</p>
<p>І ніякі пілот,</p>
<p>Нават кулі палёт</p>
<p>Абагнаць тваіх думак дахаты</p>
<p>Не могуць.</p>
<p> </p>
<h3><a id="chapter25"></a>МАГІЛА БАЙЦА</h3>
<p>На беразе Сожа, ля роднае хаты,—</p>
<p>Курган невысокі —</p>
<p>Магіла салдата.</p>
<p>Бярозавым лісцем магіла заслана,</p>
<p>Ляжыць у магіле баец пахаваны.</p>
<p>І сосны, і травы над рэчкаю чулі,</p>
<p>Як хлопца скасілі</p>
<p>Нямецкія кулі.</p>
<p>Ён біўся геройскі, ды выпала пасці</p>
<p>У першае лета варожай напасці.</p>
<p>Гудзелі на Сожы трывожныя хвалі,</p>
<p>Салдаты магілу сябра засыпалі...</p>
<p>І грудзі прыкрылі яму рутай-мятай,</p>
<p>Каб снілася вечна бацькоўская хата.</p>
<p>Як сына прымала,—</p>
<p>Зямля застагнала.</p>
<p>Паўзлі незлічоныя чорныя сілы,</p>
<p>Салдаты пакінулі з боем магілу.</p>
<p>Нялёгка адходзіць байцам давялося...</p>
<p>На край апусцілася хмурая восень:</p>
<p>Вятры бушавалі,</p>
<p>Шумелі асокі,</p>
<p>Стаяў пад вятрамі курган адзінокі.</p>
<p>Па Сожу журботныя хвалі хадзілі,</p>
<p>Па долі салдацкай яны галасілі,</p>
<p>Таварышы ж воіна</p>
<p>Гэтай парою</p>
<p>Стаялі насмерць пад сталіцай Масквою,</p>
<p>Аднойчы з вячэрняю яснай заранкай</p>
<p>Прыйшла на магілу сястра-партызанка.</p>
<p>Пад шэпат бярозы</p>
<p>Пасеяла слёзы.</p>
<p>Як глянуў на слёзы празрыстыя месяц,</p>
<p>Пайшла партызанка сцяжынкаю ў лесе...</p>
<p>Ізноў засталася магіла панурай,</p>
<p>Мятлюгі кружылі,</p>
<p>Стагналі віхуры,</p>
<p>І вёсны ішлі, ды з вадой ледзяною,</p>
<p>І жоўты пясок не займаўся травою.</p>
<p>Калі ж узыходзілі травы, дык вялі,</p>
<p>Бо чорныя хмары святло закрывалі;</p>
<p>Яліны гудзелі</p>
<p>Маркотна-маркотна,</p>
<p>Стаяла магіла салдата самотнай.</p>
<p>Ды памяць пра друга не можа памерці.</p>
<p>І помнілі друга салдацкія сэрцы:</p>
<p>Запаў ім у душы</p>
<p>Глыбока-глыбока</p>
<p>На беразе Сожа курган невысокі.</p>
<p>І кожны з іх мужна прабіцца імкнуўся</p>
<p>Хутчэй да палоннай зямлі Беларусі.</p>
<p>Чым бліжай там чуліся іхнія крокі,</p>
<p>Тым больш узнімалася сонца высока,</p>
<p>Тым больш ажыўляўся курган адзінокі.</p>
<p>Калі ж ім нарэшце спаткаць давялося</p>
<p>На беразе Сожа</p>
<p>Прыгожую восень,—</p>
<p>Кляновае лісце шляхі залаціла,—</p>
<p>Салдаты прыйшлі да сяброўскай магілы,</p>
<p>Яны пакланіліся,</p>
<p>Скінулі каскі.</p>
<p>Шумелі ля берага хвалі ласкава,</p>
<p>Раслі на кургане зялёныя травы,</p>
<p>Цвілі на кургане чырвоныя краскі,</p>
<p>На іх калыхаліся цёмныя росы,</p>
<p>І кветкі не вялі на раннім марозе...</p>
<p>І воінаў храбрых ўсё гэта здзівіла:</p>
<p>Якая ў зямлі</p>
<p>Незвычайная сіла?</p>
<p>І так не дазналі тым радасным ранкам,</p>
<p>Што выраслі кветкі са слёз партызанкі.</p>
<p> </p>
<h3><a id="chapter26"></a>БАЛАДА ПРА ЧЫРВОНЫ СЦЯГ</h3>
<p>Імчыцца песня па шляхах</p>
<p>Пра славу казака —</p>
<p>Яму даручаны быў сцяг</p>
<p>Гвардзейскага палка.</p>
<p> </p>
<p>Пад сцягам, хілячы чало,</p>
<p>Стаяў казацкі строй,</p>
<p>Як быццам полымя плыло</p>
<p>Над кожнай галавой.</p>
<p> </p>
<p>Пад сцягам тым на бой, на смерць</p>
<p>Байцы ішлі не раз,</p>
<p>На сцягу тым — прысяга, чэсць</p>
<p>І мацеры наказ.</p>
<p> </p>
<p>На сцягу тым палала кроў,</p>
<p>Блішчалі росы слёз,</p>
<p>Гвардзеец горда ў дні баёў</p>
<p>Яго на захад нёс.</p>
<p> </p>
<p>Мяшаўся морак, дым і пыл,</p>
<p>А вораг падаў, бег,</p>
<p>Як быццам чорныя снапы</p>
<p>Лажыліся на снег.</p>
<p> </p>
<p>У бітву сцяганосца вёў</p>
<p>Святы народны гнеў.</p>
<p>І сцяг у водблісках агнёў</p>
<p>Сурова палымнеў.</p>
<p> </p>
<p>Казак не згледзеў аднаго,—</p>
<p>Абкружан быў калі,</p>
<p>Як цэлай зграяй на яго</p>
<p>Эсэсаўцы пайшлі.</p>
<p> </p>
<p>Узняўся крык: —</p>
<p>Здавайся, рус!..</p>
<p>Здавайся лепей сам! —</p>
<p>Гвардзеец крыкнуў:</p>
<p>— Лепш памру,</p>
<p>А сцяга вам не здам!</p>
<p> </p>
<p>І, прыгарнуўшы сцяг святы</p>
<p>Сабе ён чысціў шлях.</p>
<p>Званілі коней капыты</p>
<p>Па збітых чарапах.</p>
<p> </p>
<p>Ужо зімовы бляск зары</p>
<p>Лажыў канец начы.</p>
<p>Ён бачыў — верныя сябры</p>
<p>Імкнуць дапамагчы.</p>
<p> </p>
<p>Але прад ім бліснуў кінжал</p>
<p>Засадніла ў грудзях,</p>
<p>І хоць закрыла зрок імжа,</p>
<p>У думках рэяў сцяг.</p>
<p> </p>
<p>Баец загінуў як герой,</p>
<p>Абняўшы шоўк, ляжаў,</p>
<p>І сцяг, аброшаны крывёй,</p>
<p>Яшчэ ярчэй палаў.</p>
<p> </p>
<h3><a id="chapter27"></a>СПАТКАННЕ</h3>
<p>Мне ўсё дорага тут,</p>
<p>Люба, родна, прыгожа —</p>
<p>Гэта поле ў душы,</p>
<p>Гэта неба ў вачах,</p>
<p>І лясы, і кусты,</p>
<p>І трысцё па-над Сожам,</p>
<p>І ў пажарах бяроз</p>
<p>Лістападаўскі шлях.</p>
<p> </p>
<p>Як спяшаў я да вас,</p>
<p>Засмучоныя хаты,</p>
<p>Здратаваныя нівы,</p>
<p>Лугі-мурагі!..</p>
<p>Я вярнуўся да вас</p>
<p>Цвёрдым крокам салдата,</p>
<p>Хоць нямала пранёс</p>
<p>За дарогу тугі.</p>
<p> </p>
<p>Хіба мог я калі</p>
<p>Хоць на момант забыцца?</p>
<p>Вамі жыў я</p>
<p>І ў сэрцы хацеў зберагчы.</p>
<p>Мне званілі штодня</p>
<p>З-пад Ушачы крыніцы,</p>
<p>Хвалі Нёмна будзілі</p>
<p>Не раз уначы.</p>
<p> </p>
<p>Я ўставаў</p>
<p>І ішоў па ваеннай дарозе.</p>
<p>Верыў — дома мне быць,</p>
<p>Дабрыду, дажыву...</p>
<p>Хмары слёзы насілі</p>
<p>З Дняпра і Бярозы</p>
<p>І, як срэбрам,</p>
<p>Абсыпалі мне галаву.</p>
<p> </p>
<p>Я спаткаўся з зямлёй,</p>
<p>З другам, братам, сястрою...</p>
<p>Што мне скажаце вы?</p>
<p>Што мне вам расказаць?</p>
<p>Гляньце ў сэрца маё,—</p>
<p>Я прынёс яго з бою,</p>
<p>На агні яго можна</p>
<p>Мячы гартаваць.</p>
<p> </p>
<p>Гляньце, вочы мае</p>
<p>Ў сінім полымі болю,—</p>
<p>Не кажыце вы мне</p>
<p>Пра пакуты і жах,</p>
<p>Не кажыце пра гора,</p>
<p>Бо гора даволі,</p>
<p>Больш чым кладзі салдацкай,</p>
<p>Нясу на плячах.</p>
<p> </p>
<p>Вось за крыўду і боль</p>
<p>І адпомсціць я мушу.</p>
<p>Гляньце — сёння ў грудзях</p>
<p>Толькі помста адна!</p>
<p>За сябе і за вас,</p>
<p>І за гэтую грушу,</p>
<p>Што з абвугленым голлем</p>
<p>Стаіць ля акна.</p>
<p> </p>
<p>Мне ўсё дорага тут —</p>
<p>І ў прысадах дарога,</p>
<p>І задумлівы гай</p>
<p>Над высокай гарой...</p>
<p>Я пайду, кліча Буг!</p>
<p>Знаю я, перамога</p>
<p>Над усёю краінаю</p>
<p>Ўстане зарой.</p>
<p> </p>
<h3><a id="chapter28"></a>РОДНЫ КРАЙ</h3>
<p>Беларусь!</p>
<p>Смольны бор,</p>
<p>Над імхамі духмяністы верас,</p>
<p>Вераснёвы прастор,</p>
<p>Што праменнямі сонца звініць.</p>
<p>Беларусь!</p>
<p>Хто любоў да цябе можа змераць?</p>
<p>Акіяны не маюць такой глыбіні.</p>
<p> </p>
<p>Беларусь!</p>
<p>Родны край!</p>
<p>Ты жывеш! Маці стрэлася з сынам.</p>
<p>Ён спяшаўся ісці.</p>
<p>Многа сцежак прайшоў франтавых.</p>
<p>І чырвона-чырвона</p>
<p>Цвітуць арабіны</p>
<p>Па шляхах, па гаях,</p>
<p>Па шырокіх палетках тваіх.</p>
<p> </p>
<p>Беларусь!</p>
<p>Сінь азёр!</p>
<p>Кружыць, кружыць асенняе лісце...</p>
<p>Як ты дорага нам,</p>
<p>Як нішто і ніколі ў жыцці.</p>
<p>Беларусь, дай напіцца</p>
<p>З празрыстай крыніцы,</p>
<p>Бо ісці нам з баямі,</p>
<p>Далёка-далёка ісці.</p>
<p> </p>
<p>Беларусь!</p>
<p>Твой мурог,</p>
<p>Можа, з радасці слёзамі росны;</p>
<p>Ты з палону ўстаеш,</p>
<p>Паглядзі, як праходзяць сыны.</p>
<p>І шумяць і завуць</p>
<p>Іх бярозы, яліны і сосны,</p>
<p>Кліча Буг, горды Нёман</p>
<p>І хвалі шырокай Дзвіны.</p>
<p> </p>
<h3><a id="chapter29"></a>СЫНЫ</h3>
<p>Пройдзе час, адгрукаюць гарматы,</p>
<p>Змоўкнуць стрэлы,</p>
<p>Знікнуць хмары дыму,</p>
<p>Сабяромся мы да роднай хаты</p>
<p>І спытае ў кожнага радзіма:</p>
<p>— Па якіх шляхах дамоў вярнуўся?</p>
<p>Дым памог ты маці-Беларусі?</p>
<p>На шырокі выйшаўшы гасцінец,</p>
<p>Зніме шапку пыльны пехацінец:</p>
<p>— Я люблю цябе душой гарачай.</p>
<p>Да цябе сляды крывёй азначыў.</p>
<p> </p>
<p>На лугі густыя,</p>
<p>На мурогі</p>
<p>Пусціць коннік друга варанога,</p>
<p>Уздыхне, забыўшыся на змору,</p>
<p>Ды гукне ў шырокія прасторы:</p>
<p>— Я скакаў да вас,</p>
<p>Ляцеў стралою,</p>
<p>Чарапы паганцаў пада мною.</p>
<p> </p>
<p>І танкіст, прыпаўшы да крыніцы,</p>
<p>Каб вады жывучае напіцца,</p>
<p>Скажа: — Я прарваўся з боем,</p>
<p>Толькі тут я смагу супакою.</p>
<p> </p>
<p>Да аблок узняўшыся высока,</p>
<p>Памахае крыллем горда сокал:</p>
<p>— Добра мне пад небам сінім нашым,</p>
<p>Каршуновы хмары разагнаўшы.</p>
<p> </p>
<p>І ў мяне спытаюцца, вядома:</p>
<p>— З чым жа ты вярнуўся, сын, дадому? —</p>
<p>Гляну я адкрыта маці ў вочы:</p>
<p>— Я не спаў ні днём, ні цёмнай ноччу,</p>
<p>Сэрцам і душою быў з табою,</p>
<p>Я прыйшоў са срэбнай галавою.</p>
<p> </p>
<p>Калі чуў я гоман твой балесны —</p>
<p>Плакала засмучаная песня,</p>
<p>Узнікала над франтамі бура,—</p>
<p>Узлятала песня, як віхура,</p>
<p>І чужынца ў гарадах і сёлах</p>
<p>Навылёт, як штык, яна калола.</p>
<p> </p>
<p>Беларусь, радзіма!</p>
<p>Край наш родны!</p>
<p>Чуеш кліч ты, радасны, паходны:</p>
<p>— Хутка будзе знішчана навала!</p>
<p>Нездарма сыноў ты гадавала.</p>
<p> </p>
<h3><a id="chapter30"></a>ДВА КЛЁНЫ</h3>
<p>Шумела ў прысадах рабіны дарога,</p>
<p>Праводзіла Насця хлапца дарагога.</p>
<p>Яму, маладому,</p>
<p>Пралегла дарожка</p>
<p>Ад роднае вёскі</p>
<p>Ў чырвонае войска,</p>
<p>Ды білася радасна дзеўчыны сэрца —</p>
<p>Праз год па вясне абяцалі сустрэцца.</p>
<p>На месцы растанку на памяць аб мілым</p>
<p>Два клёны маленькіх яна пасадзіла.</p>
<p>Няхай жа з вяснянкай</p>
<p>Сустрэнуць каханка.</p>
<p>Чакала дзяўчына і лета і восень,</p>
<p>Да пояса выраслі чорныя косы,</p>
<p>Як зоры, іскрыліся вочы-азёры,</p>
<p>Мінулі мятлюгі, завеі над борам,</p>
<p>Гадала дзяўчына, што вернецца скора.</p>
<p>Не ведала Насця</p>
<p>Вялікай напасці.</p>
<p>Ударылі ворагі чэрвеньскім раннем —</p>
<p>Да клёнаў ніхто не прыйшоў на спатканне.</p>
<p>Загрукалі боты чужынцаў на ганку...</p>
<p>Пакінула Насця свой дом партызанкай.</p>
<p>Між елак кашлатых</p>
<p>Жыла з аўтаматам.</p>
<p>Нялёгка было ёй, ды часам украдкам</p>
<p>Глядзела, уздыхнуўшы, на любага картку.</p>
<p>І нават уночы</p>
<p>Сцішалі трывогу</p>
<p>Любімыя вочы</p>
<p>Байца маладога.</p>
<p>Сабе ж загадала, як клёны не звянуць,</p>
<p>Дык стрэнецца з ёю напэўне каханы.</p>
<p>Дарэмна ўзляталі дзявочыя мары,</p>
<p>Яшчэ год прамчаўся над лесам, як хмара.</p>
<p>Адведала клёны.</p>
<p>Ва ўборы зялёным</p>
<p>Шумяць на дарогу...</p>
<p>Няма ж дарагога...</p>
<p>І вецер хаўтурны над сёламі вее...</p>
<p>Ды толькі не траціла Насця надзеі,</p>
<p>Сваім аўтаматам Касіла праклятых,</p>
<p>Каханаму шлях расчышчала дахаты.</p>
<p>І стала жаданне праўдзівым і дзейсным,</p>
<p>Хоць сталася гэта ў чацвёртую весну.</p>
<p>Да клёнаў забегла аднойчы з паходу</p>
<p>І бачыць,</p>
<p>што хіліцца голле да ўсходу,</p>
<p>Глядзіць,</p>
<p>углядаецца ўдаль партызанка —</p>
<p>Грымоты ўсё бліжай,</p>
<p>Ярчэюць маланкі...</p>
<p>І раптам прамчалі савецкія танкі.</p>
<p>А следам за імі са сцягам чырвоным</p>
<p>Пайшлі пехацінцы паходнай калонай —</p>
<p>Суровых,</p>
<p>запыленых,</p>
<p>Радасных многа...</p>
<p>Няма ж паміж імі байца маладога.</p>
<p>Завяла дзяўчына —</p>
<p>Напэўне, загінуў.</p>
<p>Прыпала самотная нізка да долу.</p>
<p>А клёны гамоняць вясёла-вясёла.</p>
<p>Пытаецца Насця ў зялёнага лісця:</p>
<p>— Ды дзе ж ён, скажыце? —</p>
<p>І раптам пабачыла,</p>
<p>выцершы слёзы,</p>
<p>Імчыцца насустрач ёй коннік прыгожы.</p>
<p>Ён воласам русы,</p>
<p>Бялявыя вусы.</p>
<p>Схапілася раптам здзіўлёная Насця</p>
<p>І ледзь не самлела з вялікага шчасця:</p>
<p>Праводзіла ў войска</p>
<p>Хлапца маладога,</p>
<p>Сустрэла маёра</p>
<p>Яна удалога.</p>
<p>Расціце ж вы, клёны, шуміце ж вы, клёны,</p>
<p>Пад лісцем зялёным сядзець улюбёным,</p>
<p>Бо сіла кахання не ведае смерці,</p>
<p>Час блізкі, ім скора навечна сустрэцца.</p>
<p> </p>
<h3><a id="chapter31"></a>АДЫХОД У ПАРТЫЗАНЫ</h3>
<p>Сасновы бор — прасторны дом,</p>
<p>Жыві, дзе сэрцу люба,</p>
<p>На пні, над ціхім ручаём</p>
<p>Сядзіць Андрэй Кашуба.</p>
<p> </p>
<p>Бяжыць задумліва ў трысці</p>
<p>Дарожка вадзяная...</p>
<p>— Ну што ж, куды цяпер ісці? —</p>
<p>Ён сам сябе пытае.</p>
<p> </p>
<p>Хадзі хоць з ранку да начы</p>
<p>Па выспах ды гушчарах —</p>
<p>Кругом, хоць плач, хоць закрычы,—</p>
<p>Балоты ды імшары.</p>
<p> </p>
<p>Ды каб жа хоць душа адна</p>
<p>Натрапіла дзе ў горы.</p>
<p>Звініць сасонка, як струна,</p>
<p>Ды з ёй не пагаворыш.</p>
<p> </p>
<p>Каму сказаць, што ледзь жывы,</p>
<p>Што ногі адубелі,</p>
<p>Што трэці дзень як мох сівы</p>
<p>Яму замест пасцелі.</p>
<p> </p>
<p>Прасі ратунку, хоць загінь,</p>
<p>Нідзе не чуць нікога...</p>
<p>Непадалёку Мурагі,</p>
<p>Няма ж туды дарогі.</p>
<p> </p>
<p>Спуюць паміж пакутных хат</p>
<p>Чужыя там размовы,</p>
<p>Там ходзіць п’яны камендант</p>
<p>Па вуліцах вішнёвых.</p>
<p> </p>
<p>Усё чарнее і дрыжыць,</p>
<p>Куды ён зрок ні кіне,—</p>
<p>Ён носіць чорныя крыжы,</p>
<p>Каваныя ў Берліне.</p>
<p> </p>
<p>Ідзе, сланяецца кулём,</p>
<p>Нібы напхнуты ватай,</p>
<p>Над ім аколыш з груганом</p>
<p>Пад неба аж узняты.</p>
<p> </p>
<p>Сядзяць салдаты па садах</p>
<p>Пад жасміновым цветам...</p>
<p>Андрэю цяжка у грудзях,</p>
<p>Калі прыпомніць гэта.</p>
<p> </p>
<p>У Мурагах зялёны клён</p>
<p>Шуміць пры новай хаце,</p>
<p>У Мурагах пакінуў ён</p>
<p>Сваю старую маці.</p>
<p> </p>
<p>У Мурагах цвіла зара</p>
<p>Рабінаю над ганкам,</p>
<p>У Мурагах яго сястра</p>
<p>І шчырая каханка.</p>
<p> </p>
<p>Няўжо не вернецца туды,</p>
<p>Дзе шлях яго адзіны,</p>
<p>Дзе скрозь ягоныя сляды</p>
<p>Па сцежках і пуцінах.</p>
<p> </p>
<p>Дык што ж рабіць у гэты час,</p>
<p>Відаць, прыйшла загуба.</p>
<p>І кроіць сэрца многа раз</p>
<p>Сабе Андрэй Кашуба:</p>
<p> </p>
<p>— На фронце твой старэйшы брат,</p>
<p>І меншы там гаруе,</p>
<p>Табе Мікола і Кандрат</p>
<p>Ніколі не даруюць.</p>
<p> </p>
<p>І бачыць ён, дзе даль імжыць,</p>
<p>Стаяць з дакорам двое...</p>
<p>— Браты, што ж мусіў я рабіць,</p>
<p>Адзін жа я не воін.</p>
<p> </p>
<p>У тую раніцу з расой</p>
<p>Узняўся я з пасцелі</p>
<p>І на лугу быў за касой,</p>
<p>Як чэрці наляцелі.</p>
<p> </p>
<p>Адкуль сабралася гайня,</p>
<p>Насыпала на поле,</p>
<p>Вы столькі нават гругання</p>
<p>Не бачылі ніколі.</p>
<p> </p>
<p>А вы мне кажаце здалёк:</p>
<p>— Хто ж маці абароніць?</p>
<p>— Павінен я сваім жыццём</p>
<p>Абараніць сягоння.</p>
<p> </p>
<p>Андрэй Кашуба сам не свой,</p>
<p>Туга на сэрца пала,</p>
<p>А на дубу, над галавой,</p>
<p>Зязюля кукавала.</p>
<p> </p>
<p>Відаць, камусьці на вяку</p>
<p>Даўгую сцежку значыць,</p>
<p>Як завяла: ку-ку, ку-ку...</p>
<p>Канца не дачакацца.</p>
<p> </p>
<p>Андрэй, як здань, сядзіць на пні,</p>
<p>Зязюлю усчувае:</p>
<p>— Ой, не мані ты, не мані</p>
<p>Мне, птушка лесавая.</p>
<p> </p>
<p>Дарога лётная твая,</p>
<p>Твайму зайздрошчу лёсу,</p>
<p>А мне тут жыць сярод галля</p>
<p>Адно, што засталося.</p>
<p> </p>
<p>Хай прашуміць зялёны гай</p>
<p>Прытулкам адзінокім,</p>
<p>Ляці, зязюля, і кувай</p>
<p>Мне многа раз здалёку.</p>
<p> </p>
<p>Андрэй узняўся. Па шчаках</p>
<p>Спаўзла слязіна ціха.</p>
<p>Мяркуе ён пра мужны шлях,</p>
<p>Як знішчыць гора-ліха.</p>
<p> </p>
<p>Пакутны боль яго пячэ,</p>
<p>Ды сумаваць не стане...</p>
<p>Яму хацелася яшчэ</p>
<p>Хоць раз на поле глянуць.</p>
<p> </p>
<p>Дзе каштаны пад Мурагі</p>
<p>Сышліся, ўзняўшы свечкі,</p>
<p>Дзе, як чырвонцы, лапухі</p>
<p>Рассыпаны пад рэчкай.</p>
<p> </p>
<p>Дзе ў срэбным гомане крыніц</p>
<p>Вясёлкавае ранне,</p>
<p>Дзе ліпа лісцямі звініць</p>
<p>Пра першае каханне.</p>
<p> </p>
<p>Дзе над садамі, быццам шоўк,</p>
<p>Празрыстыя хмурынкі...</p>
<p>Ён павярнуўся і пайшоў</p>
<p>Праз хмызнякі сцяжынкай.</p>
<p> </p>
<p>Пад крокам ліст стары шасціць,</p>
<p>Трашчыць ламачча крохка,</p>
<p>Ды каб вы зналі, як ісці</p>
<p>Дамоў заўсёды лёгка.</p>
<p> </p>
<p>Сягоння ж выйдзе з гушчароў,</p>
<p>На кут свой родны гляне.</p>
<p>Сарве паземку, з’есць ды зноў</p>
<p>Ідзе без перастання.</p>
<p> </p>
<p>Ды так задумаецца ён,</p>
<p>Забыўшы лёс трывожны,</p>
<p>Гатоў паверыць: гэта сон,</p>
<p>Што ў Мурагі няможна.</p>
<p> </p>
<p>Сцяжынка кожная вядзе</p>
<p>Туды, дзе ўсё знаёма,</p>
<p>Па ветру нават, па вадзе</p>
<p>Ён знойдзе шлях дадому.</p>
<p> </p>
<p>Усё там перажыта ім,</p>
<p>Там кожны кусцік зведаў,</p>
<p>Па баразне яшчэ малым</p>
<p>Блукаў за бацькам следам.</p>
<p> </p>
<p>Усе палі паабхадзіў</p>
<p>У світцы саматканай,</p>
<p>Усе гаі ператрубіў</p>
<p>Трубою берасцянай.</p>
<p> </p>
<p>А колькі босым раніцой</p>
<p>Прайшоў лугоў з расою,</p>
<p>І нават з кожнай травіной</p>
<p>Пагаварыў касою.</p>
<p> </p>
<p>А колькі год жыцця прайшло</p>
<p>На палявых дарогах...</p>
<p>І добра ведае сяло</p>
<p>Яго яшчэ з малога.</p>
<p> </p>
<p>Калі ж падрос, ён выбраў сам</p>
<p>Сабе занятак любы —</p>
<p>На ўсю акругу слаўным стаў</p>
<p>Пчаляр Андрэй Кашуба.</p>
<p> </p>
<p>Між яблынь, груш малы ставок</p>
<p>На пасецы прынаднай —</p>
<p>Увесь пчаліны гарадок</p>
<p>Яму быў падуладны.</p>
<p> </p>
<p>Ён ведаў, дзе красуе луг,</p>
<p>Дзе ліпа расцвітала,</p>
<p>Ён ведаў кожную, пчалу,</p>
<p>Што з поля прылятала.</p>
<p> </p>
<p>Любіў рамовак ціхі звон,</p>
<p>Як змрок крылом атуліць,</p>
<p>І, як пчала, пад вечар ён</p>
<p>Спяшаў у родны вулей.</p>
<p> </p>
<p>За лес хавалася зара,</p>
<p>Спускаўся морак шэры,</p>
<p>Чакалі маці і сястра</p>
<p>Андрэя на вячэру.</p>
<p> </p>
<p>Жбаны і місы з малаком,</p>
<p>Бліноў дыміла горка...</p>
<p>І доўга-доўга за сталом</p>
<p>Ішла ў сям’і гаворка.</p>
<p> </p>
<p>Як сёлета красуе сад,</p>
<p>Як зацвілі загоны,</p>
<p>Што шлюць Мікола і Кандрат,</p>
<p>Браты, яму паклоны.</p>
<p> </p>
<p>Што ўжо з наступнае вясны</p>
<p>Дадому прыйдуць, можа,</p>
<p>Служылі ў арміі яны,</p>
<p>У горадзе над Сожам.</p>
<p> </p>
<p>Гаворыць маці і, жбанок</p>
<p>Схіляючы над шклянкай,</p>
<p>Андрэю часам незнарок</p>
<p>Напомніць пра каханку.</p>
<p> </p>
<p>Узнікне воблік малады,</p>
<p>Знаёмая паходка...</p>
<p>І так было хлапцу тады</p>
<p>Ад усяго салодка.</p>
<p> </p>
<p>Так з марамі пра Мурагі</p>
<p>Прайшоў ён шлях паволі...</p>
<p>Ужо канчаўся лес глухі,</p>
<p>Між дрэў свяціла поле.</p>
<p> </p>
<p>Ён стаў за бэзавым кустом,</p>
<p>Глядзіць удаль задумна...</p>
<p>Ды як жа, вунь ён, родны дом,</p>
<p>І сцежачка на гумны.</p>
<p> </p>
<p>І раптам ледзь не закрычаў,</p>
<p>Забыўшыся на сполах,</p>
<p>Аднекуль вецер даімчаў</p>
<p>Знаёмы вельмі голас.</p>
<p> </p>
<p>Хапіўся бегчы. Нацянькі</p>
<p>Ён паімчаў вясёлы...</p>
<p>Калі ж пабачыў ўсіх здалёк,</p>
<p>Упаў, як сноп, да долу.</p>
<p> </p>
<p>Глядзіць — узброены атрад,</p>
<p>Нямецкія салдаты.</p>
<p>Гамоніць тоўсты камендант</p>
<p>З Пахілкам Калістратам.</p>
<p> </p>
<p>І ў сэрцы болю,</p>
<p>Злосці шмат.</p>
<p>— Ах, Калістрат,</p>
<p>ах, гад ты, гад!</p>
<p> </p>
<p>Пахілка, звер, ты люты звер</p>
<p>З сабачаю крывёю,</p>
<p>Ды гэта ж, пэўне, ты цяпер</p>
<p>Ганяешся за мною.</p>
<p> </p>
<p>Дык поўзай, поўзай ты слімнём</p>
<p>З сасонкі да сасонкі...</p>
<p>А можа, выйсці, камянём</p>
<p>Пусціць табе ўдагонку.</p>
<p> </p>
<p>А што ж пасля, канец на тым</p>
<p>З пяньковаю пятлёю,</p>
<p>Ды не, не будзе так, каб ты</p>
<p>Смяяўся нада мною.</p>
<p> </p>
<p>Андрэй у хмыз глыбей залез,</p>
<p>Да долу прытуліўся,</p>
<p>Пакуль Пахілкі след не счэз</p>
<p>І тупат не спыніўся.</p>
<p> </p>
<p>Тады устаў. Над галавой</p>
<p>Кулак узняў з гразьбою:</p>
<p>— Дык што ж наважыў раніцой</p>
<p>Зрабіць я сам з сабою.</p>
<p> </p>
<p>Ёсць шлях напэўны, хай даўгі,</p>
<p>Да роднага парогу,</p>
<p>Дык вось хто мне на Мурагі</p>
<p>Спыніў цяпер дарогу.</p>
<p> </p>
<p>Чужыя твары, п’яны брэх,</p>
<p>Мышыныя мундзіры,</p>
<p>Чаго хадзіць ім паміж стрэх,</p>
<p>Дзе я радзіўся, вырас?</p>
<p> </p>
<p>Хто права даў ім тут таптаць</p>
<p>Мае палі, разлогі? —</p>
<p>Андрэй прыйшоў на сенажаць</p>
<p>Між бору векавога.</p>
<p> </p>
<p>Там клятву даў, пакуль жывы,</p>
<p>Адпомсціць чужаніцам...</p>
<p>І да густое муравы</p>
<p>Як сын прыпаў ён ніцам!</p>
<p> </p>
<h3><a id="chapter32"></a>ВАМ СКАЖУЦЬ СОСНЫ</h3>
<p>Навала пройдзе. І калі</p>
<p>Ізноў засвеціцца свабода,—</p>
<p>Вам скажуць сосны, як жылі</p>
<p>Мы ў дні вялікай непагоды.</p>
<p>І колькі ў шумных гушчарах</p>
<p>Народных дум было сабрана,</p>
<p>І колькі на сівых імхах</p>
<p>Гарачых слёз парассыпана.</p>
<p>Як мы жылі ў барах густых,</p>
<p>Каб ратавацца ад прымусу,</p>
<p>Як з кожным дрэвам, што з жывым,</p>
<p>Вялі параду беларусы.</p>
<p> </p>
<h3><a id="chapter33"></a>РОДНЫ ГОРАД</h3>
<p>Мінск — сталіца роднае краіны,</p>
<p>Адышлі пакутныя часіны,</p>
<p>Да цябе шляхі ўсе і пуціны,</p>
<p>Мы цябе падымем з-пад руінаў.</p>
<p> </p>
<p>Многа знёс ты катавання, болю,</p>
<p>Знёс усё, і вораг не падолеў.</p>
<p>Ты, як волат, пастаяў за волю,</p>
<p>Ты нам любы сёння, як ніколі!</p>
<p> </p>
<p>Родны горад! Нашае багацце!</p>
<p>Мы хвіліны дарма не патрацім,</p>
<p>Мы сваёй не пашкадуем працы —</p>
<p>Адбудуем светлыя палацы!</p>
<p> </p>
<p>На тваіх узгорках і на долах</p>
<p>Адбудуем фабрыкі і школы,</p>
<p>Каб, як толькі занімаўся золак,</p>
<p>Ты ўставаў магутны і вясёлы.</p>
<p> </p>
<p>Каб раслі кварталы, як жывыя,</p>
<p>Каб фантаны білі люстраныя,</p>
<p>Каб шумелі паркі маладыя,</p>
<p>Каб звінелі песні агнявыя!</p>
<p> </p>
<p>Горад наш! Пражыў ты ліхалецце,</p>
<p>Горад наш! Ты — нашае бяссмерце,</p>
<p>Узрастай на радасць нам і дзецям</p>
<p>І шумі ты славаю па свеце!</p>
<p> </p>
<p>Адбудуем горад свой вячысты,</p>
<p>Каб сказалі ўсе нам урачыста,</p>
<p>Як мы мужна ворага пабілі</p>
<p>І красу-сталіцу аднавілі!</p>
<p> </p>
<h3><a id="chapter34"></a>ПЕРАД ВЯСНОЙ</h3>
<p>Чэзне вораг, нікне густа...</p>
<p>Добрыя навіны!</p>
<p>Прычакаў Іван Капуста</p>
<p>Радаснай часіны.</p>
<p> </p>
<p>Тры сыны яго, салдаты,</p>
<p>Нішчаць набрыдзь злую —</p>
<p>Б’юць за Одэрам гарматы,</p>
<p>Бацька хлопцаў чуе.</p>
<p> </p>
<p>Хай жа знаюць, што старому</p>
<p>Шлях праклалі ясны,—</p>
<p>Гоніць з Прусаў ён дадому</p>
<p>Статак свой калгасны.</p>
<p> </p>
<p>Ці ідзе ён праз сасоннік,</p>
<p>Ці ідзе палянкай,—</p>
<p>Усё гамоніць і гамоніць</p>
<p>Трубка-берасцянка.</p>
<p> </p>
<p>Ці вятры прамчацца з шумам,</p>
<p>Ці снягі цярусяць,—</p>
<p>Адлятаюць яго думы</p>
<p>Аж да Беларусі.</p>
<p> </p>
<p>І ўстаюць перад вачамі,</p>
<p>Як жывыя быццам,</p>
<p>Рэкі, пожні з паплавамі,</p>
<p>Чыстыя крыніцы.</p>
<p> </p>
<p>І Капусту бор сасновы</p>
<p>Гулка зазывае...</p>
<p>Перад ім ідуць каровы,</p>
<p>Голасна рыкаюць.</p>
<p> </p>
<p>Знае ён і тым шчаслівы,—</p>
<p>Край залечыць раны;</p>
<p>Паязды вязуць імкліва</p>
<p>Скарб адваяваны.</p>
<p> </p>
<p>Бачыць ён — людзей багата</p>
<p>Па шляхах вандруе...</p>
<p>Сустракаюцца салдаты,</p>
<p>Ветліва жартуюць:</p>
<p> </p>
<p>— Многа Гітлер нахапаўся</p>
<p>І кароў і коней...</p>
<p>Ты варочайся, не баўся,</p>
<p>Адаб’ём, пагоніш!</p>
<p> </p>
<p>— Добра,— кажа ён,— нічога,</p>
<p>Хоць і стараваты,</p>
<p>Недалёкая дарога,</p>
<p>Што вядзе дахаты.</p>
<p> </p>
<p>Стрэну сёння да змяркання</p>
<p>Родную старонку.—</p>
<p>Ён байцам на развітанне</p>
<p>Паіграе звонка</p>
<p> </p>
<p>Ды ідзе сабе па свеце,</p>
<p>Ціха разважае:</p>
<p>Недзе ўнукі, недзе дзеці</p>
<p>Малака чакаюць.</p>
<p> </p>
<p>Па шляхах ляжыць адлега,</p>
<p>І здаецца быццам,</p>
<p>Што трава пад пульхным снегам</p>
<p>Стала варушыцца.</p>
<p> </p>
<p>Чуе ён — з вясной прыгожай,</p>
<p>Залатымі днямі,</p>
<p>З гэтым статкам над Бярозай</p>
<p>Пойдзе мурагамі.</p>
<p> </p>
<h3><a id="chapter35"></a>ДАРОГА САЛДАТА</h3>
<p>Дарогай вайсковай,</p>
<p>Пуцінай цяжкою</p>
<p>Прайшоў ён дахаты</p>
<p>Скрозь полымя бою.</p>
<p>Заныла ад болю</p>
<p>Салдацкае сэрца —</p>
<p>Не выпала доля</p>
<p>З каханай сустрэцца.</p>
<p>Ні звонкага саду,</p>
<p>Ні светлай хаціны,</p>
<p>Ні доўгачаканай</p>
<p>Бялявай дзяўчыны.</p>
<p>А толькі вятры</p>
<p>Праімчаліся з плачам,</p>
<p>На вуснах пакінуўшы</p>
<p>Попел гарачы.</p>
<p>Пакляўся наш воін</p>
<p>Тады прад заранкай,</p>
<p>Што прыйдзе дахаты</p>
<p>Ён разам з каханкай.</p>
<p>З той хвілі</p>
<p>І днямі і ночкаю цёмнай</p>
<p>Шукаў ён дзяўчыну</p>
<p>За Бугам і Нёмнам.</p>
<p>Ішоў ён наперад</p>
<p>Са сцягам чырвоным.</p>
<p>Брылі паланянкі</p>
<p>З прыгнёту-палону</p>
<p>І ў дні дажджавыя,</p>
<p>І ў ночы-завеі.</p>
<p>Пытаў ён пакутніц,</p>
<p>Стаіўшы надзею:</p>
<p>— Мо бачылі Настачку</p>
<p>З вёскі Падлесся,</p>
<p>Што шчокі, як ружы,</p>
<p>Што вочы, як месяц?</p>
<p>Пакутніцы ціха</p>
<p>Шапталі з журбою:</p>
<p>— Ніводнай, ніводнай</p>
<p>Не знойдзеш такое.—</p>
<p>І шчыра казалі</p>
<p>Яму на дарогу:</p>
<p>— Спяшайся, наш браце,</p>
<p>Гаруе іх многа.—</p>
<p>І сёння мы бачым,</p>
<p>Як мужнай хадою</p>
<p>Наш воін праходзіць</p>
<p>За Віслай-ракою.</p>
<p>У месцы праклятым</p>
<p>Панурыя хаты...</p>
<p>Ён мусіць адпомсціць</p>
<p>Ім грозна, заўзята</p>
<p>За гора краіны,</p>
<p>За вочы дзяўчыны.</p>
<p>Адзіная сёння</p>
<p>Ў салдата размова —</p>
<p>Ён грукае ў сцены</p>
<p>Берліна сурова</p>
<p>І верыць, нядарма</p>
<p>Свяціла заранка,—</p>
<p>Ён вызваліць хутка</p>
<p>Сваю паланянку.</p>
<p> </p>
<h3><a id="chapter36"></a>ВОЗЬМЕМ СЕЎНІ!</h3>
<p>Устае наш дзень вясенні</p>
<p>З перамогай на заходзе.</p>
<p>Возьмем сеўні,</p>
<p>Возьмем сеўні,</p>
<p>Час на поле нам выходзіць!</p>
<p> </p>
<p>Грайце ж вы, вятры-гарністы,</p>
<p>Шмат герояў стрэнуць хаты,</p>
<p>Зернем чыстым,</p>
<p>Зернем чыстым</p>
<p>Загудзіць наш край багата.</p>
<p> </p>
<p>Чуем родных, сэрцам чуем —</p>
<p>Хутка вернуцца шляхамі.</p>
<p>Рунь густую,</p>
<p>Рунь густую</p>
<p>Ім рассцелем дыванамі.</p>
<p> </p>
<h3><a id="chapter37"></a>ДАВАЙЦЕ РАМОЎКІ НАЛАДЗІМ</h3>
<p>Давайце рамоўкі наладзім,</p>
<p>Каб роілі пчолы вясною,</p>
<p>Каб ліпы ў расквечаным садзе</p>
<p>Шумелі крылатай сям’ёю.</p>
<p> </p>
<p>Каб кветак вясновых багацце</p>
<p>Злілося з гамонкай пчалінай,</p>
<p>Каб пахі з усіх сенажацяў</p>
<p>Сышліся да новай хаціны.</p>
<p> </p>
<p>І мы, што змагаліся мужна,</p>
<p>Рупліва засеем загоны</p>
<p>Таксама з’яднана і дружна,</p>
<p>Па тым жа адвечным закону.</p>
<p> </p>
<h3><a id="chapter38"></a>ПРАЧНУЎШЫСЯ РАНА...</h3>
<p>Прачнуўшыся рана, пайшоў па ваду я</p>
<p>Яшчэ на світанні,</p>
<p>Сустрэў ля крыніцы бярозку малую,</p>
<p>Як некалі раней.</p>
<p> </p>
<p>Што сталася з белым бярозавым плаццем?</p>
<p>Мне пала на вока —</p>
<p>Шрапнельны асколак кару пашкумаціў,</p>
<p>Параніў глыбока.</p>
<p> </p>
<p>Чакала і ты нас, бярозка, аддана,</p>
<p>Як сэрца дзяўчыны.</p>
<p>Я раны агледзеў, спавіў іх старанна</p>
<p>Чысцюткай хусцінай.</p>
<p> </p>
<p>Прайшла, адшумела зямлёй навальніца,</p>
<p>Ты раны залечыш,—</p>
<p>Хай лісце зялёнае шэпча з крыніцай</p>
<p>Пра нашу сустрэчу.</p>
<p> </p>
<h3><a id="chapter39"></a>ВЕСНАВОЕ</h3>
<p>Пакрыліся пожні</p>
<p>Зялёнай травою,</p>
<p>Вясна нас вітае</p>
<p>Сваёю красою.</p>
<p> </p>
<p>Ідзём за плугамі</p>
<p>Мы, вольныя людзі,</p>
<p>Свабодна</p>
<p>ўздыхнуўшы</p>
<p>На поўныя грудзі.</p>
<p> </p>
<p>Ад ворагаў лютых</p>
<p>Адбілі багацце.</p>
<p>У кожнай расінцы</p>
<p>Нам свеціцца шчасце.</p>
<p> </p>
<p>Не топча палеткі</p>
<p>Захопнік-чужынец,</p>
<p>Для нас расцвітаюць</p>
<p>Сады па краіне.</p>
<p> </p>
<p>Мы сеем на полі</p>
<p>Вясновымі днямі</p>
<p>І зноўку будуем</p>
<p>Дамы за дамамі.</p>
<p> </p>
<p>І сонца ўзнялося</p>
<p>Над намі высока,—</p>
<p>Ваююць героі</p>
<p>Далёка, далёка...</p>
<p> </p>
<p>Ім бліжай і бліжай</p>
<p>Да мэты дарогі —</p>
<p>Апошнія крокі</p>
<p>Да ўсёй перамогі.</p>
<p> </p>
<p>І болей ніхто нам</p>
<p>Жыцця не атруціць,</p>
<p>Ніхто не пакрыўдзіць,</p>
<p>Ніхто не засмуціць.</p>
<p> </p>
<p>А воінам храбрым</p>
<p>Ёсць песня такая:</p>
<p>Што мы вас дадому,</p>
<p>Дахаты чакаем.</p>
<p> </p>
<p>Чакаюць вас дзеці,</p>
<p>І жонкі, і маці,</p>
<p>Чакаюць дубровы</p>
<p>І яблыні ў садзе.</p>
<p> </p>
<p>Чакаюць азёры,</p>
<p>Чакаюць крыніцы,</p>
<p>Чакаюць над борам</p>
<p>Вясёлкі-зарніцы.</p>
<p> </p>
<h3><a id="chapter40"></a>НАСТАЧКА</h3>
<p>Ноч вясновая каротка.</p>
<p>Спіцца Настачцы салодка.</p>
<p>Вецер ходзіць ля акон,</p>
<p>Сніцца ёй прыгожы сон —</p>
<p>Карагоды ля ракі,</p>
<p>І падружкі, і вянкі,</p>
<p>І сукенкі новыя...</p>
<p>Смачны сны вясновыя!</p>
<p>А пад ранне, ледзь чутно,</p>
<p>Быццам грукнуў хто ў акно,</p>
<p>Задрыжала хатачка...</p>
<p>Разважае Настачка —</p>
<p>То дзятлы ў сасонніку,</p>
<p>То каліна голлейкам,</p>
<p>То каменнем рэчанька...</p>
<p>Не прачнецца дзеўчынка,—</p>
<p>Спіць, не ведае дакукі...</p>
<p>Толькі хтосьці больш пагрукаў,</p>
<p>Ці па небу громамі,</p>
<p>Ці па бруку коламі.</p>
<p>Сон ад ложка адлятае,</p>
<p>Прачынаецца малая,</p>
<p>На акно ўглядаецца:</p>
<p>— Хто такі? — пытаецца.</p>
<p>Раптам як узнімецца</p>
<p>Ды да вокнаў кінецца,</p>
<p>Сэрца ледзь не страціла:</p>
<p>За акном пабачыла</p>
<p>Твар з чырвонай зоркаю,</p>
<p>З роднаю гаворкаю:</p>
<p>— Адкрывай жа хатачку,</p>
<p>Я твой тата, Настачка!</p>
<p>З перамогай, Настачка!</p>
<p> </p>
<h3><a id="chapter41"></a>ЗНАЁМАЯ ДАРОЖКА</h3>
<p>Дзе б я ні быў далёка,</p>
<p>У сэрцы ты жыла,</p>
<p>Знаёмая дарожка</p>
<p>Да роднага сяла.</p>
<p> </p>
<p>Мне не забыцца ранку</p>
<p>Прыгожаю вясной,—</p>
<p>Хадзілі мы з каханкай</p>
<p>Дарожкай залатой.</p>
<p> </p>
<p>Вясна тады спявала,</p>
<p>І шчокі ў нас цвілі,</p>
<p>Мы сонечнай дарожкай,</p>
<p>Здавалася, ішлі.</p>
<p> </p>
<p>Калі ж устаў над краем</p>
<p>Ваенны, грозны год,</p>
<p>Дарожкай палявою</p>
<p>Адходзіў я на фронт.</p>
<p> </p>
<p>І ў бойцы ці ў спачынку</p>
<p>У сэрцы ты жыла,</p>
<p>Любімая дарожка</p>
<p>Да роднага сяла.</p>
<p> </p>
<p>Сягоння перамога,</p>
<p>Прыйшоў жаданы час!</p>
<p>Знаёмая дарожка</p>
<p>Вядзе дадому нас!</p>
<p> </p>
<h3><a id="chapter42"></a>СЯБРЫ ФРАНТАВЫЯ</h3>
<p>Маўчаць кулямёты,</p>
<p>І міны не выюць.</p>
<p>Гарматы сваё адгулі.</p>
<p>Хлапцы баявыя,</p>
<p>Сябры франтавыя,</p>
<p>Мы ўсе з перамогай прыйшлі.</p>
<p> </p>
<p>З баямі цяжкімі</p>
<p>Прайсці да Берліна,</p>
<p>Радзіма, паслала ты нас.</p>
<p>Па роднай краіне,</p>
<p>Па любай дзяўчыне</p>
<p>Мы ўсе сумавалі не раз.</p>
<p> </p>
<p>Паднімем жа чаркі</p>
<p>Сям’ёю адзінай</p>
<p>За матак, сясцёр і братоў,</p>
<p>За нашу хаціну,</p>
<p>За сэрца-дзяўчыну,</p>
<p>З якімі мы стрэліся зноў.</p>
<p> </p>
<p>Дык вып’ем, каб моладасць</p>
<p>Зноўку гуляла,</p>
<p>Каб праўда на свеце жыла,</p>
<p>Каб сонца іграла,</p>
<p>Каханка спявала,</p>
<p>Каб наша радзіма цвіла!</p>
<p> </p>
<p>Маўчаць кулямёты,</p>
<p>І міны не выюць.</p>
<p>Гарматы сваё адгулі.</p>
<p>Хлапцы баявыя,</p>
<p>Сябры франтавыя,</p>
<p>Мы ўсе з перамогай прыйшлі.</p>
<p> </p>
<h3><a id="chapter43"></a>МЫ НЕ ЗАБУДЗЕМ ВАС!</h3>
<p>У родны край прыйшлі мы зноў,</p>
<p>Дзе радасна жылі.</p>
<p>Сябры, успомнім пра сяброў,</p>
<p>Пра тых, што не прыйшлі.</p>
<p> </p>
<p>Іх на дарогах франтавых</p>
<p>Хавалі маладых.</p>
<p>Пад Сталінградам і Масквой</p>
<p>Вятры пяюць аб іх.</p>
<p> </p>
<p>Прайшлі яны паміж віхур,—</p>
<p>Берлін варожы паў.</p>
<p>І шумнай хваляй</p>
<p>Порт-Артур Героям чэсць аддаў.</p>
<p> </p>
<p>У бітвах палі змагары</p>
<p>За вольны светлы час...</p>
<p>Дык спіце ж, воіны-сябры,</p>
<p>Мы не забудзем вас!</p>
<p> </p>
<h3><a id="chapter44"></a>НАРОДНАМУ ПАСЛАНЦУ</h3>
<p>Мы ідзём выбіраць.</p>
<p>Яшчэ раннія вельмі часы.</p>
<p>Хай на вуліцах змрок,</p>
<p>Многа ў сэрцах затое святла —</p>
<p>Сёння свята у нас.</p>
<p>Мы табе аддаём галасы,</p>
<p>Каб іх сіла з табой</p>
<p>І жыла, і расла, і цвіла!</p>
<p>Пра цябе паміж нас</p>
<p>Весці слаўныя здаўна прайшлі.</p>
<p>З намі ў шчасці ты быў</p>
<p>І ў часіны суровых нягод.</p>
<p>Ты радзіўся, узрос,</p>
<p>Гадаваўся на гэтай зямлі,</p>
<p>Лепшым сынам цябе</p>
<p>Называе свабодны народ.</p>
<p>Гэта ты заслужыў.</p>
<p>Ты заўсёды з народам ішоў,</p>
<p>Для яго працаваў</p>
<p>І адданасць адзначыў крывёй.</p>
<p>Будзеш ты у Крамлі,</p>
<p>У вялікай сям’і пасланцоў</p>
<p>Ад палёў, гарадоў,</p>
<p>Ад магутнай Радзімы усёй.</p>
<p> </p>
<h3><a id="chapter45"></a>ЗВАРОТ МУЗЫКАНТА</h3>
<p>Прыйшоў салдат ў свае Падліпкі,</p>
<p>У дом на ўскраіне сяла.</p>
<p>Ён моўчкі зняў са сценкі скрыпку,</p>
<p>І песня ў свет за ім пайшла.</p>
<p> </p>
<p>З-пад пальцаў рук яго шурпатых</p>
<p>Ўставаў малюнак не адзін:</p>
<p>То паднімаліся Карпаты,</p>
<p>То мчаў Дунай удалячынь.</p>
<p> </p>
<p>То чэзлі ў дыме бітвы каскі,</p>
<p>То сонцам слаўся краявід,</p>
<p>То бегла дзеўчынка па краскі,</p>
<p>То маці плакала наўзрыд.</p>
<p> </p>
<p>Прыйшлі к яму суседзі з хатаў</p>
<p>Ды пачалі яго пытаць:</p>
<p>— Скажы, ў якіх майстроў выдатных</p>
<p>Ты навучыўся так іграць?</p>
<p> </p>
<p>Салдат зайграў адменным складам,</p>
<p>Аж завіхнуўся смык-пяюн,</p>
<p>Ён адказаў сваім паглядам,</p>
<p>Душою скрыпкі, звонам струн.</p>
<p> </p>
<p>— Мяне майстэрству навучылі</p>
<p>Шляхі паходаў франтавых;</p>
<p>Я чуў, як ветры галасілі</p>
<p>Над сном таварышаў маіх.</p>
<p> </p>
<p>Падслухаў гоман я нязвычны,</p>
<p>Што плыў дарогамі вайны,</p>
<p>Я чуў, як граў струмень крынічны</p>
<p>Ў салдацкіх кубках бляшаных.</p>
<p> </p>
<p>Я чуў — ад ран бары гудзелі,</p>
<p>Падгледзеў ў час начных гадзін,</p>
<p>Як слёзы месяца віселі</p>
<p>На голлі сосен і ялін.</p>
<p> </p>
<p>Я чуў, як свет ад шчасця плакаў,</p>
<p>Калі пабачыў вольны сцяг,</p>
<p>Я чуў, як воіну падзяку</p>
<p>Шаптала поле ў каласах.</p>
<p> </p>
<p>Я чуў, як птушкі нас віталі</p>
<p>І ясны ўсход, пражыўшы ноч.—</p>
<p>Замоўклі струны.</p>
<p>Ўсе маўчалі.</p>
<p>А ў музыканта слёзы з воч.</p>
<p> </p>
<h3><a id="chapter46"></a>БРАТ І СЯСТРА</h3>
<p>З далёкіх паходаў вярнуўся Крушына.</p>
<p>Не стрэўся з дачкою,</p>
<p>Не ўбачыў ён сына,</p>
<p>Бо хлопца схавалі дняпроўскія хвалі,</p>
<p>А дзеўчыну карнікі ў лесе скаралі.</p>
<p>З баямі дарога,</p>
<p>Цяжкая дарога.</p>
<p>Вярнуўся Крушына,</p>
<p>Прыйшоў да парога,</p>
<p>А ў сэрцы жалоба,</p>
<p>А ў сэрцы трывога.</p>
<p>Застаўся Крушына адзін у хаціне.</p>
<p>Каб вечна аб дзецях жылі ўспаміны,</p>
<p>Схадзіў ён да лесу па клён і рабіну,</p>
<p>Прынёс, пасадзіў іх пад ціхай страхою,</p>
<p>Карэнні паліўшы бацькоўскай слязою.</p>
<p>Прыйшоўшы да бацькі з падлеснай даліны,</p>
<p>Расці прыняліся</p>
<p>І клён і рабіна.</p>
<p>Наскочыла восень —</p>
<p>Марозная просінь,</p>
<p>Сады пажаўцелі,</p>
<p>Лісты паляцелі.</p>
<p>Наскочыла восень,</p>
<p>Буй-вецер загушкаў,</p>
<p>Пытаецца бацька</p>
<p>Ў любімай дачушкі:</p>
<p>— Дзяўчынка-рабінка, з уборам чырвоным,</p>
<p>Напэўна, дачушка, сягоння сцюдзёна? —</p>
<p>Да нізкай хаціны</p>
<p>Пад крык жураўліны</p>
<p>Схіліўшы галіны,</p>
<p>Шапнула рабіна:</p>
<p>— Ой, татачка, тата, не жалься багата,</p>
<p>Бо цёпла мне, тата, ля роднае хаты.</p>
<p>Нагрэлася я ля агнёў партызанкай.</p>
<p>Ты глянь, я чырвона і ўвечар і ўранку.—</p>
<p>Па белай дарозе Прыбеглі марозы,</p>
<p>Мятлюга задзьмула,</p>
<p>Зіма агарнула.</p>
<p>Зіма закавала</p>
<p>Ручайкі ў ільдзіны.</p>
<p>Пытаецца бацька</p>
<p>Ў любімага сына:</p>
<p>— Каторы дзянёчак мароз, як званочак,</p>
<p>Напэўне, замёрз ты, кляночак-сыночак? —</p>
<p>На шэрым світанку,</p>
<p>Прынікшы да ганку,</p>
<p>Пад ветраў гамонку</p>
<p>Клён выказаў звонка:</p>
<p>— Не бойся, мой тата, не страчу я сілы,</p>
<p>Зіма цёплай коўдрай мне ногі накрыла.</p>
<p>Нагрэўся я ў бойках, цяпер не скалею,</p>
<p>Ты ж бачыў увосень, як я палымнею.—</p>
<p>З вялікім разгонам</p>
<p>На крыллях зялёных</p>
<p>З чаромхаю белай</p>
<p>Вясна прыляцела.</p>
<p>Вясна прыляцела</p>
<p>З прыгоршнямі кветак.</p>
<p>Пытаецца бацька</p>
<p>Ды ў двух сваіх дзетак:</p>
<p>— Спяваюць дубровы, зялёныя долы.</p>
<p>Скажыце мне, дзеці, ці ў сэрцы вясёла? —</p>
<p>Расправіўшы вецці,</p>
<p>Сказалі ўдвух дзеці, расцвіўшы на сонцы,</p>
<p>Шапнулі ў аконца:</p>
<p>— Нам добра сягоння, з табою гамонім,</p>
<p>Цябе мы ад спёкі сабою заслонім,</p>
<p>Заслонім лістамі ад дожджу касога,</p>
<p>Ад гора ліхога, ад вока благога,</p>
<p>Хай бачаць, хай знаюць, хай ведаюць людзі:</p>
<p>Мы, дзеці, з табою заўсёды мы будзем!</p>
<p> </p>
<h3><a id="chapter47"></a>РАЗВІТАЛЬНАЕ СЛОВА</h3>
<p>Дамоў вас чакалі. І з кожнае хаты</p>
<p>Глядзелі трывожна на шлях, на гасцінец</p>
<p>То маці, то жончыны вочы. Вас звалі</p>
<p>Дзіцячыя твары двума васількамі.</p>
<p>Дамоў не прыйшлі вы. Пад выбухі залпаў</p>
<p>Вы храбрымі палі. Мы вас не забудзем!</p>
<p> </p>
<p>Вы храбрымі палі. Мы вас не забудзем.</p>
<p>Вы з намі, пакуль неўгамонныя сэрцы</p>
<p>Не сціхнуць ў нас біцца, пакуль наша сонца</p>
<p>Высока-высока плыве над зямлёю,—</p>
<p>Вы ў шуме сасновым, вы ў звоне крынічным,</p>
<p>Вы ў гомане лісця, вы ў гуле азёрным!</p>
<p> </p>
<p>Вы ў гомане лісця, вы ў гуле азёрным,</p>
<p>Як быццам зусім не было ў нас растанку.</p>
<p>Нам помняцца вашы суровыя твары,</p>
<p>Паходныя ранцы і пыл на дарогах,</p>
<p>Высока пад небам чырвоныя сцягі...</p>
<p>Мы помнім, як трубы трубілі трывогу.</p>
<p> </p>
<p>Мы помнім, як трубы трубілі трывогу,</p>
<p>Як сэрцы ад болю цвярдзелі, што камень,</p>
<p>А вы, адыходзячы строем за строем,</p>
<p>Усе нагатове трымалі вінтоўкі,</p>
<p>Мы помнім, як кветкі ляцелі на каскі...</p>
<p>А з захаду лезлі крывавыя хмары.</p>
<p> </p>
<p>А з захаду лезлі крывавыя хмары.</p>
<p>Маланкай шугалі, гулі перунамі.</p>
<p>Ішлі вы шляхамі і скарб уцякацкі,</p>
<p>Што быў раскіданы, абходзілі з болем.</p>
<p>Між трупаў жанчын і дзяцей на дарозе</p>
<p>У полымя бітвы ішлі вы рашуча.</p>
<p> </p>
<p>У полымя бітвы ішлі вы рашуча,</p>
<p>А сэрца не знала ні хвілі спакою,</p>
<p>Бо кожны з нас думаў: а хто там за плугам,</p>
<p>Хто молат падыме, хто стане з касою,</p>
<p>Ці хопіць умельства, ці хопіць ім сілы?</p>
<p>Адно суцішала,— народ наш магутны.</p>
<p> </p>
<p>Адно суцішала,— народ наш магутны,</p>
<p>Што дзеці яго не ўпадуць ад адчаю,</p>
<p>Народ іх прыгрэе, народ іх навучыць,</p>
<p>Усюды па цэхах, па полі, па стэпах</p>
<p>Ён стане за працай вялікай сям’ёю.</p>
<p>І вы адчувалі, што крэпасць за вамі.</p>
<p> </p>
<p>І вы адчувалі, што крэпасць за вамі.</p>
<p>Вы ў бітву ўступілі, не знаючы страху.</p>
<p>Ды вас было меней, чым ворагаў зграя,</p>
<p>Балюча было вам назад адыходзіць</p>
<p>І кожнае поле і шлях на расстанні</p>
<p>Слязой паліваць і сваёю крывёю.</p>
<p> </p>
<p>Слязой паліваць і сваёю крывёю</p>
<p>Палеткі, дзе жыта, як звон, гаманіла,</p>
<p>Ды кожны хаваў запаветную думку:</p>
<p>«Чакай жа, радзіма саберыцца з сілай,</p>
<p>Мы ворага скрышым, мы ворага знішчым,</p>
<p>Спусціўшы галовы, не прыйдзем дахаты».</p>
<p> </p>
<p>«Спусціўшы галовы, не прыйдзем дахаты»,—</p>
<p>Сказалі сабе вы і слова стрымалі.</p>
<p>Браты падаспелі да вас на падмогу,</p>
<p>З’ядналіся разам, патроілі сілы,</p>
<p>Ударылі громам пад роднай Масквою.</p>
<p>Часіна суровай расплаты настала.</p>
<p> </p>
<p>Часіна суровай расплаты настала —</p>
<p>Гарматы маланкамі сыпнулі ў неба,</p>
<p>А вы, сваю помсту ў грудзях запаліўшы,</p>
<p>Паўзлі між снягамі, ўзляталі арламі —</p>
<p>Ад роднае нівы, ад бацькавай хаты,</p>
<p>Жыцця не шкадуючы, ворага гналі.</p>
<p> </p>
<p>Жыцця не шкадуючы, ворага гналі.</p>
<p>Калі ж ён упарта не сходзіў з дарогі,—</p>
<p>Вы білі таранам яго самалёты,</p>
<p>Вы смерцю сваёй амбразуры сцішалі,</p>
<p>Сабой рвалі танкі, бо ведалі добра:</p>
<p>Нічога няма даражэй за Радзіму.</p>
<p> </p>
<p>Нічога няма даражэй за Радзіму,</p>
<p>За тую зямлю, дзе хадзіць навучыўся,</p>
<p>За неба, якое з калыскі пабачыў.</p>
<p>Вы плакалі сэрцам і ў бітву цяжкую</p>
<p>Ішлі без вагання, хоць вы адчувалі,</p>
<p>Што суджана многім дамоў не вярнуцца.</p>
<p> </p>
<p>Што суджана многім дамоў не вярнуцца,</p>
<p>Да долу прыпасці і больш не падняцца,</p>
<p>Апошні раз бачыць над пушчамі сонца...</p>
<p>Вы палі, адбіўшы муры Сталінграда,</p>
<p>Палі Украіны, лясы Беларусі,</p>
<p>Вы палі, прыкрыўшы свабоду грудзямі.</p>
<p> </p>
<p>Вы палі, прыкрыўшы свабоду грудзямі.</p>
<p>Вам сталі на свеце апошнім прыстаннем</p>
<p>Шырокія рэкі, ручайкі малыя,</p>
<p>Палі ў красаванні, дарогі ў завеях,</p>
<p>Гаі і дубровы, бары векавыя,—</p>
<p>На ўсіх неабсяжных і родных прасторах.</p>
<p> </p>
<p>На ўсіх неабсяжных і родных прасторах</p>
<p>Вятры вам спявалі апошнюю песню,</p>
<p>Не свечкі свяцілі ў галовах, а зоры,</p>
<p>На варце стаялі яліны і сосны,</p>
<p>Схілялі галовы дубы векавыя...</p>
<p>І ўсіх вас да сэрца зямля прытуліла.</p>
<p> </p>
<p>І ўсіх вас да сэрца зямля прытуліла,</p>
<p>Расою абмыла, прыкрыла лістамі,</p>
<p>Рассыпала краскі на вашых курганах.</p>
<p>А сонейка ўзыдзе і покуль не зойдзе,</p>
<p>А выблісне месяц і покуль не згасне,</p>
<p>Вы з нашых не сходзіце мараў і думак.</p>
<p> </p>
<p>Вы з нашых не сходзіце мараў і думак,</p>
<p>Ці выйдзем вясною мы ў поле з сяўнёю,</p>
<p>Ці к рэчцы дзяўчаты ідуць на Купалле,</p>
<p>Ці зберуцца хлопцы пайсці на ігрышча —</p>
<p>Мы чуем ваш поступ і вашу гамонку...</p>
<p>У кожную хвілю заўсёды вы з намі!</p>
<p> </p>
<p>У кожную хвілю заўсёды вы з намі!</p>
<p>Вы ў сініх задумных вачах хлапчуковых,</p>
<p>Ва ўсмешцы дзяўчынкі са школьнае парты,</p>
<p>У бронзе на зноў адбудованых плошчах,</p>
<p>У новых гудках параходаў, заводаў —</p>
<p>Ва ўсім, чым жыве наша маці-Радзіма.</p>
<p> </p>
<p>Ва ўсім, чым жыве наша маці-Радзіма,</p>
<p>Ёсць вашая думка і вашы жаданні.</p>
<p>Мы ўсе вашы мары як след абаронім,</p>
<p>Сынам вашым, дочкам мы будзем бацькамі,</p>
<p>Мы ў сэрцы хаваем і помнім заўсёды —</p>
<p>Вы смерцю сваёй нам жыццё даравалі.</p>
<p> </p>
<p>Вы смерцю сваёй нам жыццё даравалі,</p>
<p>Ваш сцяг узнялі мы угору высока,</p>
<p>Адзін да другога пасталі мы шчыльна,</p>
<p>Каб з думкай пра вас у шляху не спыняцца,</p>
<p>Бо знаем на свеце адну неўміручасць —</p>
<p>Такую, што смерцю жыццё нараджае.</p>
<p> </p>
<h3><a id="chapter48"></a>ПАРК ПЕРАМОГІ</h3>
<p>На ўзгорку</p>
<p>Побліз ціхае ракі</p>
<p>Мы пасадзілі стройныя таполі,</p>
<p>Каб срэбрам лісця праслаўлялі волю</p>
<p>Пад сінім небам нашым праз вякі.</p>
<p> </p>
<p>Раўнюткімі радамі Па краях</p>
<p>Мы пасадзілі белыя бярозы,</p>
<p>Няхай шумяць,</p>
<p>Што больш ніколі слёзы</p>
<p>Не заблішчаць у матак на вачах.</p>
<p> </p>
<p>А на дарожкі,</p>
<p>На алеі скрозь</p>
<p>Прыйшлі яліны, яблыні і клёны,</p>
<p>Няхай пад іхнім</p>
<p>Гоманам зялёным</p>
<p>Спявае сёння наша маладосць!</p>
<p> </p>
<h3><a id="chapter49"></a>ДЗЕНЬ МОЙ</h3>
<p>Дзень мой, ты апаўдні,</p>
<p>І ў прасторах абуджаных —</p>
<p>Толькі мне перайсці,</p>
<p>Колькі мацяю суджана.</p>
<p> </p>
<p>Дзе спынюся, калі,</p>
<p>За якою бяседаю,</p>
<p>Ды ніколі аб тым</p>
<p>Мне ніхто не паведае...</p>
<p> </p>
<p>Можа, ведала ўсё</p>
<p>Сэрца добрае матчына</p>
<p>Ды прасторы-палі</p>
<p>І бары на Вушаччыне.</p>
<p> </p>
<p>Што ж ты зробіш, палі</p>
<p>Многа раз перавораны,</p>
<p>І не кажуць бары,</p>
<p>Быццам кім загавораны.</p>
<p> </p>
<p>Мабыць, тайна мая</p>
<p>Дзесьці добра прыхована,</p>
<p>Што ж, я столькі прайду,</p>
<p>Колькі мне наканована.</p>
<p> </p>
<p>Я прашу у бароў,</p>
<p>Хоць зусім не па звычаю,—</p>
<p>Год, што ў горы прайшлі,</p>
<p>Мне ў жыццё не залічываць.</p>
<p> </p>
<p>Каб, як можна было</p>
<p>Па загаду вясноваму,—</p>
<p>Стаць ізноў юнаком,</p>
<p>Перайсці ўсё па-новаму.</p>
<p> </p>
<p>Каб дарога у свет,</p>
<p>Што абрус, была выслана —</p>
<p>Мала ж бачана мной</p>
<p>І нямнога напісана.</p>
<p> </p>
<p>Шмат у нас гарадоў,</p>
<p>Шмат яшчэ паўзнімаецца —</p>
<p>Толькі ў кожным пажыць</p>
<p>Мне па году жадаецца.</p>
<p> </p>
<p>Чуць бясконца ў палях</p>
<p>Ветраковыя гоманы,</p>
<p>Сотню раз пераплыць</p>
<p>Па Бярозе і Нёману.</p>
<p> </p>
<p>Мне б самому пазнаць</p>
<p>Свет пуцінамі рознымі,</p>
<p>Хоць бы раз праплысці</p>
<p>Акіянамі грознымі.</p>
<p> </p>
<p>І ў прыгодах цяжкіх</p>
<p>Не сагнуцца, а выстаяць,</p>
<p>Ды вярнуцца дамоў</p>
<p>У сады шумналістыя.</p>
<p> </p>
<p>Слухаць гоман галля</p>
<p>Пад спагаднаю просінню,</p>
<p>А пасля і даспець,</p>
<p>Быццам яблыку ўвосені.</p>
<p> </p>
<p>Згодзен пасці на дол,</p>
<p>Толькі з тымі умовамі,</p>
<p>Каб як зерню ўзрасці</p>
<p>Зноў з дажджамі вясновымі.</p>
<p> </p>
<h3><a id="chapter50"></a>ДУМЫ ПРА МАСКВУ</h3>
<p>Ясна зоры твае прамянеюць,</p>
<p>Поўна дум пра цябе галава.</p>
<p>Кожны з нас цябе маці назваў,</p>
<p>Мабыць, лепей ніхто не сумее,—</p>
<p>Нашых сэрцаў вясна і надзея,</p>
<p>Сонца свету — сталіца Масква!</p>
<p> </p>
<p>Ярка, ярка святло тваё свеціць,</p>
<p>Цяжка зоры твае апісаць,</p>
<p>Што, як месяц чырвоны, гараць.</p>
<p>Шмат прыгожых ёсць месцаў на свеце,</p>
<p>Шмат цудоўнага можна прыкмеціць,</p>
<p>Толькі з чым мне цябе параўнаць?</p>
<p> </p>
<p>Ты, Масква, сэрца любай Айчыны,</p>
<p>Маці нашым усім гарадам,</p>
<p>Як ты дорага, родная, нам —</p>
<p>Беларусу, літоўцу, грузіну,</p>
<p>Латышу, чувашу, армяніну —</p>
<p>Ўсім тваім незлічоным сынам.</p>
<p> </p>
<p>У цябе нечуваная сіла,</p>
<p>Поступ дужы, узлёты арла,</p>
<p>Ты з нядолі усіх узняла,</p>
<p>Ты нам вочы да шчасця раскрыла,</p>
<p>Ты да сэрца свайго прытуліла</p>
<p>І ў жыццё нам дарогу дала.</p>
<p> </p>
<p>Дык прымі ж ты паклон наш глыбокі,</p>
<p>Што спрадвечных пазбавіла бед,</p>
<p>Ты усіх нас вяла ў барацьбе.</p>
<p>Я падслухаў у сосен высокіх,</p>
<p>У крыніц, у блакітных аблокаў,</p>
<p>Як пяюць яны славу табе!</p>
<p> </p>
<p>Ты магутнаю крэпасцю стала,</p>
<p>Калі вораг узнік прад табой,</p>
<p>Ты ўзнялася магутнай сцяной,</p>
<p>Нас адных,— не адных, гэта мала! —</p>
<p>Чалавецтва ты ўсё ратавала</p>
<p>Ад пакутнае смерці цяжкой.</p>
<p> </p>
<p>Помню — восень з вялікаю золлю,</p>
<p>Да тваіх падышоўшы варот,</p>
<p>Што удаў, абкружаецца фронт...</p>
<p>Колькі гора было, колькі болю...</p>
<p>Мабыць, мы не забудзем ніколі</p>
<p>Той цяжкі,</p>
<p>акрываўлены год!</p>
<p> </p>
<p>Не забыць пра жахлівыя рэчы:</p>
<p>Мерцвякоў адубелых пласты,</p>
<p>Узарваныя хаты, масты,</p>
<p>І ўначы між крыві чалавечай</p>
<p>Падмаскоўя пажары, галечу...</p>
<p>Толькі ў бітве не гнулася ты.</p>
<p> </p>
<p>Наш народ у сыноў сваіх верыў,</p>
<p>Бачыў полымя ўзбуджаных воч.</p>
<p>Кожны з іх быў памерці ахвоч,</p>
<p>Каб разбіць і прарвацца наперад,</p>
<p>І бацькі і сыны-піянеры</p>
<p>Працавалі на фронт дзень і ноч.</p>
<p> </p>
<p>Узняліся з народа героі,</p>
<p>Сонца нашае помсты ўзышло,</p>
<p>Загудзела ў палях, загуло,</p>
<p>Вораг паў пад сталіцай Масквою.</p>
<p>Толькі сэрца не знала спакою —</p>
<p>Шмат радзімы ў палоне было.</p>
<p> </p>
<p>Мы свой кут у слязах пакідалі,</p>
<p>Да цябе нас твой голас пазваў,</p>
<p>Ты усіх нас прыгрэла, Масква!</p>
<p>Мы ў сталіцы жылі, працавалі,</p>
<p>Кожны ведаў, што ў ёй існавалі</p>
<p>Беларусь, Украіна, Літва...</p>
<p> </p>
<p>Ты, Масква,</p>
<p>з добрай матчынай ласкай</p>
<p>Паказала кірунак нам свой,</p>
<p>Ты натхніла народы на бой,</p>
<p>Каб разбіць чорны зброд акупанцкі...</p>
<p>Прытуліла наш штаб партызанскі,—</p>
<p>Гаманіў ён з палоннай зямлёй.</p>
<p> </p>
<p>Дзякуй, родная, шчырым клапотам!</p>
<p>Мы ўзнімаліся ў тыя часы.</p>
<p>Баявыя раслі галасы —</p>
<p>Праз успышкі маланак, грымоты</p>
<p>Адыходзілі ўноч самалёты,</p>
<p>Везлі зброю ў густыя лясы.</p>
<p> </p>
<p>Партызаны віталі іх шчыра,</p>
<p>Самалёт жа, вяшчун іх жывы,</p>
<p>Зноў праз ночы ляцеў да Масквы,</p>
<p>І ў сталіцу, што ў сонечны вырай,</p>
<p>Ён прывозіў з бароў камандзіраў</p>
<p>Атрымаць там загад баявы.</p>
<p> </p>
<p>Было радасна з імі спаткацца —</p>
<p>Ноч гамонкі, ні хвілі на сон;</p>
<p>Свой куток быў нам добра відзён,</p>
<p>Скажуць нам, што зрабілася ў хаце,</p>
<p>Ліст дадуць ад любімае маці</p>
<p>Ды звязуць на радзіму паклон.</p>
<p> </p>
<p>Шмат ляжала на грудзях цяжару,</p>
<p>Што ў палоне ўскарміўшы нас дом,</p>
<p>І прастор палявы з бальшаком,</p>
<p>І бары, і паляны-імшары...</p>
<p>Колькі раз з неўміручаю марай</p>
<p>Мы над Нёмнам былі і Дняпром.</p>
<p> </p>
<p>І былі нашы мары пачуты,</p>
<p>Узмацняўся народ з кожным днём,</p>
<p>Надыходзіў фашыстам разгром.</p>
<p>Сталінград адплаціў за пакуты —</p>
<p>І маскоўскае неба салюты</p>
<p>Асвяцілі праменным святлом.</p>
<p> </p>
<p>Моцны, дужы, падобны да грому,</p>
<p>Мы пачулі, Масква, голас твой:</p>
<p>— Беларусь пад чырвонай зарой!</p>
<p>Разам з войскам пайшлі мы дадому,</p>
<p>Што на крыллях ляцелі, вядома,</p>
<p>Ды цяжкім быў растанак з табой.</p>
<p> </p>
<p>Цяжка, цяжка было развітацца,</p>
<p>Шмат было па табе ў нас тугі,</p>
<p>Ды чакалі свае берагі,</p>
<p>Ты была нам як родная маці —</p>
<p>Любы нам твае вуліцы, пляцы,</p>
<p>Кожны камень нам твой дарагі!</p>
<p> </p>
<p>Мы вярнуліся ў нашы мясціны,</p>
<p>Гарады нашы сталі радзей,</p>
<p>Толькі рук мы не склалі ў нудзе,</p>
<p>Зналі мы, што паднімем з руінаў,</p>
<p>Адбудуем,</p>
<p>уславім краіну,</p>
<p>Што Масква дапаможа ў бядзе.</p>
<p> </p>
<p>І Масква нам пасобіла многа,</p>
<p>З ёю кожны наш дзень устае,</p>
<p>З ёй ўзнімалі мы нівы свае.</p>
<p>І калі па шляхах і дарогах</p>
<p>Прыляцела вясной перамога,</p>
<p>Прыгадалі мы плошчы яе.</p>
<p> </p>
<p>Прыгадалі іх гул ўсхваляваны,</p>
<p>Чалавечага мора прыбой,</p>
<p>Сцягі радасці над галавой,</p>
<p>І ў шарэнгах, што шчасцем з’яднаны,</p>
<p>Масквічоў і масквічак адданых,</p>
<p>І агні над Масквою-ракой!</p>
<p> </p>
<p>Сёння нашы прасторы — бязмежжа —</p>
<p>Славу роднай сталіцы пяюць.</p>
<p>Моцна зліты вялікі Саюз!</p>
<p>Чулі заклік ад Спаскае вежы</p>
<p>І Памір і лясы Белавежы,</p>
<p>За радзіму ўставалі сваю.</p>
<p> </p>
<p>Зноўку дзень нам узняўся шчаслівы —</p>
<p>Пазбыліся нядолі, жуды,</p>
<p>Зноў разводзім свае мы сады</p>
<p>І, працуючы ўпарта, маўкліва,</p>
<p>Засяваем шырокія нівы</p>
<p>Ды будуем свае гарады.</p>
<p> </p>
<p>Мы працуем уважліва, дбала,</p>
<p>Каб народ наш ўзнімаўся і рос,</p>
<p>Каб не ведаў галечы і слёз,</p>
<p>Каб у золаце поле шаптала,</p>
<p>Каб увысь узляталі кварталы,</p>
<p>Каб шумелі бары да нябёс!</p>
<p> </p>
<p>Будзь жа слаўна на вечныя годы,</p>
<p>Нельга сэрца ў любові стрываць,</p>
<p>Поўна дум пра цябе галава,</p>
<p>Да цябе ўсе хінуцца народы,</p>
<p>Што ад сэрца спяваюць заўсёды:</p>
<p>Слаўся, наша сталіца Масква!</p>
<p> </p>
<h3><a id="chapter51"></a>ПОМНІК</h3>
<p>Бор нам сумна хістаў галавой,</p>
<p>Апускаліся нізка аблокі.</p>
<p>На кургане</p>
<p>Пад гонкай сасной</p>
<p>Мы паставілі камень высокі.</p>
<p> </p>
<p>Нізка слалі бярозы лісты,</p>
<p>Быццам зналі пра нашую страту.</p>
<p>Мы ж пад зоркай</p>
<p>На камені тым</p>
<p>Напісалі журботную дату.</p>
<p> </p>
<p>Хай жа знаюць малы і стары</p>
<p>І, праходзячы, схіляцца шчыра,</p>
<p>Што пад ім</p>
<p>Пахаваны сябры,</p>
<p>Партызанскія два камандзіры.</p>
<p> </p>
<p>Каб, здаецца, магчыма было,</p>
<p>Сам бы лёг,</p>
<p>А герояў узняў бы —</p>
<p>Камісара Алеся Бусло</p>
<p>І Бакуру — начальніка штаба.</p>
<p> </p>
<p>Помняць іх на дарогах вятры</p>
<p>І далёкія сінія зоры,</p>
<p>Налібоцкія</p>
<p>Пушчы-бары,</p>
<p>Палачанскія нашы азёры.</p>
<p> </p>
<p>Як не спалі яны па начах,</p>
<p>Вызваляючы край ад прымусу,</p>
<p>Як вадзілі яны</p>
<p>Па шляхах</p>
<p>Нас на бой за зямлю Беларусі.</p>
<p> </p>
<p>Праклялі мы бязлітасны лёс</p>
<p>І глыбока былі засмучоны —</p>
<p>Смерць прыйшла ім,</p>
<p>Калі да нябёс</p>
<p>Развінуўся наш промень чырвоны.</p>
<p> </p>
<p>Да спаткання, здавалася, міг,</p>
<p>Мы ўжо воклічы братнія чулі.</p>
<p>На апошняй вярсце</p>
<p>Да сваіх</p>
<p>Іх скасіла нямецкая куля.</p>
<p> </p>
<p>Пахавалі на роднай зямлі</p>
<p>Двух герояў з вялікай пашанай</p>
<p>І з гвардзейцамі</p>
<p>Разам пайшлі</p>
<p>Побліз іх на заход партызаны.</p>
<p> </p>
<p>Змоўклі бітвы. Развеяўся дым.</p>
<p>Адгрымелі часы баявыя.</p>
<p>Мы ля помніка</p>
<p>Моўчкі стаім,</p>
<p>Прыгадаўшы паходы былыя.</p>
<p> </p>
<p>Спяць сябры. Іх спакойныя сны</p>
<p>Мы прыкрылі вянкамі густымі.</p>
<p>Мы б хацелі,</p>
<p>Каб чулі яны,</p>
<p>Як смуткуе радзіма над імі!</p>
<p> </p>
<h3><a id="chapter52"></a>НЕ БУРА НАМ СТРЭХІ САРВАЛА</h3>
<p>Не бура нам стрэхі сарвала,</p>
<p>Не ветры павыбілі шыбы,—</p>
<p>Чужая, ліхая навала</p>
<p>Разбурыла нашы сялібы.</p>
<p> </p>
<p>Шмат катаў насунула з ёю,</p>
<p>Дзе д’яблаў такіх нараджалі?</p>
<p>Ля вогнішчаў смерці людское</p>
<p>Як блазны яны рагаталі.</p>
<p> </p>
<p>Якія ваўчыныя спевы</p>
<p>Спявалі ім лютыя маці?</p>
<p>Тут кожнай былінкай і дрэвам</p>
<p>Зямля ім узнесла пракляцце.</p>
<p> </p>
<p>Нам выпала праца цяжкая,</p>
<p>Не зналі мы гэткай віхуры,</p>
<p>Ды зноўку мы сцены ўздымаем,</p>
<p>Заклаўшы надзейны падмурак.</p>
<p> </p>
<p>Мы сёння свабодныя людзі,</p>
<p>Над намі блакітнае неба,</p>
<p>Але мы таго не забудзем,</p>
<p>Што пільнасць — ёсць наша патрэба.</p>
<p> </p>
<p>Што час наш на свеце суровы,—</p>
<p>Ён кінуў прад намі руіны,</p>
<p>І, ставячы сёння будовы,</p>
<p>За кожнай мы сочым хмурынай.</p>
<p> </p>
<p>Прасочым, дзе зброя узнята,</p>
<p>Бо ў сэрцы глыбока запала,</p>
<p>Што з нашай сядзібы і хаты</p>
<p>Не бура нам стрэхі сарвала...</p>
<p> </p>
<h3><a id="chapter53"></a>КАБ МНЕ СТАЦЬ...</h3>
<p>Каб мне стаць калі сасною</p>
<p>На гары высокай</p>
<p>І зялёнай галавою</p>
<p>Закранаць аблокі,</p>
<p>Падлічаць на небе зоры,</p>
<p>Гаманіць з вятрамі,</p>
<p>Аглядаць кругом прасторы,</p>
<p>Што шумяць жытамі.</p>
<p> </p>
<p>Каб мне стаць калі крыніцай</p>
<p>На зялёным доле,</p>
<p>Каб ніхто вады напіцца</p>
<p>Не мінаў ніколі,</p>
<p>Каб прыходзілі, гадалі</p>
<p>Да мяне багата,</p>
<p>Што ў люстэрка, паглядалі</p>
<p>Слаўныя дзяўчаты.</p>
<p> </p>
<p>Стаць бы мне зялёнай пожняй,</p>
<p>Дзе б збіралі краскі,</p>
<p>Калі ж гэтага няможна,</p>
<p>Згодзен, калі ласка,</p>
<p>Хоць трысцём ці асакою,</p>
<p>Хоць былінкай стацца...</p>
<p>Толькі б з роднаю зямлёю</p>
<p>Век не разлучацца!</p>
<p> </p>
<h3><a id="chapter54"></a>НАРОДНАЕ ДЗЯКУЙ</h3>
<p>Народнае дзякуй Маскве, Ленінграду,</p>
<p>Сібірскім прасторам, вышыням Урала,</p>
<p>Расіі вялікай, сыноў што паслала</p>
<p>Зямлю Беларусі адбіць ад нападу,</p>
<p>Ад смерці прыгоннай,</p>
<p>Ад чорнай навалы.</p>
<p>І ворага збілі суровай атакай.</p>
<p>Расіі вялікай — народнае дзякуй!</p>
<p> </p>
<p>Паклон вам, паклон вам, дняпроўскія хвалі,</p>
<p>І Кіева вежы, і ўзгор’і Карпатаў!</p>
<p>Вы ворага гналі з уласнае хаты,</p>
<p>Але вы ў нядолі сястры не кідалі.</p>
<p>Мы біліся з ворагам Разам, упарта,</p>
<p>Не раз мы знішчалі паганцаў ўсялякіх.</p>
<p>Сястры Украіне — народнае дзякуй!</p>
<p> </p>
<p>Вітанне, вітанне Казбеку, Эльбрусу,</p>
<p>Хрыбтам Ала-Тау, Паміру сівому!</p>
<p>Джыгіцкая слава іх добра вядома</p>
<p>У бітве за дом і зямлю беларусаў.</p>
<p>Мы ворага разам вялі</p>
<p>Да разгрому...</p>
<p>Усёй неабсяжнай радзімы ваякам</p>
<p>Мы шлём прывітанне — народнае дзякуй!</p>
<p> </p>
<h3><a id="chapter55"></a>КАМСАМОЛЬЦАМ БЕЛАРУСІ</h3>
<p>Вы маці-Радзіме ўсім сэрцам адданы,</p>
<p>Прайшлі гераічны, праслаўлены шлях —</p>
<p>Сябе вы адзначылі працай стараннай</p>
<p>І гордым бясстрашшам у грозных баях.</p>
<p> </p>
<p>Вы моцныя духам, ваш гарт бальшавіцкі,</p>
<p>Вы разам з бацькамі ішлі, змагары;</p>
<p>Народ не забудзе, як Міша Сільніцкі</p>
<p>Зямлю ад навалы грудзямі прыкрыў.</p>
<p> </p>
<p>У дні непагоды ў паходах суровых,</p>
<p>У бітвах юнацкая слава расла;</p>
<p>Народ не забудзе, як Рыма Шаршнёва</p>
<p>За край свой любімы жыццё аддала.</p>
<p> </p>
<p>Народ не забудзе ніколі герояў,</p>
<p>Іх спраў неўміручых ў часінах цяжкіх;</p>
<p>Усталі з вас волаты Лаўскага бою</p>
<p>І смерцю сваёй ратавалі жывых.</p>
<p> </p>
<p>Калі ж на прасторы прыйшла перамога</p>
<p>І сонечны дзень над краінай ўзышоў,—</p>
<p>Мы бачым вас мужных на новых дарогах,</p>
<p>На ўсіх рыштаваннях вялікіх будоў.</p>
<p> </p>
<h3><a id="chapter56"></a>КАВАЛЬ</h3>
<p>У добрым калгасе бліз Нёмна сівога</p>
<p>Я знаў аднаго каваля маладога.</p>
<p>На волас чарнявы,</p>
<p>Высокі, рахманы,</p>
<p>Ды толькі не з гэтага</p>
<p>Меў ён пашану.</p>
<p>Не зоркім паглядам, не постаццю гнуткай</p>
<p>Праславіўся хлопец,—</p>
<p>Праславілі рукі!</p>
<p>Мне нават сказалі ў калгасе аднойчы:</p>
<p>— Ён выкуе месяц, як толькі захоча,</p>
<p>Павесіць паўноччу на белай бярозе,</p>
<p>Каторы сапраўдны — ніяк не адрозніш! —</p>
<p>Не знаю,</p>
<p>Ці праўду казалі мне людзі,</p>
<p>Не знаю,</p>
<p>Няхай жа па-іхняму будзе!</p>
<p>А толькі адно вам сцвярджаю сягоння,</p>
<p>Што ў кузні ён з ранку да вечара звоніць,</p>
<p>Што хлопец прынадны,</p>
<p>Што майстра сапраўдны!</p>
<p>Бывала, ледзь золак засвеціць над хатай,</p>
<p>Прыцягнецца з плугам да кузні араты:</p>
<p>— Ці нельга парадзіць,</p>
<p>Адвал каб наладзіць? —</p>
<p>Як возьме наш хлопец жалеза кавалак</p>
<p>Ды, кінуўшы ў горан, нагрэе удала.</p>
<p>Здаецца, што пройдзе не болей мінуткі,</p>
<p>А стане жалеза, што блін той бялюткі.</p>
<p>А потым у момант</p>
<p>Змайструе, вядома,</p>
<p>Прыб’е адмыслова —</p>
<p>І плуг той гатовы!</p>
<p>Араты на полі барозны ўздымае</p>
<p>І шчодра свайго каваля ўспамінае.</p>
<p>Самому глядзець мне не раз давялося:</p>
<p>Падгоняць пад кузню благія калёсы —</p>
<p>Атосы на гора,</p>
<p>Пакрыўлены шворан,</p>
<p>Разбіты драбіны</p>
<p>Ды колы без шынаў.</p>
<p>Ад гэткіх агледзін не стане вясёла.</p>
<p>А ён толькі моўчкі бярэцца за молат,</p>
<p>Працуе старанна, аж пот з яго льецца,</p>
<p>Пакуль гэты выезд не прыйдзе да месца.</p>
<p>І выйшла такое —</p>
<p>Наклалі раз гною на гэты калёсы,</p>
<p>Вязуць на палетак.</p>
<p>А раптам як згледзяць суседзі:</p>
<p>— Што гэта?</p>
<p>Ці вы так багаты,</p>
<p>Ці проста вар’яты?</p>
<p>На выездзе гэткім</p>
<p>Не сорамна ў сваты! —</p>
<p>Аднойчы спыніўся яздок адмысловы:</p>
<p>Каб як за гадзіну прыладзіць падковы?</p>
<p>Прайшло паўгадзіны,</p>
<p>А можа, і меней,—</p>
<p>Ён іскры красаў па дарозе з камення.</p>
<p>Каваль што ні скажа,</p>
<p>Дык спраўдзіць на слове.</p>
<p>Хвалілі ўсе ўмельства</p>
<p>І спрыт кавалёвы,</p>
<p>Што ён і паважны і ў працы заўзяты,</p>
<p>А болей за ўсіх выхвалялі дзяўчаты.</p>
<p>Падыдуць то з гэтага боку,</p>
<p>То з тога,</p>
<p>А ён, як на злосць,</p>
<p>Не глядзіць ні на кога!</p>
<p>На жарты адбуркнецца ды адвярнецца...</p>
<p>Дзівіліся —</p>
<p>Хіба няма ў яго сэрца?</p>
<p>Адно толькі знае — ўсё звоніць і звоніць...</p>
<p>Гадалі — ніхто ўжо яго не палоніць?</p>
<p>Дарэмна ж,</p>
<p>Па часе —</p>
<p>Такая знайшлася!</p>
<p>Нікому ж дайсці да таго не прыйшлося,</p>
<p>Што гэта малая, бялявая Зося.</p>
<p>Прынесла аднойчы свой серп у дакоры.</p>
<p>Як глянуў каваль ёй у вочы-азёры,—</p>
<p>Увесь разгубіўся Ды ў іх утапіўся.</p>
<p>Зацвіў, як ніколі,</p>
<p>Ледзь вымавіць здолеў:</p>
<p>— Я серп твой папраўлю, што будзе ён тонак,</p>
<p>Скую ж табе разам, дзяўчынка, пярсцёнак:</p>
<p>Прыложыш да вока —</p>
<p>Пабачыш далёка,</p>
<p>Калі ж загадаеш,</p>
<p>Каханка пазнаеш! —</p>
<p>На гэтым з дзяўчынаю ён развітаўся</p>
<p>Ды цэлую ночку на ложак не клаўся,</p>
<p>Званіў малаточкамі ноч безупынна,</p>
<p>А кажучы праўду, не спала й дзяўчына,</p>
<p>Бо грукала ў такт малаточкам, здаецца,</p>
<p>Дзявочае сэрца.</p>
<p>Калі ж яна ў кузню прыйшла раніцою,</p>
<p>Каваль падышоў к ёй з работай сваёю,</p>
<p>Паднёс ёй пярсцёнак і серп назублёны,</p>
<p>А потым стаяў і глядзеў улюбёны.</p>
<p>Узняўшы пярсцёнак,</p>
<p>Як глянула Зося,</p>
<p>Аж сэрца зайшлося!</p>
<p>Прыгода якая —</p>
<p>Каваль выглядае!</p>
<p>Дзяўчына аб раз не паверыла воку,</p>
<p>Круціла пярсцёнкам у розныя бокі,</p>
<p>Куды ж ні пакруціць,</p>
<p>Нідзе анічога —</p>
<p>Адно толькі бачыць</p>
<p>Яго маладога!</p>
<p>Была гэта справа, жытное як жалі,</p>
<p>Не знаю, папраўдзе, што сталася далей,</p>
<p>Адно толькі знаю — іх бачылі многа,</p>
<p>Бывае, ля кузні, а больш ля жытнога,</p>
<p>Што погляд у дзеўчыны стаў ясназорны,</p>
<p>Што ў працы каваль той зусім бездакорны!</p>
<p> </p>
<h3><a id="chapter57"></a>АПОШНЯЯ ЗЯМЛЯНКА</h3>
<p>Вуглы яе дзікай травой параслі,</p>
<p>Па шыю схавалася ў процьму сырую,</p>
<p>Прыжмураным вокам</p>
<p>Глядзіць з-пад зямлі,</p>
<p>Як быццам на свет і на сонца крыўдуе.</p>
<p> </p>
<p>Увойдзеш — паветра грудзям не стае,</p>
<p>Няйначай, ўскапана магіла якая.</p>
<p>Прабіліся зерні</p>
<p>З-пад столі яе,</p>
<p>Бо ў цемры таксама сядзець не жадаюць.</p>
<p> </p>
<p>А побач узняўся збудованы дом</p>
<p>З вясёлым паглядам, смалісты, сасновы...</p>
<p>А мы і зямлянку</p>
<p>Цяпер памянём</p>
<p>Зусім не благім, а прыязлівым словам.</p>
<p> </p>
<p>Калі нарабіла бяздомных вайна,</p>
<p>Калі мы не зналі, дзе дзецца ад болю,—</p>
<p>Ад зімняе сцюжы</p>
<p>Прыкрыла яна,</p>
<p>Схавала ад восеньскай жорсткае золі.</p>
<p> </p>
<p>Мы зналі, хоць часта у нас галава</p>
<p>Балела ад чаду, ад сцюжы-марозу,</p>
<p>Лепш поле сваё</p>
<p>Над сабой адчуваць,</p>
<p>Чым вострыя дахі засценкаў варожых.</p>
<p> </p>
<p>І нас не зламалі. Як толькі вясна</p>
<p>Прайшла з перамогай шляхамі краіны,—</p>
<p>Складаць пачалі мы</p>
<p>Бярно да бярна</p>
<p>На вольных палетках сялібы-хаціны.</p>
<p> </p>
<p>Над попелам зноўку ўзнялося сяло,</p>
<p>І хаты ласкава завуць аганькамі,</p>
<p>А колькі ўжо клёнаў</p>
<p>Пад вокны прыйшло</p>
<p>І ветла да шыбаў гамоняць лістамі.</p>
<p> </p>
<p>Хоць многа пражыта часінаў цяжкіх,</p>
<p>Мы шчасце будуем рукамі сваімі.</p>
<p>Мы выйшлі з зямлянак.</p>
<p>Раскінулі іх,</p>
<p>А толькі вось гэту на памяць пакінем.</p>
<p> </p>
<p>Хай будзе на ўскраіне заўжды відна,</p>
<p>Яе мы не хвалім, але і не ганім,</p>
<p>Хай дзецям і ўнукам</p>
<p>Раскажа яна</p>
<p>Пра наша жыццё і пра наша змаганне.</p>
<p> </p>
<h3><a id="chapter58"></a>ШПАК</h3>
<p>Рака загудзела,</p>
<p>Запеніў раўчак.</p>
<p>Гляджу —</p>
<p>Заявіўся дахаты і шпак!</p>
<p> </p>
<p>Стаміўся ў дарозе,</p>
<p>Ды дзе спачываць?</p>
<p>Адразу</p>
<p>Прытулак пачаў аглядаць.</p>
<p> </p>
<p>То жоўтай саломкай,</p>
<p>То лёгкім пяром</p>
<p>За дзень</p>
<p>Уваслаў ён уважліва дом.</p>
<p> </p>
<p>Калі ўжо на захадзе</p>
<p>Стала змяркаць,</p>
<p>Ён выйшаў на ганак</p>
<p>Падружку чакаць.</p>
<p> </p>
<p>Прыпомніў ён горы</p>
<p>І морскі прыбой,</p>
<p>Але быў усцешаны</p>
<p>Ліпай сваёй.</p>
<p> </p>
<h3><a id="chapter59"></a>МАЦІ</h3>
<p>Высока на ўзгорку,</p>
<p>Між сосен і хвой,</p>
<p>Хаціна малая</p>
<p>Стаіць над ракой.</p>
<p> </p>
<p>Далёка дарога</p>
<p>З той хаты відна,</p>
<p>Жыве ў ёй</p>
<p>Старэнькая маці адна.</p>
<p> </p>
<p>Праз вокны на шлях</p>
<p>Паглядае штодзень,—</p>
<p>А можа, хто едзе,</p>
<p>А можа, хто йдзе!</p>
<p> </p>
<p>А потым падыдзе</p>
<p>Ціхом да сцяны —</p>
<p>На картках там</p>
<p>Дочкі яе і сыны.</p>
<p> </p>
<p>Каторая — з дзіцем,</p>
<p>Каторы — з сям’ёй,</p>
<p>Каторая — ў школе,</p>
<p>Каторы — герой!</p>
<p> </p>
<p>І маці ўздыхае,</p>
<p>Бо помніць яна,</p>
<p>Калі з іх каторы</p>
<p>Хадзіць пачынаў.</p>
<p> </p>
<p>Яшчэ прыгадала,</p>
<p>І пала сляза,</p>
<p>Якое хто першае</p>
<p>Слова сказаў.</p>
<p> </p>
<p>Былі яны разам</p>
<p>У тыя гады,</p>
<p>Цяпер разышліся,</p>
<p>Каторы куды!</p>
<p> </p>
<p>Якому ж раней</p>
<p>Напісаці сынку?</p>
<p>У Кіеў,</p>
<p>У Фрунзе,</p>
<p>У Мінск Ці Баку?</p>
<p> </p>
<p>І выхад у сэрцы</p>
<p>Старая знайшла —</p>
<p>Пісала б адразу,</p>
<p>Каб толькі магла.</p>
<p> </p>
<p>Прыйдзе лістаносец</p>
<p>І пісьмы падасць,</p>
<p>Не знае, якое</p>
<p>Раней прачытаць?</p>
<p> </p>
<p>Ці з Омска</p>
<p>Ад Галі,</p>
<p>Ці з Фрунзе Фамы,</p>
<p>Ці з Бранска</p>
<p>Ад Валі,</p>
<p>Ці з Мінска Кузьмы?</p>
<p> </p>
<p>І выхад у сэрцы</p>
<p>Старая знайшла —</p>
<p>Чытала б адразу,</p>
<p>Каб толькі магла!</p>
<p> </p>
<p>Ды ўсіх прыгадаўшы</p>
<p>Дачок і сыноў,</p>
<p>Прыпомніць нямала</p>
<p>Яна гарадоў.</p>
<p> </p>
<p>Успомняцца стэпы,</p>
<p>І пушчы, і бор,</p>
<p>І горы,</p>
<p>І моры,</p>
<p>І зорны прастор.</p>
<p> </p>
<p>І ўсе гэты месціны</p>
<p>З ёю жывуць...</p>
<p>Бывае,</p>
<p>Што разам</p>
<p>Пасылкі прыйдуць.</p>
<p> </p>
<p>Адкрыўшы, старая</p>
<p>Хвалюецца шмат:</p>
<p>Хто выслаў хусціну,</p>
<p>А хто вінаград.</p>
<p> </p>
<p>І стане на сэрцы</p>
<p>Тады весялей</p>
<p>За добрыя весці</p>
<p>Ад родных дзяцей.</p>
<p> </p>
<p>Да вокнаў падыдзе</p>
<p>Ўсё з думкай адной —</p>
<p>Часцей бы іх бачыць</p>
<p>У хаце сваёй!</p>
<p> </p>
<h3><a id="chapter60"></a>СЫМОНКА</h3>
<p>Ён да працы</p>
<p>Прагнасць мае,</p>
<p>Ён і ў песнях самы звонкі,</p>
<p>У каго ні запытаеш,</p>
<p>Хваляць спрытнага Сымонку.</p>
<p> </p>
<p>З першых дзён</p>
<p>Вайны-нягоды</p>
<p>Бацькі ў хлопчыка не стала —</p>
<p>Хоць дванаццаць год ад роду,</p>
<p>Гаспадарыць ён удала.</p>
<p> </p>
<p>Неяк раз</p>
<p>Прыйшлі з калгаса,</p>
<p>Каб зрабіць падруб хаціне,</p>
<p>Дык, сякеру ўзяўшы, разам</p>
<p>Працаваў між іх хлапчына.</p>
<p> </p>
<p>Раз прыйшоў</p>
<p>Дзядок рухавы:</p>
<p>— Дай табе гарод засею.—</p>
<p>Адказаў Сымон ласкава:</p>
<p>— Дзякуй, я і сам умею!</p>
<p> </p>
<p>Наш Сымонка</p>
<p>Ветлы з кожным:</p>
<p>Ля старэйшых стане з краю.</p>
<p>Часам вельмі ўжо сур’ёзна</p>
<p>Наш Сымонка разважае.</p>
<p> </p>
<p>Падбягуць, бывае,</p>
<p>Дзеці,</p>
<p>Пазавуць на гульні з крыкам.</p>
<p>Ён жа буркне: — Не да гуляў,</p>
<p>У мяне сям’я вяліка!</p>
<p> </p>
<p>На лугу</p>
<p>Касцы сышліся</p>
<p>Летняй роснай раніцою,</p>
<p>Бачаць, аж Сымон з’явіўся</p>
<p>Ды з даўжэзнаю касою!</p>
<p> </p>
<p>Хлапчука</p>
<p>Там абступілі</p>
<p>Ды сказалі ўважна, шчыра:</p>
<p>— Не, табе тут не па сіле,</p>
<p>Пачакай гадкі з чатыры.</p>
<p> </p>
<p>Каб дзіця</p>
<p>Замарнавалі,—</p>
<p>Не такія мы суседзі!</p>
<p>Бацьку ж мы паабяцалі,</p>
<p>Што цябе як след дагледзім.</p>
<p> </p>
<p>Мы йшчэ самі</p>
<p>Не паслаблі,</p>
<p>За касой паходзіць кожны.</p>
<p>Вось табе у рукі граблі,</p>
<p>І па сіле гэта можна!</p>
<p> </p>
<p>І Сымон</p>
<p>Пайшоў лугамі</p>
<p>Заграбаць у копы сена,</p>
<p>Хоць малы яшчэ гадамі,</p>
<p>А працуе ён адменна.</p>
<p> </p>
<p>Як на полі,</p>
<p>Так і ў школе —</p>
<p>Не згультаіць ні гадзіны.</p>
<p>Каб хто лаяў,</p>
<p>Не, ніколі!</p>
<p>Толькі хваляць ўсе хлапчыну.</p>
<p> </p>
<h3><a id="chapter61"></a>АРХІТЭКТАР</h3>
<p>Між сумных кварталаў,</p>
<p>Між чорных руінаў</p>
<p>Ён ходзіць і марыць</p>
<p>Па цэлых гадзінах.</p>
<p>Мяркуе, складае</p>
<p>Адно да другога,</p>
<p>Што нават знаёмых</p>
<p>Не бачыць нікога.</p>
<p>Глядзіць, падлічае</p>
<p>У думках натхненна,</p>
<p>І ўсмешкаю свеціцца</p>
<p>Твар задуменны.</p>
<p>За грудамі друзу,</p>
<p>У працы заўзятай</p>
<p>Ён бачыць свой горад</p>
<p>Прыгожы, крылаты.</p>
<p>І ў памяці вострай</p>
<p>Складаюцца планы —</p>
<p>Вялікія плошчы,</p>
<p>Палацы, фантаны</p>
<p>І вуліцы, вуліцы</p>
<p>Ў руху няспынным:</p>
<p>Снуюць аўтабусы,</p>
<p>Мігаюць машыны.</p>
<p>Таполі і ліпы</p>
<p>Стаяць грамадою,</p>
<p>Алеі, алеі</p>
<p>Шумяць над ракою.</p>
<p>А далей,</p>
<p>На ўзвышшы,</p>
<p>Заўважыла вока —</p>
<p>Вялікасны помнік,</p>
<p>Узняты высока...</p>
<p>Ідзе архітэктар,</p>
<p>Задумай багаты,</p>
<p>Ён бачыць свой горад</p>
<p>Прыгожы, крылаты!</p>
<p> </p>
<h3><a id="chapter62"></a>СКАРБ</h3>
<p>Балота без краю,</p>
<p>Куп’ё, багавінне...</p>
<p>Драбнюткія сосны</p>
<p>Застыглі ў маркоце...</p>
<p>Сказалі калісьці</p>
<p>Дзяды мне, хлапчыне,</p>
<p>Што ходзяць начамі</p>
<p>Агні на балоце.</p>
<p> </p>
<p>Сказалі, што з нетраў,</p>
<p>З глыбокіх аконцаў,</p>
<p>Увысь уздымаецца</p>
<p>Бляск нястрыманы,</p>
<p>Што гэта, няйначай,</p>
<p>Як свецяць чырвонцы,</p>
<p>Што недзе ў бяздонні</p>
<p>Ёсць скарб захаваны.</p>
<p> </p>
<p>Падрос я.</p>
<p>Тым скарбам цікавіўся многа.</p>
<p>Не раз я начамі,</p>
<p>Знікаючы з дому,</p>
<p>Сачыў за агнямі</p>
<p>Са дна залатога,—</p>
<p>Мне іх давялося</p>
<p>Пабачыць самому.</p>
<p> </p>
<p>І годы міналі</p>
<p>Услед за гадамі.</p>
<p>Я марыў</p>
<p>Пра тайныя сховы багацця.</p>
<p>І толькі вялікім</p>
<p>Дазнаўся з сябрамі,</p>
<p>Як трэба нам</p>
<p>Скарбу таго дабівацца.</p>
<p> </p>
<p>Мы доўга гадалі,</p>
<p>Як багну пасіліць,</p>
<p>Было ў нас пра гэта</p>
<p>Нямала клапотаў,</p>
<p>Мы дружнай сям’ёю</p>
<p>Як след падлічылі</p>
<p>І выйшлі з рыдлёўкамі</p>
<p>Ўсе на балота.</p>
<p> </p>
<p>Мы працай упартай</p>
<p>Багацця шукалі,</p>
<p>Ад ранку да вечара</p>
<p>Спіны мы гнулі —</p>
<p>Удоўжкі і ўшыркі</p>
<p>Балота капалі...</p>
<p>І срэбрам бялюткім</p>
<p>Каналы бліснулі.</p>
<p> </p>
<p>А потым</p>
<p>Мы выйшлі усе з тапарамі,</p>
<p>Хіліліся нізка</p>
<p>Кусты галавою.</p>
<p>А потым</p>
<p>Прайшліся як след трактарамі,</p>
<p>І гоні пакрыліся</p>
<p>Чорнай раллёю.</p>
<p> </p>
<p>Нарэшце</p>
<p>Баронамі скрозь запахалі,</p>
<p>А ўлетку пайшло</p>
<p>Красаваць, каласіцца...</p>
<p>І мы дамагліся —</p>
<p>Той скарб адшукалі</p>
<p>У золаце чыстым</p>
<p>Паспелай пшаніцы.</p>
<p> </p>
<h3><a id="chapter63"></a>ЧАРАЎНІК</h3>
<p>Ёсць у нас</p>
<p>Мікіта Баравік,</p>
<p>Хтось назваў аднойчы:</p>
<p>— Чараўнік!</p>
<p> </p>
<p>А пасля на цэлае сяло</p>
<p>Так і загудзела</p>
<p>І пайшло.</p>
<p> </p>
<p>А пасля ўжо</p>
<p>Кожны з нас прывык:</p>
<p>— Чараўнік Мікіта,</p>
<p>Чараўнік!</p>
<p> </p>
<p>Так і разышлося</p>
<p>На калгас,</p>
<p>Што Мікіту гэта</p>
<p>Ў самы раз!</p>
<p> </p>
<p>Як пасее жыта —</p>
<p>Што той лес,</p>
<p>Як пасадзіць бульбу —</p>
<p>Ледзь збярэш!</p>
<p> </p>
<p>За гуркамі грады</p>
<p>Не відны,</p>
<p>Як шары, пад сонцам</p>
<p>Качаны.</p>
<p> </p>
<p>Як вядома, шчасце</p>
<p>Ходзіць з ім,</p>
<p>Ды хіба ж у гэтым?</p>
<p>А ва ўсім!</p>
<p> </p>
<p>Не сказаць,</p>
<p>Што хлопец вельмі хват,</p>
<p>Ды няма адбою</p>
<p>Ад дзяўчат.</p>
<p> </p>
<p>Апытай сягоння</p>
<p>Хоць каго,</p>
<p>Толькі і гаворкі</p>
<p>Пра яго.</p>
<p> </p>
<p>Вось чаму ўжо</p>
<p>Кожны з нас прывык:</p>
<p>— Чараўнік Мікіта,</p>
<p>Чараўнік!</p>
<p> </p>
<h3><a id="chapter64"></a>ВЯРБА НАД ВАДОЮ</h3>
<p>Як бы засмучоная</p>
<p>Весткай якою,</p>
<p>Стаіць задуменна</p>
<p>Вярба над вадою.</p>
<p> </p>
<p>Прыгнулася вельмі,</p>
<p>Як тая бабуля.</p>
<p>Здаецца, што й лісце</p>
<p>На голлях паснула.</p>
<p> </p>
<p>Не злічыш убораў,</p>
<p>Што ў рэчку апалі,—</p>
<p>Гады прамінулі,</p>
<p>Як чоўны на хвалях.</p>
<p> </p>
<p>Чаго ж яна гнецца,</p>
<p>Не знаючы зморы?</p>
<p>— Там сонца, там месяц</p>
<p>І ясныя зоры.</p>
<p> </p>
<h3><a id="chapter65"></a>ЗАПАВЕТНАЕ</h3>
<p>Да роднай зямлі</p>
<p>Я навечна прырос</p>
<p>Карэннямі сосен усіх</p>
<p>І бяроз.</p>
<p> </p>
<p>Як вецер у буру</p>
<p>Б’е ў вокны і дах,</p>
<p>Так сэрца маё</p>
<p>Неспакойна ў грудзях.</p>
<p> </p>
<p>Як ранне вясною</p>
<p>Іскрыцца расой,</p>
<p>Так нівы я ў горы</p>
<p>Абсыпаў слязой.</p>
<p> </p>
<p>Як шчасце між бору</p>
<p>Пабачыць мой зрок,—</p>
<p>Здаецца, ўздымаюся</p>
<p>Я да аблок.</p>
<p> </p>
<p>Тады заспяваю,</p>
<p>Забыўшы бяду,</p>
<p>І, як па вясёлцы,</p>
<p>Да сонца іду.</p>
<p> </p>
<h3><a id="chapter66"></a>МАЯ АЙЧЫНА</h3>
<p>Мая айчына —</p>
<p>Поле, нівы,</p>
<p>Над Нёманам зялёны гай,</p>
<p>Прыгожы Брэст і Мінск шумлівы —</p>
<p>Ўся Беларусь ад краю ў край.</p>
<p> </p>
<p>Люблю яе бары, азёры...</p>
<p>Ды як бы іх ні шанаваў,</p>
<p>Калі б не знаў другіх прастораў,—</p>
<p>Напэўна б я засумаваў.</p>
<p> </p>
<p>Я палюбіў навечна,</p>
<p>Шчыра</p>
<p>Алтай, Палтаўшчыну і Крым...</p>
<p>Ад Ленінграда да Паміра,</p>
<p>Радзіма, ў сэрцы ты маім!</p>
<p> </p>
<h3><a id="chapter67"></a>КАНДРАТУ КРАПІВЕ</h3>
<p>Тваё мы знаем слова</p>
<p>Як зброю змагара,</p>
<p>Паэт і мужны воін,</p>
<p>Цябе вітаць пара.</p>
<p> </p>
<p>Ты роднаму народу</p>
<p>Служыў, як толькі мог,</p>
<p>Прайшоў за паўстагоддзе</p>
<p>Нямала ты дарог.</p>
<p> </p>
<p>Тваё пяро заўсёды</p>
<p>Навострана было,</p>
<p>Знішчала бруд і цемру</p>
<p>І славіла святло.</p>
<p> </p>
<p>Заўсёды ў першых строях</p>
<p>Мы чулі голас твой,</p>
<p>А трэба — і з вінтоўкай</p>
<p>Ты станавіўся ў строй.</p>
<p> </p>
<p>Спакойна і сурова</p>
<p>У час цяжкіх гадзін</p>
<p>Ты біўся за Радзіму,</p>
<p>Паэт-грамадзянін.</p>
<p> </p>
<p>Ты біўся за Радзіму,</p>
<p>За новы, ясны свет.</p>
<p>Прымі ж, паэт, ад сэрца</p>
<p>Сягоння наш прывет.</p>
<p> </p>
<p>І наша пажаданне —</p>
<p>Шчасліва, доўга жыць,</p>
<p>У працы для Радзімы</p>
<p>Заўжды нястомным быць.</p>
<p> </p>
<h3><a id="chapter68"></a>СМЕРЦЬ ГЕРОЯ</h3>
<p>Хачу я, каб вечна у сэрцах жылі</p>
<p>Геройскія справы савецкай зямлі.</p>
<p>Бары векавыя, бярозавы шлях,</p>
<p>Праслаўце героя, праслаўце ў вяках!</p>
<p>Дык здымем жа шапкі, браты і сыны,—</p>
<p>Было гэта ў часе Айчыннай вайны:</p>
<p>Бліз Нёмна варожы ішоў эскадрон,</p>
<p>Казаха-разведчыка ўзяў у палон.</p>
<p>Салдатам рашыў афіцэр паказаць,</p>
<p>Што вельмі няцяжка з такім ваяваць.</p>
<p>— Ну, што ты дзічышся! —</p>
<p>крычыць афіцэр.—</p>
<p>Пра ўсё ты мне мусіш давесці цяпер.</p>
<p>Да гор Ала-Тау адсюль не дастаць,</p>
<p>Чаго ж табе гэтай зямлі шкадаваць? —</p>
<p>Узняўшыся горда,</p>
<p>Адкінуўшы страх,</p>
<p>Спакойна чужынцу прамовіў казах:</p>
<p>— Захопіце край вы на Нёмне-рацэ,</p>
<p>А кроў з Ала-Тау майго пацячэ;</p>
<p>Я гэтай зямлёю, як сын, даражу,</p>
<p>Нічога,</p>
<p>Нічога я вам не скажу! —</p>
<p>Ад лютае злосці збялеў афіцэр,</p>
<p>Накінуўся, быццам раз’ятраны звер,</p>
<p>За ослух казаха рашыў пакараць,</p>
<p>Загад даў да дуба яго прывязаць.</p>
<p>А сам уздымаўся над ім каршуном,</p>
<p>А сам пацяшаўся над ім бізуном:</p>
<p>— Я доўга распытваць</p>
<p>Не звык, не люблю,</p>
<p>Не скажаш,</p>
<p>Дык ведай:</p>
<p>Я горай зраблю! —</p>
<p>Стаіўшы нястрыманы боль у вачах,</p>
<p>Спакойна на гэта прамовіў казах:</p>
<p>— Ты ведай, чужынец,</p>
<p>Мне край гэты люб,</p>
<p>Глядзі, прад табою магутнейшы дуб;</p>
<p>Глыбока, глыбока карэнні ўраслі,</p>
<p>Глыбока прырос я да гэтай зямлі!</p>
<p>Я гэтай зямлёю, як сын, даражу,</p>
<p>Нічога,</p>
<p>Нічога табе не скажу! —</p>
<p>І вораг загад свой ізноўку аддаў —</p>
<p>Казаха па грудзі ў зямлю закапаў.</p>
<p>— Што жмурыш вачамі,</p>
<p>Не гневай мяне,</p>
<p>Яшчэ раз пытаю —</p>
<p>Раскажаш ці не? —</p>
<p>Гарачая кроў закіпела ў грудзях,</p>
<p>З пагардай чужынцу прамовіў казах:</p>
<p>— Табе не вярнуцца</p>
<p>Ніколі з вайны,</p>
<p>І выдзеўбуць вочы табе груганы...</p>
<p>Ну што ж, хай загіну</p>
<p>І я на вайне,</p>
<p>Зямля, мая маці,</p>
<p>Сагрэе мяне!</p>
<p>Я гэтай зямлёю, як сын, даражу,</p>
<p>Нічога,</p>
<p>Нічога табе не скажу!</p>
<p> </p>
<h4><a id="chapter69"></a>* * *</h4>
<p>І ўсё. Хай даскажа вам бор над ракой,</p>
<p>Як мужна загінуў разведчык-герой!</p>
<p> </p>
<h3><a id="chapter70"></a>ДЗЕНЬ ДОБРЫ, ХЛОПЦЫ!</h3>
<p>Дзень добры, хлопцы!</p>
<p>Прыемна ранкам</p>
<p>За новай працай сустрэцца з вамі!</p>
<p>Шугаюць пілы,</p>
<p>Гудуць фуганкі,</p>
<p>Гамоняць дахі пад малаткамі.</p>
<p> </p>
<p>З-пад гэбляў стружкі</p>
<p>Ўвесь дол заслалі,</p>
<p>Відаць, што ў працы вы ўсе заўзяты,</p>
<p>Відаць, сякеры</p>
<p>Да рук прысталі</p>
<p>Не горш, чым стрэльбы і аўтаматы.</p>
<p> </p>
<p>І, як заўсёды,</p>
<p>Умела, шпарка</p>
<p>Майстрамі справы вы сталі, хлопцы!</p>
<p>Давай прысядзем,</p>
<p>Згарнём цыгаркі,</p>
<p>Цыгаркай неба мы не закопцім.</p>
<p> </p>
<p>І вось гамонка</p>
<p>Ідзе між намі.</p>
<p>Дымок у кольцах, дымок віецца...</p>
<p>Пасталі хаты</p>
<p>Удоўж радамі,</p>
<p>Як бы паслухаць прыйшлі, здаецца.</p>
<p> </p>
<p>А з новых вокнаў</p>
<p>Нібы гукалі</p>
<p>За новы столік хлапцоў вясёлых.</p>
<p>Дык вось дзе радасць,</p>
<p>што здабывалі,—</p>
<p>Свой дом і ў жыце узгоркі й долы.</p>
<p> </p>
<p>Бывайце ж, хлопцы!</p>
<p>Я вам жадаю</p>
<p>Багацця й славы у кожнай хаце;</p>
<p>Хай музыканты</p>
<p>Вяселлі граюць,</p>
<p>А вам — расці ды пашырацца.</p>
<p> </p>
<h3><a id="chapter71"></a>МАЛАДЗІКОМ</h3>
<p>Я месяц пабачыў,</p>
<p>Сябры, мне паверце,—</p>
<p>Ён белы, як сыр той</p>
<p>На сіняй талерцы.</p>
<p> </p>
<p>Заўважыў я ўночы</p>
<p>Сцяжынкі, што ў пене,</p>
<p>І хлопца з дзяўчынай</p>
<p>У срэбным адзенні.</p>
<p> </p>
<p>Гляджу я, як дружна</p>
<p>Ідуць між таполяў,</p>
<p>І падаюць кроплі</p>
<p>Малочныя з голля.</p>
<p> </p>
<p>Ад месяца-хціўца</p>
<p>Ім некуды дзецца:</p>
<p>Падыдуць да рэчкі —</p>
<p>І там ён смяецца.</p>
<p> </p>
<p>Падыдуць да жыта —</p>
<p>І тое гамоніць:</p>
<p>Бялюткімі струнамі</p>
<p>Месяцу звоніць.</p>
<p> </p>
<p>Падыдуць да яблынь —</p>
<p>Ды што за навіна!</p>
<p>Не яблыкі — зоры</p>
<p>Вісяць на галінах.</p>
<p> </p>
<p>Над голлямі птушкі</p>
<p>Мільгнулі крыламі,</p>
<p>І зніклі за борам</p>
<p>Яны светлякамі.</p>
<p> </p>
<p>Прыселі каханкі</p>
<p>У згодзе, у ласцы,</p>
<p>Аблітыя срэбрам,</p>
<p>Як быццам у казцы.</p>
<p> </p>
<h3><a id="chapter72"></a>ДЗЕЎЧЫНА З ПАЛЕССЯ</h3>
<p>Я хачу паведаць</p>
<p>Пра людзей адданых,</p>
<p>Хай аб працы іхняй</p>
<p>Песня устае —</p>
<p>Дзеўчыну па вёсцы</p>
<p>Проста звалі Ганнай,</p>
<p>Ганначкай часамі</p>
<p>Клікалі яе.</p>
<p> </p>
<p>Цэлы дзень у руху,</p>
<p>З самага світанку.</p>
<p>У яе заўсёды</p>
<p>Тысячы клапот;</p>
<p>Падрыўніцу Ганну,</p>
<p>Ганку-партызанку,</p>
<p>Дзеўчыну з Палесся,</p>
<p>Палюбіў народ.</p>
<p> </p>
<p>Невяліка ростам,</p>
<p>Ды вяліка сіла,—</p>
<p>Колькі пад адхонам</p>
<p>Цягнікоў ляжаць...</p>
<p>А як з лесу выйшла,</p>
<p>Аўтамат змяніла,</p>
<p>Зноў за серп і ў поле</p>
<p>Выйшла жыта жаць.</p>
<p> </p>
<p>І яе, папраўдзе,</p>
<p>Вабяць карагоды,</p>
<p>Ну, куды ж падзецца,</p>
<p>Гэта ж маладосць!</p>
<p>Ды сказалі Ганцы:</p>
<p>— Будзеш паляводам.</p>
<p>Адказала Ганка,</p>
<p>Як заўсёды: — Ёсць!</p>
<p> </p>
<p>Ды пайшла на поле,</p>
<p>Дзень за днём арала,</p>
<p>Бараной зубчастай</p>
<p>Нішчыла быллё,</p>
<p>І каменні ў крушні</p>
<p>На раллі збірала,</p>
<p>І глыжэўе біла,</p>
<p>Каб мякчэй было.</p>
<p> </p>
<p>А калі пшаніцай</p>
<p>Забуялі долы</p>
<p>І пачуўся Ганцы</p>
<p>Гоман іх жывы,—</p>
<p>Дбайна даглядала,</p>
<p>Тры разы палола,</p>
<p>Аб асот калола</p>
<p>Рукі да крыві.</p>
<p> </p>
<p>Помніць Ганка,</p>
<p>Помніць</p>
<p>Ледзяныя росы,</p>
<p>Як туман уранні</p>
<p>Слаўся паміж траў,</p>
<p>Як хадзіла золкам</p>
<p>Па узмежках босай;</p>
<p>Можа, толькі жаўра</p>
<p>Разам і ўставаў.</p>
<p> </p>
<p>Колькі хвалявання,</p>
<p>Колькі дзён нягожых,</p>
<p>Колькі дум трывожных</p>
<p>Наганялі жах:</p>
<p>Білі навальніцы —</p>
<p>Набягалі слёзы,</p>
<p>А сушыла сонца —</p>
<p>Сохла і ў грудзях.</p>
<p> </p>
<p>Толькі ўсё мінула.</p>
<p>Колас сакавіты</p>
<p>Сонца абсыпала</p>
<p>Промнямі святла;</p>
<p>Буйнае, густое</p>
<p>Зарадзіла жыта,</p>
<p>І такая слава</p>
<p>Па сялу пайшла:</p>
<p> </p>
<p>Ганка-партызанка</p>
<p>Верная народу,</p>
<p>Спрытна з аўтаматам,</p>
<p>Спрытна й працаваць.</p>
<p>Будзе Ганцы,</p>
<p>Будзе,</p>
<p>Будзе нагарода;</p>
<p>Добрая дзяўчына,</p>
<p>Нечага казаць.</p>
<p> </p>
<h3><a id="chapter73"></a>ЛЕНІНГРАДСКІ ТРАМВАЙ</h3>
<p>Паглядаю на трамвай сустрэчны</p>
<p>І сябра штурхаю,—</p>
<p>Пачакай:</p>
<p>Па Савецкай,</p>
<p>З надпісам сардэчным,</p>
<p>Ленінградскі рухае трамвай.</p>
<p> </p>
<p>Ён бяжыць з вясёлымі</p>
<p>Званкамі,</p>
<p>Афарбоўкай свежай</p>
<p>Зіхаціць</p>
<p>І вакол шырокімі вачамі</p>
<p>На ўвесь Мінск</p>
<p>Уважліва глядзіць.</p>
<p> </p>
<p>Я гасцю такому</p>
<p>Вельмі рады,</p>
<p>Як жывому, хочацца сказаць:</p>
<p>— Ты пражыў</p>
<p>І перамог блакаду,</p>
<p>І з’явіўся нам</p>
<p>Дапамагаць.</p>
<p> </p>
<p>Дзякуй, дружа!</p>
<p>З Неўскага ці ўзмор’я</p>
<p>Ты вазіў герояў-грамадзян,</p>
<p>Пахадзі ж па Мінску:</p>
<p>Добры горад,</p>
<p>Я б сказаў папросту —</p>
<p>Партызан.</p>
<p> </p>
<p>Сумны шлях</p>
<p>Пакуль па каляінах,</p>
<p>Але йдуць прыгожыя часы:</p>
<p>Бачыш ты,</p>
<p>Як сёння між руінаў</p>
<p>Голавы ўздымаюць карпусы.</p>
<p> </p>
<p>Ты ж вазі,</p>
<p>Няхай працуюць людзі,</p>
<p>Мінску працы</p>
<p>На будоўлі шмат;</p>
<p>Хай заўсёды ў прыклад</p>
<p>Яму будзе</p>
<p>Мужны, гераічны Ленінград.</p>
<p> </p>
<h3><a id="chapter74"></a>БРАНЯВІК</h3>
<p>Адышла, адгрукала навала,</p>
<p>Ленінград, ты здужаў ў барацьбе!</p>
<p>Бранявік з Фінляндскага вакзала,</p>
<p>Мы стаім з пашанай ля цябе.</p>
<p> </p>
<p>Мы не чулі ленінскай прамовы,</p>
<p>Бо яшчэ замала мелі год,</p>
<p>Толькі чулі, як прабілі словы</p>
<p>Бронь старога свету навылёт.</p>
<p> </p>
<p>Тут гады суровыя прамчалі,</p>
<p>Білі з неба, білі і з гармат.</p>
<p>Бранявік, ты з адмысловай сталі,—</p>
<p>Выстаяў сурова, як салдат.</p>
<p> </p>
<p>Ты й цяпер заўжды гатовы к бою</p>
<p>І стаіш, як быццам начыку...</p>
<p>Мы і сёння бачым над табою</p>
<p>Ленінскую ўзнятую руку.</p>
<p> </p>
<h3><a id="chapter75"></a>ДОМ У ПАРОНІНЕ</h3>
<p>Бліз Татраў, што плечы</p>
<p>Да неба ўздымаюць,</p>
<p>Гамоніць з каменнямі</p>
<p>Белы Дунаец.</p>
<p>Там слухае здаўна</p>
<p>Дунайца размовы</p>
<p>На беразе стромым</p>
<p>Дом ціхі, сасновы.</p>
<p>Ён славен навечна,</p>
<p>Той дом над ракою,</p>
<p>Са ўзорам гаральскім</p>
<p>Пад самай страхою.</p>
<p>Не выглядам славен,</p>
<p>Не ўбраннем багатым,—</p>
<p>Ён ленінскай славай</p>
<p>Над светам узняты.</p>
<p>Бо Ленін тут марыў</p>
<p>Пра рускія далі,</p>
<p>І думы вышэй</p>
<p>Ад Карпат узляталі.</p>
<p>Адсюль кіраваў ён</p>
<p>Патокам бурлівым,</p>
<p>Адсюль ён да Піцера йшоў,</p>
<p>Да Разліва.</p>
<p>Адсюль паглядаў ён</p>
<p>На сонца са ўсходу,</p>
<p>Адсюль заклікаў ён</p>
<p>Узняцца народы.</p>
<p>І выйшлі народы</p>
<p>Праз бітвы, паўстанні</p>
<p>Са сцягам ягоным</p>
<p>У яснае ранне.</p>
<p>Дык слаўся ж навекі</p>
<p>У думках і ў словах,</p>
<p>Над Белым Дунайцам</p>
<p>Дом ціхі, сасновы!</p>
<p> </p>
<h3><a id="chapter76"></a>ЛЯ МАЎЗАЛЕЯ</h3>
<p>Строгі мармур, літары жывыя,</p>
<p>Што агнямі, свецяцца яны!..</p>
<p>Тут стаяць на варце вартавыя</p>
<p>І яліны ў срэбры ля сцяны.</p>
<p> </p>
<p>Спаскай вежы стрэлак ход няспынны;</p>
<p>Ледзь устала ранняя зара,</p>
<p>Мы ў адной і несканчонай плыні</p>
<p>Да свайго прыйшлі правадыра.</p>
<p> </p>
<p>Мы жывём усе адным жаданнем,</p>
<p>Хоць на сотнях размаўляем моў;</p>
<p>Хто з-пад Мінска, хто з-пад Ерэвана,</p>
<p>Хто з Паміра дальняга прыйшоў.</p>
<p> </p>
<p>Мы маўчым, праходзячы радамі,</p>
<p>Толькі кожны думку захаваў:</p>
<p>Родны Ленін, мы ідзём шляхамі,</p>
<p>Па якіх ісці ты наказаў!</p>
<p> </p>
<h3><a id="chapter77"></a>ПЛЫТАГОН</h3>
<p>Ільдзіны зрушыла вясна,</p>
<p>Ручайкамі цячэ —</p>
<p>Плячо ў плячо ляжыць сасна</p>
<p>На Прыпяці-рацэ.</p>
<p> </p>
<p>Далёкі гэтым соснам шлях</p>
<p>З паводкаю прайсці...</p>
<p>Стаяць з баграмі у руках</p>
<p>Вясёлыя хлапцы.</p>
<p> </p>
<p>Па рэках поўных, веснавых</p>
<p>Ім дні і ночы плыць,</p>
<p>Але чаго малодшы з іх</p>
<p>На бераг так глядзіць?</p>
<p> </p>
<p>Відаць, таму, ўдалечыні</p>
<p>Заўважыў ён адзін —</p>
<p>Дзяўчыну</p>
<p>Ў хустцы, што ў агні,</p>
<p>Паміж густых галін.</p>
<p> </p>
<p>І ўсхваляваны плытагон</p>
<p>Глядзіць на шумны гай.</p>
<p>Плыты адходзяць.</p>
<p>Шэпча ён:</p>
<p>— Чакай мяне, бывай!</p>
<p> </p>
<p>З плытамі рушылі сябры,</p>
<p>А з імі,</p>
<p>З двух бакоў,</p>
<p>Плылі хаціны, і бары,</p>
<p>І нівы між гаёў.</p>
<p> </p>
<p>Каб глянуў ўночы хто здалёк,</p>
<p>Здзівіла б ціш,</p>
<p>Спакой...</p>
<p>Здавалася, што аганёк</p>
<p>Плыве адзін ракой.</p>
<p> </p>
<p>Як бы ў туманы загарнуў</p>
<p>Прасторы ціхі сон.</p>
<p>Здаецца так,</p>
<p>Не знае ж сну</p>
<p>Дасціпны плытагон.</p>
<p> </p>
<p>Стаіць на варце</p>
<p>Пры багры,</p>
<p>Клапот дарогай шмат —</p>
<p>То завароты, то віры,</p>
<p>То раптам бурны спад.</p>
<p> </p>
<p>Бывае, ўсходзіцца рака</p>
<p>І загрыміць, як гром,—</p>
<p>Пастануць сосны старчмака,</p>
<p>Гудуць, што ў буралом.</p>
<p> </p>
<p>Хлапцам хапае страхаты,</p>
<p>Ды вынікі адны,—</p>
<p>Звязаўшы буйныя плыты,</p>
<p>Далей плывуць яны.</p>
<p> </p>
<p>І зноўку тлее курадым</p>
<p>Над ціхаю вадой,</p>
<p>І зноўку ўспомніць малады</p>
<p>Дзяўчыну паміж хвой.</p>
<p> </p>
<p>Ды хутка стрэча.</p>
<p>Стэп відзён,</p>
<p>Патрэбен ён і там —</p>
<p>Прывёз дарунак плытагон</p>
<p>Дняпроўскім берагам.</p>
<p> </p>
<p>І вось пад гоманы гудкоў</p>
<p>Ім давялося стаць,</p>
<p>Як бы здалёку хто прывёў</p>
<p>Магутнейшую раць.</p>
<p> </p>
<p>Загаманіў фабрычны двор</p>
<p>З ялінай і сасной,</p>
<p>Здалося, поўніўся прастор</p>
<p>Пахучаю смалой.</p>
<p> </p>
<p>Нібы лясы паміж стэпоў</p>
<p>Шумелі да нябёс...</p>
<p>А плытагон?</p>
<p>А ён дамоў</p>
<p>Гасцінец любай вёз!</p>
<p> </p>
<h3><a id="chapter78"></a>ЧАТЫРЫ ШЛЯХІ</h3>
<p>Стаяла, драмала пад звон ручая,</p>
<p>Махамі абросшая, вёска мая.</p>
<p>А з вёскі,</p>
<p>Дзе ліплі страха да страхі,</p>
<p>Ляжалі чатыры пахмурых шляхі:</p>
<p> </p>
<p>Ля возера,</p>
<p>Бору,</p>
<p>Праз рэчку</p>
<p>І гаць,—</p>
<p>Каторы з іх лепшы, не мог я сказаць.</p>
<p> </p>
<p>А толькі, як помню сябе я малым,</p>
<p>Хадзіць давялося мне больш баравым.</p>
<p> </p>
<p>Да голля,</p>
<p>Што золкам вецер гайдаў,</p>
<p>Трубу берасцяную я уздымаў.</p>
<p> </p>
<p>Займалася рэха вышэй галавы:</p>
<p>То бор адгукаўся, як быццам жывы.</p>
<p> </p>
<p>Ды вечарам познім,</p>
<p>За статкам кароў,</p>
<p>Варочаўся часта я ў слёзах дамоў.</p>
<p> </p>
<p>Стаяў мне нязменна</p>
<p>Заўсёды ў вачах</p>
<p>Ля возера чорны, нахмураны шлях.</p>
<p> </p>
<p>Пайшоў гэтым шляхам</p>
<p>Мой бацька-салдат,</p>
<p>Пайшоў, не вярнуўся дадому назад.</p>
<p> </p>
<p>Нямала прыносілі ў вёску тугі</p>
<p>З далёкага свету чатыры шляхі.</p>
<p> </p>
<p>Нямала адгрукала</p>
<p>Чорных гадзін,</p>
<p>Ды шлях не забыць мне ніколі адзін —</p>
<p> </p>
<p>За рэчкай;</p>
<p>Ён нам падабаўся усім,</p>
<p>На ўсход ён кірункам пралёг векавым.</p>
<p>Я помню, як коннік прымчаўся па ім.</p>
<p> </p>
<p>Было гэта ўвосень.</p>
<p>За ім на ўвесь шлях</p>
<p>Гарэў, развяваўся праменісты сцяг.</p>
<p> </p>
<p>А шляхам на захад,</p>
<p>Што звалі мы — гаць,</p>
<p>Прыйшлося панам і падпанкам ўцякаць.</p>
<p> </p>
<p>З далёкае вёскі,</p>
<p>Па вольных палях,</p>
<p>Усіх нас да шчасця павёў кожны шлях.</p>
<p> </p>
<p>Адходзілі мы і вярталіся ў дом —</p>
<p>Адзін трактарыстам,</p>
<p>Другі кавалём,</p>
<p>А хто аграномам, а хто лесніком.</p>
<p> </p>
<p>І я, перайшоўшы</p>
<p>Паўсотні дарог,</p>
<p>Паэтам вярнуўся на родны парог.</p>
<p>Да сонца ўзнялася пад звон ручая</p>
<p>Калгасная, новая вёска мая.</p>
<p> </p>
<p>Мінула ў нас многа гадоў залатых,</p>
<p>Тады ўзгадавалі дзяцей мы сваіх.</p>
<p> </p>
<p>Ды выпалі годы</p>
<p>Пакутаў цяжкіх —</p>
<p>Чужынцы напалі.</p>
<p>Прагналі мы іх,</p>
<p> </p>
<p>Касцямі на захад загацілі гаць;</p>
<p>Той шлях партызанскім мы сталі ўсе зваць.</p>
<p> </p>
<p>І зноўку</p>
<p>Чатыры шляхі за сялом</p>
<p>Заліты Кастрычніцкім яркім святлом,—</p>
<p> </p>
<p>Гамоняць прысадамі</p>
<p>З году у год,</p>
<p>Вядуць ў інстытуты,</p>
<p>Вядуць на завод</p>
<p>Адзіным кірункам, струменем жывым</p>
<p>Да самага сэрца Радзімы — Масквы.</p>
<p> </p>
<h3><a id="chapter79"></a>КАЛГАСНЫ МЕЛЬНІК</h3>
<p>Ёсць у нас такія людзі,</p>
<p>Да якіх заўжды</p>
<p>Пашана.</p>
<p>Камандзір разведкі Горны</p>
<p>Слаўны быў між партызанаў.</p>
<p> </p>
<p>Ад Барысава да Оршы</p>
<p>Ў кожнай вёсцы,</p>
<p>Кожнай хаце</p>
<p>Паважалі камандзіра</p>
<p>Ад старога да дзіцяці.</p>
<p> </p>
<p>Біў ён ворагаў няшчадна</p>
<p>Колькі моцы,</p>
<p>Колькі сілы,</p>
<p>Ды нямецкая блакада</p>
<p>Камандзіра падкасіла.</p>
<p> </p>
<p>На Берлін франты ўзняліся,</p>
<p>І яго хлапцы,</p>
<p>Вядома.</p>
<p>Цяжка ў гэткую часіну</p>
<p>Без нагі застацца дома.</p>
<p> </p>
<p>Ды жыццё не знае спыну:</p>
<p>Зноў зайграла сонца</p>
<p>Ясна.</p>
<p>Як жа так, сядзець без працы?..</p>
<p>Стаў ён мельнікам калгасным.</p>
<p> </p>
<p>Шчыра скажам, справу гэту</p>
<p>Недалюбліваў,</p>
<p>Крывіўся...</p>
<p>А пасля ўсё далей,</p>
<p>Болей —</p>
<p>Проста ў млын свой улюбіўся.</p>
<p> </p>
<p>Тры гады</p>
<p>Бесперастанку</p>
<p>Меле збожжа залатое.</p>
<p>Любяць мельніка сяляне —</p>
<p>Партызанскага героя.</p>
<p> </p>
<p>Ён ад млына не адходзіць,</p>
<p>Там і днюе,</p>
<p>І начуе...</p>
<p>Вось глядзіць ён каля става,</p>
<p>Як вада прад ім бушуе,</p>
<p>Пеніць,</p>
<p>Падае а разгону,</p>
<p>Колы круціць спрытна, гонка...</p>
<p>З-пад вады мігаюць спіцы,</p>
<p>Што жыцця яго старонкі.</p>
<p> </p>
<p>Так у марах</p>
<p>І развагах</p>
<p>Ён стаяў бы доўга, мусіць...</p>
<p>Зарыпелі недзе колы,</p>
<p>Мельнік наш устрапянуўся.</p>
<p> </p>
<p>Паглядзеў —</p>
<p>Ідуць падводы, што на свята,</p>
<p>З ураджаем.</p>
<p>Ён на ганак узыходзіць</p>
<p>І ўрачыста запрашае.</p>
<p>А пасля</p>
<p>Дае загады,</p>
<p>Разам з ласкай і дакорам:</p>
<p>— Партызан таварыш Корбут,</p>
<p>Падавай хутчэй на гору!</p>
<p> </p>
<p>Камісар разведкі Бокуць,</p>
<p>Ты сягоння</p>
<p>Першым будзеш.</p>
<p>Гэй, таварыш Калымага,</p>
<p>Ля каша чаго марудзіш?</p>
<p>Ды змяніў усе загады,</p>
<p>Як заўважыў маладзіцу:</p>
<p>— Санітарцы,</p>
<p>Цёці Дашы, без чаргі змалоць пшаніцу!</p>
<p> </p>
<p>Да яго сябры падходзяць,</p>
<p>Што хадзілі з ім</p>
<p>З баямі.</p>
<p>Мельнік цэлы дзень вясёлы,</p>
<p>Размаўляе ён з сябрамі,</p>
<p> </p>
<p>Як жывуць цяпер калгасы,</p>
<p>Як жылося</p>
<p>Ў партызанах...</p>
<p>Ім жа ў лад гамоняць жорны</p>
<p>Несупынна,</p>
<p>Несціхана.</p>
<p> </p>
<h3><a id="chapter80"></a>КЛАДАЎШЧЫК</h3>
<p>Кладаўшчык у нас паважны,</p>
<p>Сам сабе цану ён знае.</p>
<p>— Хто ў калгасе самы важны? —</p>
<p>Ён не раз другіх пытае.</p>
<p> </p>
<p>Пажартуюць у народзе:</p>
<p>— Бачыш, гэткі ганарысты! —</p>
<p>Сапраўды,</p>
<p>У свіран ходзіць</p>
<p>Ён заўсёды урачыста.</p>
<p> </p>
<p>Моўчкі засавы праверыць</p>
<p>Ды, забразгаўшы</p>
<p>Ключамі,</p>
<p>Любіць ён шырока дзверы</p>
<p>Раскрываць перад вазамі.</p>
<p> </p>
<p>Потым буркне важна слова,</p>
<p>Пры ўваходзе</p>
<p>Стаўшы з краю:</p>
<p>— Ну, нясіце, толькі ўмова,</p>
<p>Што благога не прымаю!</p>
<p> </p>
<p>Людзі ўзносяць мех за мехам,</p>
<p>У засекі</p>
<p>Насыпаюць...</p>
<p>Кладаўшчык, займеўшы ўцеху,</p>
<p>Толькі вусы раздзьмухае.</p>
<p> </p>
<p>Ён глядзіць і, як ніколі,</p>
<p>Задаволены сягоння,</p>
<p>Што ў засеках,</p>
<p>Як і ў полі,</p>
<p>Ніва з ніваю гамоніць.</p>
<p> </p>
<p>Калі хто якой парою</p>
<p>Запытаецца зазвычай:</p>
<p>— З хлебам як? —</p>
<p>А ён на тое:</p>
<p>— Калі хочаш, дык пазычым!</p>
<p> </p>
<p>Ці ля свірна, ці ля хаты</p>
<p>Любіць ён</p>
<p>Павыхваляцца:</p>
<p>— Не цурайцеся, дзяўчаты,</p>
<p>У мяне ж усё багацце!</p>
<p> </p>
<h3><a id="chapter81"></a>СПЕЎ НОВЫХ ДЗЁН</h3>
<p>Лясы і палеткі, гаі і азёры,</p>
<p>Зямля нашых продкаў, дзядоў і бацькоў!</p>
<p>Ты многа зазнала</p>
<p>І ліха, і гора,</p>
<p>Ды бачу цябе я прыгожаю зноў.</p>
<p> </p>
<p>Набралася ты жыватворчае моцы,</p>
<p>Заводы і фабрыкі скрозь загулі.</p>
<p>Як сэрцу прыемна,</p>
<p>Як радуе вочы,</p>
<p>Што з Мінска машыны ідуць на палі.</p>
<p> </p>
<p>Нямала сягоння яшчэ ў нас клапотаў,</p>
<p>Наперадзе ўпартае працы гады,</p>
<p>Ды толькі мы знаем —</p>
<p>Не стане балотаў,</p>
<p>А будуць там нівы і будуць сады.</p>
<p> </p>
<p>Не тая краіна мая ўжо,</p>
<p>Не тая,</p>
<p>Інакшая постаць і сіла ў яе,</p>
<p>На ўсіх асамблеях</p>
<p>Яна засядае</p>
<p>І моцна свой голас за мір падае.</p>
<p> </p>
<p>Абсыпаў нас шчодра праменнем са ўсходу,</p>
<p>Як волат магутны, Савецкі Саюз:</p>
<p>Ёсць партыя наша,</p>
<p>Ёсць дружба народаў!</p>
<p>Шчаслівая з імі мая Беларусь.</p>
<p> </p>
<h3><a id="chapter82"></a>КІВАЧ</h3>
<p>Не маю я сіл захаплення стрываць</p>
<p>Цудоўны малюнак —</p>
<p>Суровы Ківач.</p>
<p> </p>
<p>З гранітных адхонаў</p>
<p>Імкліва на дол</p>
<p>Злятае,</p>
<p>Як быццам з-пад неба сакол.</p>
<p> </p>
<p>Нялёгка дарогу яму адшукаць,</p>
<p>І ломяцца крыллі,</p>
<p>І пер’і звіняць...</p>
<p> </p>
<p>Ён б’ецца між скалаў</p>
<p>З відна</p>
<p>Да відна;</p>
<p>Над ім нахілілася моўчкі сасна,</p>
<p> </p>
<p>Як быццам ёй хочацца</p>
<p>Вынайсці лад —</p>
<p>Аб чым тут гамоніць,</p>
<p>Гудзіць вадаспад?..</p>
<p> </p>
<h3><a id="chapter83"></a>КАРЭЛЬСКІ ШЛЯХ</h3>
<p>Шлях карэльскі.</p>
<p>Валуны, як горы,</p>
<p>І дрымотны, несканчоны лес...</p>
<p> </p>
<p>Між ялін, абходзячы азёры,</p>
<p>Ты на поўнач сінюю вядзеш.</p>
<p> </p>
<p>Да цябе,</p>
<p>Развесіўшы галіны,</p>
<p>Шмат бяроз сышлося паглядзець —</p>
<p>У высланне некалі Калінін</p>
<p>Па табе ішоў на Павянец.</p>
<p> </p>
<p>Ці на гору ўскочыш ты з разбегу,</p>
<p>Ці на дол</p>
<p>Спускаешся ізноў —</p>
<p>З Ладагі да самае Анегі</p>
<p>Чутны перамовы малаткоў.</p>
<p> </p>
<p>А па рэчках ночамі і днямі,</p>
<p>Паміж хвой</p>
<p>І хмызнякоў густых,</p>
<p>Як палкі праходзяць за палкамі,</p>
<p>Доўгія сасновыя плыты.</p>
<p> </p>
<p>Плыць і плыць ім ў зыбкіх хвалях мілі,</p>
<p>Ты ж бяжыш</p>
<p>Пад гоманы сасны,</p>
<p>Покуль не прыпынішся на хвілю</p>
<p>Падзівіцца ўвысь на каміны.</p>
<p> </p>
<h3><a id="chapter84"></a>ПЕТРАЗАВОДСК</h3>
<p>Анега-возера дыміцца,</p>
<p>Стары-стары пятроўскі сад,</p>
<p>Карэла-фінская сталіца,</p>
<p>Савецкай поўначы краса.</p>
<p> </p>
<p>Здалёку бор пяшчотай туліць</p>
<p>І навявае казкі-сны...</p>
<p>Між светлых плошчаў,</p>
<p>Новых вуліц</p>
<p>Сляды даўнейшага відны.</p>
<p> </p>
<p>Калі Анегі сіняй воды</p>
<p>Кране</p>
<p>Усходняя зара,</p>
<p>Чутны дзяржавінскія оды</p>
<p>І крокі мужнага Пятра.</p>
<p> </p>
<p>Ды з тых часоў змяніўся горад,</p>
<p>Ён уздымаўся</p>
<p>З году ў год —</p>
<p>Расправіў плечы, быццам волат,</p>
<p>Пад неба самае завод.</p>
<p> </p>
<p>А колькі вуліц там прыгожых,</p>
<p>Праспекта добрага</p>
<p>Шырэй;</p>
<p>Відна карэльская бяроза</p>
<p>Ў аправе вокнаў і дзвярэй.</p>
<p> </p>
<p>Усюды ў гомане рабочым</p>
<p>Сталіца шырыцца яшчэ,</p>
<p>Яна ад раніцы</p>
<p>Да ночы</p>
<p>Пад гукі кантэле расце.</p>
<p> </p>
<h3><a id="chapter85"></a>РАСІЯ</h3>
<p>Дзе слова мне знайсці такое,</p>
<p>Каб прывітаць ад глыбіні —</p>
<p>Расія — сэрца агнявое,</p>
<p>Прастор нябачнай шырыні.</p>
<p> </p>
<p>Расія — волатава сіла,</p>
<p>Пагляд крыштальнага святла —</p>
<p>Усіх з’яднала, прытуліла,</p>
<p>З сабой ў дарогу павяла.</p>
<p> </p>
<p>Прыгрэла ласкай неўміручай,</p>
<p>Абараніла колькі раз</p>
<p>І словам Пушкіна пявучым</p>
<p>З дзяцінства ўскалыхала нас.</p>
<p> </p>
<p>Ты асвятліла ясна далі,</p>
<p>Расія, родная Масква!</p>
<p>Мы сцяг, што Ленін ўзняў, віталі,</p>
<p>Ён заўжды ў нашых галавах.</p>
<p> </p>
<p>Яго мы адстаялі з боем</p>
<p>З табой у франтавыя дні,</p>
<p>Расія — сэрца агнявое,</p>
<p>Прастор нябачнай шырыні.</p>
<p> </p>
<p>Прыйшлі мы ўсе, з падзякай кожны,</p>
<p>Ад Нёмна, Сожа і Дняпра;</p>
<p>Наш край з табой непераможны,</p>
<p>Ты з ім як маці і сястра!</p>
<p> </p>
<h3><a id="chapter86"></a>НА ПАЛЕССІ ГОМАН, ГОМАН...</h3>
<p>Разгудзелася балота,</p>
<p>Зашумелі чараціны,</p>
<p>Узяліся за работу</p>
<p>Экскаватары, машыны!..</p>
<p> </p>
<p>Хто рыдлёўкай маша ўдала,</p>
<p>Хто карчы з-пад багны рые...</p>
<p>Роўна ложацца каналы,</p>
<p>Быццам стужкі люстраныя.</p>
<p> </p>
<p>На Палессі гоман, гоман...</p>
<p> </p>
<p>Гул нястрыманы, бясконцы,</p>
<p>Трактары за трактарамі,—</p>
<p>Скібы тлустыя пад сонцам</p>
<p>Рассцілаюцца радамі.</p>
<p> </p>
<p>Што дзятлы, клююць сякеры,</p>
<p>Пілы песні заспявалі,</p>
<p>Ладзяць сцены, вокны, дзверы,</p>
<p>Вёскі новыя пасталі.</p>
<p> </p>
<p>На Палессі гоман, гоман...</p>
<p> </p>
<p>А шумліва, як ніколі,</p>
<p>Заспрачаліся там днямі</p>
<p>Ніва з нівай, поле з полем,</p>
<p>Каласы ды з каласамі:</p>
<p> </p>
<p>Што ўзрасло з іх самавіта,</p>
<p>Хто з іх можа ганарыцца —</p>
<p>Ці то бульба, ці то жыта,</p>
<p>Ці то грэчка, ці пшаніца?</p>
<p> </p>
<p>На Палессі гоман, гоман...</p>
<p> </p>
<p>Што за гукі, што за роскат,</p>
<p>Што за музыка ад ранку?</p>
<p>Пастухі склікаюць войска:</p>
<p>Трубяць трубы-берасцянкі.</p>
<p> </p>
<p>Што за плюскат на азёрах</p>
<p>Між лазовымі кустамі?</p>
<p>Гэта качары ў дазорах</p>
<p>Звонка хлопаюць крыламі.</p>
<p> </p>
<p>На Палессі гоман, гоман...</p>
<p> </p>
<p>Грукат, тупат колькі сілы</p>
<p>Ды хлапечы дружны рогат —</p>
<p>Гэта пары йдуць кадрыллю,</p>
<p>Б’юць абцасамі падлогу.</p>
<p> </p>
<p>Тут друг дружку прыглядзелі,</p>
<p>Люба сэрцу маладому.</p>
<p>А пасля, пасля — вяселлі,</p>
<p>Ну і чаркі, як вядома...</p>
<p> </p>
<p>На Палессі гоман, гоман...</p>
<p> </p>
<p>Пераходзяць зімы, весны,</p>
<p>Ўсё ідзе сваёй чаргою.</p>
<p>Там, дзе праца, там — і песні!</p>
<p>Уздымаюцца героі.</p>
<p> </p>
<p>Нараджаецца багата</p>
<p>Крыкуноў там, як зазвычай;</p>
<p>Год хадзі ад хаты ў хату,</p>
<p>А калысак не палічыш!</p>
<p> </p>
<p>На Палессі гоман, гоман...</p>
<p> </p>
<h3><a id="chapter87"></a>СОНЦА ГРЭЕ...</h3>
<p>Сонца грэе, прыпякае,</p>
<p>Будзіць глебу.</p>
<p>Цёплы вецер б’е крыламі,—</p>
<p>Будзем з хлебам.</p>
<p> </p>
<p>Жаўры зранку, ад світання,</p>
<p>Звоняць з высі.</p>
<p>Трактары, што чоўны ў моры,</p>
<p>Разбрыліся.</p>
<p> </p>
<p>На паўмілі, можа, болей,</p>
<p>Круг займаюць,</p>
<p>Каб такім жа восень стрэціць</p>
<p>Караваем.</p>
<p> </p>
<h3><a id="chapter88"></a>БАНДЫТЫ</h3>
<p>Амерыка,</p>
<p>Ззяеш кастрамі ў цямноце,</p>
<p>Над імі</p>
<p>У дрыжыках корчацца целы.</p>
<p>На здані падобны</p>
<p>Кацюгі-забойцы,</p>
<p>З вачамі савінымі, ў саванах белых.</p>
<p> </p>
<p>Бандыцкай душы</p>
<p>Не прыкрыеш адзеннем,</p>
<p>Яна прабівацца кінжаламі будзе.</p>
<p>Ні твараў у іх не відаць,</p>
<p>Ні сумлення...</p>
<p>Не, гэта не здані,</p>
<p>І гэта не людзі!</p>
<p> </p>
<p>Скараць,</p>
<p>Абабраўшы да кропелькі сілы...</p>
<p>Маўчаць немагчыма,</p>
<p>Хоць мне невядома,</p>
<p>Адкуль ён, якога вось толькі спалілі,—</p>
<p>Са штата Агайо</p>
<p>Альбо з Аклахомы.</p>
<p> </p>
<p>Ад колеру цела</p>
<p>Баяцца «заразы».</p>
<p>За тое скарала гайня</p>
<p>Ку-клукс-клана,</p>
<p>Што, мабыць, праехаў</p>
<p>Ён з белымі разам</p>
<p>У тым жа вагоне, што ім збудаваны.</p>
<p> </p>
<p>Ён ім неслухмяны</p>
<p>І больш не патрэбен —</p>
<p>Агню аддалі без судовай дакукі...</p>
<p>А можа, я з ім</p>
<p>Сустракаўся па Эльбе,</p>
<p>Дзе моцна на дружбу паціснулі рукі.</p>
<p> </p>
<p>Скруцілі,</p>
<p>Да дрэва яго прывязалі.</p>
<p>Крывавае зарыва ў прэрыях свеціць...</p>
<p>А можа, з ім разам</p>
<p>Мы кубкі ўздымалі</p>
<p>За вольнасць людскую, за праўду на свеце.</p>
<p> </p>
<p>А воля —</p>
<p>За кратамі кас Уол-стрыта,</p>
<p>Скавана яна ланцугамі багатых.</p>
<p>У белых адзеннях бандыты,</p>
<p>Бандыты...</p>
<p>Амерыка,— ганьба!</p>
<p>Чаго дажыла ты?!</p>
<p> </p>
<h3><a id="chapter89"></a>У ВЯНОК ПАЭТУ</h3>
<p> </p>
<div class="EPIGRAPH">
<p>Слух обо мне пройдет</p>
<p>по всей Руси великой,</p>
<p>и назовет меня всяк сущий</p>
<p>в ней язык...</p>
<p><i>А. Пушкін</i></p>
</div>
<div class="CLEAR"></div>
<p> </p>
<p>Прайшоў</p>
<p>Ад краю і да краю</p>
<p>І ўсюды стрэў адну любоў —</p>
<p>Аб славе Пушкіна спяваем</p>
<p>Сягоння мы на сотнях моў.</p>
<p> </p>
<p>Ягоны геній</p>
<p>З калыханкі</p>
<p>Натхніў нас сілай і красой,</p>
<p>Як гоман хваль,</p>
<p>Як бляск маланкі,</p>
<p>Як буры рокат над зямлёй.</p>
<p> </p>
<p>Прайшоў</p>
<p>Праз пушчы ён і горы,</p>
<p>Святлом сабе праклаўшы</p>
<p>Шлях.</p>
<p>Ягоным словам, быццам</p>
<p>Зорам,</p>
<p>Гарэць нязгаслым у вяках.</p>
<p> </p>
<h3><a id="chapter90"></a>НОВЫ ШЛЯХ</h3>
<p> </p>
<div class="EPIGRAPH">
<p>А хто там ідзе?..</p>
<p><i>Янка Купала</i></p>
</div>
<div class="CLEAR"></div>
<p> </p>
<p>Ад торбы да могілак</p>
<p>Шлях невясёлы —</p>
<p>Такімі шляхамі брыло нас нямала...</p>
<p>— А хто там ідзе,</p>
<p>Згаладалы і голы?..—</p>
<p>Некалі так запытаўся Купала.</p>
<p> </p>
<p>Мы гэта выйшлі</p>
<p>З пахмурнае ночы,</p>
<p>Сонца над намі і сіняе неба,</p>
<p>Поле прад намі ўрадлівага хлеба,</p>
<p>Гмахі над намі,</p>
<p>Дзе ў гуле рабочым</p>
<p>Перамаўляюцца ў радасці вочы.</p>
<p> </p>
<p>Мы не адны,</p>
<p>Мы ідзём грамадою,</p>
<p>Колькі ў нас радасці, што за сябрына:</p>
<p>Рускія з намі, ўкраінцы, грузіны,</p>
<p>Армяне, літоўцы — адной мы сям’ёю</p>
<p>Крочым пад яркай</p>
<p>Чырвонай зарою.</p>
<p> </p>
<p>Мы не лапцюжныя,</p>
<p>Мы ўжо не тыя,</p>
<p>Досыць мы ў цемры брылі без прыстанку...</p>
<p>Сёння мы ў промнях</p>
<p>Прывабнага ранку,</p>
<p>Моцныя духам, душой маладыя,</p>
<p>Бачым камуны агні залатыя.</p>
<p> </p>
<h3><a id="chapter91"></a>ЦАР-ДУБ</h3>
<p>З даўнейшых дзён</p>
<p>Па нашы дні</p>
<p>Сярод палескіх гоняў</p>
<p>Стаіць цар-дуб і ў вышыні</p>
<p>З аблокамі гамоніць.</p>
<p> </p>
<p>Відзён той дуб</p>
<p>Са ўсіх дарог,</p>
<p>З галінамі густымі...</p>
<p>Прыйдзеш да дуба ўчатырох,</p>
<p>Ледзь стан яго абдымеш.</p>
<p> </p>
<p>Ды хто згадае,</p>
<p>Колькі год</p>
<p>Ён тут стаіць нязменна?</p>
<p>Семсот,</p>
<p>Ну, можа, хай — шэсцьсот,</p>
<p>Але ніяк не меней.</p>
<p> </p>
<p>Ён, як мудрэц,</p>
<p>Наўкол глядзіць</p>
<p>З мінуўшчыны на волю...</p>
<p>А колькі пала чужаніц</p>
<p>Прад ім на чорным доле!</p>
<p> </p>
<p>Плячыст цар-дуб!</p>
<p>Яго сукі,</p>
<p>Што ў неба рыштаванні...</p>
<p>Ад бацькі к сыну праз вякі</p>
<p>Аб ім ідуць паданні.</p>
<p> </p>
<p>Нямала</p>
<p>Бачыў ён пакут,</p>
<p>Як рос на панскім полі;</p>
<p>Спяваў пад ім прыгонны люд</p>
<p>Аб нешчаслівай долі.</p>
<p> </p>
<p>Пад ім</p>
<p>Паўстанцаў мучыў кат,</p>
<p>Іх тут жа пахавалі...</p>
<p>І жалуды, як слёзны град,</p>
<p>З яго галля спадалі.</p>
<p> </p>
<p>Прайшлі гады.</p>
<p>І хмараў дым сышоў.</p>
<p>Заззялі зоры.</p>
<p>Стаіць цар-дуб. Шумяць прад ім</p>
<p>Калгасныя прасторы.</p>
<p> </p>
<p>На працу,</p>
<p>З працы ідучы,</p>
<p>Ці ўвечары, ці рана —</p>
<p>Прыходзяць людзі адпачыць</p>
<p>Пад звон лістоў мядзяны.</p>
<p> </p>
<p>Стаіць цар-дуб</p>
<p>І ў цішыні</p>
<p>Глядзіць на сонцаўсходдзе,</p>
<p>Што ён сягоння ў камунізм</p>
<p>З прыгонных дзён ўваходзіць.</p>
<p> </p>
<h3><a id="chapter92"></a>ЧЫРВОНАЯ ЗОРКА</h3>
<p>Шалеюць паны з Уол-стрыта і Сіці</p>
<p>І лёкаі іх на прадажных задворках:</p>
<p>— У розных краінах на свеце,</p>
<p>Глядзіце,—</p>
<p>Масква запаліла чырвоныя зоркі.</p>
<p> </p>
<p>Так, праўда, іх многа,</p>
<p>Змаганцаў за волю,</p>
<p>Такіх, што акроплены ў бітвах крывёю,</p>
<p>І радасна нам, што ўсё болей і болей</p>
<p>Праменняў тых зорак гарыць над зямлёю.</p>
<p> </p>
<p>У горах Карэі,</p>
<p>У пушчах В’етнама,</p>
<p>У джунглях Малайі, дзе бітвы шугаюць...</p>
<p> </p>
<p>Іх не прынеслі аднекуль рукамі,</p>
<p>А з полымя сэрцаў яны вырастаюць!</p>
<p> </p>
<p>Народы збіраюць,</p>
<p>Як брата да брата,—</p>
<p>Відаць тыя зоры над цэлым сусветам.</p>
<p>Завуць яны Дэніса выйсці з-за кратаў.</p>
<p>Стаяць па-над ложкам Назыма Хікмета.</p>
<p> </p>
<p>Чырвоная зорка —</p>
<p>Маяк пад’ярэмных,</p>
<p>Яна іх яднае, вядзе іх ў атаку,</p>
<p>Надзеі ў людзей на яе не дарэмны;</p>
<p>Чырвоная — новага свету адзнака.</p>
<p> </p>
<p>Пад зоркай чырвонаю</p>
<p>Дружба і шчырасць,</p>
<p>Яе перамога — саюз між людзямі,</p>
<p>І молат, і серп, як сімвалы міру,</p>
<p>Абвіты на грудзях яе каласамі.</p>
<p> </p>
<p>Чырвоныя зоркі</p>
<p>На сцягах геройскіх,</p>
<p>Расці і расці ім на свеце бясконца —</p>
<p>Яны праплываюць ля зоркі крамлёўскай,</p>
<p>Як быццам планеты навокала сонца.</p>
<p> </p>
<p>Чырвоная зорка</p>
<p>Ад бацькі да сына</p>
<p>Праз сэрцы праходзіць нязгаслай ніколі —</p>
<p>Яе выпякалі жалезам на спінах,</p>
<p>Але пагасіць аніхто не падолеў.</p>
<p> </p>
<p>Яна прабівае</p>
<p>Пахмурыя ночы,</p>
<p>Прад ёю банкіры дрыжаць і забойцы.</p>
<p>Да зоркі — мільярдаў скірованы вочы,</p>
<p>За ёй камунізм — людзей выратоўца!</p>
<p> </p>
<h3><a id="chapter93"></a>ПРЫСЯГА БАЙЦА ЗА МІР</h3>
<p>Добра жыць, таварышы, на свеце,</p>
<p>Столькі ў ім красы, што не спазнаць.</p>
<p>Раз мне жыць, я знаю, давядзецца,</p>
<p>Жыць хачу і ў шчасці працаваць.</p>
<p> </p>
<p>Каб ствараць, я маю свае рукі,</p>
<p>Я людзям працую на карысць.</p>
<p>Мне браты — хто працай і навукай</p>
<p>Чалавецтва ўзнімаюць ўвысь.</p>
<p> </p>
<p>Як люблю я племя маладое,</p>
<p>Звонкі смех шчаслівай дзетвары.</p>
<p>Вораг мне — хто атамнаю зброяй</p>
<p>Хоча ўсё жывое разбурыць.</p>
<p> </p>
<p>Школы, клубы — нашае багацце,</p>
<p>У красе будоўлі — гарады.</p>
<p>Вораг мне — хто дзіўныя палацы</p>
<p>Знішчыць хоча, спапяліць у дым.</p>
<p> </p>
<p>Так не будзе: над усёй зямлёю</p>
<p>Галасы свабодныя чутны,</p>
<p>Кожнай думкай, справаю сваёю</p>
<p>Я супроць падпальшчыкаў вайны.</p>
<p> </p>
<p>Галубы, ўзлятайце мірнай стаяй,</p>
<p>Перад вамі сонечная шыр.</p>
<p>Я за мір змагацца прысягаю,</p>
<p>Веру ў праўду — пераможа мір!</p>
<p> </p>
<h3><a id="chapter94"></a>РАЗМОВА З ПАПАМ ПІЕМ</h3>
<p>Такі, чуваць, вялікі ты,</p>
<p>Што й гаварыць баюся,</p>
<p>Ты, кажуць, проста на зямлі</p>
<p>Намеснік Іісуса.</p>
<p> </p>
<p>А ён, казалі нам, рабіў</p>
<p>Калісьці цуды-казкі...</p>
<p>Хоць я пры гэтым і не быў,</p>
<p>Ды што ж, праверыць цяжка!</p>
<p> </p>
<p>Без крыл на неба узлятаў,</p>
<p>Хадзіў пяшком па моры...</p>
<p>Цяпер, калі намеснік ты,</p>
<p>Чаму ж ты цуд не творыш?</p>
<p> </p>
<p>Не можаш ты без крыл ляцець,</p>
<p>Ну, не рабі такога,</p>
<p>А я табе параю што,</p>
<p>Не вельмі ўжо і многа:</p>
<p> </p>
<p>Спусціся ў цёмныя скляпы,</p>
<p>Адкрый у куфраў векі,</p>
<p>Раздай ты золата сваё</p>
<p>Галодным да капейкі.</p>
<p> </p>
<p>А хочаш цуд яшчэ зрабіць,</p>
<p>Зрабі па добрай волі —</p>
<p>Пусці ў палацы беднякоў,</p>
<p>Што корчацца ад золі.</p>
<p> </p>
<p>Ты кажаш,</p>
<p>Сам чым будзеш жыць?</p>
<p>Маліся лепш старанна —</p>
<p>Табе, намесніку свайму,</p>
<p>Хрыстос адсыпле манны.</p>
<p> </p>
<p>А ты якраз на земны скарб</p>
<p>Упяліў свае вочы —</p>
<p>Сядзіш на залатой гары</p>
<p>І яшчэ болей хочаш.</p>
<p> </p>
<p>Скажы, прадаўся ты з крыжом</p>
<p>За плату, за якую?</p>
<p>З вады не робіш ты віна,</p>
<p>Піць хочаш кроў людскую.</p>
<p> </p>
<p>Не знаю, служыш ты ў Хрыста,</p>
<p>А знаю, што ў багатых,—</p>
<p>Вадой так званаю святой</p>
<p>Ты кропіш ім гарматы.</p>
<p> </p>
<p>Ты іх кіруеш на разбой,</p>
<p>На просты люд, мы знаем!</p>
<p>Раз так —</p>
<p>Падпальшчыкам вайны</p>
<p>Цябе мы залічаем!</p>
<p> </p>
<h3><a id="chapter95"></a>СТАСЯ</h3>
<p>Побліз Віслы хаціна,</p>
<p>Пры хаціне садок.</p>
<p>Маладая палячка</p>
<p>Свой сплятае вянок.</p>
<p> </p>
<p>За раку паглядае,</p>
<p>Быццам вішня сама,—</p>
<p>А яго ўжо не чутна,</p>
<p>А яго ўсё няма.</p>
<p> </p>
<p>Сталі яблыні вышай</p>
<p>У гамонцы лістоў,</p>
<p>Ужо шостае лета,</p>
<p>Як на захад пайшоў.</p>
<p> </p>
<p>Час яму б і вярнуцца,</p>
<p>Хоць паход і цяжкі —</p>
<p>Немалая ж дарога</p>
<p>Аж з-пад Волгі-ракі.</p>
<p> </p>
<p>Стася хлопца чакае,</p>
<p>Хоць мінаюць гады...</p>
<p>Чым запаў ён у сэрца,</p>
<p>Той салдат малады?</p>
<p> </p>
<p>Мо таму, што з напасці</p>
<p>Бацькаў вызваліў дом,</p>
<p>Мо таму, што спяваў ён,</p>
<p>Ну, нібы салаўём.</p>
<p> </p>
<p>Мо таму, што быў просты,</p>
<p>Як струмень яснаты,</p>
<p>Мо таму, што быў дужы,</p>
<p>Як са сталі зліты.</p>
<p> </p>
<p>Помніць — кветкі дарыла,</p>
<p>Многа часу з таго...</p>
<p>Што ж тады не сказала</p>
<p>Хоць бы слова свайго.</p>
<p> </p>
<p>Вельмі</p>
<p>Цяжка, дзяўчына,</p>
<p>Ды скажы ты — бывай! —</p>
<p>Ён вярнуцца не можа,</p>
<p>Ты яго не чакай.</p>
<p> </p>
<p>Ён загінуў, каб сёння</p>
<p>Кожны ў радасці жыў —</p>
<p>Ён дзіця над Берлінам</p>
<p>Да грудзей прытуліў.</p>
<p> </p>
<p>Перад ім яшчэ хмурыць</p>
<p>І грыміць далячынь —</p>
<p>Ён стаіць жа спакойны,</p>
<p>І рука на мячы.</p>
<p> </p>
<h3><a id="chapter96"></a>ДАРОГА ЖЫЦЦЯ</h3>
<p>Дарога жыцця жаданая</p>
<p>Далёка зямлёй прайшла,</p>
<p>Яна яшчэ ў розуме Маркса</p>
<p>Светлаю зданню была.</p>
<p> </p>
<p>Яе, паміраўшы, бачылі</p>
<p>Ў праменнях зары-вясны</p>
<p>Адважныя камунары</p>
<p>Ля сумнай парыжскай сцяны.</p>
<p> </p>
<p>Між бур і раскатаў грому</p>
<p>Пачаўся знаёмы след —</p>
<p>Ад Смольнага Партыя наша</p>
<p>Яе павяла праз свет.</p>
<p> </p>
<p>Сягоння пры ёй нямала</p>
<p>Цвітучых палёў, гарадоў —</p>
<p>Пад ленінскім мудрым сцягам</p>
<p>Мільёны ідуць сыноў.</p>
<p> </p>
<p>А тыя, што ў бітвах палі,</p>
<p>Што мусілі шлях пракладаць,</p>
<p>Яны ў ясназорнае заўтра</p>
<p>Для ўсіх маякамі стаяць.</p>
<p> </p>
<p>Дарогі кірунак адзіны —</p>
<p>Да камунізма ідзе:</p>
<p>Выходзяць па гэту дарогу</p>
<p>Штодзень усё больш людзей.</p>
<p> </p>
<p>Яе не разбіць гарматам,</p>
<p>Ні атамных бомб агнём —</p>
<p>Праз сэрцы яна праходзіць</p>
<p>Найбольшаю сілай — жыццём!</p>
<p> </p>
<h3><a id="chapter97"></a>НАША МАРКА</h3>
<p>Трактар маркі савецкай</p>
<p>Другам выйшаў удаль—</p>
<p>На Урале здабыта,</p>
<p>На Урале адліта</p>
<p>Наша моцная сталь.</p>
<p> </p>
<p>Хіба ёсць што на свеце</p>
<p>Гэтай сталі мацней?</p>
<p>Ёсць адна толькі сіла —</p>
<p>Воля нашых людзей.</p>
<p> </p>
<p>Гэта воля, што дружыць</p>
<p>З калектыўнай сям’ёй,</p>
<p>Тую сталь адкавала</p>
<p>І зрабіла жывой.</p>
<p> </p>
<p>Дарагую радзіму</p>
<p>Скрозь прайшлі трактары,</p>
<p>На грудзях у іх марка —</p>
<p>Буйных літары тры.</p>
<p> </p>
<p>За радзімай далёка</p>
<p>Іхні рокат чуваць —</p>
<p>Недарэмна суседзі</p>
<p>Сталі ў госці іх зваць.</p>
<p> </p>
<p>Цаліну падымаюць</p>
<p>Там сябры-пасланцы —</p>
<p>Каля Віслы, Дунаю,</p>
<p>Побліз рэчкі Ян-Цзы.</p>
<p> </p>
<p>А дзе пройдуць,— пшаніца</p>
<p>Аж да неба з далін —</p>
<p>За рулямі кітаец,</p>
<p>І паляк,</p>
<p>І румын.</p>
<p> </p>
<p>Перад імі адкрыўся</p>
<p>Новы, сонечны шлях...</p>
<p>На абветраных тварах</p>
<p>Промні шчасця ў вачах.</p>
<p> </p>
<p>І другія памеры</p>
<p>Для сусвету відны —</p>
<p>Не такія машыны</p>
<p>Шлюць з-за мора паны,</p>
<p> </p>
<p>А што паляць агнямі</p>
<p>І жалезам плююць.</p>
<p>Не завуць іх у госці —</p>
<p>Самі гвалтам ідуць.</p>
<p> </p>
<p>Ад гасцей тых, заморскіх,</p>
<p>Разбурэнне адно —</p>
<p>Іх страчаюць пракляццем</p>
<p>І спускаюць на дно.</p>
<p> </p>
<p>Людзі іх разгадалі,</p>
<p>Ад машын тых — разбой,</p>
<p>Не даюць ім дарогі,</p>
<p>Засланяюць сабой.</p>
<p> </p>
<p>І насупраць гарматаў</p>
<p>Сталі фронтам сваім,</p>
<p>Бо адны ў іх жаданні —</p>
<p>Мір над светам усім!</p>
<p> </p>
<h3><a id="chapter98"></a>ЛЯСНІК</h3>
<p>Лясы з дрымотнай цішынёй,</p>
<p>Як медныя бары,—</p>
<p>З двухстволкай-тулкай за спіной</p>
<p>Ідзе ляснік стары.</p>
<p> </p>
<p>З лясамі ўлетку і ўзіму</p>
<p>Ён рады размаўляць:</p>
<p>Дзе сцежка — вулачка яму,</p>
<p>Прагаліна дзе — пляц.</p>
<p> </p>
<p>Куды ні пойдзеш — звонкі шлях,</p>
<p>Усюды спеў гучыць,</p>
<p>Гудуць шырокія ў плячах</p>
<p>Дубы, як мудрацы.</p>
<p> </p>
<p>Да іх асін падбегла шмат,</p>
<p>Баўтлівых цераз край,</p>
<p>На ўзгорку сосны сталі ў рад,</p>
<p>Бы крыкнуў хто: — Зважай!</p>
<p> </p>
<p>Бярозы ў строях удалых</p>
<p>Паслухаць падышлі,</p>
<p>Яліны — тыя падалы</p>
<p>Спусцілі да зямлі.</p>
<p> </p>
<p>Ляшчыннік звесіўся ў раку,</p>
<p>Шапоча ледзь чутно,</p>
<p>Ды ўся гамонка лесніку</p>
<p>Вядомая даўно.</p>
<p> </p>
<p>Ён знае сэнс іх розных слоў</p>
<p>І безліч галасоў,</p>
<p>Ён знае, колькі ў кім кружкоў —</p>
<p>Перажытых гадоў.</p>
<p> </p>
<p>Узгоркі,</p>
<p>выспы,</p>
<p>гушчары,</p>
<p>Імшарышчы, куп’ё...</p>
<p>Ідзе праз іх ляснік стары,</p>
<p>Як праз жыццё сваё.</p>
<p> </p>
<p>Вось тут ён трыццаць год назад</p>
<p>Стаў у рады байцоў,</p>
<p>Вось тут калісьці продатрад</p>
<p>Кулацкі хлеб знайшоў.</p>
<p> </p>
<p>Адсюль,</p>
<p>ён помніць, маладым</p>
<p>На рум вывозіў граб,</p>
<p>А вось пад дубам векавым</p>
<p>Быў партызанскі штаб.</p>
<p> </p>
<p>Жылі тут хлопцы-малайцы,</p>
<p>Тут быў іх дом і клець,</p>
<p>Адсюль праз лес ва ўсе канцы</p>
<p>Ішла на катаў смерць.</p>
<p> </p>
<p>Мінулі бітвы, адгулі,</p>
<p>І шчасце зноў жыве,</p>
<p>Пяе ляснік, і спеў галін</p>
<p>З той песняю плыве.</p>
<p> </p>
<p>Ён любіць лес,</p>
<p>з якім узрос,</p>
<p>Вялікім пачуццём,</p>
<p>Ён знае — ў дрэў багаты лёс</p>
<p>І доўгае жыццё.</p>
<p> </p>
<p>Бо ім не трэба паміраць,</p>
<p>А легчы ў новы зруб,</p>
<p>Ці на плячах пласты трымаць,</p>
<p>Ці жыць у звоне струн.</p>
<p> </p>
<p>І рады ён, што праз гады</p>
<p>Іх шырыцца разгон —</p>
<p>Зайшлі адгэтуль жалуды</p>
<p>Аж на Кубань і Дон.</p>
<p> </p>
<p>І ўсталі ў гомане лістоў</p>
<p>Наперакор вятрам...</p>
<p>А друг яго паміж дуброў</p>
<p>З двухстволкай ходзіць там.</p>
<p> </p>
<h3><a id="chapter99"></a>АБ ТЫМ, ШТО Ў ДУМАХ...</h3>
<p>Лятуць і лятуць сняжынкі,</p>
<p>Спадаюць</p>
<p>На ціхі дол,</p>
<p>Чысцюткай-чысцюткай беллю</p>
<p>Заслалі палі вакол.</p>
<p> </p>
<p>Пялёсткамі буйнага цвету</p>
<p>Яны закружылі скрозь,</p>
<p>Як быццам</p>
<p>Вялізную вішню</p>
<p>Хто ўзяў угары патрос.</p>
<p> </p>
<p>Хусцінкамі пухавымі</p>
<p>Захуталі</p>
<p>Плечы хвой...</p>
<p>Мая дарагая Радзіма,</p>
<p>Прыгожая ты і зімой!</p>
<p> </p>
<p>Бялюткае ўсё прад вачыма,</p>
<p>І дым,</p>
<p>Што плыве ад стрэх...</p>
<p>На лыжах, на санках дзеці,—</p>
<p>Які іх вясёлы смех!</p>
<p> </p>
<p>А ў МТС, ля кузні,</p>
<p>Гоман і гул стаіць...</p>
<p>Туды,</p>
<p>На прагляд чарговы,</p>
<p>Прыйшлі трактароў страі.</p>
<p> </p>
<p>Механікі там з кавалямі</p>
<p>Іх ладзяць</p>
<p>На цэлы год,—</p>
<p>Жалезнаму нават сэрцу</p>
<p>Не шкодзіць у часе рамонт.</p>
<p> </p>
<p>І трактары, як новыя,</p>
<p>Выходзяць адтуль,</p>
<p>Не спазнаць:</p>
<p>Адзіная ў іх гаворка —</p>
<p>Сумна без працы стаяць.</p>
<p> </p>
<p>Дармо,</p>
<p>што вятры злуюцца,</p>
<p>Што снег на шляху рыпіць,—</p>
<p>Перамаўляюцца,</p>
<p>Рвуцца,</p>
<p>Каб толькі на полі быць.</p>
<p> </p>
<p>Куды ні іду я, чую —</p>
<p>Дзе піляць,</p>
<p>А дзе куюць:</p>
<p>Такая мая Радзіма,</p>
<p>Што працаю ўсе жывуць.</p>
<p> </p>
<p>Бачу я:</p>
<p>Ферму будуюць,</p>
<p>Шыраць цагельны завод,</p>
<p>Чысцяць палеткі ад хмызу,</p>
<p>Вязуць у лядоўні лёд.</p>
<p> </p>
<p>А там,</p>
<p>на пляцы калгасным,</p>
<p>Узняўся вялізны дом...</p>
<p>І радасна,</p>
<p>Лёгка ў грудзях —</p>
<p>Дужэем мы з кожным днём!</p>
<p> </p>
<p>І дзень наш якраз узрастае,</p>
<p>Глянеш —</p>
<p>На вока відно...</p>
<p>І вось ужо неўзабаве</p>
<p>Сустрэнемся мы з вясной.</p>
<p> </p>
<p>Спачатку яна нясмела</p>
<p>Ледзь зрушыць у нас халады,</p>
<p>І ў капяжы,</p>
<p>Пад сонцам,</p>
<p>Пап’е верабей вады.</p>
<p> </p>
<p>Пасля разыдуцца крыгі</p>
<p>Па ўсёй шырыні ракі.</p>
<p>Гракі</p>
<p>Распачнуць будоўлю,</p>
<p>Сялібы займуць шпакі.</p>
<p> </p>
<p>А потым сявярні пойдуць,</p>
<p>Палі</p>
<p>Загудуць сяўбой...</p>
<p>Мая дарагая Радзіма,</p>
<p>Шчаслівыя мы з табой!</p>
<p> </p>
<p>Мы ў працы будуем,</p>
<p>Узводзім</p>
<p>Палацы,</p>
<p>каналы,</p>
<p>масты...</p>
<p>Мая дарагая Радзіма,</p>
<p>Уся ў рыштаваннях ты!</p>
<p> </p>
<p>Усюды —</p>
<p>Далёка і блізка —</p>
<p>Жаданая ява ўстае...</p>
<p>Як гляну на плошчы Мінска,</p>
<p>Аж сэрца маё пяе.</p>
<p> </p>
<p>Што ў казцы,</p>
<p>Падпёршы неба,</p>
<p>Між ліп стаяць карпусы.</p>
<p>Калісьці на ўсёй Беларусі</p>
<p>Не зналі такой красы.</p>
<p> </p>
<p>Трактары мінскае маркі</p>
<p>Ідуць у палі</p>
<p>Чарадой,</p>
<p>Людзі са ўсёй Беларусі</p>
<p>Сілы не зналі такой.</p>
<p> </p>
<p>А там на Дняпры і Волзе</p>
<p>Дужыя хвалі шумяць,—</p>
<p>Такія ўстаюць</p>
<p>Будоўлі,</p>
<p>Што будуць на свет відаць.</p>
<p> </p>
<p>Агні іх пабачаць людзі,</p>
<p>Дзе б толькі яны</p>
<p>Ні жылі,—</p>
<p>І згінуць навечна цемра</p>
<p>І войны на ўсёй зямлі!</p>
<p> </p>
<p>Хоць сёння і кружаць буры,</p>
<p>Сонца</p>
<p>Не засцяць яны:</p>
<p>Чуваць у паветры на свеце</p>
<p>Подых вялікай вясны.</p>
<p> </p>
<h3><a id="chapter100"></a>НЕ ТРЭБА ВАЙНЫ!</h3>
<p>Як толькі ўзыходзіць зара над зямлёй,</p>
<p>Дзень радаснай працы займаецца мой.</p>
<p>Відаць мне, як токар стаіць за станком,</p>
<p>Як каменшчык ўзводзіць вялікасны дом,</p>
<p>Як экскаватар пракладвае шлях,</p>
<p>Як трактар ідзе па калгасных палях,</p>
<p>Як з кніжкамі дзеці збіраюцца ў клас,</p>
<p>Што птушкі, шчабечуць... Шчаслівы іх час!</p>
<p> </p>
<p>Таварыш,</p>
<p>Сягоння ў нас думы адны:</p>
<p>Мір нам патрэбен,</p>
<p>Не трэба вайны!</p>
<p> </p>
<p>Ды радыё з весткай, ледзь сонца ўзышло:</p>
<p>Карэя... Карэя... Хмурнее чало —</p>
<p>Балюча, крывавыя рэкі цякуць,</p>
<p>Калекі, сіроты шляхамі брыдуць.</p>
<p>Гляджу на зямлю за грамадамі хваль,</p>
<p>Гляджу на цябе, з Алабамы каваль,</p>
<p>То сыпа паслалі твайго на разбой,</p>
<p>А сам ты да долу панік галавой...</p>
<p> </p>
<p>Таварыш,</p>
<p>Сягоння ў нас думы адны:</p>
<p>Мір нам патрэбен,</p>
<p>Не трэба вайны!</p>
<p> </p>
<p>У сёлах Шампані паспеў вінаград,</p>
<p>Садоўнік абходзіць вялізарны сад,</p>
<p>Ён ягады ў гронках трымае ў руцэ,</p>
<p>Глядзяць яны ў вочы вачамі дзяцей.</p>
<p>Як добра цвісці пад праменнем садам,—</p>
<p>Хто ж выдумаў гэты пракляты напалм?</p>
<p>Навошта знішчальную зброю куюць,</p>
<p>Навошта гарматы у Францыю шлюць?</p>
<p> </p>
<p>Таварыш,</p>
<p>Сягоння ў нас думы адны:</p>
<p>Мір нам патрэбен,</p>
<p>Не трэба вайны!</p>
<p> </p>
<p>Стаіць ў Ланкашыры задумлівы ткач,</p>
<p>Ён радасці хоча, а чуецца плач,</p>
<p>Ён хоча, каб бегла тканіна ракой,</p>
<p>Каб кожны быў добра апрануты ёй...</p>
<p>Ды хто з тым загадам прыйшоў</p>
<p>ў Ланкашыр,</p>
<p>Каб ткалі бясконца вайсковы мундзір,</p>
<p>Хто саван сягоння настойвае ткаць,</p>
<p>Каб потым сыноў у яго спавіваць?</p>
<p> </p>
<p>Таварыш,</p>
<p>Сягоння ў нас думы адны:</p>
<p>Мір нам патрэбен,</p>
<p>Не трэба вайны!</p>
<p> </p>
<p>Мы дзеці вялікай, савецкай зямлі,</p>
<p>Мы з думай аб міры і шчасці ўзраслі,</p>
<p>Мы хочам зямлю даглядаць, засяваць,</p>
<p>Мы хочам свае гарады будаваць,</p>
<p>Мы хочам, каб кожны у радасці жыў,</p>
<p>Каб кожны дзяцей гадаваў і вучыў,</p>
<p>Мы клічам па свеце з’яднацца сяброў,</p>
<p>Каб полымя бойкі не ўспыхнула зноў.</p>
<p> </p>
<p>Таварыш,</p>
<p>Сягоння ў нас думы адны:</p>
<p>Мір нам патрэбен,</p>
<p>Не трэба вайны!</p>
<p> </p>
<h3><a id="chapter101"></a>ТАМ, ДЗЕ ХАДЗІЎ КАЛІСЬЦІ ЛЕНІН...</h3>
<p>Прыгожа, Прага, ты</p>
<p>Вясною,</p>
<p>Уся ў садах,</p>
<p>Што ў белай пене.</p>
<p>А я ўсё думаю</p>
<p>Пра тое,</p>
<p>Як тут хадзіў калісьці</p>
<p>Ленін.</p>
<p> </p>
<p>Ідуць рабочыя</p>
<p>Праз пляцы,</p>
<p>Ідуць пад сцягам</p>
<p>Палымяным,</p>
<p>А ён тады</p>
<p>Ўсё гэта бачыў —</p>
<p>І чырвань зораў</p>
<p>На Градчанах.</p>
<p> </p>
<p>Ляціць аб дружбе</p>
<p>Песня з сэрца,</p>
<p>Ляціць над вежамі</p>
<p>Высока.</p>
<p>І гэтай хвіляю,</p>
<p>Здаецца,</p>
<p>Я чую ленінскія крокі.</p>
<p> </p>
<p>Блакіт</p>
<p>Над Жыжкавай гарою,</p>
<p>І Влтава</p>
<p>Ў сонечным адзенні...</p>
<p>А я ўсё думаю</p>
<p>Пра тое,</p>
<p>Як тут хадзіў калісьці</p>
<p>Ленін.</p>
<p> </p>
<h3><a id="chapter102"></a>ГАРА СЛАВЫ</h3>
<p>Над Браціславай</p>
<p>Народ па праву</p>
<p>Гару назваў —</p>
<p>Гарою Славы.</p>
<p> </p>
<p>Плывуць аблокі</p>
<p>Над ёй высока,—</p>
<p>Яна ж вышэй</p>
<p>Саміх аблокаў.</p>
<p> </p>
<p>Шуміць Дунай,</p>
<p>Шуміць Марава</p>
<p>Аб тых, што спяць</p>
<p>Пад Браціславай.</p>
<p> </p>
<p>З баямі йшлі</p>
<p>Яны нямала,</p>
<p>На сцягах іх</p>
<p>Зара палала.</p>
<p> </p>
<p>Іх не забудзе</p>
<p>Ніхто, ніколі,</p>
<p>Ад зорак іх</p>
<p>Заззяла воля.</p>
<p> </p>
<p>Нясуць вянкоў</p>
<p>Да іх багата —</p>
<p>Са ўсёй Славакіі</p>
<p>Дзяўчаты.</p>
<p> </p>
<p>Героям песень</p>
<p>Складаюць многа...</p>
<p>Героям сніцца</p>
<p>Дняпро і Волга,</p>
<p> </p>
<p>Дзе кожны з іх</p>
<p>Хвалой успеты,—</p>
<p>Свой родны край,</p>
<p>Зямля Саветаў!</p>
<p> </p>
<h3><a id="chapter103"></a>СУСТРЭЧА З ЗЕМЛЯКОМ</h3>
<p>Дамоў прыехаў.</p>
<p>Шмат сышлося:</p>
<p>— Дзе быў?</p>
<p>Што бачыў, раскажы!</p>
<p>— Сябры, я рад, што давялося</p>
<p>Мне ў Празе быць на кірмашы.</p>
<p> </p>
<p>У майскі дзень,</p>
<p>Між яркіх кветак,</p>
<p>Пад гоман разнастайных моў,</p>
<p>Паміж сцягоў братэрскіх свету —</p>
<p>Зямлю я быццам абышоў.</p>
<p> </p>
<p>Хоць на зямлі</p>
<p>Не кінуў следу,</p>
<p>Ды сэрца поўніла праз край —</p>
<p>Як бы Балгарыю наведаў,</p>
<p>Пазнаў Румынію, Кітай...</p>
<p> </p>
<p>На ўсё</p>
<p>Глядзелі прагна вочы.</p>
<p>Між павільёнаў я хадзіў —</p>
<p>Як бы прайшоў яшчэ раз Польшчай,</p>
<p>У сёлах Венгрыі пабыў...</p>
<p> </p>
<p>Хадзіў я дзень</p>
<p>Па самы вечар</p>
<p>Паміж багаццяў, нібы ў сне...</p>
<p>Ды больш за ўсё адна сустрэча</p>
<p>Усхвалявала сэрца мне.</p>
<p> </p>
<p>Іду</p>
<p>І чую я здалёку,</p>
<p>Як быццам з дому хто пазваў...</p>
<p>Выходжу я на пляц шырокі,</p>
<p>Гляджу —</p>
<p>Наш мінскі самазвал.</p>
<p> </p>
<p>— Ды гэта ж волат!..—</p>
<p>Кажуць чутна.</p>
<p>А ён стаіць, глядзіць на шлях,</p>
<p>Такі вялізны і магутны,</p>
<p>З бліскучым зубрам на грудзях.</p>
<p> </p>
<p>Не бачылі такога, мусіць.</p>
<p>Кругом здзіўленне і хвала...</p>
<p>І мне</p>
<p>Сталіца Беларусі</p>
<p>Адразу ў думках усплыла...</p>
<p> </p>
<p>Я ганаруся</p>
<p>Ёй сягоння.</p>
<p>Знаёмы воблік мне узнік,—</p>
<p>Стаіць на кірмашы дастойны</p>
<p>Яе сягоння прадстаўнік.</p>
<p> </p>
<p>Яму прыпала ў свет дарога,</p>
<p>А бачна мне,—</p>
<p>Яго сябры</p>
<p>Працуюць радасна і многа</p>
<p>На роднай Волзе і Дняпры.</p>
<p> </p>
<h3><a id="chapter104"></a>ЯРА!.. ЯРА!.. <sup><a href="#footnote-1">1</a></sup></h3>
<p>Слаўны братні горад Прага!</p>
<p>Да цябе любоў, павага —</p>
<p>Глыбі Влтавы, высь Градчанаў,</p>
<p>Вецер з гор мяккі, вясняны,</p>
<p>Чырвань сцягаў, шум бульвараў,</p>
<p>Маладой ліствы пажары...</p>
<p>Яра!.. Яра!..</p>
<p> </p>
<p>Фестываль. Музыкі граюць</p>
<p>З Чылі, з СССР, з Кітая,</p>
<p>І з Балгарыі, і з Польшчы...</p>
<p>Прагна слухае рабочы,</p>
<p>Праца з песняй уладарыць,</p>
<p>Колькі радасці на тварах...</p>
<p>Яра!.. Яра!..</p>
<p> </p>
<p>Кліч: «З савецкім мы народам</p>
<p>Назаўжды» — лунае горда.</p>
<p>Як з ручайкаў сталі рэкі,</p>
<p>Так зліліся мы навекі.</p>
<p>Ні дратоў, ні тых жандараў —</p>
<p>Так збылася наша мара.</p>
<p>Яра!.. Яра!..</p>
<p> </p>
<h3><a id="chapter105"></a>НАВАГОДНІЯ ПАЖАДАННІ</h3>
<p>Ідзе жыццё. Мінае час.</p>
<p>Яго няспынны ход.</p>
<p>І вось з’яўляецца да нас</p>
<p>Ізноўку Новы год.</p>
<p> </p>
<p>За стол сядаем мы сям’ёй,</p>
<p>Каб госця прывітаць.</p>
<p>Чаго ж хвілінаю такой</p>
<p>Яму нам пажадаць?</p>
<p> </p>
<p>Каб не было вайны нідзе,</p>
<p>Каб шчасна ўсе жылі,</p>
<p>Каб мір жаданы для людзей</p>
<p>Быў скрозь — на ўсёй зямлі.</p>
<p> </p>
<p>Каб кожны нават не прысніў</p>
<p>Ні бомбаў, ні гармат,</p>
<p>Каб дым адзін у небе плыў —</p>
<p>Ад стрэх шчаслівых хат.</p>
<p> </p>
<p>Каб слёз пакутлівых не знаць,</p>
<p>Каб жыць нам весялей,</p>
<p>Каб толькі чуць нам першы плач</p>
<p>Народжаных дзяцей.</p>
<p> </p>
<h3><a id="chapter106"></a>СЛАВА ДРУЖБЕ!</h3>
<p>Ад прадвеку, як вядома,</p>
<p>Праз бары,</p>
<p>Палі з гаямі</p>
<p>Нас з Літвой яднае Нёман,</p>
<p>Даугава — з латышамі.</p>
<p> </p>
<p>Па-сяброўску,</p>
<p>Шчыра ў вочы</p>
<p>Мы друг другу ў твар глядзелі,</p>
<p>Ды хваліцца не было чым,</p>
<p>Мы аднолькава гібелі.</p>
<p> </p>
<p>Бедавалі, гаравалі,</p>
<p>Зналі</p>
<p>Здзекі ды пагрозы...</p>
<p>З Беларусі неслі хвалі</p>
<p>Дзень пры дні людскія слёзы.</p>
<p> </p>
<p>І з другога боку,</p>
<p>З мора,</p>
<p>Мчаўся вецер засмучоны:</p>
<p>Там людзей трымалі ў горы</p>
<p>Каты — чорныя бароны.</p>
<p> </p>
<p>І не раз вялі размовы</p>
<p>Аб гадах цяжкіх, праклятых</p>
<p>Беларус,</p>
<p>Латыш,</p>
<p>Літовец</p>
<p>Па-над возерам Дрысвяты.</p>
<p> </p>
<p>Заклікалі сваю долю,</p>
<p>А яна была такою —</p>
<p>Цемра ў небе,</p>
<p>Цемра ў полі,</p>
<p>Цемра-бездань пад вадою.</p>
<p> </p>
<p>Ды не тое там сягоння —</p>
<p>Адышла</p>
<p>Бяда з гадамі,</p>
<p>Дзень і ноч народ гамоніць,</p>
<p>Гул стаіць над берагамі.</p>
<p> </p>
<p>Экскаватар бездакорна</p>
<p>Грунт раўнуе,</p>
<p>Расчышчае,</p>
<p>Мінскі трактар возіць бёрны,</p>
<p>Кран дзюбасты пахаджае.</p>
<p> </p>
<p>Праца дружная ў суседзяў,</p>
<p>Можна толькі падзівіцца —</p>
<p>Хто з пяском,</p>
<p>Хто з цэглай едзе,</p>
<p>Хто падвозіць чарапіцу.</p>
<p> </p>
<p>Хто стаіць пры распілоўцы,</p>
<p>Хто з машын</p>
<p>Здымае грузы...</p>
<p>Ладзяць станцыю літоўцы,</p>
<p>Латышы і беларусы.</p>
<p> </p>
<p>І яны,</p>
<p>Што назаўсёды</p>
<p>Думы й сэрцы паядналі,</p>
<p>Шчыра «Дружбаю народаў»</p>
<p>Гэту станцыю назвалі.</p>
<p> </p>
<p>Вышай сосен</p>
<p>Ў хуткім часе</p>
<p>Закрасуе пабудова,</p>
<p>І не толькі ў трох калгасах</p>
<p>Ўспыхнуць лямпы Ільічовы.</p>
<p> </p>
<p>Не над возерам адзіным</p>
<p>Бляскам срэбра разліюцца —</p>
<p>Іх праменні</p>
<p>Па краіне</p>
<p>Ў кожным сэрцы адаб’юцца.</p>
<p> </p>
<p>Іх святло,</p>
<p>Што ярка свеціць,</p>
<p>Разгарацца болей будзе —</p>
<p>Іх святло далёка ў свеце,</p>
<p>Як надзею, ўбачаць людзі!</p>
<p> </p>
<h3><a id="chapter107"></a>ПАДАРОЖЖА</h3>
<p>Жыццё тое даўна, няйначай,</p>
<p>Валамі наперад брыло.</p>
<p>Найболей, што дзед мой пабачыў,—</p>
<p>Сваё валасное сяло.</p>
<p> </p>
<p>Ён мора не бачыў ні разу,</p>
<p>Ён выгляду гор не спазнаў.</p>
<p>Ды дзе там, сам цар да Каўказа</p>
<p>Па месяцы цэлым скакаў.</p>
<p> </p>
<p>А сёння, як глянеш, не тое,—</p>
<p>Жыццё несутрымна бяжыць,</p>
<p>Народзіцца толькі малое,</p>
<p>А ўжо на машыне сядзіць.</p>
<p> </p>
<p>Далей заглядае ўжо вока,</p>
<p>Адлегласці іншы памер,</p>
<p>І тое, было што далёкім,</p>
<p>Здаецца, што побач цяпер.</p>
<p> </p>
<p>Прастор, як пабачыць ты можаш,</p>
<p>У руху няспынным увесь.</p>
<p>Здаецца, што ўсё ў падарожжы —</p>
<p>І людзі, і збожжа, і лес.</p>
<p> </p>
<p>Паедзеш куды, азірнешся,</p>
<p>Глядзіш — землякі ўсё стаяць:</p>
<p>Дубкі ад дуброваў Палесся</p>
<p>Ужо каля Дона шумяць.</p>
<p> </p>
<p>Настала часіна другая,</p>
<p>Ўсё родніцца сёння хутчэй,</p>
<p>А самая радасць людская,</p>
<p>Што сэрцы да сэрцаў бліжэй!</p>
<p> </p>
<h3><a id="chapter108"></a>КАЛІ ПАГЛЯДЖУ Я НА КАРТУ...</h3>
<p>Калі пагляджу я на карту,</p>
<p>Ах, колькі шляхоў ляжыць!..</p>
<p>Такі ўжо ў мяне характар —</p>
<p>Усюды хачу пабыць.</p>
<p> </p>
<p>Хвіліны не знаю спакою,</p>
<p>Не скажаш ты сэрцу: змоўч!</p>
<p>Яно ўжо ў мяне такое —</p>
<p>Вандруе і дзень і ноч.</p>
<p> </p>
<p>Нямала патрэбна сёння</p>
<p>Агледзець яму куткоў —</p>
<p>На поўначы ці на поўдні</p>
<p>Наведаць многіх сяброў.</p>
<p> </p>
<p>Вялікі прастор Саюза,</p>
<p>Магутны, прыгожы ён,—</p>
<p>І вось я праходжу шлюзы</p>
<p>І слаўлю свой Волга-Дон!</p>
<p> </p>
<p>Твой стэп, Украіна, бяскрайні,</p>
<p>Калоссе шуміць, шуміць...</p>
<p>Прыемна сядзець на камбайне,</p>
<p>Па моры пшаніцы плыць.</p>
<p> </p>
<p>Кахеція! Песні пра радасць.</p>
<p>Дзяўчаты збіраюць ўраджай.</p>
<p>Ўзнімаю я кош вінаграду,</p>
<p>Напоўнены цераз край.</p>
<p> </p>
<p>А потым з паморамі стрэцца</p>
<p>Ля Мурманска я пажадаў.</p>
<p>Вось так і хадзіў бы, здаецца,</p>
<p>І стомы б ані не знаў.</p>
<p> </p>
<p>Паверце, маніць я не ўмею,</p>
<p>А гэтак бывае ў жыцці,—</p>
<p>За дзень маё сэрца паспее</p>
<p>І свет навакол абысці.</p>
<p> </p>
<p>Усё яго моцна клапоціць,</p>
<p>Бо праўдаю хоча жыць,</p>
<p>З байцамі-сябрамі на фронце</p>
<p>Даводзіцца побач быць.</p>
<p> </p>
<p>Бывае, сустрэць налучыць</p>
<p>Такое, не плачаш ледзь,</p>
<p>Бо вельмі яму балюча</p>
<p>На мёртвых дзяцей глядзець.</p>
<p> </p>
<p>А пройдзецца за акіянам,</p>
<p>Ад гневу яно крычыць,</p>
<p>У сэрцы суцэльная рана —</p>
<p>Там вогненны крыж гарыць.</p>
<p> </p>
<p>Нагледзіцца там на гора,</p>
<p>Спяшае хутчэй дамоў.</p>
<p>І толькі на родных прасторах</p>
<p>Яно весялее зноў.</p>
<p> </p>
<p>Я знаю, паны за граніцай</p>
<p>З трывогай спытаюць не раз:</p>
<p>— Што гэта яму не сядзіцца,</p>
<p>Чаго яму трэба ад нас?</p>
<p> </p>
<p>Адказ мой адзін, праўдзівы:</p>
<p>— Святло я і волю люблю,</p>
<p>Хацелася б бачыць шчаслівай</p>
<p>Як ёсць навакол зямлю,—</p>
<p> </p>
<p>Каб заўжды быў шчасным, здаровым</p>
<p>Карэец, індус і француз...</p>
<p>Бо сілай вялікай любові</p>
<p>Натхніў нас Савецкі Саюз!</p>
<p> </p>
<h3><a id="chapter109"></a>ЧЫРВОНЫ СЦЯГ</h3>
<p>Любімы наш чырвоны сцяг</p>
<p>Над роднаю зямлёй!</p>
<p>Ты азарыў нам вольны шлях</p>
<p>Кастрычніцкай парой.</p>
<p> </p>
<p>Хто пад чырвоным сцягам йшоў —</p>
<p>Той жыў заўсёды тым,</p>
<p>Што камунары ўсіх часоў</p>
<p>Змагаліся пад ім.</p>
<p> </p>
<p>Ён бессмяротны, ён жывы,</p>
<p>Яму няма канца,</p>
<p>Бо ў ім жа кропелькі крыві</p>
<p>Ад кожнага байца.</p>
<p> </p>
<h3><a id="chapter110"></a>ВОСЕНЬ... ВОСЕНЬ..</h3>
<p>Скрозь стагі, стагі ў зялёных світах...</p>
<p>Звезлі з поля залатое жыта,</p>
<p>А бярозы, клёны, дзе ні глянеш —</p>
<p>Апранулі жоўтае убранне.</p>
<p>Быццам сарамлівая дзяўчына,</p>
<p>Аж гарыць ад чырвані рабіна,</p>
<p>Вецер золкі па шляхах гуляе,</p>
<p>Дзе ні йдзе — чырвонцы растрасае.</p>
<p>Павукі паміж ялін і сосен</p>
<p>Колькі заснавалі новых кросен.</p>
<p>Восень...</p>
<p>Восень...</p>
<p> </p>
<p>А ля малатарань шумна, шумна...</p>
<p>Дзень і ноч гамоняць свірны, гумны.</p>
<p>Паплылі машыны ўжо шляхамі</p>
<p>З белымі, таўшчэзнымі мяхамі.</p>
<p>З хат выходзяць людзі, сустракаюць:</p>
<p>— Ах ты, восень,</p>
<p>шчодрая якая,</p>
<p>Будзе ўсё — абнова ў кожнай хаце,</p>
<p>Будзе чым і госця частаваці...—</p>
<p>Кожнага прывецяць і папросяць,</p>
<p>Рады: жыць шчасліва давялося.</p>
<p>Восень...</p>
<p>Восень...</p>
<p>Раніцой са шчэбетам вясёлым</p>
<p>Дзеці йдуць па вуліцах у школы.</p>
<p>Іх шляхі дзівосныя чакаюць,</p>
<p>А бацькі паверхі уздымаюць,</p>
<p>Рады, цэглу ложаць за цаглінай,</p>
<p>І растуць кварталы ў іх няспынна.</p>
<p>А на полі зерняты радамі</p>
<p>Скрозь зямлю прабілі, што цвікамі.</p>
<p>І вясной, як забуяюць росы,</p>
<p>Зашуміць, загойдае калоссе.</p>
<p>Восень...</p>
<p>Восень...</p>
<p> </p>
<h3><a id="chapter111"></a>СМЕЛА, ТАВАРЫШЫ, Ў НОГУ!</h3>
<p>Мы ў Веймары добра гасцілі,</p>
<p>Прыехаўшы Гётэ ўслаўляць,—</p>
<p>Рабочыя нас запрасілі</p>
<p>У госці да іх завітаць.</p>
<p> </p>
<p>Пабачыць завод іх адменны</p>
<p>І тое, як стала ім жыць,</p>
<p>Завод той ля знанай Іены,</p>
<p>Дзе Маркс навучаўся, стаіць.</p>
<p> </p>
<p>І вось мы, устаўшы світанкам,</p>
<p>Назаўтра ў дарозе былі.</p>
<p>Прыехаўшы ў госці шчэ ранкам,</p>
<p>Праз цэхі усе абышлі.</p>
<p> </p>
<p>Усюды за выплаўкай сталі</p>
<p>Працоўны мы бачылі люд.</p>
<p>Там сталь, як раней, выплаўлялі,</p>
<p>Ды быў ёй інакшы маршрут.</p>
<p> </p>
<p>Жыццёвы маршрут, чалавечы,</p>
<p>Далёкі ад гора і слёз.</p>
<p>І голуб над зыркаю печчу</p>
<p>Галінку лаўровую нёс.</p>
<p> </p>
<p>На сэрцы вясёла і люба,</p>
<p>Што ў свеце паменшала зла.</p>
<p>Гудок. Нас пазвалі да клуба.</p>
<p>І хутка ўся змена прыйшла.</p>
<p> </p>
<p>Ўсё моладзь. Ўсё члены Саюза —</p>
<p>Германіі новай сыны.</p>
<p>І хвалямі сінія блузы</p>
<p>Плылі ад сцяны да сцяны.</p>
<p> </p>
<p>Была наша гутарка шчырай,</p>
<p>Яны выступалі і мы —</p>
<p>Мы так гаварылі аб міры,</p>
<p>Як сонца страчалі з зімы.</p>
<p> </p>
<p>Ды мы не чакалі такога,—</p>
<p>Ўвесь сход усхапіўся і ўстаў,</p>
<p>Ён «Смела, таварышы, ў ногу!»</p>
<p>На мове нямецкай спяваў.</p>
<p> </p>
<p>І песня ў нястрымным разгоне,</p>
<p>Як мора, гудзела кругом,</p>
<p>Пасля загрымелі далоні,</p>
<p>Бы ў горах Цюрынгіі гром.</p>
<p> </p>
<p>І кожны, як блізкі нам здаўна,</p>
<p>Да нас развітацца ішоў</p>
<p>І моцна руку паціскаў нам,</p>
<p>Жадаючы стрэчы ізноў.</p>
<p> </p>
<p>Прасілі нас перад дарогай:</p>
<p>— Што можаце нам пажадаць?</p>
<p>— Смела, таварышы, ў ногу! —</p>
<p>Адно мы маглі адказаць.</p>
<p> </p>
<h3><a id="chapter112"></a>ПАРК ПІЯНЕРАЎ У БУХАРЭСЦЕ</h3>
<p>Запала гэта глыбока ў сэрца —</p>
<p>Навек, здаецца.</p>
<p>Я парк прыпомніў у Бухарэсце —</p>
<p>Ў прыгожым месцы.</p>
<p> </p>
<p>Густы, вялізны... Цудоўных дрэваў</p>
<p>У ім нямала.</p>
<p>Адна калісьці тут каралева</p>
<p>Скрозь панавала.</p>
<p> </p>
<p>Адна па парку яна хадзіла...</p>
<p>Нуда, ды годзе!</p>
<p>Вы гляньце толькі, хто там сягоння</p>
<p>Спявае, ходзіць?</p>
<p> </p>
<p>Іх уладанні — бярозы, ліпы,</p>
<p>Яліны, сосны,</p>
<p>Дарожкі, клумбы, сцяжынкі, кветкі,</p>
<p>Палац дзівосны.</p>
<p> </p>
<p>Там смех не моўкне. Там песні-казкі</p>
<p>Звіняць лістамі.</p>
<p>Вам знаць цікава, хто там сягоння</p>
<p>Гаспадарамі?</p>
<p> </p>
<p>Такое толькі адбыцца можа</p>
<p>У новым свеце.</p>
<p>Той парк вялізны у Бухарэсце</p>
<p>Належыць дзецям.</p>
<p> </p>
<p>Народ пабачыў — адной асобе</p>
<p>Той парк праз меру,</p>
<p>Не каралеве такі патрэбны,</p>
<p>А піянерам!</p>
<p> </p>
<p>І піянеры растуць, дужэюць,</p>
<p>Там год ад году —</p>
<p>І сувязісты, і планерысты,</p>
<p>І садаводы.</p>
<p> </p>
<p>Майстрамі справы яны выходзяць,</p>
<p>Яшчэ й якімі!</p>
<p>Скажу вам шчыра, быў рад я вельмі</p>
<p>Сустрэцца з імі.</p>
<p> </p>
<p>Усё, што трэба, сваімі робяць</p>
<p>Яны рукамі,</p>
<p>Яны ўжо сталі сваёй краіны</p>
<p>Будаўнікамі.</p>
<p> </p>
<p>Іх звонкі голас жыццё ўслаўляе,</p>
<p>Пяе аб міры.</p>
<p>Прывёз я дзецям зямлі Савецкай</p>
<p>Паклон іх шчыры.</p>
<p> </p>
<h3><a id="chapter113"></a>ПРЫСАДЫ</h3>
<p>Юнацтва, юнацтва,</p>
<p>Гады маладыя!</p>
<p>Бальшак старадаўні,</p>
<p>Прысады густыя...</p>
<p> </p>
<p>Пад гоман ваш ціхі</p>
<p>Над рэчкаю сіняй</p>
<p>Кахаў я ўсім сэрцам</p>
<p>Калісьці дзяўчыну.</p>
<p> </p>
<p>Бярозы, бярозы</p>
<p>Ў зялёным адзенні,</p>
<p>Мінула між вамі</p>
<p>Маё захапленне.</p>
<p> </p>
<p>Рабіны, таполі</p>
<p>На доўгім гасцінцы,—</p>
<p>Прайшло яно ў сціплай</p>
<p>Чырвонай хусцінцы.</p>
<p> </p>
<p>Мільгнула, як водбліск</p>
<p>Вясёлкі над полем...</p>
<p>Прайшло і назад</p>
<p>Не вярнулася болей.</p>
<p> </p>
<p>Ды толькі ніколі</p>
<p>Не меў я спакою,</p>
<p>Вярнуўся ў прысады</p>
<p>Аднойчы вясною.</p>
<p> </p>
<p>Гляджу —</p>
<p>На камбайне дзяўчынка малая.</p>
<p>Чырвоная хустка...</p>
<p>Няўжо гэта тая?</p>
<p> </p>
<p>І газік насустрач</p>
<p>Пыліць па дарозе.</p>
<p>Знаёмая ўсмешка...</p>
<p>Кальнула — а можа?</p>
<p> </p>
<p>Дзяўчына на лузе</p>
<p>Вянкі заплятае.</p>
<p>Любімыя вочы —</p>
<p>Мяне ж не вітае.</p>
<p> </p>
<p>Юнацтва, юнацтва,</p>
<p>Гады маладыя!</p>
<p>Чаго ж я шукаю,</p>
<p>Ды гэта ж не тыя!</p>
<p> </p>
<p>Ды гэта ж другія</p>
<p>Праходзяць, спяваюць.</p>
<p>А сэрца, а сэрца</p>
<p>Спакою не знае!</p>
<p> </p>
<h3><a id="chapter114"></a>А ТЫ ХОЦЬ ДРЭВА ПАСАДЗІЎ?..</h3>
<p>Дзе дваццаць год таму назад</p>
<p>Ляжаў дзірван акамянелы,—</p>
<p>Расцвіў прыгожы, буйны сад,</p>
<p>Паплыў удаль, як ветразь белы...</p>
<p> </p>
<p>Нямала тут вясновых дзён</p>
<p>Папрацавалі слаўна людзі,</p>
<p>Каб кожнай яблыняю ён</p>
<p>Усхваляваў нам сёння грудзі.</p>
<p> </p>
<p>Ён так святло сваё разліў,</p>
<p>Глядзіш, нацешыцца няможна...</p>
<p>— А ты хоць дрэва пасадзіў? —</p>
<p>Няхай сябе спытае кожны.</p>
<p> </p>
<h3><a id="chapter115"></a>ПУСЦІ, МАЦІ!..</h3>
<p>Ах, як за акном гармонік грае!</p>
<p>Пусці, маці, выйду, пагуляю,</p>
<p>Я ж яшчэ маленькая, малая,</p>
<p>Ён мяне не можа зазываці...</p>
<p>Пусці, маці!</p>
<p> </p>
<p>Толькі раз, я помню,— у нядзелю</p>
<p>З гарманістам трошкі пасядзела...</p>
<p>Сёння ж галава мне забалела,</p>
<p>Ці не чадна вельмі ў нашай хаце?</p>
<p>Пусці, маці!..</p>
<p> </p>
<p>Я прайду ціхутка, стану збоку,</p>
<p>Можа, нат паслухаю здалёку,—</p>
<p>З гарманістам я не сяду зноўку,</p>
<p>Абыду, каб толькі не спаткаці...</p>
<p>Пусці, маці!</p>
<p> </p>
<h3><a id="chapter116"></a>РАХУНКАВОД</h3>
<p>Ідзе гаворка між дзяўчат,</p>
<p>Ідзе каторы год —</p>
<p>Нідзе такога не спаткаць,</p>
<p>Як наш рахункавод.</p>
<p>Няхай, што ростам невялік —</p>
<p>Вышэй ад столу ледзь,</p>
<p>А возьме шчоты —</p>
<p>цок ды цок...</p>
<p>Аж люба паглядзець.</p>
<p>А піша —</p>
<p>быццам сее мак,</p>
<p>Ну хто зраўніцца з ім?</p>
<p>І сам ён думкі немалой</p>
<p>Аб значанні сваім.</p>
<p>Ён злічыць кветкі па садах</p>
<p>І краскі па лугах,</p>
<p>І колькі нават на палях</p>
<p>Зярнят у каласах.</p>
<p>Ён дасканала аб усім</p>
<p>Разлікі падвядзе —</p>
<p>Нат колькі кожная пчала</p>
<p>Прыносіць мёду ў дзень.</p>
<p>Дзяўчаты дзівяцца з яго —</p>
<p>Усім хлапчына люб,</p>
<p>Адна бяда, ў каханні ён,</p>
<p>Як кажуць,</p>
<p>ані ў зуб!</p>
<p> </p>
<p>Ну што з таго, што гэткі спрыт,</p>
<p>Што ў лічбах ён герой?..</p>
<p>Каханкі ж, крыўдна, налічыць</p>
<p>Не можа і адной.</p>
<p> </p>
<h4><a id="chapter117"></a>* * *</h4>
<p>Такая і мне ўжо часіна прыпала,</p>
<p>Што сэрцам разважыш, як глянеш назад,—</p>
<p>Пражыў, перайшоў ты, як кажуць, нямала,</p>
<p>Пабачыў на свеце цікавага шмат!</p>
<p> </p>
<p>А вось каб спыталі, чаму я зайздрошчу,</p>
<p>Чаго б я найболей хацеў у жыцці?</p>
<p>Сказаў бы: дзіцяці дапытлівым вочам,</p>
<p>Што толькі імкнуцца да сэнсу дайсці.</p>
<p> </p>
<p>Яму цераз годы дзіцячага плачу,</p>
<p>Пайшоўшы ў далёкі свой шлях па зямлі,</p>
<p>Такое, відаць, давядзецца пабачыць,</p>
<p>Аб чым толькі марыць мы прагна маглі.</p>
<p> </p>
<p>Хацелася б з новым прайсці чалавекам,</p>
<p>Яшчэ раз уцеху ад працы адчуць,</p>
<p>Каб з гэтай паловы дваццатага веку</p>
<p>У век надыходзячы хоць зазірнуць!</p>
<p> </p>
<h3><a id="chapter118"></a>ВЯСЕЛЛЕ</h3>
<p>Ну і вяселле было ў нас,</p>
<p>Ну й давялося пагуляць.</p>
<p>Клянуся,</p>
<p>Што і ў гэты час —</p>
<p>Такое трэба пашукаць!</p>
<p> </p>
<p>Ну хто б раней падумаць мог,</p>
<p>Каб Насця з нашага сяла,</p>
<p>З сяла пад Брэстам —</p>
<p>Белы Мох,</p>
<p>Аж у Малдавію зайшла.</p>
<p> </p>
<p>Не чулі гэтага калісь</p>
<p>Ані мой бацька,</p>
<p>Ані дзед,</p>
<p>А тут разважыш, паглядзіш,</p>
<p>к быццам так яно і след.</p>
<p> </p>
<p>Аж з-пад Днястра,</p>
<p>З малдаўскіх хат,</p>
<p>Служыў у нас адзін салдат.</p>
<p>Які сабой? Што ў песні той:</p>
<p>«Пагранічнік быў герой».</p>
<p> </p>
<p>Пазнаўся з Насцяй.</p>
<p>Над ракой</p>
<p>Сябры іх бачылі не раз.</p>
<p>А адслужыўшы тэрмінсвой,</p>
<p>Забраў ён дзеўчыну у нас.</p>
<p> </p>
<p>Трывогі шмат бацькам старым:</p>
<p>— Куды? Што ў іх за старана?!</p>
<p>А хлопец:</p>
<p>— Мы жывём адным,</p>
<p>Наш лёс адзін і кроў адна!</p>
<p> </p>
<p>Шуміць, гудзіць сяло вакол,</p>
<p>Хлапцоў, хлапцоў,</p>
<p>Дзяўчат, дзяўчат!..</p>
<p>Калгас накрыў багаты стол,</p>
<p>Прыслаў аркестр пагранатрад.</p>
<p> </p>
<p>А хор дзяўчат-падруг пяе,</p>
<p>А песням тым</p>
<p>Няма канца...</p>
<p>...Калгас даярку аддае</p>
<p>За пагранічніка-байца.</p>
<p> </p>
<p>Як зачыніць,</p>
<p>Паўнюткі дом,</p>
<p>Увесь народ не палічыць.</p>
<p>А госці едуць... За акном</p>
<p>Стаяць «Пабеды», «Масквічы».</p>
<p> </p>
<p>Згулялі ноч. І дзень узнік —</p>
<p>Хто танцаваў,</p>
<p>Хто еў, хто піў...</p>
<p>Прымчаў пад ранне паштавік</p>
<p>І тэлеграму абвясціў.</p>
<p>А ў тэлеграме</p>
<p>Сэнс такі:</p>
<p>Ляцяць з Малдавіі бацькі.</p>
<p> </p>
<p>Такой вясціне</p>
<p>Рад народ,</p>
<p>Прыйшоў, хто толькі быў вакол!..</p>
<p>...А ўжо над полем самалёт</p>
<p>Гудзе, зніжаецца на дол.</p>
<p> </p>
<p>І вось ён сеў.</p>
<p>Аж загула</p>
<p>Ўся грамада ад пекнаты —</p>
<p>З-пад серабрыстага крыла</p>
<p>Ідуць бацькі, ідуць сваты...</p>
<p> </p>
<p>А на адзенні ўзораў шмат,</p>
<p>А шапкі, танкі — стаўбуном!</p>
<p>А кветак, кветак</p>
<p>Цэлы сад!</p>
<p>Між імі бочачкі з віном.</p>
<p> </p>
<p>А мы насустрач — многа рук</p>
<p>І свату так:</p>
<p>— Вітаць дазволь! —</p>
<p>А мы насустрач ім —</p>
<p>Абрус,</p>
<p>А на абрусе хлеб і соль.</p>
<p> </p>
<p>І вось, па звычаю старым,</p>
<p>Узняўшы чаркі,</p>
<p>Хто як мог,</p>
<p>Мы «Калі ласка» кажам ім,</p>
<p>Яны вітаюць нас: «Нарог!»<sup><a href="#footnote-2">2</a></sup></p>
<p> </p>
<p>А там, ад сэрца ідучы,</p>
<p>У хаце гутарка пайшла:</p>
<p>Амаль тры дні І тры начы</p>
<p>Не выхадзілі з-за стала.</p>
<p> </p>
<p>Віталі нашу маладосць</p>
<p>І лёс радзімы маладой,</p>
<p>І запівалі ўсё</p>
<p>Як ёсць</p>
<p>Мы чаркай моцнай не адной.</p>
<p> </p>
<p>Ды не забыліся таго,</p>
<p>Што надта соладка —</p>
<p>Гарчыць!</p>
<p>Як ёсць пачатак для ўсяго,</p>
<p>Так і канец павінен быць.</p>
<p> </p>
<p>Суняўся, змоўк</p>
<p>Вясельны гром,</p>
<p>Бо час ад’езду ўсім настаў.</p>
<p>...І маладых аэрадром</p>
<p>На крыллі срэбныя прыняў.</p>
<p> </p>
<p>А я гляджу — ў жыцці людскім</p>
<p>Бліжэй сышліся берагі,</p>
<p>І я ўсё думаю аб тым:</p>
<p>Другія людзі,</p>
<p>Свет другі!</p>
<p> </p>
<p>Раней адлучыць вёску гай,</p>
<p>І тая бы ў далі якой,</p>
<p>А вось цяпер —</p>
<p>Малдаўскі край</p>
<p>І той як быццам пад рукой.</p>
<p> </p>
<h3><a id="chapter119"></a>ЁСЦЬ!</h3>
<p>Гэта слова — чэсць і гарт салдата</p>
<p>Ў мірных днях, ў паходах баявых,</p>
<p>Хай з вайсковых статутаў узята —</p>
<p>Стала спадарожнікам для ўсіх.</p>
<p> </p>
<p>Нам яно гаворыць: — Не згінацца,</p>
<p>Быць упартым і дакладным скрозь.</p>
<p>Партыя нас вучыць: — Так трымацца!</p>
<p>Мы ад сэрца ёй гаворым: — Ёсць.</p>
<p> </p>
<p>Не дае душой крывіць ніколі,</p>
<p>Ёсць загад — мы знаем, што зрабіць.</p>
<p>Ці ў страі, ці ў цэху, ці на полі,</p>
<p>Быццам клятва, так яно гучыць!</p>
<p> </p>
<h3><a id="chapter120"></a>ПАРАХОДУ «УКРАІНА»</h3>
<p>А плыве ён па моры,</p>
<p>Неабсяжным і сінім,</p>
<p>Горда хвалі ўздымае</p>
<p>Параход «Украіна».</p>
<p> </p>
<p>Хвалі колеру неба,</p>
<p>Фарбаваныя быццам...</p>
<p>А мне бачыцца мора</p>
<p>Залатое пшаніцы.</p>
<p> </p>
<p>А мне бачыцца неба</p>
<p>З даляглядам бяскрайнім,</p>
<p>А мне чуецца гоман</p>
<p>І камбайны... камбайны...</p>
<p> </p>
<p>А мне бачацца сёлы,</p>
<p>Пабялёныя хаты,</p>
<p>А мне чуюцца песні,</p>
<p>Што спяваюць дзяўчаты.</p>
<p> </p>
<p>Параход «Украіна»!</p>
<p>Рады я, што сустрэўся —</p>
<p>Хутка з гэтай мясціны</p>
<p>Даплывеш ты ў Адэсу.</p>
<p> </p>
<p>Завязі ж, завязі ты</p>
<p>Прывітанне ад сына</p>
<p>Залатой Украіне,</p>
<p>Дарагой Украіне.</p>
<p> </p>
<p>Між азёраў Наддзвіння,</p>
<p>Між бароў і дуброваў</p>
<p>З песень маці пачуў я</p>
<p>Украінскае слова.</p>
<p> </p>
<p>Я пачуў ад Шаўчэнкі</p>
<p>Пра жыццё, што мінула,</p>
<p>Дзе казацкая слава</p>
<p>У курганах паснула.</p>
<p> </p>
<p>А цяпер, як пабачу,</p>
<p>Сэрца з радасці горда,</p>
<p>Ах, якія пасталі</p>
<p>Там асілкі-заводы.</p>
<p> </p>
<p>А як песню пачую,</p>
<p>Што складаюць паэты,</p>
<p>Я шукаю вачамі,</p>
<p>Дзе, чароўная, дзе ты?..</p>
<p> </p>
<p>І куды ні пагляну</p>
<p>Я з палёў Беларусі —</p>
<p>Многа хочацца зведаць,</p>
<p>Ўсё пабачыць імкнуся —</p>
<p> </p>
<p>І Маскву, і Ўкраіну,</p>
<p>Ўвесь Саюз працавіты,</p>
<p>Дзе пачуццямі дружбы,</p>
<p>Як вянком, мы спавіты.</p>
<p> </p>
<p>Я стаю з гэтай думай,</p>
<p>Ў далях высяцца горы,</p>
<p>Параход праплывае,</p>
<p>Рэжа Чорнае мора.</p>
<p> </p>
<p>Завязі ж, завязі ты</p>
<p>Прывітанне ад сына</p>
<p>Залатой Украіне,</p>
<p>Дарагой Украіне.</p>
<p> </p>
<h3><a id="chapter121"></a>А Я ЖЫТА ЖАЛА...</h3>
<p>Я ж жыта жала,</p>
<p>Сярпом не махала,</p>
<p>Снапоў не вязала...</p>
<p>На камбайне, што па моры,</p>
<p>З песняй праплывала.</p>
<p> </p>
<p>Сыпся, сыпся, збожжа,</p>
<p>Сыпся спорна, гожа,</p>
<p>Каб нам жыць прыгожа —</p>
<p>На ігрышчы, на вяселлі</p>
<p>Нас прыбраць паможаш.</p>
<p> </p>
<p>А як бы на тое</p>
<p>Хтось над галавою</p>
<p>Праімчаў стралою.</p>
<p>Памахаў мне любы крыллем...</p>
<p>Значыць, ён са мною!</p>
<p> </p>
<h3><a id="chapter122"></a>НА БЕРАЗЕ ЧОРНАГА МОРА</h3>
<p>І неба, і зоры, і месяц сярпом</p>
<p>І сінія хвалі, што горы...</p>
<p>Сядзім мы з сябрамі за дружным сталом</p>
<p>На беразе Чорнага мора.</p>
<p> </p>
<p>Сядзім і гамонім — адзін, то другі,</p>
<p>Нам ёсць расказаць што, вядома.</p>
<p>Ад розных мясцін прывялі нас шляхі,</p>
<p>А мы быццам даўна знаёмы.</p>
<p> </p>
<p>Сабрала нас лета да хваляў марскіх,</p>
<p>І тут аб жыцці мы гаворым.</p>
<p>І кожнага радасць — ёсць радасць для ўсіх,</p>
<p>А гора — для кожнага гора.</p>
<p> </p>
<p>Гамонім аб дзецях, аб нашых дамах,</p>
<p>А хтосьці ўздыхне па любімай...</p>
<p>Здаецца, што дружбы такое няма,</p>
<p>Як сёння між намі усімі.</p>
<p> </p>
<p>Усё нас хвалюе: гамонка вятроў,</p>
<p>Абрысы скалы таямнічай,</p>
<p>І зоры, і мора ў агнях караблёў,—</p>
<p>Усё, што Радзімаю клічам.</p>
<p> </p>
<h3><a id="chapter123"></a>ЧАМУ Я ТАКАЯ...</h3>
<p>За тэмай</p>
<p>Паэт увесь дзень прахадзіў.</p>
<p>— Ну чым бы,— ён думаў,—</p>
<p>Сягоння натхніцца? —</p>
<p>Пад вечар</p>
<p>Ад смагі ён ледзьве ўжо брыў.</p>
<p>І раптам —</p>
<p>На лузе знаходзіць крыніцу.</p>
<p> </p>
<p>І вось, каб напіцца,</p>
<p>Да долу прынік,</p>
<p>А потым</p>
<p>Спытаў з прахалодаю ў грудзях:</p>
<p>— Чаму ты, крыніца,</p>
<p>Такой чысціні?</p>
<p>І што так табой</p>
<p>Не нахваляцца людзі?</p>
<p> </p>
<p>І чуе наш лірык</p>
<p>З пахмурным чалом,</p>
<p>Што срэбны званок</p>
<p>Зазвінеў пад травою,</p>
<p>Памчала крыніца</p>
<p>Удаль ручайком</p>
<p>І быццам</p>
<p>Жывой адказала вадою:</p>
<p> </p>
<p>— Ты хочаш народу</p>
<p>Заўсёды быць люб,</p>
<p>Чаму я такая,</p>
<p>Дарма не дзівіся —</p>
<p>Праз гушчу народа,</p>
<p>Як я праз зямлю,</p>
<p>Прайдзі —</p>
<p>І тады на сябе азірніся!</p>
<p> </p>
<h3><a id="chapter124"></a>БОНДАР</h3>
<p>Наш бондар. Ён горды работай сваёю —</p>
<p>Кляніну абрэжа, прасушыць гадамі</p>
<p>І клёпак напіліць на пэўны узор...</p>
<p>А потым, прыгнаўшы адну да другое,</p>
<p>Іх зложыць дакладна, звядзе абцугамі</p>
<p>І добра заправіць ў глыбокі зазор.</p>
<p> </p>
<p>А потым бугры і сучкі ён зразае,</p>
<p>Каб хібы дарэшты з-пад рук яго зніклі,</p>
<p>Каб вочы не ўбачылі іх нічые.</p>
<p>І вось ужо дрэва нібы ажывае,</p>
<p>Надзелена формай, багатай на выгляд,</p>
<p>Яно з ім гамоніць і быццам пяе.</p>
<p>Так з намі часінаю творчай бывае —</p>
<p>Працуеш над рэччу, над складам, шліфоўкай.</p>
<p>Шчаслівы, калі ёй прысуджана жыць:</p>
<p>Прыкінеш на сонца — гарыць, залатая,</p>
<p>На дно яе глянеш, пабачыш — глыбока,</p>
<p>Ударыш рукою — што звон, зазвініць!</p>
<p> </p>
<h3><a id="chapter125"></a>ЗГАДАЎ Я СЯГОННЯ ДУНАЙ І МАРАВУ...</h3>
<p>Згадаў я сягоння</p>
<p>Дунай і Мараву,</p>
<p>Як быццам нядаўна</p>
<p>Ад сцен Браціславы.</p>
<p> </p>
<p>Славацкія рэкі,</p>
<p>Карпацкія горы,</p>
<p>Здаецца, вас бачыў</p>
<p>Я толькі учора.</p>
<p> </p>
<p>Я рады. Хоць раз</p>
<p>Мне пабыць давялося</p>
<p>На Татрах,</p>
<p>Дзе жыў легендарны Яносік.</p>
<p> </p>
<p>Я рады, што ўбачыў</p>
<p>І ўнукаў героя —</p>
<p>Пабыў, пахадзіў</p>
<p>Над Аравай-ракою.</p>
<p> </p>
<p>Дзе моцнай плацінай</p>
<p>Раку сунімалі,</p>
<p>Дзе аж да нябёс</p>
<p>Узнімаліся хвалі.</p>
<p> </p>
<p>А сёння прыносяць</p>
<p>Газеты навіны —</p>
<p>Працуюць ужо</p>
<p>На Араве турбіны.</p>
<p> </p>
<p>Славацкая рэчка —</p>
<p>Арава!.. Арава!..</p>
<p>Я шчыра</p>
<p>Тваёй захапляюся славай,—</p>
<p> </p>
<p>Што хваля жар-птушкаю</p>
<p>Ўдаль паляцела</p>
<p>І ў кожнай хаціне</p>
<p>На покуці села!</p>
<p> </p>
<h3><a id="chapter126"></a>МЫ СЛАВІМ ЯДНАННЕ</h3>
<p>Прайшлі мы нямала</p>
<p>Сваімі шляхамі,</p>
<p>Хай часта нялёгка было будаваць —</p>
<p>Блакітнае неба</p>
<p>Сягоння над намі,</p>
<p>Нам ёсць аб чым сёння шчасліва спяваць.</p>
<p>Ды нам</p>
<p>Не магло нават гэта прысніцца,</p>
<p>Што зноў Беларусь расквітнее такой,</p>
<p>Што вырасце Мінск —</p>
<p>Беларусі сталіца,</p>
<p>Што ўсіх ён захопіць сваёю красой.</p>
<p>Мы рады</p>
<p>За поспехі нашай краіны:</p>
<p>Якія навокал заводы ўзраслі!</p>
<p>І з мінскаю маркаю</p>
<p>Нашы машыны</p>
<p>Далёка сягоння са славай прайшлі.</p>
<p>А выйдзеш на поле,</p>
<p>Што ў моры здаецца,</p>
<p>І зроку усё ахапіць не стае...</p>
<p>А як прыгадаеш</p>
<p>Аб нашым Палессі,</p>
<p>Аб тым, што з ім будзе,— аж сэрца пяе.</p>
<p>Масква,</p>
<p>Ты дала нам жаданае шчасце,</p>
<p>Мы сэрцам імкнуліся заўжды на ўсход.</p>
<p>Мы славім цябе,</p>
<p>Як любімую маці,</p>
<p>Мы славім вялікі наш рускі народ!</p>
<p>Мы славім яднанне</p>
<p>З братамі усімі,</p>
<p>Сцяг дружбы магутна сціскае рука.</p>
<p>Мы славім</p>
<p>Сваю дарагую Радзіму,</p>
<p>Мы партыю славім і родны ЦК!</p>
<p> </p>
<h3><a id="chapter127"></a>ІІ</h3>
<p> </p>
<h4><a id="chapter128"></a>ПАЭМЫ</h4>
<p> </p>
<h4><a id="chapter129"></a></h4>
<p> </p>
<p> </p>
<p> </p>
<p> </p>
<h3><a id="chapter130"></a>ІІІ</h3>
<p> </p>
<h4><a id="chapter131"></a>ВЕРШЫ</h4>
<p> </p>
<h3><a id="chapter132"></a>ПАЛЯВАЯ ПОШТА</h3>
<p>Чацвёра сутак бой ішоў няспынна,</p>
<p>Грымела дзень і ноч заслона наша агнявая,</p>
<p>Суняўся бой. Прывал у лесе на гадзіну.</p>
<p>Пад’ехала і пошта палявая.</p>
<p> </p>
<p>Былі мы вельмі ўсцешаны, вядома,</p>
<p>Прыемнай нечаканасцю такою,—</p>
<p>Здавалася, што кожны з родным домам</p>
<p>Пагаварыў тады усёй душою.</p>
<p> </p>
<p>Па ўсіх кутках займалася гамонка,</p>
<p>Для сэрца незабыўныя хвіліны:</p>
<p>Байца-сапёра прывітала жонка</p>
<p>З даўночаканым сінявокім сынам.</p>
<p> </p>
<p>Артылерысту маці піша: «Горды</p>
<p>І смелы сын! Тут маю я павагу,</p>
<p>Бо з радасцю дазналася, што ордэн</p>
<p>Ты атрымаў у бойках за адвагу».</p>
<p> </p>
<p>І вось вымае ён вялізны кубак,</p>
<p>Што мёдам наладованы да краю,</p>
<p>І пах лугоў калгасных люба</p>
<p>Усіх глыбока сэрцы закранае.</p>
<p> </p>
<p>На дне пасылкі вестка дарагая,</p>
<p>Як быццам кожнаму ад роднай хаты:</p>
<p>«Шлём прывітанне. Скора прыязджаем</p>
<p>На фронт да вас. Калгасныя дзяўчаты».</p>
<p> </p>
<p>І сталі мы адзіным, цесным кругам,</p>
<p>І ўсе дамоў сваё паслалі слова:</p>
<p>«Клянёмся, сёстры, верныя падругі,</p>
<p>Мы будзем тут фашыстаў біць сурова.</p>
<p> </p>
<p>Не страшна нам, няхай памрэ каторы,</p>
<p>Сваю радзіму абаронім самі.</p>
<p>Клянёмся, маці! Нашыя прасторы</p>
<p>Мы адстаім уласнымі грудзямі.</p>
<p> </p>
<p>Бывайце!» Словы чуюцца загада:</p>
<p>— Да зброі стань, заслона агнявая!</p>
<p>Пачаўся бой. Мы зноўку нішчым гада.</p>
<p>Часцей з’яўляйся, пошта палявая!</p>
<p> </p>
<h3><a id="chapter133"></a>ПАРТЫЗАНКА</h3>
<p>Перад восеньскім прасторам,</p>
<p>Перад полем, перад борам,</p>
<p>Перад ранняю заранкай</p>
<p>Прысягала партызанка:</p>
<p>— За вінтоўку я ўзялася</p>
<p>І клянуся родным сынам</p>
<p>Гадаў біць, каб кроў лілася</p>
<p>Тых паганцаў да Берліна.</p>
<p>Не раскажуць нават лозы,</p>
<p>Дзе ляжыць бандыт каторы...</p>
<p>Нашых матак льюцца слёзы,—</p>
<p>Будзе маткам катаў гора.</p>
<p>Між лясоў сваіх, балотаў</p>
<p>Будзем гадаў біць знянацку...</p>
<p>Многа ў нас дзяцей-сіротаў,—</p>
<p>Будуць дзеці іх без бацькі.</p>
<p>Партызанкі! Ўсе мы мусім</p>
<p>Біць фашыстаў да разгрому,</p>
<p>Каб яны ад Беларусі</p>
<p>Не знайшлі пуцін дадому.</p>
<p>[...]</p>
<p> </p>
<h3><a id="chapter134"></a>КАСТРЫЧНІК ЗАВЕ ЗМАГАЦЦА!</h3>
<p>Кастрычнік заве змагацца,—</p>
<p>Фашысты вядуць разбой.</p>
<p>Не на вуліцы,</p>
<p>Не на пляцы,—</p>
<p>Мы сягоння ідзём на бой.</p>
<p>На роднае наша поле</p>
<p>Напоўзла нямала зграй,—</p>
<p>Мы з Кастрычніцкім</p>
<p>Сцягам волі</p>
<p>Абаронім любімы край.</p>
<p>Павыганім катаў з хаты,</p>
<p>Ім касцей сваіх не сабраць,</p>
<p>І Кастрычнік свой</p>
<p>Дваццаць пяты</p>
<p>З перамогай будзем вітаць.</p>
<p> </p>
<h3><a id="chapter135"></a>ПЕСНЯ БЕЛАРУСКІХ ПАРТЫЗАН</h3>
<p>На край наш любімы фашысцкія орды</p>
<p>З разбоем і смерцю прыйшлі.</p>
<p>І выйшлі змагацца за чэсць і свабоду</p>
<p>Сыны беларускай зямлі.</p>
<p>Прыпеў:</p>
<p>Ой, чаго так рана-рана</p>
<p>Зелен бор шуміць.</p>
<p>То сышліся партызаны,</p>
<p>То выходзяць партызаны.</p>
<p>Ворага крышыць.</p>
<p>Бандыты прынеслі пажараў зарніцы,</p>
<p>А людзям нязлічана ран.</p>
<p>Не плачце, матулі, не плачце, сястрыцы,</p>
<p>Адпомсціць за ўсё партызан.</p>
<p>Прыпеў:</p>
<p>Ад хаты да хаты плыве пагалоска,—</p>
<p>Што хутка нам волю сустрэць,</p>
<p>Ідзе к партызанам Чырвонае войска,</p>
<p>І будзе разбойнікам смерць!</p>
<p>Прыпеў.</p>
<p> </p>
<h3><a id="chapter136"></a>УРАНКУ, ТОЛЬКІ БОЙКА АДГУЛА...</h3>
<p>Уранку,</p>
<p>Толькі бойка адгула,</p>
<p>Баец ішоў па вуліцы сяла.</p>
<p>Над пажарышчамі</p>
<p>Курыўся дым і чад,</p>
<p>Касцямі грукаў абгарэлы сад.</p>
<p>Бязлюдна скрозь. Пуцінамі вайны,</p>
<p>Што мерцвякі, тырчэлі каміны.</p>
<p>І, прыхінуўшыся да попелу нічком,</p>
<p>Дзяўчынка маці клікала з плачом.</p>
<p>Баец да розных жудасцей прывык,</p>
<p>Але сляза скацілася на штык,—</p>
<p>Малую ўзяў, пяшчотна прыгарнуў,</p>
<p>Абцёр ёй твар, паесці даў...</p>
<p>Адчуў,</p>
<p>Што сэрца скамянела у грудзях,</p>
<p>Што з бойкаю яму на захад шлях:</p>
<p>Там дзень і ноч заве яго дачка...</p>
<p>Вінтоўку сціснула рука.</p>
<p> </p>
<h3><a id="chapter137"></a>СЛАВА!</h3>
<p>Паганую набрыдзь, натоўпы фашыстаў</p>
<p>Агнём размятаюць артылерысты.</p>
<p>Зарыюцца каты, залезуць у дзоты,</p>
<p>Ды дзе ім схавацца ад нашай пяхоты,—</p>
<p>Няпрошаных госцяў, чужынцаў праклятых</p>
<p>Пяхота знішчае штыком і гранатай,</p>
<p>А коннікі ветрам прамчаць над палямі —</p>
<p>Дагоняць, на часткі пакрояць клінкамі.</p>
<p>Бандытаў, да працы чужое ахвочых,</p>
<p>Знішчаюць танкісты, бязлітасна топчуць.</p>
<p>Навек рабаваць адпадае ахвота,</p>
<p>Як зверху удараць яшчэ самалёты.</p>
<p>Змагаецца воін савецкі заўзята,</p>
<p>Бо нішчыць фашыстаў — свяшчэнная справа,</p>
<p>Ён вызваліць край свой і родныя хаты.</p>
<p>Нашай Чырвонай Арміі — слава!</p>
<p>Балтыйскае, Белае, Чорнае мора.</p>
<p>На варце савецкія ходзяць лінкоры.</p>
<p>На розных шыротах фашысцкіх піратаў</p>
<p>На дне назбіралася сёння багата.</p>
<p>Туды для чужынцаў шлях вельмі кароткі,</p>
<p>То спусцяць эсмінцы, то нашы падлодкі.</p>
<p>Туды ж патрапляе, хто вылез на сушу,</p>
<p>Ды толькі раней іх гранатай аглушаць.</p>
<p>Адважны марак — гэта гордасць народа,</p>
<p>Ён заўжды завецца героем па праву,</p>
<p>Бо вольна ракочуць савецкія воды,—</p>
<p>Чырвонаму флоту — народная слава!</p>
<p>Няма акупантам ніколі спакою,</p>
<p>Іх мужна караюць суровай рукою</p>
<p>Па нашых дарогах, лясах і палянах</p>
<p>Адданыя дочкі й сыны-партызаны.</p>
<p>Як цёмнаю ноччу світальныя зоры,</p>
<p>Мы бачым сваю перамогу яскрава,</p>
<p>Не быць у палоне любімым прасторам.</p>
<p>Вам, партызаны,— народная слава!</p>
<p> </p>
<h3><a id="chapter138"></a>МАШЫНІСТ</h3>
<p>Не можа ён забыць часін,</p>
<p>Тае суровае пары,</p>
<p>Калі ў агні, ў дыму руін</p>
<p>Кідаў ён горад на Дняпры;</p>
<p> </p>
<p>Калі з-пад смерці і жуды</p>
<p>На ўсход выводзіў паравоз,</p>
<p>Глыбока раніўшы тады</p>
<p>Душу на боль дзіцячых слёз.</p>
<p> </p>
<p>Нямала дзён таму прайшло.</p>
<p>Пад рокат куль, пад бомбаў свіст,</p>
<p>Хай шлях задзьмула, замяло,</p>
<p>На фронт спяшае машыніст.</p>
<p> </p>
<p>Братоў трымаюць у бядзе</p>
<p>Фашысты, ўзяўшы у палон.</p>
<p>Разлік снарадамі.</p>
<p>Ідзе</p>
<p>За эшалонам эшалон.</p>
<p> </p>
<p>Хай машыніст не знае сна,</p>
<p>А сэрца радасна яго,</p>
<p>Бо з новым рэйсам ён штодня</p>
<p>Бліжэй да горада свайго;</p>
<p> </p>
<p>Бо знае: час абмые кроў,</p>
<p>І скора ўжо канец тузе,</p>
<p>І ў родны край паміж бароў</p>
<p>Ён шчасце волі прывязе.</p>
<p> </p>
<h3><a id="chapter139"></a>МЫ ІДЗЁМ, БЕЛАРУСЬ</h3>
<p>Хай дрыжаць фашысты перад смерцю,</p>
<p>Знішчым іх, наперад ідучы.</p>
<p>Клічуць нас загубленыя дзеці,</p>
<p>Клічуць сёстры з плачам уначы.</p>
<p>Прыпеў:</p>
<p>Наш удар не стрымаць,</p>
<p>Нашы пушкі грымяць.</p>
<p>Не даруем фашыстам ніколі,</p>
<p>Мы ідзём, Беларусь,</p>
<p>Мы прыйдзём, Беларусь,</p>
<p>І пазбавім цябе ад няволі.</p>
<p>Вытры, маці, горасныя слёзы,</p>
<p>Глянь на ўсход над спаленым сялом.</p>
<p>Хутка, хутка будзем над Бярозай</p>
<p>І па мінскіх вуліцах прайдзём.</p>
<p>Прыпеў:</p>
<p>Будзе, будзе ворагам пагана,</p>
<p>Гэта наш бязлітасны паход.</p>
<p>Б’ём у твар, а ў спіну партызаны,</p>
<p>Б’е увесь узброены народ.</p>
<p>Прыпеў:</p>
<p>Пройдзе час, пазбыўшыся ад болю,</p>
<p>Адбудуем сёлы, гарады.</p>
<p>Закрасуе зноўку наша поле,</p>
<p>Зацвітуць шумлівыя сады.</p>
<p>Прыпеў:</p>
<p> </p>
<h3><a id="chapter140"></a>ФАНАБЭРЫСТЫ ФРЫЦ</h3>
<p>Фрыц стары Вільгельм Фонбот</p>
<p>Па шашы кульгаў на фронт.</p>
<p>Ён пацеў, пыхцеў, стагнаў,</p>
<p>А рашуча разважаў:</p>
<p>— Раз татальны ёсць загад,</p>
<p>Значыць, добры я салдат.</p>
<p>Фюрэр знае мне цану,</p>
<p>Што ж, я выйграю вайну.</p>
<p>Як індык, надзьмуўся фрыц,</p>
<p>Са ўсяго на свеце кпіць:</p>
<p>— Я, стары ваенны воўк,</p>
<p>Хоць адзін пайду на полк.</p>
<p>І панёс ён,</p>
<p>І панёс...</p>
<p>Ледзь не ўзняўся да нябёс.</p>
<p>Толькі раптам гонар знік —</p>
<p>Бахнуў збоку драбавік,</p>
<p>Пасінеў у фрыца твар...</p>
<p>Выйшаў з лесу дзед Макар.</p>
<p>Фрыц яму пад ногі бац:</p>
<p>— Не хацеў я ваяваць.</p>
<p>Вінаваты фюрэр-гунд,</p>
<p>Будзе фюрэру капут.</p>
<p>— Ну, і чмут, стары пляткар...—</p>
<p>Усміхнуўся дзед Макар,—</p>
<p>Як сабака, брэшаш шмат,</p>
<p>Ты ж лізаў Адольфу зад,</p>
<p>З ім хацеў забраць наш край...</p>
<p>Дык рыхтуйся, памірай!</p>
<p>Ды не варта сумаваць,</p>
<p>Будзеш зноўку цалаваць.</p>
<p>Я з табою згодзен,</p>
<p>Гут.</p>
<p>Будзе фюрэру капут!</p>
<p> </p>
<p>На Палессі, між балот,</p>
<p>Кліча фюрэра Фонбот.</p>
<p> </p>
<h3><a id="chapter141"></a>ГОМЕЛЬ</h3>
<p>Гомель. Сож...</p>
<p>Дачакаліся светлых часін.</p>
<p>Знікла чорная ноч</p>
<p>Гвалтавання і жаху.</p>
<p>Сыпле золатам восень</p>
<p>На попел руін,</p>
<p>І па вуліцах</p>
<p>Крочаць героі на захад.</p>
<p>Слава ім,</p>
<p>Што ў баях свой праславілі сцяг,</p>
<p>Ён над горадам сёння</p>
<p>Лунае высока.</p>
<p>Сож гудзіць...</p>
<p>І на стромых яго берагах</p>
<p>Беларуская песня ўзляцела, што сокал.</p>
<p>Крылляў болей зламаць</p>
<p>Не падолее кат.</p>
<p>Блізка ўся Беларусь,</p>
<p>Раскаваная, блізка...</p>
<p>Песня вольна ляціць</p>
<p>У Маскву, Ленінград</p>
<p>І ірвецца імкліва</p>
<p>Да роднага Мінска.</p>
<p>Шлях да яснай зары</p>
<p>Ёй адзначыла кроў,</p>
<p>Гэта воінаў кроў —</p>
<p>І ніхто іх не спыніць.</p>
<p>Беларусь!</p>
<p>У сыноў тваіх многа братоў</p>
<p>І з-пад Волгі шырокай,</p>
<p>І з палёў Украіны.</p>
<p> </p>
<h3><a id="chapter142"></a>ТРЫ ПРАВЫ</h3>
<p>За краты кінуўшы свабоду,</p>
<p>Тры правы даў фашызм народу:</p>
<p>Па першым праву нават волат</p>
<p>Сыдзе ў зямлю праз люты голад,</p>
<p>Другое — лепшае, бясспрэчна,—</p>
<p>Турма — жыллё для ўсіх навечна.</p>
<p>І забяспечан кожны трэцім:</p>
<p>Пайсці на фронт і там памерці.</p>
<p> </p>
<h3><a id="chapter143"></a>БРАХУН</h3>
<p>Гітлер д’ябальскай натуры,</p>
<p>Брэша, лезе вон са скуры:</p>
<p>— Гаў, гаў, гаў... ды гаў, гаў, гаў...</p>
<p>Я даўно Маскву забраў.</p>
<p>Аж язык самлеў ад зморы...</p>
<p>А фашысцкіх трупаў горы</p>
<p>Узрастаюць на вачах,</p>
<p>Пад Масквою мосцяць шлях,</p>
<p>Ні адзін фашыст жывы</p>
<p>Не пабачыць век Масквы,</p>
<p>Хутка бегчы ім назад,</p>
<p>Дык брашы ж, пракляты кат:</p>
<p>— Гаў, гаў, гаў... ды гаў, гаў, гаў...</p>
<p>Смерць сабе ты набрахаў.</p>
<p> </p>
<h3><a id="chapter144"></a>БЕЛАРУСКІ ФРОНТ</h3>
<p>Будуць помніць гарады, і вёскі,</p>
<p>І Дняпро,</p>
<p>І Прыпяць, і Бяроза,</p>
<p>Як праходзіў з войскам Ракасоўскі</p>
<p>На заход па вогненнай дарозе.</p>
<p> </p>
<p>І нясуць танкісты і пяхота</p>
<p>Волі сцяг,</p>
<p>Асветлены зарою,</p>
<p>Ні бары густыя, ні балоты</p>
<p>Не спыняюць воінаў-герояў.</p>
<p> </p>
<p>Нашы маці з чыстаю слязою</p>
<p>Кажуць ім</p>
<p>Прыветлівыя словы,</p>
<p>Ім насустрач і дубы, і хвоі</p>
<p>Нахіляюць радасна галовы.</p>
<p> </p>
<h3><a id="chapter145"></a>СТАЛІЦЫ БЕЛАРУСІ!</h3>
<p>Прад табою нізка я хілюся,</p>
<p>Перад кожным зруйнаваным домам.</p>
<p> </p>
<p>Родны Мінск,</p>
<p>Сталіца Беларусі!</p>
<p>Зноўку мы на вуліцах знаёмых.</p>
<p>Ты стаіш, як волат, над Айчынай,</p>
<p>Над табою рэюць сцягі волі.</p>
<p>Хоць ты ўвесь —</p>
<p>У ранах, у руінах,</p>
<p>Ты нам дораг сёння, як ніколі.</p>
<p> </p>
<p>Ты завеш сыноў сваіх здалёку,</p>
<p>Аж да Буга гулкіх узбярэжжаў.</p>
<p>Чуюць кліч твой</p>
<p>Плошчы Беластока,</p>
<p>Чуюць кліч твой пушчы Белавежы.</p>
<p>Хай мацней грымяць удары бою,</p>
<p>Вораг згіне. Ён загінуць мусіць.</p>
<p>Ты стаіш</p>
<p>З узнятай галавою</p>
<p>Над усёй вялікай Беларуссю.</p>
<p> </p>
<h3><a id="chapter146"></a>СПАТКАННЕ</h3>
<p>Рады я, што ўбачыць давялося</p>
<p>На шляхах знаёмых</p>
<p>Залатую восень.</p>
<p>Перад вамі нізка я хілюся,</p>
<p>Родныя прасторы Беларусі!</p>
<p>Дык прымі паклон,</p>
<p>Сасновы гоман,</p>
<p>І ад тых,</p>
<p>Што не прыйшлі дадому,</p>
<p>Бо яны ў дарозе не прысталі,</p>
<p>Ім у сэрцы білі Нёмна хвалі,</p>
<p>Баравыя песні добра чулі...</p>
<p>Іх спынілі на дарозе кулі,—</p>
<p>Спяць яны ля Волгі і ля Дона,</p>
<p>Сняцца ім жытнёвыя загоны.</p>
<p>Мне й за іх пабачыць давялося</p>
<p>На шляхах знаёмых</p>
<p>Залатую восень.</p>
<p>Я прыйшоў з прыгоршчамі насення,</p>
<p>Каб дажджом рассыпаць па-над краем,</p>
<p>Мне пажар лістоў яго асенніх</p>
<p>Сэрца на спатканні сагравае.</p>
<p>Хай марозіць, а ісці не золка:</p>
<p>Бачу я —</p>
<p>Праменная вясёлка</p>
<p>Асушае нашых матак слёзы</p>
<p>І ўстае над Бугам і Бярозай.</p>
<p> </p>
<h3><a id="chapter147"></a>ЧЫРВОНЫЯ СЦЯГІ</h3>
<p>Зашумелі плошчы, паркі,</p>
<p>Поле ў сонцы — залатое.</p>
<p>У чырвоных сцягах, яркіх,</p>
<p>Наша свята веснавое.</p>
<p> </p>
<p>Ці ты ў горадзе, ці ў полі —</p>
<p>Над галовамі іх многа —</p>
<p>Гэта сцягі нашай Волі,</p>
<p>Гэта сцягі Перамогі.</p>
<p> </p>
<p>Узнялі мы іх старанна,</p>
<p>Хай плывуць крылатым роем —</p>
<p>Колькі воінаў адданых</p>
<p>Абрасілі іх крывёю.</p>
<p> </p>
<p>Сцягі, сцягі... лашчаць вока,—</p>
<p>Узняліся ў стройным маршы...</p>
<p>Пранясём жа іх высока,</p>
<p>Як бацькі насілі нашы!</p>
<p> </p>
<h3><a id="chapter148"></a>СЕЙЦЕ, СЕЙЦЕ ЗЯРНЯТЫ</h3>
<p>Папрыходзілі з войска</p>
<p>Баявыя салдаты.</p>
<p>Хто бацькоў дачакаўся,</p>
<p>Хто сыноў, а хто брата.</p>
<p> </p>
<p>Зноўку дружнай сям’ёю</p>
<p>Пачалі будавацца,</p>
<p>Весялейшымі сталі</p>
<p>Нашы сёстры і маці.</p>
<p> </p>
<p>Сонца сёння высока</p>
<p>Над палеткамі ўстала,</p>
<p>Ды усіх працавітых</p>
<p>За сяўнёю спаткала.</p>
<p> </p>
<p>Леглі ў полі барозны,</p>
<p>Леглі ў полі, што хвалі,</p>
<p>Сейце, сейце зярняты,</p>
<p>Каб дружнейшымі сталі.</p>
<p> </p>
<p>Сейце, сыпце зярняты</p>
<p>Ў пухавыя пасцелі,</p>
<p>Каб ля нашае хаты</p>
<p>Вечна песні звінелі.</p>
<p> </p>
<p>Сейце, сейце зярняты,</p>
<p>Рассыпайце па полю,</p>
<p>Каб расла і шумела</p>
<p>Наша ясная доля!</p>
<p> </p>
<h3><a id="chapter149"></a>ТРАКТАРАГОРАД</h3>
<p>Рассунуўшы сосны</p>
<p>Плячамі, што волат,</p>
<p>Пад Мінскам ўздымаецца</p>
<p>Трактарагорад.</p>
<p> </p>
<p>Высока кавальскія цэхі</p>
<p>Пасталі</p>
<p>На месцы, дзе немцаў</p>
<p>Ў кацёл заціскалі.</p>
<p>[...]</p>
<p> </p>
<p>На новай будове</p>
<p>Працуюць заўзята</p>
<p>Са ўсёй Беларусі</p>
<p>Хлапцы і дзяўчаты.</p>
<p> </p>
<p>Хоць многія з іх</p>
<p>Маладыя гадамі,</p>
<p>Але ўжо выдатнымі</p>
<p>Сталі майстрамі.</p>
<p> </p>
<p>Слухмяна ім кельма,</p>
<p>І цесля,</p>
<p>І молат...</p>
<p>Тут будзе збудованы</p>
<p>Трактарагорад.</p>
<p> </p>
<p>Узнімецца горад</p>
<p>У працы няспыннай,</p>
<p>І трактары пойдуць</p>
<p>Шляхамі краіны.</p>
<p> </p>
<p>І будуць на полі</p>
<p>Калгасным гадамі</p>
<p>Ад Мінска-сталіцы</p>
<p>Яны пасланцамі.</p>
<p> </p>
<h3><a id="chapter150"></a>ЧУТНА ПЕСНЯ...</h3>
<p>Чутна песня,</p>
<p>Песня чутна,</p>
<p>Аж гайдаюць дрэвы голлем,</p>
<p>Чуцен гоман між барамі,</p>
<p>Беларускімі шляхамі:</p>
<p>— Ой, Дняпро, Дняпро магутны!</p>
<p>Ты яднаеш наша поле</p>
<p>З украінскімі палямі,</p>
<p>Ты яднаеш нашы сэрцы</p>
<p>З украінскімі братамі.</p>
<p>Добра жыць</p>
<p>Пад небам сінім,</p>
<p>Пад сваім, пад ясназорым,</p>
<p>Дзе ўсе людзі маладыя,</p>
<p>Дзе ўсе песні агнявыя —</p>
<p>На Савецкай Украіне:</p>
<p>Дзе бязмежныя прасторы,</p>
<p>Плыні рэчак люстраныя,</p>
<p>Быццам волаты заводы,</p>
<p>А пшаніцы залатыя.</p>
<p>Чутна песня,</p>
<p>Песня чутна,</p>
<p>Гэта сцяг зачырваніўся</p>
<p>Па-над Кіевам зарою,</p>
<p>Над Чарнечаю гарою —</p>
<p>То Ўкраіны дзень славуты!</p>
<p>Дык цвіці ж і весяліся,</p>
<p>Правадыр заўжды з табою,</p>
<p>Уздымайся горда ў высі,</p>
<p>Аж да сонца галавою!</p>
<p> </p>
<h3><a id="chapter151"></a>ГРОМ</h3>
<p>Люблю,</p>
<p>Калі прастор кругом</p>
<p>Ускалыхне магутны гром,</p>
<p>Разбудзіць дол</p>
<p>Дажджом вакол,</p>
<p>Руччамі-срэбрам прашуміць,</p>
<p>І пойдуць</p>
<p>Травы гаманіць.</p>
<p> </p>
<p>Мацней,</p>
<p>Выразней з кожным днём</p>
<p>Чуцён нам з-пад Кітая гром.</p>
<p>Чжу-дэ байцы —</p>
<p>Вясны ганцы.</p>
<p>Грымяць грымоты гнеўна й там,</p>
<p>Дзе горны Грамас,</p>
<p>Дзе В’етнам.</p>
<p> </p>
<p>І Уол-стрыт</p>
<p>Дрыжыць, не спіць</p>
<p>Пад гул народных навальніц.</p>
<p>Там небаскроб</p>
<p>Нахмурыў лоб,</p>
<p>Пужлівым стаў банкірскі дом —</p>
<p>Маланкі бачыць,</p>
<p>Чуе гром!</p>
<p> </p>
<h3><a id="chapter152"></a>НА ЛЕНІНСКІХ ГОРАХ</h3>
<p>Калі нам сягоння да роднай сталіцы</p>
<p>Даводзіцца з розных краёў пад’язджаць,</p>
<p>Мы бачым, бы ў казцы, пад сонцам іскрыцца</p>
<p>На Ленінскіх горах вялізны палац.</p>
<p> </p>
<p>Магутны той гмах, аж пад сонца высокі,</p>
<p>Стаіць ён і безліччу вокнаў заве,</p>
<p>Чырвоная зорка над ім у аблоках,</p>
<p>Як бы над усёю зямлёю плыве.</p>
<p> </p>
<p>Якая вялікасць! Прыгожы і горды,</p>
<p>Па вобліку, быццам сталіца сама,</p>
<p>І брыдка прыгадваць гмахі-уроды,</p>
<p>Адкуль выпаўзаюць напалм і чума.</p>
<p> </p>
<p>А тут будзе моладзь вучыцца старанна</p>
<p>І шмат дасягне для народа ўсяго,</p>
<p>І будуць такія, што ў мармуры стануць</p>
<p>З вялікімі разам на сценах яго.</p>
<p> </p>
<p>Не, гэта не гмах збудаваны надзіва</p>
<p>З бетону і цэглы, з жалеза і шкла.</p>
<p>А гэта любімая наша радзіма</p>
<p>Да сонечных новых вышынь узрасла!</p>
<p> </p>
<h3><a id="chapter153"></a>А Я МЯРКУЮ, БУДЗЕ ТАК...</h3>
<p>Паставілі шмат год назад</p>
<p>Вайне мы кропку агнявую.</p>
<p>Ізпоў жыццё ідзе на лад —</p>
<p>Арэм, і сеем, і будуем.</p>
<p> </p>
<p>Уцеха — воінам былым,</p>
<p>Прастор для пошукаў юначых,</p>
<p>Мы ўсе цяпер жывём адным,</p>
<p>Каб больш крыві і слёз не бачыць.</p>
<p> </p>
<p>Нам кожны друг — жаданы госць,</p>
<p>Яго прымаем мы гасцінна,</p>
<p>Бо сэрцы нашы ўсе, як ёсць,</p>
<p>Любові поўны да Айчыны.</p>
<p> </p>
<p>Дзе б ні хадзіў ён, дзе б ні быў —</p>
<p>Усюды ласку ён пазнае...</p>
<p>Але хто камень прытаіў,</p>
<p>Няхай спагады не чакае.</p>
<p> </p>
<p>Майстры крывавых, брудных спраў</p>
<p>Не застануцца без адказу,</p>
<p>Бо з нас ніхто не дараваў</p>
<p>Ніколі крыўды і абразы.</p>
<p> </p>
<p>Я чую, дзесьці зноў маньяк,</p>
<p>Нам пагражаючы, лютуе —</p>
<p>А я мяркую, будзе так...</p>
<p>Няхай жа толькі паспрабуюць!</p>
<p> </p>
<h3><a id="chapter154"></a>ПАРТЫЯ</h3>
<p>Партыя!</p>
<p>Болей святога</p>
<p>У свеце не ведаю я.</p>
<p>Партыя, гарту стальнога,</p>
<p>Родная наша сям’я.</p>
<p> </p>
<p>Шлях твой,</p>
<p>Здаўногу вядомы,</p>
<p>Лёг праз гады ў барацьбе,</p>
<p>Што не пад сілу нікому,</p>
<p>Заўжды пад сілу табе.</p>
<p> </p>
<p>Сілу адзінства</p>
<p>Гартуем,</p>
<p>Славу куём перамог,</p>
<p>Выйсці супроць хто спрабуе</p>
<p>Смеццем злятае з-пад ног.</p>
<p> </p>
<p>Партыя!</p>
<p>Болей святога</p>
<p>Ў свеце не ведаю я,</p>
<p>Партыя, гарту стальнога,</p>
<p>Родная наша сям’я.</p>
<div class="endnote-block">
<div class="footnote"><p><sup><a id="footnote-1">1</a></sup> Яра — па-чэшску — вясна.</p>
</div>
<div class="footnote"><p><sup><a id="footnote-2">2</a></sup> Нарог — па-малдаўску «Будзьце здаровы!».</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>