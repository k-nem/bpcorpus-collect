<div class="container">
<div class="book-utils">
<div id="qrcode"></div>
<a href="/Piatrus_Brouka/Duma_ab_biessmiarotnasci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: сакавік 1970 -->
<!-- HEADER_FIELD Edition: Броўка П. Збор твораў: У 9 т. - Т. 4. Вершы, паэма 1965-1972.- Мн.: Маст. літ., 1989. - с. 497-508 -->
<!-- HEADER_FIELD FirstPublicationYear: 1970 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1989 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Дума аб бессмяротнасці -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Дума аб бессмяротнасці</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>І</h3>
<p>Палеткі ў сонечным убранні,</p>
<p>Між сосен вецер, што гусляр,</p>
<p>Мяне хвалюе заўжды ранне,</p>
<p>Нібы ў ім свет свой мые твар.</p>
<p> </p>
<p>Я неба звон празрыста-сіні</p>
<p>Над зелянінай так люблю.</p>
<p>І вось я зноў у той мясціне,</p>
<p>Дзе ўпершыню стаў на зямлю.</p>
<p> </p>
<p>Гляджу на ўзбуджаныя гоні,</p>
<p>Мінулых год вяду падлік,—</p>
<p>Інакшы рытм у працы сёння,</p>
<p>Матораў розных пералік.</p>
<p> </p>
<p>Машыны ўсё ўзялі на плечы,</p>
<p>Вядуць усюды гоман свой...</p>
<p>І скрозь па-за рулямі дзеці</p>
<p>Бацькоў, што сохлі за сахой.</p>
<p> </p>
<p>Бацькоў яны пераганяюць</p>
<p>У кожнай справе, з кожным днём...</p>
<p>А я пра тых успамінаю,</p>
<p>Каму мы ўдзячныя жыццём.</p>
<p> </p>
<p>Пры абеліску пры высокім</p>
<p>Стаю, скуль зорка ззяе нам,</p>
<p>Каб перадаць паклон глыбокі</p>
<p>Сваім таварышам-сябрам.</p>
<p> </p>
<p>А зорка гэтак прамяніцца</p>
<p>Барвовай,</p>
<p>чыстай раніцой,</p>
<p>Як паглядзіш — пад сонцам быццам</p>
<p>Наліта воінаў крывёй.</p>
<p> </p>
<p>Яны ў сваёй зямлі ў спакоі</p>
<p>Ляжаць.</p>
<p>Жыццё ёй аддалі.</p>
<p>Я з вамі гавару, героі,</p>
<p>Калісьці разам мы раслі.</p>
<p> </p>
<p>Кастрычнік даў нам змалку крылы,</p>
<p>На шлях далейшы ускрыліў.</p>
<p>Радзіма нас усіх вучыла,</p>
<p>З нас кожны ў справе майстрам быў.</p>
<p> </p>
<p>Цяпер пад зоркаю агністай</p>
<p>Спіцё,</p>
<p>за волю змагары —</p>
<p>Настаўнікі, і трактарысты,</p>
<p>І кавалі, і цесляры...</p>
<p> </p>
<p>I той,</p>
<p>хто цуд рабіў у садзе,</p>
<p>Хто пчаляром вядомым быў,</p>
<p>І проста тыя, хто ў брыгадзе</p>
<p>На працу розную хадзіў.</p>
<p> </p>
<p>Яны загінулі ў змаганні,</p>
<p>Ім вецер рэквіем пяе...</p>
<p>Ляжаць там мсціўцы-партызаны,</p>
<p>Усе таварышы мае.</p>
<p> </p>
<p>Ляжыць, на выбухі славутны,</p>
<p>З гадоў дваццатых камуніст —</p>
<p>Кузьма Пілюта. Даўпа чутны</p>
<p>Ва ўсім раёне трактарыст.</p>
<p> </p>
<p>Аб ім жывуць паданні сёння;</p>
<p>Быў храбрым партызанам ён —</p>
<p>Варожых многа эшалонаў</p>
<p>Праз ночы скінуў пад адхон.</p>
<p> </p>
<p>Усё жыццё быў працавітым,</p>
<p>Ды і загінуў як герой.</p>
<p>Ён, мост знішчаўшы, быў забіты</p>
<p>Па-над Ушачкаю-ракой.</p>
<p> </p>
<p>Калі калгас распачынаўся,</p>
<p>«Фардзона» некалі вадзіў,</p>
<p>Дастойна і ў вайну змагаўся...</p>
<p>Устань,</p>
<p>Пілюта,</p>
<p>паглядзі —</p>
<p> </p>
<p>Прайшла фашысцкая навала,</p>
<p>Жыццё інакшае ідзе...</p>
<p>Глядзі,</p>
<p>як твой унук удала</p>
<p>Па полю «Беларусь» вядзе.</p>
<p> </p>
<p>Машыну гэтую прыкмеціш</p>
<p>Далёка ты,</p>
<p>не толькі збліз,</p>
<p>Ды гэты ж трактар,</p>
<p>знаны ў свеце,</p>
<p>Сягоння выпускае Мінск.</p>
<p> </p>
<p>Цяпер наш трактар проста звычны,</p>
<p>Ды ўсе дзівіліся ў свой час.</p>
<p>Ты чуеш гул яго рытмічны,</p>
<p>Што далятае аж да вас.</p>
<p> </p>
<p>Пры абеліску я чырвоным,</p>
<p>У гонар воінаў-бацькоў,</p>
<p>Гляджу на надпісы імёнаў,</p>
<p>Хто з грознай далі не прыйшоў.</p>
<p> </p>
<p>Стаю, панікшы галавою,</p>
<p>І слова роздуму бяру:</p>
<p>— Я з вамі гавару,</p>
<p>героі,</p>
<p>Нібы з жывымі гавару.</p>
<p> </p>
<p>Вы чуеце — гамоняць гоні.</p>
<p>Узняўся зноў наш родны дом.</p>
<p>Калі б усталі вы сягоння,</p>
<p>Сказалі б:</p>
<p>— Добра мы жывём!</p>
<p> </p>
<p>Мы ўсё, як ёсць, адбудавалі —</p>
<p>Свой кут спрадвечны, баравы;</p>
<p>Мы так аддана працавалі,</p>
<p>Як працаваць хацелі вы.</p>
<p> </p>
<p>Што зроблена — завём мы рунню,</p>
<p>Яшчэ вясновы наш паход,</p>
<p>І Ленін наш — ён вечна юны,</p>
<p>Хоць яму сёлета — сто год.</p>
<p> </p>
<p>Ён заўжды,</p>
<p>скрозь</p>
<p>з працоўным людам,</p>
<p>На бой астатні іх узняў,</p>
<p>Ён тут між нас і ён усюды,</p>
<p>Яму на свеце многа спраў.</p>
<p> </p>
<p>Ён на вякі дарогі значыць,</p>
<p>Яго заўсёды верны шлях,</p>
<p>У час цяжкі баёў гарачых</p>
<p>На баявых ён быў сцягах.</p>
<p> </p>
<p>Ён вас ніколі не забудзе,</p>
<p>Ён рады вас усіх вітаць —</p>
<p>Вы ўбілі кол фашызму ў грудзі</p>
<p>Насмерць.</p>
<p>Хоць ён спрабуе ўстаць.</p>
<p> </p>
<p>Дарма!</p>
<p>Яго падолеў вызнаць</p>
<p>У свеце кожны ўжо народ.</p>
<p>Прайшла мяжа сацыялізма —</p>
<p>Удаль на захад і на ўсход.</p>
<p> </p>
<p>Хоць шмат яшчэ брахні атрутнай</p>
<p>На нас спрабуюць выліваць,</p>
<p>Ды пене іх агідна-бруднай</p>
<p>Магутнай плыні не стрымаць.</p>
<p> </p>
<p>Мы ж моц сваю яшчэ патроім,</p>
<p>Заўсёды з намі — маладосць!</p>
<p>Я з вамі гавару, героі,</p>
<p>Што мы на варце ўсе, як ёсць!</p>
<p> </p>
<p> </p>
<h3><a id="chapter2"></a>ІІ</h3>
<p>Паўдзён. Я зноў пры абеліску,</p>
<p>Бо сэрца прывяло да вас,—</p>
<p>Да вас, мне родных, шчырых, блізкіх,</p>
<p>Звяртаюся. Мне чуць адказ.</p>
<p> </p>
<p>Не скончыў з вамі я гаворкі,</p>
<p>Калі прыходзіў раніцой.</p>
<p>Цяпер паўдзён. Над вамі зорка</p>
<p>Здаецца ярка-залатой.</p>
<p> </p>
<p>Яна з дзяцінства сустракае,</p>
<p>Пасля вядзе ў далёкі шлях,—</p>
<p>Гарэла некалі такая</p>
<p>У вас, між боек, на грудзях.</p>
<p> </p>
<p>А вось цяпер яе найболей</p>
<p>Людзям за працу выдаюць...</p>
<p>Паўдзён ужо.</p>
<p>Чутно, як з поля</p>
<p>Усе на полудзень ідуць.</p>
<p> </p>
<p>Каго вязуць дадому МАЗы,</p>
<p>Чакае іх жаданы дом.</p>
<p>Другім прывозяць, што ўсе разам</p>
<p>Палуднуюць сваім кружком.</p>
<p> </p>
<p>А што ёсць лепш за круг сяброўскі,</p>
<p>Які прысядзе адпачыць...</p>
<p>А я гляджу — Ягор Макоўскі,</p>
<p>Ён паміж іх павінен быць.</p>
<p> </p>
<p>Жартаўніком жа быў бясконцым,</p>
<p>Казалі:</p>
<p>— Ну й хлапец — арол!..</p>
<p>Аб’ехаў на паўтаратонцы</p>
<p>Усю акругу навакол.</p>
<p> </p>
<p>Здавалася, не ведаў зморы —</p>
<p>Хоць суткі не заплюшчыць воч,—</p>
<p>Усе дзівіліся з Ягора,</p>
<p>Што за рулём і дзень і ноч.</p>
<p> </p>
<p>Калі ж Макоўскі партызаніў,</p>
<p>Няхай хадзіў ён пехатой,</p>
<p>Яму ад рання і да рання</p>
<p>Тым больш нязнаны быў спакой.</p>
<p> </p>
<p>Скрозь партызанская брыгада</p>
<p>Наводзіла на катаў жах,—</p>
<p>Ягор быў першым у засадах</p>
<p>На ўсіх дарогах і шляхах.</p>
<p> </p>
<p>За гора роднай Беларусі</p>
<p>Вёў,</p>
<p>помсцячы,</p>
<p>рахунак свой,</p>
<p>Але аднойчы не вярнуўся</p>
<p>Ён з аперацыі адной.</p>
<p> </p>
<p>І я, прыйшоўшы, па-сяброўску</p>
<p>Кажу яму:</p>
<p>— Герой-арол,</p>
<p>Устань, Ягор!..</p>
<p>Устань, Макоўскі,</p>
<p>Прыгледзься добра навакол.</p>
<p> </p>
<p>Прыслухайся —</p>
<p>нібы варкуе</p>
<p>Матор на наш увесь калгас;</p>
<p>Ды гэта ж сын твой меншы, чуеш,</p>
<p>Павёў кудысьці дужы МАЗ.</p>
<p> </p>
<p>Машынай можна ганарыцца,</p>
<p>Яна не знае перашкод.</p>
<p>Ды гэта ж, ведай, Мінск-сталіца</p>
<p>Іх вырабляе колькі год.</p>
<p> </p>
<p>І гідрастанцыі краіны</p>
<p>Сягоння дзякуюць ім шмат,</p>
<p>Дзе клаўся ў дужыя плаціны</p>
<p>І беларускі наш уклад.</p>
<p> </p>
<p>Будуем мы свой кут бацькоўскі,</p>
<p>І справа ў радасных руках.</p>
<p>Ты паглядзі, Ягор Макоўскі,</p>
<p>Якая школа!..</p>
<p>Што за гмах!..</p>
<p> </p>
<p>Паміж вясковых ніў, сялібаў</p>
<p>Такою школа не была —</p>
<p>Высокі дах, па сажню шыбы,</p>
<p>У кожным класе шмат святла.</p>
<p> </p>
<p>А вунь далей, вунь побліз лесу,</p>
<p>Узняўся за апошні час</p>
<p>Будынак у абдымках бэзу...</p>
<p>Ды гэта ж сад дзіцячы наш.</p>
<p> </p>
<p>Кіруе дзецьмі там другая,</p>
<p>А мы з часоў вайны цяжкой</p>
<p>Аб партызанцы ўспамінаем,</p>
<p>Аб партызанцы-сувязной,</p>
<p> </p>
<p>Што да вайны калісьці ў садзе</p>
<p>За выхавальніцу была —</p>
<p>У партызанскай жа брыгадзе</p>
<p>Разведкаю дапамагла.</p>
<p> </p>
<p>Яна была — само бесстрашша,</p>
<p>Між куль хадзіла па начах.</p>
<p>Яе ж павесілі, спаймаўшы,</p>
<p>Ля роднай хаты ўсім на страх.</p>
<p> </p>
<p>Я слову, што хачу прамовіць,</p>
<p>Кажу:</p>
<p>— Ты Раю абудзі!..</p>
<p>Устань жа, Рая Галубковіч,</p>
<p>Устань жа, Рая, паглядзі!</p>
<p> </p>
<p>Вунь колькі іх,</p>
<p>маленькіх,</p>
<p>мілых,</p>
<p>Бы кветнічак жывы гудзе,—</p>
<p>Адна з малых, што ты вадзіла,</p>
<p>Цяпер ужо другіх вядзе.</p>
<p> </p>
<p>Мы рады,</p>
<p>шмат іх паўзрастала,</p>
<p>Як быццам кветак веснавых...</p>
<p>Ты ім жыццё ахвяравала,</p>
<p>І сёння ты жывеш між іх.</p>
<p> </p>
<p>І я хілюся галавою</p>
<p>Да вас, як да сяброў сваіх:</p>
<p>Я з вамі гавару, героі,</p>
<p>Здаецца, бачу вас усіх.</p>
<p> </p>
<p>У час, як смерць над светам вісла,—</p>
<p>Збавіцелі вы ўсёй зямлі.</p>
<p>Здаецца, бачу тых, што з Віслы,</p>
<p>З Дуная,</p>
<p>Шпрэе не прыйшлі,</p>
<p> </p>
<p>Мы помнім іх і заўжды шчыра</p>
<p>Успамінаем, дзе яны,—</p>
<p>Яны ляжаць на варце міру...</p>
<p>А іх ахоўваюць сыны.</p>
<p> </p>
<p>А іхніх спраў і думак крылы</p>
<p>Высока рушылі ў палёт,</p>
<p>Бо з намі Ленін —</p>
<p>поўны сілы,</p>
<p>Хоць яму сёлета сто год.</p>
<p> </p>
<p>І сёння скрозь — усе краіны</p>
<p>Пераканаў вялікі плён —</p>
<p>Паўдзён Савецкае айчыны,</p>
<p>Здзяйсненняў ленінскіх паўдзён!</p>
<p> </p>
<h3><a id="chapter3"></a>ІІІ</h3>
<p>Я вечарам сустрэўся з вамі,</p>
<p>Пакуль няма бліскучых зор,</p>
<p>Ён прыкрывае, што сцягамі</p>
<p>Чырвонымі, зялёны бор.</p>
<p> </p>
<p>Туман прыўзняўся над ракою.</p>
<p>Спачыць збіраецца калгас.</p>
<p>А я да вас прыйшоў, героі,</p>
<p>У гэты вечаровы час.</p>
<p> </p>
<p>Зямлі айчыннае дазорцы,</p>
<p>Далі вы нелюдзям урок.</p>
<p>Стаю ізноў пры вашай зорцы,</p>
<p>Што як чырвоны аганёк.</p>
<p> </p>
<p>Агні ўсіх хутка пасклікаюць.</p>
<p>І птушкі ўжо імкнуць да гнёзд.</p>
<p>А я цябе прыпамінаю,</p>
<p>Стары пчаляр Мікола Дрозд.</p>
<p> </p>
<p>Было яно вайной.</p>
<p>Уночы</p>
<p>У вёсцы фрыцы загулі —</p>
<p>Так да цябе ў твой дом аднойчы</p>
<p>На аганёк яны прыйшлі.</p>
<p> </p>
<p>Пра мёд дазналіся дакладна,</p>
<p>Давёў ім паліцай-жандар;</p>
<p>Спыталі быццам далікатна:</p>
<p>— Ану, дай мёду, гер пчаляр.</p>
<p> </p>
<p>Пра шынку павялі развагі,</p>
<p>Пра агуркі,</p>
<p>пра іх засол...</p>
<p>Яны ж паклалі для павагі</p>
<p>Бізун і пісталет на стол.</p>
<p> </p>
<p>І ты, як мог,</p>
<p>гасцей забавіў,</p>
<p>З пашанаю падносіў сам.</p>
<p>Ды што казаць — усё паставіў,</p>
<p>Як добрым некалі людзям.</p>
<p> </p>
<p>І фрыцы прагна пілі, елі,</p>
<p>І хтосьці «Гітлер хайль» крычаў,</p>
<p>Але як трэба пахмялелі.</p>
<p>Такую ты закуску даў,</p>
<p> </p>
<p>Што ад таго твайго частунку</p>
<p>Ім мала што дапамагло б.</p>
<p>Раўлі жахліва:</p>
<p>— Гвалт!.. Ратунку!..</p>
<p>Ды вочы вылезлі на лоб.</p>
<p> </p>
<p>Ты вызначыў для іх дарогу,</p>
<p>Як злосным трутням, чорнай тлі,</p>
<p>А сам уцёк.</p>
<p>Ды ненадоўга.</p>
<p>Цябе эсэсаўцы знайшлі.</p>
<p> </p>
<p>Ты смела стрэў канец гвалтоўны,</p>
<p>З пятлёй, на ўласным жа двары...</p>
<p>Ты спіш, Мікола Дрозд шаноўны,</p>
<p>Паміж сваіх, пчаляр стары.</p>
<p> </p>
<p>Устань жа, глянь на край вясёлы,</p>
<p>На свой ізноў абжыты кут.</p>
<p>Ты паглядзі, што нават пчолы</p>
<p>Цябе наведваюць і тут.</p>
<p> </p>
<p>Ніводзін вулей не пакінуў</p>
<p>Цябе.</p>
<p>Працуе дацямна.</p>
<p>І кожны іх палёт пчаліны —</p>
<p>Нібы звінячая струна.</p>
<p> </p>
<p>А пасека цяпер такая,</p>
<p>Што йдзе рашуча навырост,</p>
<p>А твой заступца ўспамінае</p>
<p>Пра вас усіх,</p>
<p>Мікола Дрозд!</p>
<p> </p>
<p>Мы з вамі ўсёю грамадою.</p>
<p>Мы з вамі кожны, кожны дзень.</p>
<p>Схіліўся я пры вас,</p>
<p>героі,</p>
<p>І мой схіліўся доўгі цень.</p>
<p> </p>
<p>Ужо і вечар травы росіць.</p>
<p>І сонца жухне, не пячэ,</p>
<p>Хоць на вяршынях гонкіх сосен</p>
<p>Яно гушкаецца яшчэ.</p>
<p> </p>
<p>Ды праца скончана сягоння,</p>
<p>Хай цемра між ялін густых,</p>
<p>Ды з клуба светлага гармонік</p>
<p>На вечар кліча маладых.</p>
<p> </p>
<p>І клуб з вучобай і з гульнёю,</p>
<p>Як муравейнік той жывы...</p>
<p>Я з вамі гавару, героі,—</p>
<p>Усё заваявалі вы.</p>
<p> </p>
<p>На абеліск кідаю вока,</p>
<p>Дзе землякоў імёнаў шмат,</p>
<p>Што не прыйшлі з франтоў далёкіх...</p>
<p>Між іх —</p>
<p>Янута Беласад.</p>
<p> </p>
<p>Наканавала табе доля</p>
<p>Быць пехацінцам між байцоў.</p>
<p>Ты дома працаваў на полі,</p>
<p>Пяшком палі вайны прайшоў.</p>
<p> </p>
<p>Ты, як прыпала, харчаваўся,</p>
<p>Хоць пот не пакідаў твой лоб.</p>
<p>Ды ўсё прайшоў-прапоўз, прарваўся,</p>
<p>Прабег з акопа ды ў акоп.</p>
<p> </p>
<p>Ты здолеў у Берлін дабрацца</p>
<p>Адным з найпершых, Беласад,</p>
<p>Хоць на рэйхстазе распісацца</p>
<p>Табе не выпала, салдат.</p>
<p> </p>
<p>Ты паў у логаве разбою,</p>
<p>І хай рэйхстага не дапяў —</p>
<p>Скрозь распісаўся ты крывёю,</p>
<p>Па ўсёй зямлі, што вызваляў.</p>
<p> </p>
<p>Калі ў Берлін я прыязджаю,</p>
<p>Дык, сэрца здзейснячы наказ,</p>
<p>У Трэптаў-парку пазіраю</p>
<p>На помнік.</p>
<p>Быццам ты якраз!</p>
<p> </p>
<p>Я добра ведаю і месца,</p>
<p>Дзе пахаваны ты ляжыш,</p>
<p>Ды мне ж усё,</p>
<p>усё здаецца,</p>
<p>Што з дзіцем гэта ты стаіш.</p>
<p> </p>
<p>Тваё імя я тут чытаю,</p>
<p>Дзе разам мы з табой жылі,—</p>
<p>Мы славім вас і ўспамінаем,</p>
<p>Дзе б вы далёка ні былі.</p>
<p> </p>
<p>Хто ўспамінае бацьку, сына,</p>
<p>А хто братоў, сясцёр сваіх...</p>
<p>А колькі іх па ўсёй Айчыне,</p>
<p>Такіх узгоркаў дарагіх,</p>
<p> </p>
<p>Якія ў гонар родных, блізкіх</p>
<p>Узняў савецкі чалавек,</p>
<p>Дзе запісаны ў абелісках</p>
<p>Імёны вашы ўсе навек.</p>
<p> </p>
<p>Мы славім вас,</p>
<p>хто ноч развеяў,</p>
<p>У неўміручасці імён,—</p>
<p>Хто ля Дуная паў, ля Шпрэе,</p>
<p>Хто дома нёс фашыстам скон.</p>
<p> </p>
<p>Мы славім</p>
<p>плёнам працавітым,</p>
<p>Паверхам, што ўзвышае дом,</p>
<p>Мы славім</p>
<p>коласам налітым,</p>
<p>Паэм узбуджаным радком;</p>
<p> </p>
<p>І новай домнай,</p>
<p>так нагрэтай,</p>
<p>Што выплаўляе сталь як след,</p>
<p>І той касмічнаю ракетай,</p>
<p>Што раскрывае нам сусвет;</p>
<p> </p>
<p>Усім,</p>
<p>здабытым сёння намі,</p>
<p>Зрабіць што здолеў чалавек,—</p>
<p>Пустынь зацвіўшымі садамі,</p>
<p>Плацінамі магутных рэк;</p>
<p> </p>
<p>Машын бясконцай чарадою,</p>
<p>Чароўнай мастака рукой,</p>
<p>А найгалоўнае —</p>
<p>сваёю</p>
<p>Крыштальна чыстаю душой.</p>
<p> </p>
<p>Мы чвэрць стагоддзя вольна сеем.</p>
<p>Як наша зернета ўзрасло!</p>
<p>Стаю пры вас.</p>
<p>Ужо цямнее.</p>
<p>На захад сонца паплыло.</p>
<p> </p>
<p>Яно ж на сілу не слабее,</p>
<p>Пайшло ў далейшы кругаход...</p>
<p>Так наш і Ленін — не старэе,</p>
<p>Хоць яму сёлета сто год.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>