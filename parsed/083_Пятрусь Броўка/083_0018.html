<div class="container">
<div class="book-utils">
<div id="qrcode"></div>
<a href="/Piatrus_Brouka/Paema_pra_Smalackova.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1942 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.-Мн.: Маст. літ., 1987.- с. 219-236 -->
<!-- HEADER_FIELD FirstPublicationYear: 1943 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Паэма пра Смалячкова -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Паэма пра Смалячкова</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VІІ</a><br/>
<a href="#chapter8">VIII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p>Ён — горада Леніна воін, юнак, абаронца суровы,</p>
<p>З бароў беларускіх да славы й бяссмерця прывёў</p>
<p>яго шлях.</p>
<p>Прайдзіся ж ты, сціплая песня,</p>
<p>па мужных слядах Смалячкова,</p>
<p>Па снайперскіх тайных засадах,</p>
<p>па плошчах і шумных палях.</p>
<p>Прайшоў ён праз полымя боек у жоўтыя дні</p>
<p>лістапада,</p>
<p>Гадзінамі стыў на марозе,</p>
<p>схаваны між гурб снегавых;</p>
<p>Налітае волавам неба вісела ля сцен Ленінграда,</p>
<p>Ён паў, разганяючы хмары,</p>
<p>бліснуўшы маланкай між іх,</p>
<p>Да рускай зямлі прытуліўся,</p>
<p>спавіты паўночнай зарою,</p>
<p>Маўклівы,</p>
<p>раскінуўшы рукі пад ветрам зімы ледзяным,</p>
<p>Ды пільна ўглядаліся ўдалеч юнацкія вочы героя,</p>
<p>Туды,</p>
<p>дзе сябры-камсамольцы ў баях ўспаміналі аб ім.</p>
<p>За ім баявая сталіца, што грознаю вартаю стала,</p>
<p>Там плошчы,</p>
<p>дзе ў памяці дружнай і сёння ён ходзіць жывы,</p>
<p>Заводаў узнятыя трубы,</p>
<p>гранітнай чаканкі кварталы,</p>
<p>І рокаты Фінскай затокі, і гордыя плыні Нявы.</p>
<p>Ты спі, наш таварыш, спакойна!</p>
<p>Атакі сябрамі адбіты.</p>
<p>І вораг разбіты сканае. Мы верым у мэту адну —</p>
<p>Імя тваё, Федзя, мы ўзнімем на вуліцах,</p>
<p>сонцам аблітых,</p>
<p>І ў родных палях Беларусі з бацькамі</p>
<p>сустрэнем вясну.</p>
<p>Мы пройдзем,—</p>
<p>па травах духмяных абсыплюцца зорныя росы,</p>
<p>Загойдаюць ветры ласкава палёў залатыя дары;</p>
<p>Мы пройдзем сцяжынкамі тымі,</p>
<p>дзе хлопчыкам бегаў ён босы;</p>
<p>Журботна схіліўшы галовы,</p>
<p>аб ім нам раскажуць бары,</p>
<p>Мы ўбачым народ,</p>
<p>у якога узяў ён арліныя крыллі,</p>
<p>Адкуль яго постаць асілка і зоркія вочы чаму,</p>
<p>Якая зямля ўзгадавала, якія крыніцы паілі,</p>
<p>Якія дубровы спявалі ваяцкую песню яму.</p>
<p> </p>
<h3><a id="chapter1"></a>І</h3>
<p>Пала досвіткам заранка,</p>
<p>Разагнала ночы сны.</p>
<p>Над ракою Трасіянкай</p>
<p>Расплыліся туманы.</p>
<p> </p>
<p>І лягла, як бачыць вока,</p>
<p>Сінь, прабіўшы паплавы,</p>
<p>Быццам кінуў хто далёка</p>
<p>Срэбны пояс між травы.</p>
<p> </p>
<p>А ля той ракі-дарогі</p>
<p>Дыванамі мурагі...</p>
<p>І вярба, абмыўшы ногі,</p>
<p>Ўдаль праводзіць берагі.</p>
<p> </p>
<p>Нікнуць сонныя чароты,</p>
<p>За гарою ветры спяць.</p>
<p>І зямля яшчэ дрымоты</p>
<p>Не паспела адагнаць.</p>
<p> </p>
<p>Сонца выбілася ледзьве</p>
<p>З-за вяршалінаў сасён...</p>
<p>Што ж не спіш ты,</p>
<p>Хлопчык Федзя,</p>
<p>Ці табе не смачны сон?</p>
<p> </p>
<p>Не, не можа спаць хлапчына</p>
<p>Гэтым ранкам залатым:</p>
<p>Ходзіць статак па лагчыне,</p>
<p>Федзя мусіць быць пры ім.</p>
<p> </p>
<p>Ён авечак гэтак пасвіць,—</p>
<p>Хоць на выстаўку бяры!</p>
<p>Смалячкова у калгасе</p>
<p>Нездарма завуць «Стары».</p>
<p> </p>
<p>Не сумуе ён ніколі,</p>
<p>У яго ёсць верны друг,—</p>
<p>Добра з кніжкаю на полі</p>
<p>Адзінотай быць удвух.</p>
<p> </p>
<p>...Дзесьці там у сіняй далі</p>
<p>Ён убачыў хлапчука,</p>
<p>Там гудзіць, узняўшы хвалі,</p>
<p>Волга — слаўная рака.</p>
<p> </p>
<p>Там хлапцу стэповы вецер</p>
<p>Твар бязлітасна пячэ,</p>
<p>Цягне ён густыя сеці,</p>
<p>Шмат да берага яшчэ...</p>
<p> </p>
<p>Вось узяць авец бы кінуць</p>
<p>Ды праз нівы, гарады...</p>
<p>Так у гэтую хвіліну</p>
<p>Захацелася туды.</p>
<p> </p>
<p>Прыімчаць хутчэй на бераг,</p>
<p>Крыкнуць моцна на бягу:</p>
<p>— Пачакай мяне,</p>
<p>Валерый,</p>
<p>Я табе дапамагу!</p>
<p> </p>
<p>А пакуль, што мае сілы,</p>
<p>Федзя мчаўся да ракі,—</p>
<p>Лётчык смелы, легкакрылы,</p>
<p>Узляцеў за аблакі.</p>
<p> </p>
<p>Паплылі прад ім паляны</p>
<p>З карагодамі бяроз,</p>
<p>Землі, моры, акіяны</p>
<p>І прастор усіх нябёс.</p>
<p> </p>
<p>Смерць здаралася парою,</p>
<p>Ды адходзіла не раз...</p>
<p>Нездарма імя героя</p>
<p>Носіць з гонарам калгас.</p>
<p> </p>
<p>Чкалаў сэрцам заўладарыў,—</p>
<p>Вось жыццё бальшавіка!</p>
<p>І вялі далёка мары</p>
<p>Смалячкова-пастушка...</p>
<p> </p>
<p>— Што наперадзе з гадамі?</p>
<p>Лёс. Жыццё. А можа, бой...—</p>
<p>Ходзіць ён паміж кустамі,</p>
<p>Разважаючы з сабой.</p>
<p> </p>
<p>Пагаворыць з шумным борам,</p>
<p>З серабраным ручаём;</p>
<p>На высокі ўзыдзе ўзгорак</p>
<p>Ды прыгледзіцца кругом...</p>
<p> </p>
<p>Над пшаніцамі густымі</p>
<p>Пеніць песня цераз край,</p>
<p>Магілёўшчына, радзіма,</p>
<p>Беларускі родны край!</p>
<p> </p>
<p>Колькі там азёр люстраных</p>
<p>Захавана ў верасах.</p>
<p>Колькі казак несказаных</p>
<p>Разбрылося па лясах;</p>
<p> </p>
<p>Колькі песень, звонкіх, чыстых,</p>
<p>Узлятае на зары,</p>
<p>Колькі птушак галасістых</p>
<p>У зялёным гушчары!</p>
<p> </p>
<p>А як свецяць ноччу зоры,</p>
<p>А які таемны гай!..</p>
<p>Магілёўскія прасторы,</p>
<p>Беларускі родны край!</p>
<p> </p>
<p>А дрымоты баравыя,</p>
<p>А усмешкі зараніц,</p>
<p>А вясёлкі дажджавыя,</p>
<p>Што красу бяруць з крыніц.</p>
<p> </p>
<p>А агні са смольным дымам,</p>
<p>А раўнюткі-роўны шлях!..</p>
<p>Магілёўшчына, радзіма,</p>
<p>Беларуская зямля!</p>
<p> </p>
<p>А якія ветру шумы,</p>
<p>А як непагадзь гудзе...</p>
<p>І плывуць у Федзі думы,</p>
<p>Быццам крыгі па вадзе.</p>
<p> </p>
<p>— Што мне гулі і гулянкі,</p>
<p>Хіба мне замала год?</p>
<p>Над ракою Трасіянкай</p>
<p>Пабудую я завод.</p>
<p> </p>
<p>Трэба толькі добра вызнаць,</p>
<p>Як ён можа узрасці,</p>
<p>А магутны,</p>
<p>а вялізны,</p>
<p>Каб за дзень не абысці!</p>
<p> </p>
<p>Хай жа новы час сустрэціць</p>
<p>З ім калгаснае сяло,</p>
<p>Каб усё,</p>
<p>што ёсць на свеце,</p>
<p>Можна вырабіць было...</p>
<p> </p>
<p>Доўга ў марах хлопец ходзіць</p>
<p>З неспакойнай галавой.</p>
<p>Вечар.</p>
<p>Сонца на заходзе.</p>
<p>Гоніць Федзя статак свой.</p>
<p> </p>
<p>Прыганяе да аборы</p>
<p>І адразу — да сяброў,</p>
<p>Ані стомы,</p>
<p>ані зморы,</p>
<p>Спаць не любіць Смалячкоў.</p>
<p> </p>
<h3><a id="chapter2"></a>ІІ</h3>
<p>Нядаўна было гэта. Можа, назад</p>
<p>Чатыры,</p>
<p>А можа, і болей гадоў,</p>
<p>Да бацькі ён часта прыходзіў у сад,</p>
<p>Садзіўся з ім разам і гутарку вёў.</p>
<p> </p>
<p>І доўга гамонка ішла ў шалашы,</p>
<p>Глядзелі і слухалі бацька і сын,</p>
<p>Як падаюць зорамі ў змрочнай цішы</p>
<p>Буйныя антоны з прыгнутых галін;</p>
<p> </p>
<p>Як нікнуць да долу чаромхі кусты,</p>
<p>Як моўкнуць</p>
<p>Птушынай сям’і галасы,</p>
<p>Як шэпчуцца ўпотай па дрэвах лісты,</p>
<p>Як травы нямеюць пад срэбрам расы;</p>
<p> </p>
<p>Як месяц запальвае ў небе касцёр,</p>
<p>Пад ранак</p>
<p>Кідаючы толькі вятох...</p>
<p>Здавалася Федзю бязмежным жыццё,</p>
<p>Як мары, каторых злавіць ён не мог.</p>
<p> </p>
<p>Ды знаў, што сустрэне ў жыцці барацьбу,</p>
<p>Што час яго клікне ў шарэнгу байцоў,</p>
<p>Любіў ён паплаваць</p>
<p>І з лука стральбу,</p>
<p>Ваяцкія гульні ў кругу юнакоў.</p>
<p> </p>
<p>І ў дні адпачынку ў сасновым бары</p>
<p>Хапала раздолля</p>
<p>Хлапцам маладым.</p>
<p>Падзеляцца, ў наступ ідуць змагары,</p>
<p>Быў Федзя заўсёды хлапцом баявым.</p>
<p> </p>
<p>Яловымі шышкамі ўзброен атрад,</p>
<p>Паўзе</p>
<p>Па імшарах, равах, гушчарах...</p>
<p>Умоўныя знакі, засады, напад.</p>
<p>Адбой.</p>
<p>Пераможцы гукаюць: «Ура!»</p>
<p> </p>
<p>Пасля разбіралі. Гуло, што ў вуллі.</p>
<p>Ды слава Хвядоса</p>
<p>Нязменна расла,</p>
<p>Пад сцяг жа ягоны ахвотна ішлі,</p>
<p>Бо заўжды з Хвядосам удача была.</p>
<p> </p>
<p>Гадалі — аднойчы дадуць ім паказ,</p>
<p>І пойдуць адважна</p>
<p>Наперад палкі...</p>
<p>І храбрыя з гордасцю, ўсім напаказ,</p>
<p>Насілі па тварах сваіх сінякі.</p>
<p> </p>
<p>Купацца па рэчку ішлі змагары.</p>
<p>Ныралі.</p>
<p>Ляцелі і пырскі, і смех.</p>
<p>На беразе потым да позняй пары</p>
<p>Сядзелі сябры між юнацкіх уцех.</p>
<p> </p>
<p>А побач праходзіў чыгуначны шлях,</p>
<p>Прарэзаўшы</p>
<p>Нівы, лясы, гарады;</p>
<p>Па ім несупынна па днях і начах</p>
<p>З палёў Беларусі ішлі паязды.</p>
<p> </p>
<p>І Федзя ў плячах уздымаўся. Ён рос.</p>
<p>Прад ім</p>
<p>Адкрываўся нябачаны свет.</p>
<p>Ён слухаў сціхаючы грукат калёс,</p>
<p>Як быццам хацеў ім пабегчы услед.</p>
<p> </p>
<p>Прайшло яшчэ некалькі летаў і зім.</p>
<p>Быў май.</p>
<p>Асветлены кветкамі сад.</p>
<p>Сказаў Смалячкоў аднагодкам сваім:</p>
<p>— Я заўтра паеду, сябры, ў Ленінград.</p>
<p> </p>
<p>Сябры сумавалі,</p>
<p>Пыталі не раз,</p>
<p>Згадаўшы аб рана мінуўшай вясне:</p>
<p>— Ты вернешся, Федзя?</p>
<p>Прыедзеш да нас?</p>
<p>— А як жа, вярнуся.</p>
<p>Чакайце мяне!</p>
<p> </p>
<h3><a id="chapter3"></a>ІІІ</h3>
<p>Ленінград!</p>
<p>Смалячкова мы зналі</p>
<p>Па-вясковаму простым:</p>
<p>Бегаў босы на лузе хлапчанё-пастушок.</p>
<p>Ленінград!</p>
<p>Ты яго ўзгадаваў,</p>
<p>Ты узняў яго постаць,</p>
<p>Даў рашучасць жаданням,</p>
<p>навастрыў яго зрок.</p>
<p>Ён прыехаў у горад аднойчы вясною</p>
<p>Ад прастораў дрымотных,</p>
<p>Ад лясной цішыні,</p>
<p>І здавалася ўсё там яму навіною —</p>
<p>Ленінградскія ночы,</p>
<p>Ленінградскія дні.</p>
<p>Вежы хлопца дзівілі,</p>
<p>што ўздымаліся ў неба,</p>
<p>Захаплялі каналы,</p>
<p>Чаравалі сады...</p>
<p>Федзя скрынку трымаў</p>
<p>з лустай чорствага хлеба</p>
<p>Як праходзіў па вуліцах шумных тады.</p>
<p>Ён сябе да спакою</p>
<p>Меў жаданне прымусіць,</p>
<p>Неслухмяныя ж пальцы дрыжалі не ў лад.</p>
<p>Як ён марыў прывезці</p>
<p>Ў палі Беларусі</p>
<p>Хоць бы частку таго,</p>
<p>чым квітнеў Ленінград.</p>
<p>Ля палацаў спыняўся,</p>
<p>Разглядаў іх ахвотна.</p>
<p>І прыйшоў ён, мінаючы плошчы, масты,</p>
<p>Непрыкметна да брата</p>
<p>На суднарамонтны.</p>
<p>Цалаваліся моцна браты.</p>
<p>А праз месяц сапраўдным</p>
<p>ён стаў ленінградцам.</p>
<p>На работу ў завод уставаў на зары,</p>
<p>Рупным быў за варштатам.</p>
<p>Смалячкова-фабзайца,</p>
<p>Як дасціпнага хлопца, палюбілі майстры.</p>
<p>Федзя пільна ўглядаўся,</p>
<p>потым браўся спакойна</p>
<p>І рабіў. Працаваў ад душы.</p>
<p>І здавалася хлопцу,</p>
<p>Што з працы ягонай</p>
<p>Уздымаюцца ўвысь караблёў карпусы.</p>
<p>Воды Фінскай затокі!</p>
<p>Вы яго захаплялі</p>
<p>Неспакойнай гамонкай,</p>
<p>Гулам песень сваіх.</p>
<p>Як любіў ён на моры</p>
<p>шторм, суровыя хвалі,</p>
<p>Наглядаць, як лінкоры</p>
<p>праплываюць між іх,</p>
<p>Як любіў ён свой горад:</p>
<p>І граніт камяніцаў,</p>
<p>І дзівосныя ўзоры мастака-разбяра;</p>
<p>Як любіў ён,</p>
<p>калі бляск паўночнай зарніцы</p>
<p>Падаў срэбным святлом</p>
<p>над узлётам Пятра!</p>
<p>Як ён цешыўся там за сваё пакаленне,</p>
<p>За жыццё,</p>
<p>Што сюды юнака прывяло.</p>
<p>Чуў ён сэрцам —</p>
<p>Там жыў, працаваў мудры Ленін,</p>
<p>Там паветра, здавалася, гэтым жыло.</p>
<p>Славіў горад магутны,</p>
<p>Што ўздымаўся над светам,</p>
<p>І красу яго вуліц над Нявою-ракой,</p>
<p>Дзе стваралі бяссмерце мастакі і паэты</p>
<p>Для народа свайго неўміручай рукой;</p>
<p>Сэрца горад магутны</p>
<p>Прывяло, паяднала</p>
<p>З родным краем яго. Федзя марыў не раз:</p>
<p>— Падрасту,</p>
<p>Навучуся быць на ўсё дасканалым</p>
<p>І, палі Беларусі, я прыеду да вас!</p>
<p> </p>
<h3><a id="chapter4"></a>IV</h3>
<p>Быў чэрвень,</p>
<p>Калі ўсё расло і цвіло...</p>
<p>Быў дваццаць першага вечар спакойны.</p>
<p>А дваццаць другога сонца ўзышло</p>
<p>Пад грукат гарматаў крывава-чырвоным.</p>
<p> </p>
<p>Як быццам зыначыўся свет уначы,</p>
<p>Маўкліваю, летняй начною парою,</p>
<p>І тыя, што клаліся мірна спачыць,</p>
<p>Уранку</p>
<p>Ўставалі, трымаючы зброю.</p>
<p> </p>
<p>А выбухі рвалі сасновую глуш,</p>
<p>Усюды</p>
<p>Стагнала, смылела, гудзела...</p>
<p>І кветкі, апаўшыя з яблынь і груш,</p>
<p>Зямлю ўсю ахуталі саванам белым.</p>
<p> </p>
<p>Святочна-ўрачысты</p>
<p>Паўсутак назад,</p>
<p>Пачуўшы разбойны напад чужаніцаў,</p>
<p>На захад сурова глядзеў Ленінград,</p>
<p>Гудзелі ад гневу кварталы сталіцы.</p>
<p> </p>
<p>Ляцелі трывожныя весці-ганцы,</p>
<p>Радзіма</p>
<p>Склікала на бойку герояў,</p>
<p>І крочылі ў строях паходных байцы</p>
<p>Туды, дзе зямля чырванела крывёю.</p>
<p> </p>
<p>І раніцай тою ў кругу дружбакоў,</p>
<p>Як сын, што радзіме душою адданы,</p>
<p>Ў райком камсамола прыйшоў Смалячкоў:</p>
<p>— Таварышы!</p>
<p>Сэрца баліць несціхана.</p>
<p> </p>
<p>Пара мне!</p>
<p>У бойцы — адзіны мой шлях,</p>
<p>Няважна, што к часу не выйшаў гадамі,</p>
<p>Мяне беларуская кліча зямля</p>
<p>І бацька гукае з малымі братамі.</p>
<p> </p>
<p>Сягоння пажары і выбухі там,</p>
<p>Крывёй</p>
<p>І слязамі заліты крыніцы...</p>
<p>Я кляўся ў дзяцінстве дубровам, гаям,</p>
<p>Што з першымі буду ў часы навальніцы.</p>
<p> </p>
<p>Збыліся жаданні, і стаў ён такім,</p>
<p>Бо роўна праз тыдзень з ваяцкім уздымам</p>
<p>У горадзе Леніна,</p>
<p>Узняўшы штыкі,</p>
<p>Байцы прысягалі, і Федзя між імі.</p>
<p> </p>
<p>Яны прысягалі</p>
<p>За родны свой дом</p>
<p>Змагацца бясстрашна, як цяжка ні будзе,</p>
<p>І кожнае слова паліла агнём,</p>
<p>І помстай сціскала юнацкія грудзі.</p>
<p> </p>
<p>І Федзю няздарма ў семнаццаць гадоў</p>
<p>Хацелася крыкнуць</p>
<p>Ў бяскрайнія далі,</p>
<p>Каб воды, каб травы, каб лісці садоў —</p>
<p>І тыя аб гэтым пачуцці пазналі.</p>
<p> </p>
<p>Каб маці казалі: такія сыны</p>
<p>Чужынцаў заўсёды штыкамі сустрэнуць!</p>
<p>Каб паўшыя храбра на полі вайны</p>
<p>Лічылі іх самай надзейнаю зменай.</p>
<p> </p>
<p>І бачылі людзі</p>
<p>Сям’ю юнакоў,</p>
<p>Што шапкі з пашанай знялі безгранічнай</p>
<p>Перад героямі фінскіх баёў</p>
<p>Праз дзень ў інстытуце політэхнічным.</p>
<p> </p>
<p>Там бачылі людзі</p>
<p>Сям’ю юнакоў,</p>
<p>Сям'ю маладых ленінградскіх рабочых,</p>
<p>Між імі задумны стаяў Смалячкоў,</p>
<p>Слязамі яго напаўняліся вочы.</p>
<p> </p>
<p>Шаптаў ён:</p>
<p>— Вам слава! Вы добра жылі,</p>
<p>Загінулі ў бойках таксама прыгожа,</p>
<p>Над вамі мятлюгі, віхуры гулі,</p>
<p>Апошнюю песню спявалі марозы.</p>
<p> </p>
<p>Хай часу не спыніш, і будуць шугаць</p>
<p>Над вамі</p>
<p>Ўсё новыя й новыя зімы,</p>
<p>Але, як нікому, вам цёпла ляжаць</p>
<p>Пад матчынай ласкай вялікай радзімы.</p>
<p> </p>
<p>З палёў Беларусі,</p>
<p>Ад белых бяроз</p>
<p>Прынёс вам, героі, я шчырае слова:</p>
<p>Хай бура, хай вея, хай спёка, хай дождж,</p>
<p>Хай смерць —</p>
<p>не спалохаць нічым Смалячкова.</p>
<p> </p>
<p>Калі ж мне астатняя хвіля праб’е</p>
<p>І лягу я ў доле</p>
<p>Ці дзе на прыгорку,</p>
<p>То нават застыўшыя вочы мае</p>
<p>Шукаць будуць ў небе чырвоную зорку.</p>
<p> </p>
<p>Шаптаў ён:</p>
<p>— Вы слаўна, вы добра жылі,</p>
<p>Я ж сёння гатовы за край свой памерці.—</p>
<p>Быў ліпень. На фронт эшалоны ішлі,</p>
<p>І ў Федзі напружана білася сэрца.</p>
<p> </p>
<h3><a id="chapter5"></a>V</h3>
<p>Вось і фронт. Лясок. Лагчына.</p>
<p>Ў бой рыхтуецца атрад.</p>
<p>Аднаго хацеў хлапчына,</p>
<p>А як выйшла — сам не рад.</p>
<p> </p>
<p>Марыў Федзя: дасканалым</p>
<p>Стане снайперам-байцом,</p>
<p>Ды замест вінтоўкі ўдалай</p>
<p>Надзялілі чарпаком.</p>
<p> </p>
<p>Што ж, і гэтую работу</p>
<p>Ён спраўляў заўсёды ў час.</p>
<p>Ледзь не ўсе з чацвёртай роты</p>
<p>Жартавалі — і не раз:</p>
<p> </p>
<p>— Гэй, падсып, падсып, таварыш!</p>
<p>Каша просіцца сама,—</p>
<p>Лепей Федзі-кашавара</p>
<p>Ў цэлай арміі няма.</p>
<p> </p>
<p>Смалячкову ж бойкі сняцца...</p>
<p>Не для гэтых смачных страў</p>
<p>Ён прыйшоў. Не так змагацца</p>
<p>Ён героям клятву даў!</p>
<p> </p>
<p>Непамысна, ды і годзе,</p>
<p>Хоць ад сораму гары —</p>
<p>З першай лініі прыходзяць,</p>
<p>Выхваляюцца сябры:</p>
<p> </p>
<p>— Ворагаў зямлёй мы дорым,</p>
<p>Днём знішчаем і ўначы.—</p>
<p>Хто чацвёра, хто васьмёра,</p>
<p>Хто й дзесятак налічыў.</p>
<p> </p>
<p>Не, трываць ён больш не хоча</p>
<p>Пахвальбы таварышоў!</p>
<p>Да палкоўніка аднойчы</p>
<p>Федзя з просьбаю прыйшоў:</p>
<p> </p>
<p>— Не магу на кухні болей</p>
<p>За катламі наглядаць,</p>
<p>Я прашу хоць раз дазволіць</p>
<p>Мне на фронце пастраляць.</p>
<p> </p>
<p>Біў без промаху, дакладна,</p>
<p>Хлапчуком яшчэ малым...</p>
<p>Адказаў палкоўнік:</p>
<p>— Ладна, Што за воін — паглядзім!</p>
<p> </p>
<p>Праз гадзіну ў гай сасновы</p>
<p>Ён прыпоўз і ў снег залёг.</p>
<p>Удалося Смалячкову —</p>
<p>Палажыў за суткі трох.</p>
<p> </p>
<p>А пасля так зведаў справу —</p>
<p>Першым стаў з усіх стралкоў.</p>
<p>І прайшла пра Федзю слава</p>
<p>Між усіх франтавікоў.</p>
<p> </p>
<h3><a id="chapter6"></a>VI</h3>
<p>Снежань. Студзень. Снягі.</p>
<p>Кулі сыпалі градам.</p>
<p>Маразы праціналі аж да самай душы.</p>
<p>Вораг лёг, як удаў,</p>
<p>Навакол Ленінграда,</p>
<p>Сыкаў джалам змяіным,</p>
<p>нас хацеў задушыць.</p>
<p>Гнеў насілі танкісты, маракі, пехацінцы:</p>
<p>— Што ж на роднай зямлі</p>
<p>закаваным сядзець?</p>
<p>Шмат крывавых дарог</p>
<p>Аблягала сталіцу,</p>
<p>Людзі зналі адно — ці прарвацца, ці смерць.</p>
<p>Не прайсці чужаземцам, моцна сіла ў народзе,</p>
<p>Ёй дзяды надзялілі храбрых ўнукаў здавён.</p>
<p>Смалячкоў кожны дзень,</p>
<p>Ледзьве золак, выходзіць</p>
<p>І за краем пярэднім сочыць ворага ён.</p>
<p>Хай злуецца мароз, хай мятлюга шугае,</p>
<p>Ды нічога за помсту няма гарачэй!</p>
<p>Федзя ляжа ў кусты,</p>
<p>І ніхто не пазнае,</p>
<p>Што адтуль назірае пара зоркіх вачэй.</p>
<p>Бачыць ён — немцы ўглыб,</p>
<p>у зямлю пазалезлі кратамі,</p>
<p>Блізка, блізка яны, што прынеслі разбой.</p>
<p>І здаецца яму:</p>
<p>Бачыць ён за дратамі Родны край Беларусь,</p>
<p>край, спавіты журбой,</p>
<p>Бачыць — бацька з братамі, апусціўшы галовы,</p>
<p>Адыходзяць у пушчу, пакідаючы дом,</p>
<p>І раку Трасіянку,</p>
<p>І лясы, і дубровы,</p>
<p>І бярозу, што плача пад хмурым акном.</p>
<p>Бачыць — вісельні там, дзе калісьці збіраўся</p>
<p>Будаваць па прыездзе вялізны завод.</p>
<p>Бачыць — плача дзяўчына,</p>
<p>Ёй прызнацца баяўся,</p>
<p>Што кахае бязмерна з чатырнаццаці год.</p>
<p>Бачыць — ходзяць сябры па лясах Беларусі,</p>
<p>Крыкнуць хочацца ім: «Хлопцы!</p>
<p>Разам нам жыць!</p>
<p>Пачакайце мяне,</p>
<p>Я ж казаў, што вярнуся,</p>
<p>Хто нас можа навек разлучыць, падзяліць?</p>
<p>Будзе радасць у нас, маці стрэнецца з сынам,</p>
<p>Можа, ў жоўтую восень ці зялёнай вясной,</p>
<p>А паду і не ўстану —</p>
<p>Знайце, я не загінуў,</p>
<p>Я прабіў сабе шлях да радзімы сваёй».</p>
<p>А над полем вайны — вецер, снег і марозы,</p>
<p>Ўсё жывое ў зямлю закавала зіма...</p>
<p>...Паказалася постаць</p>
<p>Над акопам варожым,</p>
<p>Прамільгнула секунда, і яе ўжо няма.</p>
<p>— Паляваў на ваўкоў я, а цяпер — на фашыстаў,</p>
<p>Шкода толькі, што знішчыў паганцаў няшмат.</p>
<p>Сёння соты! —</p>
<p>Сказаў Смалячкоў урачыста.</p>
<p>— Гэта ім за пакуты, за мой Ленінград.</p>
<p>Там, на вуліцах змрочных, плачуць дзеці напэўна,</p>
<p>Там ад свастыкі іхняй шмат няма ўжо ў жывых.</p>
<p>Што патрэбна табе,</p>
<p>Валацуга з-пад Рэйна,</p>
<p>Што цябе прывяло да ўзбярэжжаў Нявы?</p>
<p>Вам ляжаць між раўнін, як ламаччу і хлуду,</p>
<p>На пустых чарапах парасце дзікі мох.</p>
<p>Хто вас клікаў сюды,</p>
<p>Махляры і прыблуды,</p>
<p>Вам адгэтуль вярнуцца не будзе дарог! —</p>
<p>Так вядзе ён падлік. Ноч пачне апускацца,</p>
<p>Ляжа крыллем пахмурым на снягі між кустоў.</p>
<p>Морак дол засцілае.</p>
<p>Смалячкоў — у зямлянцы.</p>
<p>Справе снайперскай ён навучае байцоў:</p>
<p>Як прабрацца да мэты непрыкметна, употай,</p>
<p>Як страляць, каб без промаху весці агонь...</p>
<p>І ў каго ні спытай</p>
<p>З Ленінградскага фронту,</p>
<p>Кожны скажа аб славе ваяцкай яго!</p>
<p> </p>
<h3><a id="chapter7"></a>VІІ</h3>
<p>Федзя быў сціплым. Заўсёды прывык</p>
<p>Рухацца далей упарта</p>
<p>Без крыку.</p>
<p>Болей за сотню быў яго лік,</p>
<p>А ён хацеў яго весці без ліку.</p>
<p>Ляжаць на марозе суткамі мог.</p>
<p>Мы помнім —</p>
<p>Уночы вея ўзнялася,</p>
<p>Вецер такі, што валіць з ног,</p>
<p>А Федзя ізноў у паход сабраўся.</p>
<p>— Пайду,— кажа,— гляну, сабак разбуджу,</p>
<p>Хай выйдуць,</p>
<p>Пабрэшуць дарма на зоры...</p>
<p>А што я, таварышы, вам скажу,</p>
<p>Адгэтуль наперад ісці нам скора.—</p>
<p>Жартуе: — Пайду і азначу шлях,</p>
<p>Такі, каб хутчэй</p>
<p>Прывёў да разгрому.—</p>
<p>Махае рукамі, а іскры ў вачах,</p>
<p>Марыць — вярнуўся з сябрамі дадому:</p>
<p>— Вёску займаем рашуча, з боем,</p>
<p>Стол нам засцелюць</p>
<p>Абрусам чыстым.</p>
<p>Усім пачастуюць: каго сырадоем,</p>
<p>Каго блінамі і сокам празрыстым.</p>
<p>Родных і блізкіх, пакутных там</p>
<p>Зноўку саберам,</p>
<p>Сагрэем самі,</p>
<p>А чорныя коміны стрэнуцца нам —</p>
<p>Смагу напоім сваімі слязамі.</p>
<p>Ісці нам, сябры, ад сяла да сяла.</p>
<p>Але да свайго мы прыйдзем парога.</p>
<p> </p>
<p>Ён выйшаў. На твары усмешка была —</p>
<p>У хуткую верыў ён перамогу.</p>
<p> </p>
<h3><a id="chapter8"></a>VIII</h3>
<p>Непакояцца ва ўзводзе,</p>
<p>Толькі й знаюць у бяседзе:</p>
<p>— Дзень мінае, ноч прыходзіць,</p>
<p>Што ж няма так доўга Федзі?</p>
<p> </p>
<p>Камандзір, ў баях суровы</p>
<p>(Хваляваўся вельмі рэдка),</p>
<p>Ўсё ж двух вучняў Смалячкова</p>
<p>Пасылае на разведку.</p>
<p> </p>
<p>За сваім пярэднім краем</p>
<p>Папаўзлі яны праведаць,</p>
<p>Ноч у пошуках блукаюць,</p>
<p>Не відаць нідзе і следу.</p>
<p> </p>
<p>Да бяроз прыпалі ўпрыцем:</p>
<p>— Ці не бачылі вы, можа,</p>
<p>Беластволыя, скажыце? —</p>
<p>Ды стаяць, маўчаць бярозы.</p>
<p> </p>
<p>— Вы, сняжынкі з белым крыллем,</p>
<p>Што над фронтам праляцелі,</p>
<p>Можа, вы яго накрылі? —</p>
<p>І ў адказ снягі цямнелі.</p>
<p> </p>
<p>— Стой, вятры!</p>
<p>Вам ведаць болей:</p>
<p>Мо таварыша спаткалі</p>
<p>У кустах ці ў чыстым полі? —</p>
<p>Ветры ж толькі застагналі.</p>
<p> </p>
<p>А назаўтра раніцою</p>
<p>Анямелі, адшукаўшы,—</p>
<p>На прыгорку, пад сасною,</p>
<p>Ён застыў, снягі абняўшы.</p>
<p> </p>
<p>Апаліла сэрца жалем</p>
<p>Па герою маладому,—</p>
<p>Перад ім шляхі ляжалі,</p>
<p>Што вялі яго дадому.</p>
<p> </p>
<p>І, здавалася, што ў полі</p>
<p>Ён сяброўскі голас чуе,</p>
<p>А яны сказалі з болем:</p>
<p>— Смалячкоў! Мы не даруем!</p>
<p> </p>
<p>Хай сягоння нам журботна,</p>
<p>Абяцаць табе мы можам —</p>
<p>Ты забіў іх болей сотні,</p>
<p>Федзя, гэты лік памножым!</p>
<p> </p>
<p>Не забудзецца краіна</p>
<p>Сына з бацькавых загонаў,</p>
<p>Па тваіх слядах-пуцінах</p>
<p>Вучняў выйдзе незлічона.</p>
<p> </p>
<p>Ты, смерць, паміж намі і храбрым</p>
<p>ніколі не ляжаш мяжою,</p>
<p>Мы змоўчым ад болю</p>
<p>І ў грудзях задушым пакутлівы стогн.</p>
<p>Не плакаць нам дадзены слёзы,—</p>
<p>жалобнаю чыстай слязою</p>
<p>Мы клятву прыносім герою,</p>
<p>што будзем змагацца, як ён.</p>
<p>А клятву такую, што знішчым,</p>
<p>што набрыдзь чужынцаў раструшчым,</p>
<p>Трымаючы сцягі гвардзейцаў заўсёды высока ўгары.</p>
<p>Шумяць ленінградскія плошчы,</p>
<p>гудзяць беларускія пушчы.</p>
<p>Упарта з баямі на захад ідуць</p>
<p>Смалячкова сябры.</p>
<p>І пройдуць,— па травах духмяных</p>
<p>абсыплюцца зорныя росы,</p>
<p>Загойдаюць ветры ласкава палёў залатыя дары,</p>
<p>І пройдуць сцяжынкамі тымі,</p>
<p>дзе хлопчыкам бегаў ён босы.</p>
<p>Журботна схіліўшы галовы,</p>
<p>пра Федзю раскажуць бары.</p>
<p>Сустрэнуць народ, у якога узяў ён арліныя крыллі,</p>
<p>Пазнаюць, чаму ён асілак і зоркія вочы чаму,</p>
<p>Якая зямля ўзгадавала, якія крыніцы паілі,</p>
<p>Якія дубровы спявалі ваяцкую песню яму.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>