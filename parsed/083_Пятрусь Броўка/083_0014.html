<div class="container">
<div class="book-utils">
<div id="qrcode"></div>
<a href="/Piatrus_Brouka/Kiryl_Prakopavic.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 12.02.1964 -->
<!-- HEADER_FIELD Edition: Броўка П. Збор твораў. У 9 т. - Т. 3. Вершы, паэмы, 1954-1964.- Мн.: Маст. літ., 1988. - с. 461-466 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Кірыл Пракопавіч -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Кірыл Пракопавіч</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p>Герою Савецкага Саюза</p>
<p>і Герою Сацыялістычнай Працы</p>
<p>Кірылу Пракопавічу Арлоўскаму</p>
</div>
<div class="CLEAR"></div>
<p> </p>
<p>Ён вельмі паважае ранне,</p>
<p>Нясе яно шмат новых мар.</p>
<p>Яго ты знойдзеш на світанні —</p>
<p>Ідзе, нібы зямлі ўладар.</p>
<p> </p>
<p>Ідзе, што з крэменю адліты,</p>
<p>У кроплях срэбнае расы.</p>
<p>І хіліцца насустрач жыта,</p>
<p>Шумяць пшаніцы і аўсы.</p>
<p> </p>
<p>Як малако, бушуе грэчка,</p>
<p>Нябачна, спыніцца калі.</p>
<p>І каштаны ўздымаюць свечкі</p>
<p>Не ў ласку неба, а зямлі.</p>
<p> </p>
<p>Ён бачыць справу рук народных,</p>
<p>Ён ласкі не чакаў з нябёс,</p>
<p>І гэта блізка, люба, родна</p>
<p>І дорага яму да слёз.</p>
<p> </p>
<p>І хоць пагараваў на свеце,</p>
<p>Але сябе, свой лёс знайшоў.</p>
<p>Прыемна  чуць, як шэпчуць дзеці:</p>
<p>— Кірыл Пракопавіч пайшоў.</p>
<p> </p>
<p>Няма між іх галодных, босых,</p>
<p>Сышла галеча ў небыццё.</p>
<p>Не так калісьці давялося</p>
<p>Яму ісці ў сваё жыццё.</p>
<p> </p>
<p>Улетку зрэб’е апраналі,</p>
<p>Кажух на трох, калі зіма.</p>
<p>Сяло іх Мышкавічы  звалі,</p>
<p>І гэта, мабыць, недарма.</p>
<p> </p>
<p>З мякінай хлеб,— які там скорам! —</p>
<p>Ён што камень для жыватоў.</p>
<p>Як мышы, збіўшыся па норах,</p>
<p>Сядзелі людзі між пяскоў.</p>
<p> </p>
<p>Такіх нямала пакаленняў</p>
<p>Прайшло,— а дзе іх знойдзеш след?</p>
<p>Пакуль Кастрычніка праменні</p>
<p>Не асвятлілі цэлы свет.</p>
<p> </p>
<p>Чырвоны сцяг высока ўзвіўся,</p>
<p>Ударыў новых маршаў гром,—</p>
<p>І  светлы шлях тады адкрыўся</p>
<p>Перад Кірылам-юнаком.</p>
<p> </p>
<p>Я на яго гляджу сягоння:</p>
<p>Ды ён і зараз не стары,</p>
<p>Хай пабялілі яго скроні</p>
<p>Гады, як тыя маляры.</p>
<p> </p>
<p>Аб поўнай марыць перамозе,</p>
<p>Ступае цвёрда, як салдат,</p>
<p>Ён не прыпыніцца ў дарозе,</p>
<p>Хоць іх было, нялёгкіх, шмат.</p>
<p> </p>
<p>Калі еў вочы порах горкі,</p>
<p>Калі ліліся пот і кроў...</p>
<p>І на грудзях яго дзве Зоркі —</p>
<p>Героя працы і баёў.</p>
<p> </p>
<p>Ён быў заўжды адданым сынам,</p>
<p>І будаваў, і бараніў...</p>
<p>Год дзевятнаццаты. Краіна —</p>
<p>Уся ў змаганні і агні.</p>
<p> </p>
<p>І ён, галодны і лапцюжны,</p>
<p>Пазваў на бой сваіх сяброў.</p>
<p>І шляхта іх пазнала мужнасць</p>
<p>Сярод разгневаных бароў.</p>
<p> </p>
<p>Ад партызанскіх спраў геройскіх</p>
<p>Паенчыў і нямала пан.</p>
<p>Ім даўся ў знак Кірыл Арлоўскі</p>
<p>Як храбры Муха-атаман.</p>
<p> </p>
<p>Дамоў пад зоркай пяцікутнай</p>
<p>Вярнуўся ён цераз гады.</p>
<p>На месцы Мышкавіч пакутных</p>
<p>Калгас «Рассвет» узнік тады.</p>
<p> </p>
<p>Пайшлі часіны дзён спакойных,</p>
<p>І з працы не пазнаць сяла,</p>
<p>І можна б жыць — і жыць цудоўна,—</p>
<p>Але на свет чума прыйшла.</p>
<p> </p>
<p>Ну як уседзіш у хаціне,</p>
<p>Свой збудаваўшы дабрабыт,</p>
<p>Калі чумы гняздо ў Берліне</p>
<p>І наступае на Мадрыд.</p>
<p> </p>
<p>Кірыл згадзіцца з тым не можа,</p>
<p>Ён мае разрахунак свой —</p>
<p>Што і «Рассвету» ёсць пагроза</p>
<p>Ад погані далёкай той.</p>
<p> </p>
<p>Іспанія ў агні пажараў.</p>
<p>Інтэрнацыяналістам ён —</p>
<p>На Эбра і Гвадалахары,</p>
<p>Паміж штурмуючых калон.</p>
<p> </p>
<p>Стаяў насмерць на барыкадах,</p>
<p>Гранатамі драты ірваў.</p>
<p>Ён біўся мужна за Грэнаду,</p>
<p>«Грэнаду» між баёў спяваў.</p>
<p> </p>
<p>Крывяніла, як адыходзіў,</p>
<p>Яму ў грудзях ад горкіх ран,</p>
<p>Ды з той часіны назаўсёды</p>
<p>На вуснах кліч: «Но пасаран!»</p>
<p> </p>
<p>Ён верыў, свет чума не скосіць,</p>
<p>Ды ледзь дамоў вярнуцца мог.</p>
<p>Спачыць нядоўга давялося,—</p>
<p>Прыйшла чума аж на парог,</p>
<p> </p>
<p>Раздаўшыся смяротным кругам,</p>
<p>І ў кут яго праклала шлях:</p>
<p>Ударыла вайна над Бугам,</p>
<p>Аж скаланулася зямля.</p>
<p> </p>
<p>Кірыл аб мірнай працы мроіў,</p>
<p>Ён бачыў, як мажнеў калгас,</p>
<p>Ды трэба брацца зноў за зброю,</p>
<p>І больш сурова ў гэты раз.</p>
<p> </p>
<p>З чумой рашуча трэба скончыць,</p>
<p>Каб знік яе назаўжды след,</p>
<p>За поле біцца і за сонца,</p>
<p>За родны кут, за цэлы свет.</p>
<p> </p>
<p>І хутка паляцела слава,</p>
<p>Як ваявалі змагары,</p>
<p>І не падлічаць іхняй справы</p>
<p>Ані палеткі, ні бары —</p>
<p> </p>
<p>Забойцаў, грозна пакараных,</p>
<p>Машын падбітых і гармат,</p>
<p>І эшалонаў падарваных,</p>
<p>І ў турмах разарваных крат.</p>
<p> </p>
<p>А пра Арлоўскага-героя</p>
<p>Гудзеў увесь бязмежны бор,</p>
<p>Ён дзень і ноч не знаў спакою,</p>
<p>Ані ў завеі, ні ў віхор.</p>
<p> </p>
<p>Але ў вайны свае размовы,</p>
<p>Чакае, што ні крок,— абрыў.</p>
<p>І пад канец тых дзён суровых</p>
<p>Паранены ён цяжка быў.</p>
<p> </p>
<p>На момант думка: «Што ж, памерці?»</p>
<p>Не! Ён не згіне. Ён жыве,</p>
<p>Ён  чуе, як бунтуе сэрца,</p>
<p>Як думка прагная заве:</p>
<p> </p>
<p>«Ідзі пад сцягам перамогі,</p>
<p>Ідзі да родных ты палёў,</p>
<p>Яшчэ не ўсе прайшоў дарогі,</p>
<p>Не ўсе палеткі абышоў.</p>
<p> </p>
<p>Цябе сустрэнуць і абдымуць...»</p>
<p>...І вось аднойчы раніцой</p>
<p>З мяшком салдацкім за плячыма</p>
<p>Ў «Рассвет» з’яўляецца герой.</p>
<p> </p>
<p>Глядзіць,— няма таго, што кінуў.</p>
<p>Нібы ў зямлю калгас ўвайшоў:</p>
<p>Адны зямлянкі, ні хаціны.</p>
<p>Ані тых коней, ні кароў.</p>
<p> </p>
<p>Але ў грудзях хапала гарту,</p>
<p>Было яму не ў навіну</p>
<p>Збіраць па частцы першы трактар</p>
<p>І першы зруб па бервяну.</p>
<p> </p>
<p>За ўсё як ёсць натужна брацца,</p>
<p>Ледзь не лажыцца на раллі,</p>
<p>Збіраць насенне па зярняці,</p>
<p>Каб каласіліся палі.</p>
<p> </p>
<p>І зносіць сена па бярэмю,</p>
<p>Каб з кормам быць сярод зімы,</p>
<p>Расшуківаць цялят на племя,</p>
<p>Прывозіць ажно з Кастрамы.</p>
<p> </p>
<p>Ён ведаў, што нялёгка будзе</p>
<p>Узняць зямлю з-пад дзірваноў,</p>
<p>Але за ўсё ўзяліся людзі,—</p>
<p>І ўстаў калгас на ногі зноў.</p>
<p> </p>
<p>Аб тым, што ён багаты хлебам,</p>
<p>Што ўсе жывуць у ім як след,</p>
<p>Мне гаварыць, відаць, не трэба,</p>
<p>Радзіма знае пра «Рассвет».</p>
<p> </p>
<p>І пра умельца з Беларусі</p>
<p>Я многа чуў ад шмат каго,</p>
<p>І  я ўсім сэрцам ганаруся,</p>
<p>Што блізка ведаю яго.</p>
<p> </p>
<p>А мне падказывае памяць —</p>
<p>Вось уладар зямлі сваёй.</p>
<p>Гляджу, як сцежкамі-шляхамі</p>
<p>Ідзе ён роснай раніцой.</p>
<p> </p>
<p>Аб поўнай марыць перамозе,</p>
<p>Ступае цвёрда, як салдат.</p>
<p>Ён не прыпыніцца ў дарозе,</p>
<p>Хоць іх было, нялёгкіх, шмат.</p>
<p> </p>
<p>Яшчэ вачыма маладымі</p>
<p>Ён углядаецца да зор.</p>
<p>Лясы і горы за плячыма,</p>
<p>Іспанія і родны бор.</p>
<p> </p>
<p>А перад ім яснее неба,</p>
<p>А перад ім — машын гудкі.</p>
<p>Насустрач — поле, поле з хлебам,</p>
<p>Насустрач — дзеці як званкі.</p>
<p> </p>
<p>Насустрач — маладосць, вяселлі</p>
<p>І песень гром, аж дол гудзе.</p>
<p>Паміж садоў з іх буйным хмелем</p>
<p>Кірыл Пракопавіч ідзе.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>