<div class="container">
<div class="book-utils">
<div id="qrcode"></div>
<a href="/Piatrus_Brouka/Lasy_naddzvinskija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1953 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.-Мн.: Маст. літ., 1987.- с. 386-394 -->
<!-- HEADER_FIELD FirstPublicationYear: 1954 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Лясы наддзвінскія -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Лясы наддзвінскія</h2>
<div style="height: 3rem"></div>
<!-- TOC_BEGIN -->
<a href="#chapter1">* * *</a><br/>
<a href="#chapter2">* * *</a><br/>
<a href="#chapter3">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p>Якубу Коласу</p>
</div>
<div class="CLEAR"></div>
<p> </p>
<p>Лясы наддзвінскія, лясы!</p>
<p>Не знаю большае красы,</p>
<p> </p>
<p>Як ваш убор і гонкі стан,</p>
<p>Як ваш зялёны акіян!</p>
<p> </p>
<p>Шуміць, шуміць чароўны спеў</p>
<p>Зялёным верхавіннем дрэў...</p>
<p> </p>
<p>Яшчэ калі ў калысцы быў,</p>
<p>Ваш гул таемны палюбіў.</p>
<p> </p>
<p>Пад сіні бляск далёкіх зор</p>
<p>Спяваў мне калыханкі бор.</p>
<p> </p>
<p>Я помню мой далёкі час,</p>
<p>Як гадаваўся сярод вас!</p>
<p> </p>
<p>Лясы наддзвінскія, лясы!</p>
<p>Прайшлі дзіцячыя часы —</p>
<p> </p>
<p>І над маёю галавой</p>
<p>Прамчаў гадоў крылаты рой</p>
<p> </p>
<p>І скроні выбеліў мае,</p>
<p>Як снег вяршаліны твае.</p>
<p> </p>
<p>Хоць многа часу перайшло,—</p>
<p>Здаецца, ўчора ўсё было.</p>
<p> </p>
<p>Зіма і зорна. Цішыня.</p>
<p>Сяджу ў хаціне ля акна.</p>
<p> </p>
<p>Сяджу, стаіўшыся я ўвесь,</p>
<p>Гляджу, гляджу на цёмны лес.</p>
<p> </p>
<p>А ён маўчыць. Ледзь чуцен скрып,</p>
<p>А ён стаіць ля самых шыб —</p>
<p> </p>
<p>Такою дзіўнай грамадой,</p>
<p>Ну, сапраўды, што ў казцы той!</p>
<p> </p>
<p>Імкнуцца сосны ўвышыню,</p>
<p>Каб абагнаць адна адну —</p>
<p> </p>
<p>Адна дайшла ў такую высь,</p>
<p>На ёй серп месяца павіс.</p>
<p> </p>
<p>Ялін і зрокам не абняць,</p>
<p>У белым вэлюме стаяць.</p>
<p> </p>
<p>А навакол іх шмат такіх,</p>
<p>Як ля бацькоў дзяцей малых.</p>
<p> </p>
<p>А крыху ўбок, узняўшы чуб,</p>
<p>Стаіць мажны, маўклівы дуб.</p>
<p> </p>
<p>Ляціць з яго цяжкіх сукоў</p>
<p>Мядзяны звон старых лістоў.</p>
<p> </p>
<p>Усё ахутала зіма.</p>
<p>Лясы... І краю ім няма...</p>
<p> </p>
<p>Хачу дазнацца я хутчэй,</p>
<p>А што за імі там, далей?</p>
<p> </p>
<p>І бачу ў змрочную пару —</p>
<p>Ідуць мужчыны з гушчару.</p>
<p> </p>
<p>Заснежаны да самых броў</p>
<p>Бароды, што ў лесавікоў.</p>
<p> </p>
<p>На іх баюся я глядзець.</p>
<p>Яны ідуць, ступаюць ледзь.</p>
<p> </p>
<p>Яны падняць не могуць рук.</p>
<p>І вось ужо ў хаціне грук</p>
<p> </p>
<p>І ўздых, як быццам боль які:</p>
<p>— У лесаруба хлеб цяжкі! —</p>
<p> </p>
<p>І да мяне: — А ты, блазно,</p>
<p>Чаго угледзеўся ў акно?</p>
<p> </p>
<p>Якіх ты там не бачыў дзіў?</p>
<p>Глядзі, лясун каб не схапіў.—</p>
<p> </p>
<p>Пабачыў страшнае мой зрок —</p>
<p>Таемны нейкі аганёк.</p>
<p> </p>
<p>Гляджу з-за бацькавай спіны —</p>
<p>Мо ў лесе ходзіць цар лясны?</p>
<p> </p>
<p>Лясы наддзвінскія, лясы,</p>
<p>Не знаю большае красы,</p>
<p> </p>
<p>Як ваш убор і гонкі стан,</p>
<p>Як ваш зялёны акіян!</p>
<p> </p>
<h3><a id="chapter1"></a>* * *</h3>
<p>Праз трыццаць год між вас іду</p>
<p>І з вамі гутаркі вяду.</p>
<p> </p>
<p>Я да бярозы падышоў —</p>
<p>Шуміць, шуміць лісцвяны шоўк.</p>
<p> </p>
<p>Мінуў нямала я дарог,</p>
<p>Цябе ж нідзе забыць не мог.</p>
<p> </p>
<p>Прайшла вялікая пара.</p>
<p>Ты мне цяпер, нібы сястра.</p>
<p> </p>
<p>Сталей мы сталі выглядаць,</p>
<p>Абодвум ёсць што расказаць.</p>
<p> </p>
<p>Зарубкі на суках тваіх,</p>
<p>Як шрамы на грудзях маіх.</p>
<p> </p>
<p>Ты слухаеш?.. Шуміць твой ліст...</p>
<p>Дык знай — быў добры я танкіст.</p>
<p> </p>
<p>З гарматы біў я — даль гула,</p>
<p>Каб ты, бяроза, аджыла!</p>
<p> </p>
<p>Я ад заводскіх карпусоў</p>
<p>Ізноў сюды да вас прыйшоў.</p>
<p> </p>
<p>Я буду рад па цэлых днях</p>
<p>Кружыць з камбайнам па палях,</p>
<p> </p>
<p>Каб узнімаўся, рос калгас,</p>
<p>Каб заўжды ў шчасці бачыць вас.</p>
<p> </p>
<p>Гляджу на вас я гэтым днём —</p>
<p>Усё змянілася кругом!</p>
<p> </p>
<p>За даллю год, за гулам бур,</p>
<p>Калісьці жыў тут смалакур,</p>
<p> </p>
<p>А выганяў яго завод</p>
<p>Тры бочкі дзёгцю цэлы год.</p>
<p> </p>
<p>Ён сам казаў: — Тады не жыў,</p>
<p>А толькі неба ледзь капціў.—</p>
<p> </p>
<p>Бяроза мне шуміць ліствой —</p>
<p>Не стала ўжо смалярні той...</p>
<p> </p>
<p>Я нават месца не пазнаў,</p>
<p>А смалакура — напаткаў!</p>
<p> </p>
<p>Жыве, як кажуць, пакрысе</p>
<p>І службу спраўна ён нясе.</p>
<p> </p>
<p>Хоць пасівеў стары зашмат,</p>
<p>Але на працы, як салдат.</p>
<p> </p>
<p>Ён стрэльбу носіць на плячах,</p>
<p>Пільнуе велічэзны гмах</p>
<p> </p>
<p>І ганарыцца тым, і рад,</p>
<p>Што ён вартуе камбінат.</p>
<p> </p>
<p>А камбінат, што горад той.</p>
<p>Няма цяпер глушы былой —</p>
<p> </p>
<p>Дзе быў гушчар, цяпер там клуб.</p>
<p>Інакшы стаў і лесаруб,—</p>
<p> </p>
<p>Ён рад за поспехі свае,</p>
<p>Піла не стогне, а пяе.</p>
<p> </p>
<p>Схавала лісце час стары.</p>
<p>Цяпер на руме трактары,</p>
<p> </p>
<p>А трактар-волат без размоў</p>
<p>Дзялянку ўзваліць і — пайшоў...</p>
<p> </p>
<p>А лес не меншае. Стаю,</p>
<p>Гляджу на шумную сям’ю.</p>
<p> </p>
<p>Шмат дрэў за гэтыя гады</p>
<p>Пайшло адсюль у гарады —</p>
<p> </p>
<p>Зялёнай вартаю з лясоў</p>
<p>Стаяць ля стройных карпусоў.</p>
<p> </p>
<p>Лясы наддзвінскія, лясы!</p>
<p>Не знаю большае красы.</p>
<p> </p>
<p>Праз трыццаць год між вас хаджу,</p>
<p>На ўсё захоплена гляджу —</p>
<p> </p>
<p>Другія дні, інакшы час,</p>
<p>Другія гутаркі і ў нас!</p>
<p> </p>
<h3><a id="chapter2"></a>* * *</h3>
<p>Лясы наддзвінскія, лясы!</p>
<p>Не знаю большае красы,</p>
<p> </p>
<p>Як ваш убор і гонкі стан,</p>
<p>Як ваш зялёны акіян!</p>
<p> </p>
<p>Мне родны ваш куток любы.</p>
<p>Шумяць дубы, гудуць дубы —</p>
<p> </p>
<p>Каржакаватыя ў плячах,</p>
<p>Гудуць, паглядваюць на шлях,</p>
<p> </p>
<p>Як бы ўстрывожаны яны</p>
<p>Яшчэ з мінулае вайны.</p>
<p> </p>
<p>А так было: адзін вар’ят</p>
<p>Сагнаў чарцей са свету шмат,</p>
<p> </p>
<p>Сказаў: дубы павырываць</p>
<p>І з краю гэтага забраць.</p>
<p> </p>
<p>Што ні рабіў ён — так і сяк,</p>
<p>Ды іх скрануць не мог ніяк.</p>
<p> </p>
<p>Дубы карэннямі дайшлі</p>
<p>Да сэрца роднае зямлі</p>
<p> </p>
<p>І так стаяць праз сотні год,</p>
<p>Нязломныя, як і народ.</p>
<p> </p>
<p>Дубам ніколі не забыць,</p>
<p>Як з сёл, пад стрэлы бліскавіц,</p>
<p> </p>
<p>Ішоў стары, малы сюды,</p>
<p>Рыдлёўкі неслі, малаты,</p>
<p> </p>
<p>Ламы, дубіны, цесакі,</p>
<p>Патроны, стрэльбы і штыкі —</p>
<p> </p>
<p>І, акапаўшыся ў зямлі,</p>
<p>Адсюль змагацца пачалі.</p>
<p> </p>
<p>Мне не забыць цяжкіх гадоў,</p>
<p>Нямала я прайшоў франтоў.</p>
<p> </p>
<p>І ў той суровы, грозны час</p>
<p>Імкнуўся сэрцам я да вас!</p>
<p> </p>
<p>О час вялікай барацьбы!</p>
<p>Шумяць дубы, гудуць дубы,</p>
<p> </p>
<p>Вядуць аповесць грозных год</p>
<p>славяць велічны народ —</p>
<p> </p>
<p>Мой край, што зведаў многа ран,</p>
<p>Край незабыўных партызан!</p>
<p> </p>
<p>Вятры-ганцы склікалі іх,</p>
<p>Агні пакут ядналі іх,</p>
<p> </p>
<p>Карміў, паіў вячысты бор,</p>
<p>Хаваў іх дах з мільёнаў зор,</p>
<p> </p>
<p>Пасцеллю быў зялёны мох...</p>
<p>Ды іх ніхто скарыць не мог!</p>
<p> </p>
<p>Запаланілі ўсе куткі</p>
<p>Гвалтаўнікі-рабаўнікі.</p>
<p> </p>
<p>Быў злосны, прагны іх намер...</p>
<p>Дзе ж косці іхнія цяпер?</p>
<p> </p>
<p>На іх быў добры умалот —</p>
<p>У чорнай багне між балот,</p>
<p> </p>
<p>Па цёмных норах у звяроў,</p>
<p>У вострых кіпцях каршакоў.</p>
<p> </p>
<p>Мой край! Ты выпрастаў свой стан,</p>
<p>Край незабыўных партызан!</p>
<p> </p>
<p>За наш савецкі вольны сцяг</p>
<p>Не шкадавалі тут жыцця.</p>
<p> </p>
<p>Я слухаю... Гудуць дубы,</p>
<p>Спяваюць песню мне жальбы,</p>
<p> </p>
<p>Стаяць з нахмураным чалом</p>
<p>Па-над высозным курганом.</p>
<p> </p>
<p>Зарос курган густой травой.</p>
<p>Ляжыць там дзеўчына-герой.</p>
<p> </p>
<p>Дубы над ёю праз гады,</p>
<p>Як слёзы, сыплюць жалуды...</p>
<p> </p>
<p>Яны ж, сагрэтыя ў зямлі,</p>
<p>На той магіле прараслі.</p>
<p> </p>
<p>Ідуць, ідуць увысь расткі</p>
<p>Ад сэрца слаўнае дачкі.</p>
<p> </p>
<p>Расці дубкам, расці, мужнець,</p>
<p>Над родным краем ім шумець,</p>
<p> </p>
<p>Пад сонцам новы дзень вітаць!</p>
<p>Ніхто не можа іх забраць.</p>
<p> </p>
<p>Прыходзіў кат з чужых дарог,</p>
<p>Паспрабаваў — касцямі лёг!</p>
<p> </p>
<p>Яго загнаў навек у твань</p>
<p>Адважны воін-партызан.</p>
<p> </p>
<p>Лясы наддзвінскія, лясы!</p>
<p>Не знаю большае красы,</p>
<p> </p>
<p>Як ваш убор і гонкі стан,</p>
<p>Як ваш зялёны акіян!</p>
<p> </p>
<h3><a id="chapter3"></a>* * *</h3>
<p>Да вас прыходзіў я не раз,</p>
<p>Было б мне сумна жыць без вас!</p>
<p> </p>
<p>Пад ваш шацёр я вольным днём</p>
<p>Іду, нібы ў прасторны дом.</p>
<p> </p>
<p>І ў чысты бор, і ў хмыз-гушчар</p>
<p>Прыходжу, быццам гаспадар.</p>
<p> </p>
<p>Гляджу, як бор увысь узвёў</p>
<p>Калоны медныя ствалоў.</p>
<p> </p>
<p>А колькі, як дзяўчатак, скрозь</p>
<p>Паразбягалася бяроз!</p>
<p> </p>
<p>А колькі да бяроз галоў</p>
<p>Схіляе клёнаў-малайцоў!</p>
<p> </p>
<p>А навакол лясны ўвесь штаб:</p>
<p>Сасна, і дуб, і вяз, і граб.</p>
<p> </p>
<p>Глядзяць на новыя часы,</p>
<p>Другія чуюць галасы —</p>
<p> </p>
<p>Няма былых пакут-загуб,</p>
<p>Спявае песні лесаруб.</p>
<p> </p>
<p>Глядзяць лясы, гудуць вакол.</p>
<p>Другі над імі птах-арол</p>
<p> </p>
<p>Па небе так імкліва мчыць</p>
<p>І срэбным крыллем зіхаціць!</p>
<p> </p>
<p>Глядзяць — святло! Ды гэта што?</p>
<p>Адзін быў месяц — стала сто!</p>
<p> </p>
<p>Зірнуць пад ногі — не пазнаць:</p>
<p>Рачулка бегла там адна,</p>
<p> </p>
<p>Цяпер імшарышчы кругом</p>
<p>Нібы пакроены нажом —</p>
<p> </p>
<p>Каналы-струны паміж іх</p>
<p>У светлых блясках люстраных.</p>
<p> </p>
<p>Па іх маторкі скрозь гудуць,</p>
<p>Плывуць удаль, удаль плывуць.</p>
<p> </p>
<p>Туды, дзе ў кветках новы пляц,</p>
<p>Туды, дзе стаў цяпер палац!</p>
<p> </p>
<p>— Што? Лесарубы там відны?</p>
<p>— Яны, іх дочкі і сыны...</p>
<p> </p>
<p>Адпачываюць там сям’ёй,</p>
<p>Шчаслівай дружнай грамадой.</p>
<p> </p>
<p>Іх многа — мужных, маладых,</p>
<p>Не толькі секчы справа іх,</p>
<p> </p>
<p>Не толькі секчы. Кожны рад,</p>
<p>Каб вырастала дрэваў шмат.</p>
<p> </p>
<p>І з году ў год лясы растуць,</p>
<p>Бы ўвысь па лесвіцы ідуць...</p>
<p> </p>
<p>Мой родны край! Як ты прыгож!</p>
<p>Ну што магу сказаць я больш.</p>
<p> </p>
<p>Лясы наддзвінскія, лясы!</p>
<p>Не знаю большае красы,</p>
<p> </p>
<p>Як ваш убор і гонкі стан,</p>
<p>Як ваш зялёны акіян!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>