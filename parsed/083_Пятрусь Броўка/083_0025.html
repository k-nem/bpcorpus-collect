<div class="container">
<div class="book-utils">
<div id="qrcode"></div>
<a href="/Piatrus_Brouka/Jasny_kut.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1944 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.-Мн.: Маст. літ., 1987.- с. 253-262 -->
<!-- HEADER_FIELD FirstPublicationYear: 1944 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Ясны кут -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Ясны кут</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Я прыйшоў і ля дрэўца стаю.</p>
<p>Гэты клён</p>
<p>Той вясной я знайшоў у гаю,</p>
<p>Адкапаў там ашчадна,</p>
<p>Прынёс,</p>
<p>Пасадзіў у садку, каб ён рос,</p>
<p>Каб ён цешыў сялібу маю.</p>
<p>З той пары</p>
<p>Ён мой сон, ён мой дом;</p>
<p>Гэта ён мне шырокім лістом</p>
<p>Гаманіў над шпітальным акном</p>
<p>І ў бяссонных пакутных начах</p>
<p>Мне ратункам стаяў у вачах.</p>
<p>Я падняўся. Прайшоў між завей,</p>
<p>Я вярнуўся да родных мясцін.</p>
<p>Клён на тры ўжо калены вышэй,</p>
<p>Толькі ж я тут хадзіў не адзін.</p>
<p>Дзе ж ён той,</p>
<p>Што мяне забаўляў,</p>
<p>Што мне несці цябе пасабляў,</p>
<p>Мой сынок</p>
<p>Васілёк?!</p>
<p> </p>
<p>Тут вясна,</p>
<p>Тут святло,</p>
<p>Тут жа сіняе неба, як шкло,</p>
<p>Тут крыніцы, як срэбра, відны,</p>
<p>Толькі ў вочах маіх туманы.</p>
<p>Я не чую,</p>
<p>Не бачу зялёных бяроз,—</p>
<p>Мае вочы аслеплі ад слёз,</p>
<p>Паміж чорных абвугленых дрэў,</p>
<p>Мне здаецца, я сам спапялеў.</p>
<p>Толькі ты ўсё шуміш,</p>
<p>Мной пасаджаны клён,</p>
<p>Я ж не бачу сялібы,</p>
<p>Ні ціхіх акон.</p>
<p>Мне яны не раскрыліся радасна ў хаце,</p>
<p>Не пабачыў я там сваю маці</p>
<p>На прыпірышчы сумным сваім.</p>
<p>Я малым стаў,</p>
<p>Малым.</p>
<p>Я гляджу на дарожны пясок,—</p>
<p>Сын мой, сын,</p>
<p>Васілёк!</p>
<p> </p>
<p>Я знямелы стаю да цямна</p>
<p>І шукаю сляды, дзе яна?</p>
<p>У палях, у жытах за сялом,</p>
<p>Хто ж устаў там з бліскучым сярпом?</p>
<p>Хто там жніўную песню пяе?</p>
<p>Я маленькім ляжу ў таганах,</p>
<p>Я ўстаю і на голас яе</p>
<p>Першы раз па іржышчы іду</p>
<p>Ў свой далёкі, няскончаны шлях.</p>
<p>А цяпер</p>
<p>Я стаю і гляджу</p>
<p>На сухі на дарожны пясок.</p>
<p>Ўжо вечар. З-пад рэчкі, з асок</p>
<p>Рассцілаецца коўдрай туман.</p>
<p>Сын мой, сын,</p>
<p>Васілёк!</p>
<p> </p>
<p>А цябе ўсё няма,</p>
<p>І няма маёй маці.</p>
<p>Між бароў, між лясоў</p>
<p>Я ж цябе, быццам кветку, знайшоў.</p>
<p>Мне нацешыцца дня было мала,</p>
<p>Так яна і мяне даглядала,</p>
<p>Ад вятроў, ад дажджоў</p>
<p>У хусціне ля сэрца трымала.</p>
<p>Не спала.</p>
<p>Колькі ночак да самага ранку</p>
<p>Прастаяла яна з калыханкай,</p>
<p>Сагравала мяне ціхім сном,</p>
<p>І паіла мяне малаком,</p>
<p>І ў жыцці мне заместа вясла</p>
<p>Свае словы і песню дала,</p>
<p>Каб знаходзіў дарогу здалёк</p>
<p>Я заўсёды у матчын куток.</p>
<p>Сын мой, сын!</p>
<p>Васілёк!</p>
<p> </p>
<p>Я вярнуўся з адбітай рукой.</p>
<p>Я стаю. Ужо ноч нада мной.</p>
<p>Папялішчы ахутаў туман...</p>
<p>Вас няма!</p>
<p>Як спяшаўся я трапіць сюды!</p>
<p>Па-за мною ляжаць гарады,</p>
<p>І палеткі ў крыві,</p>
<p>І зямля, што казала: жыві!</p>
<p>Ты йшчэ прыйдзеш дамоў.</p>
<p>Я па трупах фашысцкіх ішоў,</p>
<p>І лажыла мяне і ўзнімала зара,</p>
<p>Маё сэрца не чула дабра,</p>
<p>Бо па іхніх калючых вачах</p>
<p>Прачытаў я свой боль,</p>
<p>Гэты жах.</p>
<p> </p>
<p>Я прылёг на зямлю разам з горам сваім,—</p>
<p>Як маўкліва пад небам маім!</p>
<p>Хіба ж зоры вісяць нада мною уночы?</p>
<p>Не! То плачуць забітых сумотныя вочы,</p>
<p>А кругом паміж імі рассыпаўся дым.</p>
<p> </p>
<p>Я маўчаў.</p>
<p>Ноч.</p>
<p>Не знаю пары.</p>
<p>Мне няма з кім абмовіцца словам,</p>
<p>Толькі ж я не адзін,</p>
<p>Як жывыя, стаяць каптуры</p>
<p>І, здаецца, са мною вядуць перамовы.</p>
<p>Світкі шэрыя ў іх,</p>
<p>З твараў сумных, блядных</p>
<p>Паспадалі бароды да долу, здаецца...</p>
<p>Пачакай, ці то здань.</p>
<p>А ці то сапраўды,</p>
<p>Што адзін з іх крануўся,</p>
<p>Да мяне падаецца.</p>
<p>Я гляджу насцярожаны чутка,</p>
<p>Ўжо абрысы пазнаў галавы,</p>
<p>Так і ёсць,—</p>
<p>Ён жывы.</p>
<p>Нават зорка на ім пяцікутка.</p>
<p>Я настрэчу ўзнімаюся хутка.</p>
<p>А на ўсходзе кавалак зары</p>
<p>Загарэўся ў той момант якраз.</p>
<p>Я пазнаў, я абняў, гаварыў:</p>
<p>— Дзед Лукаш, дзед Лукаш,</p>
<p>Я вярнуўся, падпасавіч ваш!</p>
<p>Мы сіроты з табой, землякі! —</p>
<p>Адказаў ён спагадна, як мог:</p>
<p>— У цябе не хапае рукі,</p>
<p>Будзе тры ў нас,</p>
<p>Нам хопіць на двох,</p>
<p>Адбудуем уласны парог.</p>
<p>Як ты скора вярнуўся ў свой дом!</p>
<p>Тут нядаўна хадзіў яшчэ кат.</p>
<p>Толькі ўчора наш выйшаў атрад</p>
<p>І з’яднаўся з гвардзейскім палком.</p>
<p>Я пакінуў іх там,</p>
<p>за Дняпром,</p>
<p>Яны далей і далей ад нас.</p>
<p>Мы ж з табою наладзім калгас.</p>
<p> </p>
<p>Паглядзі,</p>
<p>Быццам пуста кругом,</p>
<p>Так сустрэўся ты з родным сялом.</p>
<p>Ты не бачыш людзей.</p>
<p>Ёсць жа ў нас хоць нямнога сямей</p>
<p>На пажарышчах,</p>
<p>сном спавітых.</p>
<p>У зямлянках жывуць, што краты...</p>
<p>Глянь,</p>
<p>Выходзяць адтуль на святло.</p>
<p>Адбудуем мы з імі сяло.</p>
<p> </p>
<p>Па сялу,</p>
<p>Паміж чорных, нямых каміноў,</p>
<p>І павёў ён мяне,</p>
<p>І павёў...</p>
<p>Не злічыць па грудзях маіх ран,—</p>
<p>Яшчэ болей нясе іх жуда.</p>
<p>Мы стаім,</p>
<p>Перад намі курган,</p>
<p>Ён высокі, як наша бяда.</p>
<p>Ён глыбокі, што ў моры вада;</p>
<p>Ён жа боль,</p>
<p>Ён жа жах, смутак наш.</p>
<p>Пры курганах панурых такіх</p>
<p>Колькі нас засталося адных!</p>
<p> </p>
<p>Я маўчу.</p>
<p>Мне гаворыць Лукаш:</p>
<p>— Два гады ўжо з таго адышло,</p>
<p>Як загінула наша сяло.</p>
<p>Пад курганам ляжыць</p>
<p>Паўсяла,</p>
<p>А другая палова пайшла</p>
<p>На чужыну далёка, далёка...</p>
<p>Я не знаю, дзе хто,</p>
<p>Сваім вокам</p>
<p>Я не бачыў жахлівай падзеі,</p>
<p>Лес мяне не аддаў ліхадзеям.—</p>
<p>Да зямлі прыкаваўся мой зрок:</p>
<p>Сын мой, сын,</p>
<p>Васілёк!</p>
<p> </p>
<p>Толькі сонца не знае тугі,</p>
<p>Яно роўна абходзіць кругі</p>
<p>Над зямлёй</p>
<p>І цяпер апаўдні</p>
<p>Рассмяялася над галавой,</p>
<p>І праменне над рэчкай звініць...</p>
<p>А вакол, як абняць, паплавы</p>
<p>Прабіваюцца крыкам травы:</p>
<p>— Жыць!</p>
<p>Бор таксама крычыць:</p>
<p>— Жыць!</p>
<p> </p>
<p>Бачым,</p>
<p>Выйшлі жанчыны</p>
<p>І працуюць з пілой,</p>
<p>За гумном хлапчанё захадзіўся з касой</p>
<p>Грушу-бэру старанна</p>
<p>Ад гарэлай кары</p>
<p>Абчышчае стары.</p>
<p>Што такое, адкуль кулямёт?</p>
<p>Фронт?</p>
<p>Далёка адсунуўся фронт,</p>
<p>Да яго многа вёсак і сёл...</p>
<p> </p>
<p>Мы глядзім з Лукашом навакол,</p>
<p>Нас усмешка сагрэла цяплом —</p>
<p>На вязу,</p>
<p>Над старым калясом,</p>
<p>Ладзіць бусел няхітры свой дом</p>
<p>Ды клякоча сабе</p>
<p>Пакрысе,</p>
<p>Стаючы</p>
<p>На высокай назе.</p>
<p> </p>
<p>Паглядзеў з нас адзін і другі</p>
<p>Навакол на свае берагі,</p>
<p>Ды пайшлі ўдвух сцяжынкай адной,</p>
<p>Спілавалі там дуб над ракой.</p>
<p>Сто гадоў рос ты, дуб,</p>
<p>Быў нам дораг і люб!</p>
<p>Мы ж спілілі цябе</p>
<p>На адзін толькі слуп.</p>
<p>Каб ты стаў, родны дуб,</p>
<p>Болей дораг і люб!</p>
<p> </p>
<p>Гэты слуп я прынёс і Лукаш,</p>
<p>І ўкапалі на выгане ў нас,</p>
<p>Каб стаяў многа год,</p>
<p>Многа дзён,</p>
<p>Каб здалёку быў добра відзён,</p>
<p>Абсадзілі карэннямі руж.</p>
<p>А з сяла</p>
<p>І стары і малы</p>
<p>Стаў пры слупе сваім;</p>
<p>І прыбілі мы дошку на ім,</p>
<p>Каб ўсе зналі, што тут</p>
<p>Наш калгас: «Ясны кут»,</p>
<p>Трыста душ.</p>
<p> </p>
<p>Мы пайшлі абхадзіць па мяжы</p>
<p>Наш калгас,</p>
<p>Дзе чакаць нам сваіх,</p>
<p>Дзе нам жыць.</p>
<p>Захад гас,</p>
<p>І праменняў яго палазы</p>
<p>Упіраліся ў рэчку канцамі...</p>
<p>Мы ішлі з Лукашом гушчарамі.</p>
<p>Дзень канчаўся,</p>
<p>І нам было шкода,</p>
<p>Толькі зналі, што заўтра з усходу</p>
<p>Зноўку блісне святло,</p>
<p>Разбяжыцца агнямі,</p>
<p>Будзе тут, на зямлі нашай,</p>
<p>З намі!</p>
<p> </p>
<p>Раптам з лесу, зусім на змярканні,</p>
<p>Даляцела к нам конскае ржанне.</p>
<p>Мы пабеглі і ўбачылі —</p>
<p>Пегі, пануры,</p>
<p>Стаіць паміж елак</p>
<p>З нямецкаю фурай.</p>
<p>Відаць, што прыкончылі нашы салдата,</p>
<p>А конь не патрапіў дабрацца дахаты.</p>
<p>І жартуе Лукаш:</p>
<p>— Гэта будзе палонны</p>
<p>Наш!</p>
<p> </p>
<p>А на раніцу, ледзьве на золак,</p>
<p>Мы за плугам гамонім вясёла:</p>
<p>Мы сваю сустракаем вясну</p>
<p>І ўладарна кладзём баразну,</p>
<p>Ажыўляючы родныя гоні.</p>
<p>А суседні калгас</p>
<p>Даў насенне для нас.</p>
<p> </p>
<p>Пройдзем мы,</p>
<p>А па следу аратых</p>
<p>Хутка стануць шаптацца зярняты;</p>
<p>Будуць цешыць ячмень і авёс</p>
<p>Нас да слёз;</p>
<p>Разбяжыцца, як быстрая рэчка,</p>
<p>Наша белая, белая грэчка,</p>
<p>І на градах паснуць качаны.</p>
<p>Ажывае сяло.</p>
<p> </p>
<p>Мы з табою, Лукаш,</p>
<p>Не адны:</p>
<p>Бачаць нашую працу здалёк</p>
<p>Мая маці і сын Васілёк.</p>
<p>О, як дораг ім гэты куток!</p>
<p>Дзень за днём,</p>
<p>Дзень за днём</p>
<p>Працаваў наш калгас,</p>
<p>Працавалі мы так з Лукашом.</p>
<p>Ужо ўсходы плылі па зямлі</p>
<p>І ажыны ў садку зацвілі.</p>
<p> </p>
<p>Час прыйшоў нам наладзіць свой дом.</p>
<p>Ад цямна да цямна</p>
<p>Мы складалі бярно да бярна,</p>
<p>Каб за весну прытулак займець,</p>
<p>Мы лажылі вянец на вянец.</p>
<p>І ўздымаўся смалісты і радасны ён</p>
<p>Ад падмурку да самых акон,</p>
<p>А пасля ён увысь узляцеў галавой,</p>
<p>Жоўтай, жоўтай страхой.</p>
<p> </p>
<p>А да нас з-за зялёных бароў</p>
<p>Ужо чэрвень пахучы прыйшоў,</p>
<p>І на захад далёка прайшоў наш салдат,</p>
<p>Не чутно ані куль, ні гармат.</p>
<p>Тут жыццё нас уцехаю дорыць,</p>
<p>Мы на ганку сядзім і гаворым —</p>
<p>Я, прыйшоўшы сюды пасля ран,</p>
<p>І стары партызан.</p>
<p>А над намі дрымотная высь.</p>
<p>Месяц, быццам падкова, павіс</p>
<p>На зялёнай сасне.</p>
<p>Сам пачаў зелянець,</p>
<p>Што зязюля гатова туды ўзляцець,</p>
<p>Каб адтуль нам з гары пракуваць,</p>
<p>Доўгіх год пажадаць.</p>
<p>Ціха, ціха. Нікога нідзе.</p>
<p>Што ж за зорка з-за рэчкі ідзе? —</p>
<p>Белы кужаль, не твар,</p>
<p>Валасы, як той попел, як дым...</p>
<p>Мы ўстаём з Лукашом і глядзім,</p>
<p>Нас кідае у жар:</p>
<p>Гэта ж наша дзяўчынка,</p>
<p>Аўгінька,</p>
<p>Кавалёва дачка,</p>
<p>Што нагадвала нам светлячка.</p>
<p>Мы ёй кажам:</p>
<p>— Ты ў пору прыйшла,</p>
<p>Бачыш, яблынька ў нас расцвіла.</p>
<p>А яна у адказ — і слязіны між слоў,</p>
<p>Быццам кроплі дажджу між лістоў:</p>
<p>— Я была на вайне,</p>
<p>На чужой старане.</p>
<p>Я вярнулася толькі з вайны,</p>
<p>З той нялюбай чужой стараны.</p>
<p>Я не знаю сваіх, дзе яны,</p>
<p>Разлучылі ўсіх нас бізуны.</p>
<p>Я насіла свой боль і дакор</p>
<p>Паміж рускіх гаротных сясцёр.</p>
<p>Калі б нашага плачу рака усплыла,</p>
<p>Той бы рэчкай да вас прыплыла.</p>
<p>Каб сабраць наш пакутлівы стогн,</p>
<p>Аглушыў бы Нямеччыну ён.—</p>
<p>Мы праплакалі зрок.</p>
<p>Наша кроў —</p>
<p>Што ні крок.</p>
<p>Сын мой, сын,</p>
<p>Васілёк!</p>
<p> </p>
<p>Я пабачыў твой горасны шлях</p>
<p>У Аўгінькі ў журботных вачах.</p>
<p>Мы Аўгіньку сваю, як дачку,</p>
<p>З Лукашом узялі пад руку,</p>
<p>Абышлі ўсе старыя загоны,</p>
<p>Накапалі там кветак чырвоных</p>
<p>І вярнуліся ў хату сваю.</p>
<p>Мы паставілі кветкі на вокнах радамі,</p>
<p>Каб гарэлі яны аганькамі;</p>
<p>Каб жа кожны, дамоў ідучы,</p>
<p>Бачыў днём іх</p>
<p>І позна ўначы,</p>
<p>Каб ён ведаў,</p>
<p>Свой лёс несучы,</p>
<p>Дзе ад нашага шчасця ключы.</p>
<p>Колькі, колькі са свету дарог</p>
<p>Прывядзе іх на родны парог!</p>
<p>Мы выходзім на ганак утрох —</p>
<p>Перад намі крыніцы бруяць,</p>
<p>Хвоі голавы хіляць здалёк:</p>
<p>Чуеш, маці мая,</p>
<p>Сын мой, сын,</p>
<p>Васілёк!</p>
<p> </p>
<p>Вас чакае свой родны куток.</p>
<p>Ён у сэрцы маім, ваш пакутлівы шлях.</p>
<p>О, як хораша ў нас на палях,</p>
<p>Тут і ветры свае,</p>
<p>Тут і птушка пяе,</p>
<p>Жытні колас па твару нам б’е.</p>
<p>Побліз нас ля гаёў</p>
<p>Бык на пожні зароў,</p>
<p>А на пожнях трава, як віном, палітая:</p>
<p>Ён сям’ю сваю мужна склікае.</p>
<p>На шырокія выйшаўшы гоні,</p>
<p>Зноўку трактар гамоніць.</p>
<p>Мы глядзім на суседні калгас,—</p>
<p>Колькі там адбудована хат,</p>
<p>Колькі там маладзіц і дзяўчат!</p>
<p>Скора вернуцца, будзе і ў нас</p>
<p>Шмат.</p>
<p>Мне чуцён Ужо твой галасок,</p>
<p>Сын мой, сын,</p>
<p>Васілёк!</p>
<p> </p>
<p>Многа вернецца нашых салдат,</p>
<p>Што ў вароты Германіі б’юць.</p>
<p>Будзь жа,</p>
<p>Будзь</p>
<p>Ты на іхнім шляху, перамога</p>
<p>І да хаты пад сонцам дарога,</p>
<p>Каб шляхамі да родных сялібаў і зор</p>
<p>Прывялі сваіх матак, братоў і сясцёр.</p>
<p>Тут</p>
<p>Бацькоўскі наш кут,</p>
<p>Край узроджаны наш.</p>
<p>Мы стаім —</p>
<p>Я, Аўгінька, Лукаш —</p>
<p>І з чужога, далёкага краю</p>
<p>Вас дадому чакаем.</p>
<p>Нашы сосны —</p>
<p>Для вас маякі,</p>
<p>Вас на вокнах завуць аганькі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>