<div class="container">
<div class="book-utils">
<div id="qrcode"></div>
<a href="/Piatrus_Brouka/Dobry_druh.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1949 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 312-353 -->
<!-- HEADER_FIELD FirstPublicationYear: 1949 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Добры друг -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Добры друг</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>I</h3>
<p>Сельская больніца.</p>
<p>Гоман сасны.</p>
<p>Домік драўляны</p>
<p>Над ціхай ракой —</p>
<p>Чатыры пабеленых вапнай сцяны —</p>
<p>І кабінет,</p>
<p>І прыёмны пакой.</p>
<p> </p>
<p>Пахі ад кропель.</p>
<p>Праменні святла.</p>
<p>Белая марля на вокнах малых.</p>
<p>Шафа з прыскрынкамі</p>
<p>Побліз стала,</p>
<p>Надпіс старою лацінкай на іх.</p>
<p> </p>
<p>Крэсла</p>
<p>На доўгай, крутлявай назе,</p>
<p>Колбы і шклянкі радамі стаяць.</p>
<p>З белае сценкі,</p>
<p>Здаецца, паўзе</p>
<p>Трубка гумовая,</p>
<p>Быццам змяя.</p>
<p> </p>
<p>А на паліцах,</p>
<p>Паміж усяго,—</p>
<p>Ножык з дзюбастым бліскучым лязом.</p>
<p>Можа, і боязна там для каго,</p>
<p>Лене ж Патапенка —</p>
<p>Гэта як дом.</p>
<p> </p>
<p>Сюды як прыслалі</p>
<p>Два леты назад —</p>
<p>Здаецца ж, было гэта</p>
<p>Вельмі даўно,—</p>
<p>Родны ёй сцены,</p>
<p>І з марляй акно,</p>
<p>І за акном тым</p>
<p>Увесь далягляд:</p>
<p>Поле,</p>
<p>За полем — задумлівы лес,</p>
<p>Просты, абсаджаны клёнам бальшак,</p>
<p>Дом сацкультуры,</p>
<p>Сельпо,</p>
<p>МТС,</p>
<p>Новы ля школы пасаджаны парк.</p>
<p> </p>
<p>Так адышоў ён,</p>
<p>Студэнцкі іх свет.</p>
<p>Добра жылося, хоць мелі няшмат.</p>
<p>Што ж,</p>
<p>Пазычалі друг другу абед,</p>
<p>Па кантрамарках хадзілі ў тэатр.</p>
<p> </p>
<p>Ды не забыць ёй</p>
<p>Студэнцкіх гадоў,</p>
<p>Той інтэрнат, дзе жылі ўсе яны.</p>
<p>Быццам учора яшчэ ад сяброў,</p>
<p>Быццам учора</p>
<p>Той вечар прайшоў</p>
<p>У актавай зале,</p>
<p>У дзень выпускны.</p>
<p> </p>
<p>Ды хіба гэта трэці год</p>
<p>Прайшоў з часіны тое,</p>
<p>Як плыў павольна параход</p>
<p>Палескаю ракою?</p>
<p>Яшчэ цяпер не сходзяць з воч</p>
<p>Шырокай рэчкі хвалі...</p>
<p>Яны з Андрэем цераз ноч</p>
<p>На палубе стаялі.</p>
<p> </p>
<p>Глядзелі ўдвух у даль ракі</p>
<p>І марылі без краю —</p>
<p>Дзе тыя хаты,</p>
<p>Аганькі,</p>
<p>Што доўга іх чакаюць?</p>
<p>А час прабег</p>
<p>Няма хутчэй,</p>
<p>Яны ўрачы сягоння.</p>
<p>Яна вось тут,</p>
<p>А ён, Андрэй,</p>
<p>Далей, ў другім раёне.</p>
<p> </p>
<p>Што ж, кожнаму выпалі</p>
<p>Сцежкі свае,</p>
<p>Сцежкі ўсё далей і далей вядуць.</p>
<p>Доктарам,</p>
<p>Ленай Пятроўнай яе</p>
<p>Сёння з павагаю</p>
<p>Людзі завуць.</p>
<p> </p>
<p>Многае,</p>
<p>Многае трэба ёй знаць,</p>
<p>Хворых выслухваць,</p>
<p>Лекі даваць,</p>
<p>Гутаркі весці, як быць у жыцці.</p>
<p>Доктару ж хочацца тіак пагуляць,</p>
<p>Доктару</p>
<p>Крышачку больш дваццаці.</p>
<p> </p>
<p>Кніжка</p>
<p>Не дасць сумаваць ёй, аднак,</p>
<p>Быць ёй на сцэне героем жывым.</p>
<p>Громавай ролю рыхтуе яна,</p>
<p>З ёю гамоніць Алег Кашавы.</p>
<p>Заўжды гатова ісці яна з ім,</p>
<p>Свецяцца вочы яе чысцінёй,</p>
<p>Светлыя косы,</p>
<p>Як два ручаі,</p>
<p>Спадаюць за гнуткай дзявочай спіной.</p>
<p> </p>
<p>Лена ўяўляе падполле і тыл,</p>
<p>Нібы ў падполлі яна,</p>
<p>На вайне.</p>
<p>Цётка Мальвіна,</p>
<p>Сціраючы пыл,</p>
<p>Гляне</p>
<p>І часам глыбока ўздыхне.</p>
<p> </p>
<p>Вечар. Бліжэй</p>
<p>І бліжэй да цямна</p>
<p>Моўкне над рэчкай Лазянкаю дом.</p>
<p>Позпа.</p>
<p>За шыбамі змрок.</p>
<p>Цішыня.</p>
<p>Лена ў пакоі сядзіць за сталом.</p>
<p> </p>
<p>Андрэй, Андрэй,</p>
<p>Куды ты знік?</p>
<p>Ды што з табой такое?</p>
<p>Што дзень прыходзіць паштавік</p>
<p>Пісьмо падасць,</p>
<p>Не тое!</p>
<p> </p>
<p>Хацелася б суняць душу,</p>
<p>Ды крыўда не пускае —</p>
<p>Няма адказу...</p>
<p>Напішу!</p>
<p>Не, лепей пачакаю.</p>
<p>І вось</p>
<p>Прад ёю быццам</p>
<p>Свой інстытут,</p>
<p>Сталіца.</p>
<p> </p>
<p>Недзе ў сталіцы</p>
<p>На плошчы адной</p>
<p>Ёсць у дзяўчыны старыя сябры.</p>
<p>Гэтай часінаю</p>
<p>Хочацца ёй</p>
<p>З другам-прафесарам</p>
<p>Пагаварыць.</p>
<p> </p>
<p>Вось яна й піша</p>
<p>Аповесць сваю,</p>
<p>Ціха паперы лісты шамацяць.</p>
<p>Перад вачыма яе</p>
<p>Паўстаюць,</p>
<p>Быццам жывыя,</p>
<p>Кавалкі жыцця.</p>
<p> </p>
<p>Лена ў задуме,</p>
<p>Як лепей зрабіць.</p>
<p>Хто б ёй такою хвілінай памог?</p>
<p>Вось ён,</p>
<p>Прыйшоўшы з ваенных дарог,</p>
<p>Побач,</p>
<p>Прад ёю на крэсле сядзіць,</p>
<p>Сёмка Вірута,</p>
<p>Калгасны камсорг.</p>
<p> </p>
<p>— Доктар!</p>
<p>Не быў я сумотным, павер.</p>
<p>Быў баяністам я</p>
<p>Удалым,</p>
<p>Быў я ў Даватара хлопцам ліхім.</p>
<p>Глянь жа ты, доктар,</p>
<p>Што стала цяпер?..</p>
<p> </p>
<p>Хіба не йграць</p>
<p>Мне ўжо больш на вяку,</p>
<p>Хіба па мне</p>
<p>Не засмуціцца конь...—</p>
<p>Выняў з кішэні ён моўчкі руку</p>
<p>І працягнуў</p>
<p>Нежывую далонь.</p>
<p> </p>
<p>— Доктар!</p>
<p>Няўжо мае дні адышлі?</p>
<p>Гэтыя ж пальцы</p>
<p>Калісьці жылі,</p>
<p>Шаблю ўзнімалі</p>
<p>Над Эльбай-ракой...</p>
<p> </p>
<p>Можа, з паўгода,</p>
<p>Штодня, раніцой,</p>
<p>Пальцы яна расцірала яму</p>
<p>Гэтак уважна,</p>
<p>А з ласкай такой,</p>
<p>Можа, як маці</p>
<p>Дзіцяці свайму.</p>
<p> </p>
<p>Шлях жа упарта</p>
<p>Пракладвала кроў,</p>
<p>Займала ўсё далей</p>
<p>Каморкі свае...</p>
<p>Помніць —</p>
<p>Вірута прыйшоў да яе:</p>
<p>— Доктар!</p>
<p>Заўваж ты, мой палец здароў!</p>
<p> </p>
<p>Можа, няпраўда,</p>
<p>Не верыце вы,</p>
<p>Скажаце, хлусіць?</p>
<p>Не так мо адчуў.</p>
<p>Вось ён, глядзіце —</p>
<p>Рухавы, жывы! —</p>
<p>І урачыста мезенец прыгнуў.</p>
<p> </p>
<p>Хто б</p>
<p>Яе гэтак узрадаваць мог?</p>
<p>Гэта ж яе перамога,</p>
<p>Не зман —</p>
<p>Скора ўжо месяц,</p>
<p>Як Сёмка-камсорг</p>
<p>Зноў па вячорках разводзіць баян.</p>
<p> </p>
<p>Радасна,</p>
<p>Плённая праца відна,</p>
<p>Болей усе пачалі паважаць.</p>
<p>Ёсць жа ў яе</p>
<p>Непамыснасць адна,</p>
<p>А як гэта стала,— сорам сказаць.</p>
<p> </p>
<p>Неяк рукою</p>
<p>Трапіў пад пас —</p>
<p>Вывіхнуў палец</p>
<p>Дзядзька Ігнась.</p>
<p>Здаецца, нічога складанага ў тым,</p>
<p>Ды не паставіла пальца</p>
<p>Як след.</p>
<p>Палец паправіўся,</p>
<p>Стаў жа крывым,</p>
<p>Сорамна проста на ўвесь сельсавет.</p>
<p> </p>
<p>Дзе толькі людзі —</p>
<p>Сходка ці так,—</p>
<p>Дзядзька Ігнась там,</p>
<p>На слова мастак:</p>
<p>— Гляньце, суседзі,</p>
<p>Гляньце сюды,</p>
<p>Навек загубіў мяне ўрач малады.</p>
<p>Чатыры, як трэба,</p>
<p>Пяты набок.</p>
<p>Чатыры, як пальцы —</p>
<p>Пяты кручок!</p>
<p> </p>
<p>Золак,</p>
<p>Птушыны за вокнамі гам.</p>
<p>Лена канчае ў сталіцу пісаць:</p>
<p>«Якаў Іванавіч!</p>
<p>Дзякую Вам,</p>
<p>Добра Вы зналі, як нас настаўляць.</p>
<p>Каб выйсце заўсёды мы ўмелі шукаць».</p>
<p> </p>
<h3><a id="chapter2"></a>ІІ</h3>
<p>Спелых калоссяў</p>
<p>Рукой не дастаць.</p>
<p>Жытняга хлеба рашчынавы пах.</p>
<p>Конікі звоняць, жаўры звіняць...</p>
<p>Добра на ранку</p>
<p>Пайсці па палях.</p>
<p> </p>
<p>Вецер з-пад лесу,</p>
<p>Як быццам віно,</p>
<p>Травы ў праменных ільдзінках расы.</p>
<p>Чуеш —</p>
<p>Зліваюцца недзе ў адно</p>
<p>Посвіст салоўкі</p>
<p>І посвіст касы.</p>
<p> </p>
<p>Мроіцца Лене</p>
<p>Непадалёк —</p>
<p>З небам гамоніць,</p>
<p>Бурліць ручаёк.</p>
<p>Быццам званочак,</p>
<p>Звініць між травы,</p>
<p>Перабягае</p>
<p>Лугі,</p>
<p>Паплавы.</p>
<p> </p>
<p>Бяжыць і бяжыць ён</p>
<p>Удаль,</p>
<p>Сугрунём,</p>
<p>Покуль не стрэнецца дзе</p>
<p>З ручаём —</p>
<p>Так і плывуць далей дружнай сям’ёй...</p>
<p> </p>
<p>А Лена сумуе,</p>
<p>Гняце непакой:</p>
<p>З Андрэем, здавалася,</p>
<p>Зблізяць гады,</p>
<p>А выйшла не гэтак,—</p>
<p>Каторы куды.</p>
<p> </p>
<p>Учора, нарэшце,</p>
<p>На ліст адказаў.</p>
<p>У горад ён кліча,</p>
<p>Засумаваў.</p>
<p>Мы, кажа, даволі</p>
<p>Ў сяле адбылі...</p>
<p>А дзе ж тыя словы,</p>
<p>Што раней былі?</p>
<p> </p>
<p>А дзе ж тая шчырасць?</p>
<p>Выходзіць, што чмут.</p>
<p>Яна не паедзе.</p>
<p>Ёй хораша тут!</p>
<p> </p>
<p>Відаць, не сыдуцца</p>
<p>Іх сцежкі ніяк.</p>
<p>Што зробіш,</p>
<p>Балюча...</p>
<p>Ды лепей, што так.</p>
<p> </p>
<p>І вось надыходзіць</p>
<p>Спакой на душу,</p>
<p>Досыць тугі, хвалявацца не след.</p>
<p>Ліпы гамоняць,</p>
<p>Аж звоніць ўвушшу,</p>
<p>Лена збірае духмяны іх цвет.</p>
<p> </p>
<p>Потым</p>
<p>Прайшлася на луг пры бары.</p>
<p>Што за паветра —</p>
<p>З чабору настой!</p>
<p>Кветкі збірае, і ўсюды сябры</p>
<p>Радасна, шчыра вітаюцца з ёй.</p>
<p> </p>
<p>З лугу,</p>
<p>З-пад возера,</p>
<p>З доўгіх асок:</p>
<p>— Цёця! —</p>
<p>Крычыць пастушок Піліпок,</p>
<p>І, раскудлаціўшы рыжы віхор,</p>
<p>Ён берасцянкаю будзіць прастор.</p>
<p> </p>
<p>Да хлопчыка</p>
<p>Лена імкнецца хутчэй,</p>
<p>Хораша часам памарыць з такім.</p>
<p>Якая ў малога дапытнасць з вачэй!</p>
<p>І вось яна разам</p>
<p>Ля возера з ім.</p>
<p> </p>
<p>Пры беразе гай.</p>
<p>Сасна пры сасне</p>
<p>Задумліва ў сінія хвалі глядзяць.</p>
<p>Карыснейшы іл — сапрапелі</p>
<p>На дне,</p>
<p>Добра раматусы ім выганяць.</p>
<p> </p>
<p>Моцную сілу</p>
<p>Ён мае, відно,</p>
<p>Правяцца людзі і хваляць ўсяляк.</p>
<p>За лекі тым ілам</p>
<p>Лена даўно</p>
<p>Ў сяле атрымала</p>
<p>Нямала падзяк.</p>
<p> </p>
<p>Слаўнае возера</p>
<p>З золатам-дном.</p>
<p>На беразе гутарка йдзе з Піліпком</p>
<p>Гэткае месціны</p>
<p>Блізка няма!</p>
<p>Лена сцвярджае і верыць сама.</p>
<p> </p>
<p>Лена хлапцу ўсхвалявала душу:</p>
<p>— Хочаш, я казку табе раскажу?</p>
<p>Мы сядзім</p>
<p>Тут над вадой,</p>
<p>А над нашай галавой</p>
<p>Вецер гойдае між хвой,</p>
<p>Навявае супакой.</p>
<p>І заснулі мы з табой...</p>
<p> </p>
<p>Многа мы праспалі дзён,</p>
<p>Быў у нас даўжэзны сон,</p>
<p>Не сказалі нам сябры,—</p>
<p>Можа,</p>
<p>Год,</p>
<p>А можа,</p>
<p>Тры.</p>
<p>Разбудзіў нас песень гром,</p>
<p>Паглядзелі мы кругом,</p>
<p>Не пазналі гэты кут.</p>
<p>Гэта ж казка!</p>
<p>Гэта ж цуд!</p>
<p> </p>
<p>Каб хацеў ты адшукаць,</p>
<p>Не знайсці такой красы:</p>
<p>Па-над возерам стаяць,</p>
<p>Што палацы, карпусы,</p>
<p>Вырас горад малады,</p>
<p>А вакол</p>
<p>Сады, сады...</p>
<p> </p>
<p>Многа хворых ў ім цяжкіх,</p>
<p>Лечаць</p>
<p>Нашым ілам іх.</p>
<p>Хто ні з’явіцца</p>
<p>З кійком,</p>
<p>Пройдзе час —</p>
<p>Глядзіць арлом.</p>
<p> </p>
<p>А завецца той куток</p>
<p>Санаторый «Туравок».</p>
<p>Ён здалёку ўсім відзён,</p>
<p>І не ў казцы будзе ён.</p>
<p>Мы з табой не будзем спаць,</p>
<p>Будзем</p>
<p>Горад будаваць.</p>
<p> </p>
<p>У хлопчыка</p>
<p>Многа задум усплыло,</p>
<p>А Лену гукаюць ужо на сяло.</p>
<p>На ростані кажа ёй Піліпок:</p>
<p>— Цёця!</p>
<p>Збудуем з табой гарадок.</p>
<p> </p>
<p>Праўда,</p>
<p>Што ў Лены</p>
<p>Прыхільнікаў шмат,</p>
<p>Каб захацела і то не злічыць —</p>
<p>Просіць садоўнік</p>
<p>Наведацца ў сад,</p>
<p>Бабка Тадора</p>
<p>Адведаць чарніц,</p>
<p>Хто,</p>
<p>каб унукаў зайшла паглядзець,</p>
<p>Хто на сняданне,</p>
<p>Хто так пасядзець.</p>
<p> </p>
<p>Ўсіх пераведаць —</p>
<p>Суткі не спаць,</p>
<p>Часу, як хочаш,</p>
<p>ніяк не стае.</p>
<p>Некалі —</p>
<p>Нават здалёку чуваць,</p>
<p>Цётка Мальвіна ўжо кліча яе.</p>
<p> </p>
<p>Вось яна й дома,</p>
<p>Збораў няшмат.</p>
<p>Лекі патрэбныя ставіць радком,</p>
<p>Хутка накінуўшы</p>
<p>Белы халат,</p>
<p>Распачынае свой ранні прыём.</p>
<p> </p>
<p>Трэба ўсіх хворых</p>
<p>Уважна прыняць,</p>
<p>Што папрыходзілі з розных бакоў,</p>
<p>Добра абслухаць</p>
<p>І кожнаму даць</p>
<p>Ці мазі,</p>
<p>Ці кропель,</p>
<p>Ці парашкоў.</p>
<p> </p>
<p>Усё тут пастаўлена</p>
<p>Ёй пад руку —</p>
<p>Вата і марля,</p>
<p>Ёд, шкіпінар...</p>
<p>Цётка Мальвіна заўжды начыку —</p>
<p>Яе вартаўнік,</p>
<p>Асістэнт,</p>
<p>Санітар.</p>
<p> </p>
<p>Хворым дала яна</p>
<p>Многа парад.</p>
<p>Кожны, як трэба, агледжаны быў.</p>
<p>Справы ішлі,</p>
<p>Як той кажа, на лад,</p>
<p>Ды на сцяне тэлефон зазваніў.</p>
<p> </p>
<p>Лена падбегла.</p>
<p>Здалёк тэлефон</p>
<p>Голасам клікаў трывожным:</p>
<p>— Доктар! Няшчасце!</p>
<p>Звоняць з Рамон...</p>
<p>Просім хутчэй, калі можна.</p>
<p> </p>
<p>І трубка ў руцэ задрыжала ў адказ:</p>
<p>— Яе палажыце старанна.</p>
<p>Самі не рушце!</p>
<p>Буду я ў вас</p>
<p>Сёння апоўдні дакладна.</p>
<p> </p>
<p>— Дзе гэта, дзе? —</p>
<p>Загудзела з куткоў.—</p>
<p>— Блізка, ў калгасе,</p>
<p>Пасля раскажу.—</p>
<p>Сёмка Вірута ў той міг падышоў:</p>
<p>— Лена Пятроўна,</p>
<p>Я давязу!</p>
<p> </p>
<p>Лена сабрала ўсё ў сумку</p>
<p>Як след.</p>
<p>Хутка ля ганка і конь заірзаў.</p>
<p>Едуць.</p>
<p>Дарога ў калгас «Новы свет» —</p>
<p>Сем кіламетраў</p>
<p>Між лесу і траў.</p>
<p> </p>
<p>Сёмку не трэба</p>
<p>Каня падганяць.</p>
<p>Лейцы ўзяў ў рукі,</p>
<p>І той, як агонь.</p>
<p>Едзе і дукрыць усё пра каня,</p>
<p>Толькі пра коней</p>
<p>Гаворка ў яго.</p>
<p> </p>
<p>— Конь вам не так сабе.</p>
<p>Ён з галавой,</p>
<p>Трэ падыход мець,</p>
<p>Як кажуць, і нюх.</p>
<p>Доктар і я,</p>
<p>Толькі ў справе сваёй,</p>
<p>Я вам не просты калгасны канюх.</p>
<p> </p>
<p>Бачыце, як ён</p>
<p>Навыскач пайшоў?</p>
<p>Вецер няроўня ягоным нагам.</p>
<p>Хіба знайсці дзе</p>
<p>Такіх рысакоў?</p>
<p>Хутка Будзённы дачуецца сам.</p>
<p> </p>
<p>Хіба цана ёсць</p>
<p>Такому каню?</p>
<p>Можа, на выстаўку хутка пашлюць.</p>
<p>Што ні кажыце,</p>
<p>А я не маню,</p>
<p>Болей за бацьку я праўду люблю.</p>
<p> </p>
<p>Гляньце,</p>
<p>То ж птушка,</p>
<p>Арол, не рысак.</p>
<p>Знаю, такога не бачылі вы.</p>
<p>Доктар, ці праўда? —</p>
<p>Кіўнула, што так,</p>
<p>Думкі ж свае не ідуць з галавы.</p>
<p> </p>
<p>Даць паратунак</p>
<p>Любою цаной —</p>
<p>Кажа знаёмае ёй пачуццё.</p>
<p>Недзе тут блізка.</p>
<p>Ў хаціне адной,</p>
<p>Б’ецца сам-насам</p>
<p>Са смерцю жыццё.</p>
<p> </p>
<p>Спяшыць яна,</p>
<p>Спяшыць яна.</p>
<p>У мыле ўся</p>
<p>Спіна ў каня.</p>
<p> </p>
<p>З бакоў слупы,</p>
<p>З бакоў кусты.</p>
<p>Б’юць капыты</p>
<p>Па камянях.</p>
<p> </p>
<p>Гамоніць шлях.</p>
<p>Праз гаць,</p>
<p>Праз мост,</p>
<p>Аж загуло —</p>
<p>І ўжо сяло.</p>
<p> </p>
<p>Прыскакалі.</p>
<p>Конь у пене.</p>
<p>А натоўп іх абкружыў:</p>
<p>— Доктар! Выпадак страшэнны,</p>
<p>Ты хутчэй дапамажы!</p>
<p> </p>
<p>І вось Лена ў хаце,</p>
<p>У хворай цяжкой —</p>
<p>Тая ляжыць, не кранецца ані.</p>
<p>Яна аб бядзе прашаптала сваёй:</p>
<p>— Нага паламаная</p>
<p>Вышай ступні.</p>
<p> </p>
<p>Што тут хадзіць</p>
<p>І даходзіць здалёк,</p>
<p>Лена не траціць дарэмна хвілін.</p>
<p>Дзеўчыне Лена паклала лубок,</p>
<p>Хоць пальцы дрыжалі,</p>
<p>Няпэўны былі.</p>
<p> </p>
<p>Здавалася,</p>
<p>Трэба раўней і тужэй,</p>
<p>Покуль зрабіла, аж потам сышла.</p>
<p>Каб жа на сэрцы было спакайней,</p>
<p>Пеніцылін на выпадак дала.</p>
<p> </p>
<p>Поўна у сенцах</p>
<p>Старых і малых,</p>
<p>Не абышлося без плачу і слёз.</p>
<p>Лена спытала аб хворай у іх:</p>
<p>— Як гэта стала?</p>
<p> </p>
<p>— Папала пад воз.</p>
<p>Ехала з возам заўчора на ток,</p>
<p>Перакулілася, там, дзе равок.</p>
<p>Вельмі шкадуе</p>
<p>Увесь наш калгас.</p>
<p>Яна працаўніца</p>
<p>Найлепшая ў нас.</p>
<p> </p>
<p>Ніхто больш яе не здолеў сабраць,</p>
<p>Ну, а танцорка, што і казаць.</p>
<p>Хораша скача, добра пяе,</p>
<p>Вылечыць трэба, доктар, яе.</p>
<p> </p>
<p>— Вылечыць,—</p>
<p>Лена сказала,— магу.</p>
<p>Толькі патрэбен для гэтага час.</p>
<p>Быць Сцепанідзе</p>
<p>Зноў першай у вас,</p>
<p>Пройдзецца слаўна яна й па кругу.</p>
<p> </p>
<p>І ездзіла Лена</p>
<p>Шмат сюды дзён.</p>
<p>Часта сядзела, забыўшы на сон,</p>
<p>Праз ночы на міг не гасіла святло,</p>
<p>Часта на сэрцы трывожна было.</p>
<p> </p>
<p>Ці здолее косць, як патрэбна, зрасці?</p>
<p>Блізка ж</p>
<p>Няма тут рэнтгена.</p>
<p>Мо да хірурга лепш адвязці?</p>
<p>Было, хвалявалася Лена.</p>
<p> </p>
<p>Хай сабе сіл</p>
<p>Ты нямала кладзеш,</p>
<p>Добра ж хваробу у часе стрымаць.</p>
<p>Як жа прыемна,</p>
<p>Што хвораму лепш,</p>
<p>Быццам ўстаеш, маладзееш сама!</p>
<p> </p>
<p>Сталася гэтак</p>
<p>З дзяўчынаю той —</p>
<p>Аднойчы, сабраўшыся з сілай,</p>
<p>Нібы ўпершыню адвыкшай нагой</p>
<p>Яна на падлогу ступіла.</p>
<p> </p>
<p>І расказала паволі,</p>
<p>Ціхом,</p>
<p>Як гора здарылася з ёю:</p>
<p>— Воз мой вялізны, вялізны, як дом,</p>
<p>Засеў у гразі пад гарою.</p>
<p>Саскочыла я, падперла плячом,</p>
<p>Ды слізка было, як на тое...</p>
<p> </p>
<h3><a id="chapter3"></a>ІІІ</h3>
<p>Зарадзіўся лён багаты.</p>
<p>Ён здалёку ўсім відзён.</p>
<p>Поліць Даша. З ёй дзяўчаты</p>
<p>Прачышчаюць дбайна лён.</p>
<p> </p>
<p>Гэты лён для ўсіх багацце!</p>
<p>Сёмка</p>
<p>Дашы дапамог —</p>
<p>Колькі раз ў даследчай хаце</p>
<p>Сабіраў гурток камсорг.</p>
<p> </p>
<p>Лён пасеяла дзяўчына,</p>
<p>Працавала дзень за днём,</p>
<p>Лён той —</p>
<p>Вокам не абкінеш,</p>
<p>Быццам возера кругом.</p>
<p> </p>
<p>Полюць дбайна лён дзяўчаты,</p>
<p>Каб вышэй яшчэ ўставаў...</p>
<p> </p>
<p>На сяле,</p>
<p>Ля крайняй хаты,</p>
<p>Сёмка Лену адшукаў.</p>
<p> </p>
<p>— Не выконвае задання</p>
<p>Наш сусед калгас «Усход».</p>
<p>Даў я сёння абяцанне</p>
<p>Склікаць там агульны сход.</p>
<p> </p>
<p>Пойдзем мы,</p>
<p>Пра лён раскажам,</p>
<p>Знаю — кожны будзе рад,</p>
<p>І аб лёне слаўным нашым</p>
<p>Даша зробіць там даклад.</p>
<p> </p>
<p>Трэба добры вопыт з поля</p>
<p>Паказаць усім людзям —</p>
<p>Трэба з практыкай найболей</p>
<p>Спалучыць навуку нам.</p>
<p> </p>
<p>Ты схадзі</p>
<p>І на дарогу</p>
<p>Падрыхтуй сваіх сяброў. Ну, пакуль,</p>
<p>А я з парторгам —</p>
<p>У брыгады да касцоў.</p>
<p> </p>
<p>Міг!</p>
<p>І Сёмкі ўжо не стала,</p>
<p>На лугі, відаць, пайшоў.</p>
<p>Лена ў поле паспяшала</p>
<p>Да таварышак-сяброў.</p>
<p> </p>
<p>У палольшчыц адпачынак.</p>
<p>Селі дружна на лужку:</p>
<p>Белы хлеб,</p>
<p>Праснак, свініна,</p>
<p>Мёд у клёнавым судку.</p>
<p> </p>
<p>Хто дастаў пірог пшанічны,</p>
<p>Хто сырок,</p>
<p>Хто агурок,</p>
<p>Запілі вадой крынічнай,</p>
<p>І ў грудзях пабег лядок.</p>
<p> </p>
<p>І пайшла тады гаворка</p>
<p>Немалая у дзяўчат,</p>
<p>А пра што —</p>
<p>Ды рознай шмат:</p>
<p>Пра вячоркі,</p>
<p>Сходкі, зборы,</p>
<p>Аб сваім жа лёне зноў,</p>
<p>Пра істужкі,</p>
<p>Пра уборы</p>
<p>І, бывае, пра хлапцоў.</p>
<p> </p>
<p>Абкружылі кругам Лену</p>
<p>Камсамольскія сябры:</p>
<p>— Ці не зноў ты нам пра гены</p>
<p>Будзеш сёння гаварыць?</p>
<p> </p>
<p>— Не, сягоння пра другое —</p>
<p>Вас павінен знаць народ.</p>
<p>Проста з поля</p>
<p>Грамадою</p>
<p>Пойдзем мы ў калгас «Усход».</p>
<p> </p>
<p>Як, скажы, даклад твой, Даша?</p>
<p>— Прачытала трэці раз.</p>
<p>Возьмем мы і ўзоры нашы...</p>
<p>— Калі так —</p>
<p>У добры час!</p>
<p> </p>
<p>Змоўклі жарты,</p>
<p>Смех суняўся,</p>
<p>Неўгамонны гоман змоўк...</p>
<p>І дзяўчаты побліз Лены</p>
<p>Пасядалі ўсе ў кружок.</p>
<p> </p>
<p>Палка ім тлумачыць Лена,</p>
<p>Быццам сэрца аддае —</p>
<p>Пра праполку,</p>
<p>пра насенне</p>
<p>З кніжак многа пазнае.</p>
<p>Быць нам трэба працавітым,</p>
<p>Каб займець у працы плён,</p>
<p>Гляньце ўвысь!</p>
<p>Прастор блакіту,</p>
<p>Ды не меней мае лён.</p>
<p> </p>
<p>А пшаніца залатая</p>
<p>Буйным коласам гудзе,</p>
<p>А спарная, а густая,</p>
<p>А далёка як ідзе...</p>
<p> </p>
<p>Перабілася гамонка.</p>
<p>Чуюць —</p>
<p>Полем гул гудзіць...</p>
<p>Паглядзелі, ажно Сёмка</p>
<p>На касілцы ўжо сядзіць.</p>
<p> </p>
<p>Неспакойная ў ім сіла,</p>
<p>Здатны Сёмка да ўсяго!</p>
<p>Лена гутарку спыніла</p>
<p>І на раду да яго.</p>
<p> </p>
<p>Як за лес апала сонца</p>
<p>І на полі гул прыціх,</p>
<p>Заспявалі камсамольцы,</p>
<p>Лены голас быў між іх.</p>
<p> </p>
<p>Спеў гучаў іх пераможны</p>
<p>Па-над лугам,</p>
<p>Над ракой,</p>
<p>Нёс сябрам з іх шчыра кожны</p>
<p>Свой здабытак,</p>
<p>Вопыт свой.</p>
<p> </p>
<p>Як прыйшлі назад дасвеццем —</p>
<p>Спала ціха ўсё сяло,</p>
<p>Толькі ў вокнах ў сельсавеце</p>
<p>Шчэ відаць было святло.</p>
<p> </p>
<p>У дні радасці і славы</p>
<p>Выбіралі яго ўсе,—</p>
<p>Бо за ўсіх</p>
<p>Перад дзяржавай</p>
<p>Ён адказнасць тут нясе.</p>
<p> </p>
<p>Цераз ноч усю працуюць,</p>
<p>Сапраўды ім мала дня.</p>
<p>Там сядзяць,</p>
<p>Сядзяць, мяркуюць</p>
<p>І парторг,</p>
<p>І старшыня.</p>
<p> </p>
<p>Шчоты ў іх.</p>
<p>Шчаўкаюць косці.</p>
<p>Колькі б лішку здаць хто мог?</p>
<p>Там сядзіць і раіць штосьці</p>
<p>Усхвалёваны камсорг.</p>
<p> </p>
<p>А на птушніку ў закутку</p>
<p>Певень біў ужо крылом,</p>
<p>Як ахрыплы рэпрадуктар</p>
<p>Распінаўся над сялом.</p>
<p> </p>
<h3><a id="chapter4"></a>IV</h3>
<p>Што за пагода,</p>
<p>Як звон угары!</p>
<p>Сонца —</p>
<p>што ўшыта на сінім сцягу.</p>
<p>Жыта паспела,</p>
<p>Дайшло да пары,</p>
<p>Ходзіць жняярка па жоўтым кругу.</p>
<p> </p>
<p>З жыта</p>
<p>Ледзь-ледзь узнімаецца пыл,</p>
<p>Добра жняяркай жыты падразаць.</p>
<p>А следам</p>
<p>Жанчыны вяжуць снапы,</p>
<p>Пройдуць —</p>
<p>Снапы, што салдаты, стаяць.</p>
<p> </p>
<p>Слаўна пяецца</p>
<p>Жанкам маладым,</p>
<p>Песень над полем узносіцца шмат.</p>
<p>Спорыцца праца,</p>
<p>І весела ім,</p>
<p>Тут жа на пожні дзіцячы іх сад.</p>
<p> </p>
<p>З самага ранку,</p>
<p>Як толькі прыйшлі,</p>
<p>Кветкамі ў лузе яны расцвілі —</p>
<p>Марфачак,</p>
<p>Ганначак</p>
<p>І Янучкоў,</p>
<p>Быццам рамонкаў,</p>
<p>Мядункаў,</p>
<p>Званкоў.</p>
<p> </p>
<p>Зашчабяталі</p>
<p>Птушынай сям’ёй.</p>
<p>Колькі іх розных,</p>
<p>Прыгожых, малых...</p>
<p> </p>
<p>Вольнай часінай,</p>
<p>Што выпала ёй,</p>
<p>Лена апоўдні наведала іх.</p>
<p> </p>
<p>Вось яны побач,</p>
<p>Як тыя грыбы.</p>
<p>Побач жняяркі пайшлі на палі.</p>
<p>Не, хіба гэтак</p>
<p>Магло калі быць?</p>
<p>Матчыны словы на памяць прыйшлі:</p>
<p>З ранку да вечара</p>
<p>Выстай круком,</p>
<p>Некалі ўзняць набалелай спіны.</p>
<p>З ранку да вечара</p>
<p>Рэжа сярпом,</p>
<p>А па-за ёю стаяць таганы.</p>
<p>Матчына сэрца</p>
<p>З цямна да цямна</p>
<p>Кроіць дзіцячы прарэзлівы плач...</p>
<p> </p>
<p>З кніжак таксама пазнала яна</p>
<p>Долю,</p>
<p>Якою гібеў земскі ўрач.</p>
<p> </p>
<p>Цемра</p>
<p>Пад стрэхамі курных хацін,</p>
<p>У брудзе</p>
<p>Няцяжка было захварэць.</p>
<p>Урач на павет, можа, толькі адзін,</p>
<p>На часткі ірвецца,</p>
<p>А ўсё не паспець.</p>
<p> </p>
<p>Чараўнікі</p>
<p>Ачмурылі сяло</p>
<p>Атрутай шаптання і забабон,</p>
<p>Ды і лякарства</p>
<p>Як след не было —</p>
<p>Толькі рыцына ды кроплі на сон.</p>
<p> </p>
<p>Доктар між цемры</p>
<p>Мусіў гібець...</p>
<p>Час наш зусім не падобны, другі.</p>
<p>Вунь як завуць</p>
<p>На жніве да сябе:</p>
<p>— Лена Пятроўна,</p>
<p>Наш друг дарагі!</p>
<p> </p>
<p>Клічуць —</p>
<p>З гары адгукаецца гай,</p>
<p>Клічуць</p>
<p>На ўвесь шырачэзны той луг:</p>
<p>— Лена Пятроўна,</p>
<p>Прыходзь, пасабляй!</p>
<p>— Лена Пятроўна,</p>
<p>Добры наш друг!</p>
<p> </p>
<p>І вось Лена там.</p>
<p>Жняярка гудзе.</p>
<p>Пройдзе,</p>
<p>А ззаду шчаціна адна.</p>
<p>Лена з жанкамі па ржышчы ідзе.</p>
<p>Спрытна пярэвяслы вяжа яна.</p>
<p> </p>
<p>Важкі і мядзяны</p>
<p>Сноп там любы,</p>
<p>Кожнае зернятка —</p>
<p>Кропля цяпла,</p>
<p>Колас да коласа шэпчуць нібы,</p>
<p>Як бы прабіцца хутчэй да стала.</p>
<p> </p>
<p>Колецца ржэўнік.</p>
<p>Не страшна ж ніяк.</p>
<p>Джалам нібы пеканецца не раз.</p>
<p>Жанчыны жартуюць:</p>
<p>— Доктар, ну як?</p>
<p>А Лена ў адказ:</p>
<p>— Я жала й да вас!</p>
<p> </p>
<p>Што, дзе ў калгасе,</p>
<p>Што робіцца там,</p>
<p>Кожная ведаць імкнецца:</p>
<p>— Доктар!</p>
<p>А Даша, скажыце вы нам,</p>
<p>Хутка рэкорду даб’ецца?</p>
<p> </p>
<p>— Лёну такога не бачна нідзе,</p>
<p>Большы за вашу пшаніцу!</p>
<p>Мабыць, нядарма</p>
<p>Столькі людзей</p>
<p>Едуць да Дашы вучыцца.</p>
<p> </p>
<p>Дзяўчаты пытаюць нязлічана раз:</p>
<p>— Ці будзе яна</p>
<p>Гераіняй у нас?</p>
<p> </p>
<p>Жарты.</p>
<p>А варта зноў песню пачаць,</p>
<p>Словы, што птушкі,</p>
<p>Лятуць, не дастаць.</p>
<p>Колькі прастору</p>
<p>І колькі жыцця!</p>
<p>Хораша жнеям у полі спяваць:</p>
<p> </p>
<p><i>Ходзіць жыта, ходзіць жыта</i></p>
<p><i>жоўтай хваляй,</i></p>
<p><i>А мы жыта, а мы жыта зваявалі.</i></p>
<p><i>Між снапамі аж да роднага парогу</i></p>
<p><i>Залатую пралажылі мы дарогу.</i></p>
<p> </p>
<p>Гулкае рэха абсыпала дол,</p>
<p>Слухалі елкі, схіліўшы чубы;</p>
<p>Як вартавыя, на полі вакол</p>
<p>З поўнай увагай</p>
<p>Застылі дубы.</p>
<p> </p>
<p><i>Каласы вы, каласочкі, як паспелі</i></p>
<p><i>Добрым людзям на радзіны, на вяселлі.</i></p>
<p> </p>
<p>Толькі і гэтая песня</p>
<p>Прайшла,</p>
<p>Чуюць жанчыны,</p>
<p>Паміж цішыні —</p>
<p>Тупат і грукат ляціць з-пад сяла.</p>
<p>Глянулі —</p>
<p>Сёмка імчыць на кані.</p>
<p> </p>
<p>Мчаўся</p>
<p>Ад ветру ён, мабыць, жывей,</p>
<p>Аж яго чуб узлахмачаны ўзмок,</p>
<p>Толькі з’явіўся:</p>
<p>— Пятроўна, хутчэй!</p>
<p>Трапіў на міну</p>
<p>Наш Піліпок.</p>
<p> </p>
<p>Болей нічога</p>
<p>Сказаць ён не мог,</p>
<p>Вядома ж было, што нельга чакаць,—</p>
<p>Можа, праз хвілю</p>
<p>Скакалі удвох,</p>
<p>Трэба ж ім смерць</p>
<p>Абмінуць, перагнаць.</p>
<p>Сэрца у Лены</p>
<p>Ахутваў жах —</p>
<p>Хлопчык няшчасны стаяў у вачах.</p>
<p> </p>
<p>Заскочылі ў больніцу,</p>
<p>Лекі ўзялі,</p>
<p>Праз момант які ўжо</p>
<p>На месцы былі.</p>
<p> </p>
<p>Лена не бачыць</p>
<p>Нічога вакол.</p>
<p>Перад вачамі — рана адна.</p>
<p>Перавязала,</p>
<p>Зрабіла укол,</p>
<p>Толькі тады ачуняла яна.</p>
<p> </p>
<p>Бачыць,</p>
<p>Сабраўся народ</p>
<p>Грамадой,</p>
<p>Ужо вечаровыя блізка часы.</p>
<p>Маці, счарнелая,</p>
<p>Моўчкі рукой</p>
<p>Гладзіць пяшчотна хлапцу валасы.</p>
<p> </p>
<p>Хтосьці стаяў —</p>
<p>Уздыхаў па малым,</p>
<p>Хтосьці паклаў берасцянку пры ім,</p>
<p>Бабка старая шаптала здалёк:</p>
<p>— Бедны ты, бедны,</p>
<p>Наш Піліпок!</p>
<p> </p>
<p>Хтосьці</p>
<p>Капаўся і поўзаў між траў,</p>
<p>Штосьці даводзіў,</p>
<p>Ледзь зводзячы дух,</p>
<p>Хтосьці асколак ад міны трымаў,</p>
<p>І тут жа тлумачыў Сёмка-канюх:</p>
<p>— Міна нямецкая,</p>
<p>З часу вайны</p>
<p>Ляжала ў імшары перад карчом.</p>
<p>Вінны фашысты,</p>
<p>Забойцы яны,</p>
<p>Што нарабілі яны з Піліпком?</p>
<p>Сёмка даводзіў</p>
<p>Аб кары людской,</p>
<p>На захад махаў пагражальна рукой.</p>
<p>Лена забрала</p>
<p>Малога з сабой</p>
<p>Ў дом над ракою, у свой жа пакой.</p>
<p> </p>
<p>Вечар.</p>
<p>Трывожна,</p>
<p>Хоць скрозь цішыня.</p>
<p>Ложак.</p>
<p>Маўклівы ляжыць пастушок.</p>
<p>Удвух неразлучны — маці й яна.</p>
<p>Лямпа —</p>
<p>Прыкручаны ледзь аганёк.</p>
<p> </p>
<p>Цяжка хлапчыну —</p>
<p>Ўзнімаецца жар,</p>
<p>Часам прашэпча адзінае:</p>
<p>— Піць...—</p>
<p>Свеціцца белы і стомлены твар,</p>
<p>Маці спытаецца штосьці,—</p>
<p>Маўчыць...</p>
<p> </p>
<p>Потым да Лены</p>
<p>Рыдаць і прасіць:</p>
<p>— Муж мой загінуў на гэтай вайне.</p>
<p>Доктар, ратуй,</p>
<p>Без сынка мне не жыць,</p>
<p>Ён жа адзіны на свеце ў мяне.</p>
<p> </p>
<p>Як жа так сталася,</p>
<p>Родны сынок?</p>
<p>Лепш бы пайшла я мясцінай той,</p>
<p>Мой ты гаротнік,</p>
<p>Гаспадарок...—</p>
<p>Слухае Лена, балюча і ёй.</p>
<p> </p>
<p>Хлопчык вясёлы,</p>
<p>Званок — галасок,</p>
<p>Быў ён любімцам сяла, Піліпок.</p>
<p> </p>
<p>Як ён улетку</p>
<p>На золку будзіў,</p>
<p>На берасцянцы пад вокны трубіў.</p>
<p>Быў ён уважным</p>
<p>У сэрцы сваім,</p>
<p>Колькі прыносіў ён лекавых траў.</p>
<p>Знаў ён імшары,</p>
<p>Дубровы, гаі,</p>
<p>З кожнаю птушкай там размаўляў.</p>
<p> </p>
<p>Паабыходзіў</p>
<p>Ён кожны куток,</p>
<p>Болей не бачыць прастору таго.</p>
<p>Ляжыць пастушок —</p>
<p>Прыціх галасок,</p>
<p>Сталі празрыстымі пальцы яго.</p>
<p> </p>
<p>Лена зрабіла,</p>
<p>Што толькі магла,</p>
<p>Нічога не можа дадумацца больш.</p>
<p>Ноч наглядала яна,</p>
<p>Да святла,</p>
<p>Бачыць,</p>
<p>Чым далей,</p>
<p>Не лепей, а горш.</p>
<p> </p>
<p>Што гэта?</p>
<p>Можа,</p>
<p>чаго не дайшла?</p>
<p>Можа, не ўмее чаго зразумець —</p>
<p>З дзядзькам Ігнасем няўдача была,</p>
<p>А над Піліпком</p>
<p>Нахілілася смерць.</p>
<p> </p>
<p>Лена баіцца —</p>
<p>Не ўзнімецца ён,</p>
<p>Нельга узняць пажаданнем: — жыві.</p>
<p>Хлопчык працягне не болей двух дзён,</p>
<p>Выхад —</p>
<p>Пераліванне крыві.</p>
<p> </p>
<p>Прыбегла на пошту.</p>
<p>Цёмна ў вачах.</p>
<p>У Мінск напісала некалькі слоў.</p>
<p>Пайшла тэлеграма па правадах...</p>
<p>А Лена той хвіляю</p>
<p>Зноўку дамоў.</p>
<p>Зрабіла укол —</p>
<p>Уліла хлапцу кроў,</p>
<p>Заснуў ён, здаецца,</p>
<p>глыбока.</p>
<p>Ранне мінула.</p>
<p>І поўдзень прайшоў —</p>
<p>Яна ж ад яго ані кроку.</p>
<p> </p>
<p>Розных шукала</p>
<p>Ў ратунку шляхоў,</p>
<p>Сэрца яе апярэджвала зрок.</p>
<p>Як жа зрабіць,</p>
<p>Каб, як раней, ізноў</p>
<p>Звонка трубіў пастушок Піліпок?</p>
<p> </p>
<h3><a id="chapter5"></a>V</h3>
<p>Пільна на шлях пазірае пілот,</p>
<p>Моцна штурвал ён трымае,—</p>
<p>Хутка ляціць над зямлёй самалёт,</p>
<p>Думы ж яго абганяюць.</p>
<p> </p>
<p>Будзіць вакол цішыню раніцой</p>
<p>Гул ад матора нязменны...</p>
<p>Якаў Іванавіч</p>
<p>Даўна душой</p>
<p>Там, дзе ля хворага Лена.</p>
<p> </p>
<p>Доктар лічыць перастаў,</p>
<p>Колькі раз</p>
<p>Лётаў па хуткай ён справе,</p>
<p>Плашч.</p>
<p>Пад плашчом шарсцяны самавяз.</p>
<p>Погляд заўсёды ласкавы.</p>
<p> </p>
<p>Рэчка Лязянка.</p>
<p>Запруда.</p>
<p>Бальніца.</p>
<p>Хаты і хаты наўкруг...</p>
<p>І самалёт пачынае кружыцца,</p>
<p>Потым сядае</p>
<p>На луг.</p>
<p>Якаў Іванавіч выйшаў і глянуў:</p>
<p>Тут,</p>
<p>Гадоў сорак назад,</p>
<p>Земскім ўрачом працаваў ён старанна,</p>
<p>Цяжка,</p>
<p>Ды ўспомніць ён рад.</p>
<p> </p>
<p>Выбегла Лена</p>
<p>Насустрач з дзвярэй:</p>
<p>— Якаў Іванавіч,</p>
<p>Родны, хутчэй!</p>
<p> </p>
<p>Лену, як бацька,</p>
<p>Прафесар абняў.</p>
<p>— Дзе ж ваш паранены? —</p>
<p>Ціха спытаў.</p>
<p> </p>
<p>— Вось ён, бялюткі,</p>
<p>Сышоў ён крывёй...—</p>
<p>Лена на ложак рукой паказала.—</p>
<p>Цяжка было мне з хворым адной,—</p>
<p>І падрабязна дакладываць стала.</p>
<p> </p>
<p>Прафесар на хворага погляд свой кінуў:</p>
<p>— Давайце</p>
<p>Агледзім спачатку хлапчыну! —</p>
<p>Зусім непрытомны</p>
<p>Ляжыць Піліпок —</p>
<p>Сцюдзёныя рукі,</p>
<p>Блукаючы зрок.</p>
<p> </p>
<p>Якаў Іванавіч з трубкай</p>
<p>Падсеў,</p>
<p>Добра абслухаў яго, аглядзеў:</p>
<p>— Выпадак цяжкі,</p>
<p>Ды будзе ён жыць,</p>
<p>Варта яшчэ раз кроў пераліць!</p>
<p> </p>
<p>І Лена ў адказ</p>
<p>На ягонае слова:</p>
<p> </p>
<p>— Якаў Іванавіч! Я ўжо гатова!</p>
<p>— Давайце</p>
<p>На стол мы яго пакладзём.</p>
<p>— Дзе ж мой інструмент?</p>
<p>Хутчэй мне падайце!</p>
<p>Можа, асколкі схаваліся дзе,</p>
<p>Яны мяне больш непакояць, прызнацца.</p>
<p>Колькі хвілін аперацыя йшла.</p>
<p>Лена старанна дапамагала,</p>
<p>Трымала тампоны яна ля стала,</p>
<p>На рукі прафесара ўсё паглядала.</p>
<p> </p>
<p>Скончыў.</p>
<p>Адклаўшы іголку, пінцэт,</p>
<p>Прафесар узняўся са шпрыцам.</p>
<p>Лена спакойна,</p>
<p>Як доктару й след,</p>
<p>Руку працягнула:</p>
<p>— Бярыце!</p>
<p> </p>
<p>Здалося, з крывёй</p>
<p>Мільёны байцоў</p>
<p>Яна ратаваць Піліпка пасылала,</p>
<p>Каб толькі узняўся здаровым ён зноў —</p>
<p>Сэрца дарэшты яму аддавала.</p>
<p> </p>
<p>Маці прыбегла</p>
<p>І стала рыдаць:</p>
<p>— Ратуйце,</p>
<p>Бо сілы маёй ўжо не стала!</p>
<p>Прафесар узняўся:</p>
<p>— Я рад вам сказаць,</p>
<p>Патапенка Лена яго ратавала.—</p>
<p>А Лена ад ложка,</p>
<p>Дзе быў Піліпок,</p>
<p>Не адыходзіла нават на крок.</p>
<p> </p>
<p>Як пойдзе ўсё далей,</p>
<p>Чакала адно.</p>
<p>Стамілася, ў вочах мігцела імгла.</p>
<p>Лена у сад расчыніла акно,</p>
<p>А за акном тым вішня расла.</p>
<p> </p>
<p>Вішня</p>
<p>На хворага хлопца глядзіць,</p>
<p>Лісцем зялёным шуршыць па акну.</p>
<p>Неяк у вішні ў адну з навальніц</p>
<p>Вывіхнуў вецер галіну адну.</p>
<p>Уважна садоўнік яе ратаваў.</p>
<p>Перавязаў і абмазаў як след.</p>
<p>Паволі ў ёй кожны лісток ажываў,</p>
<p>Пасля ж узмацнела,</p>
<p>І выбліснуў цвет.</p>
<p> </p>
<p>Потым напоўніла завязь вясна,</p>
<p>Ягады сталі буйнець і буйнець —</p>
<p>Ад іншых галін</p>
<p>Цяпер не пазнаць,</p>
<p>Вішні на ёй пачалі чырванець.</p>
<p> </p>
<p>Марыла Лена</p>
<p>Аб сіле жыцця...</p>
<p>Што гэта — шэпт</p>
<p>Ці лісты шалясцяць?</p>
<p>Што гэта — вецер па лісцях плыве?</p>
<p> </p>
<p>Не, сапраўды хтосьці ціха заве.</p>
<p>Глянула —</p>
<p>Паружавеў Піліпок!</p>
<p>Бы кропнуў на шчокі</p>
<p>Вішнёвы той сок.</p>
<p> </p>
<p>Можна надзею мець,</p>
<p>Будзе жывы.</p>
<p>Шэпча ледзь чутна, як шэпат травы:</p>
<p>— Цёця!</p>
<p>Ці доўга я буду ляжаць? —</p>
<p>Спытаўся і зноўку пачаў засыпаць.</p>
<p> </p>
<p>Лена была ўсхвалявана ў той час,</p>
<p>Тут жа яна не заплакала ледзь —</p>
<p>Даруе няўдачу дзядзька Ігнась,</p>
<p>Здаецца,</p>
<p>Што ёй пераможана смерць.</p>
<p> </p>
<p>Лена ў трывозе стаіць над малым,</p>
<p>Думкі адзіныя толькі аб ім:</p>
<p> </p>
<p>Хіба не пойдуць</p>
<p>Ягоныя ногі,</p>
<p>Хіба не ўстане ён болей? Чаму?</p>
<p>Хлопчыка ногі</p>
<p>Клічуць дарогі,</p>
<p>Хопіць прастору і сонца яму!</p>
<p> </p>
<p>Мусіць ён жыць,</p>
<p>Уставаць раніцою,</p>
<p>Баравікі сабіраць у бары,</p>
<p>Спевы саловак</p>
<p>Слухаць вясною,</p>
<p>Мчацца зімою на санках з гары,</p>
<p> </p>
<p>Вадзіць на начлег,</p>
<p>Сядзець над кастрамі,</p>
<p>Рэзаць канькамі люстэркавы лёд,</p>
<p>Бегаць у школу</p>
<p>Разам з сябрамі,</p>
<p>Папрацаваць так,</p>
<p>каб выступіў пот.</p>
<p>Стаць трактарыстам,</p>
<p>Зведаць машыну,</p>
<p>Пашпарт займець,</p>
<p>Выбіраць у Савет.</p>
<p>Трэ закахацца моцна ў дзяўчыну,</p>
<p>На вечарынках пагрукаць як след;</p>
<p> </p>
<p>Вырасці дужым,</p>
<p>Умелай рукою</p>
<p>Пшаніцу пасеяць на балатах,</p>
<p>Трэба дабіцца у працы Героя,</p>
<p>Маці пацешыць у старых гадах.</p>
<p> </p>
<p>Хлопчык!</p>
<p>Ты многа пабачыш дарог,</p>
<p>Свет прад табою вялізарны лёг,</p>
<p>Шмат цябе сёння чакае кніжок,</p>
<p>Мы пабудуем з табой гарадок!</p>
<p> </p>
<h3><a id="chapter6"></a>VI</h3>
<p>Раніца.</p>
<p>Вецер шуміць у лісці.</p>
<p>Сонца ўзбудзіла над рэчкаю дом.</p>
<p>Лена й прафесар рашылі прайсці</p>
<p>На месца, дзе стала бяда з хлапчуком,</p>
<p>І вось яны полем</p>
<p>Гамоняць чутно.</p>
<p>Якаў Іванавіч апавядаў:</p>
<p>— Фельчарам ў воласці гэтай даўно,</p>
<p>Калісьці ў юнацтве, я працаваў.</p>
<p> </p>
<p>Ведаю добра</p>
<p>І гэта сяло.</p>
<p>Чаго толькі тут пры цары не было!</p>
<p>У кожнай хаціне —</p>
<p>На печы сядун,</p>
<p>У кожнай сялібе —</p>
<p>Трасца, каўтун.</p>
<p> </p>
<p>Не,</p>
<p>Нашай вёскі цяпер не пазнаць,</p>
<p>Гэта як дзень</p>
<p>Пасля чорнай начы.</p>
<p>Што ў ёй рабіць,</p>
<p>Як далей працаваць,</p>
<p>Якаў Іванавіч Лену вучыў.</p>
<p> </p>
<p>Раіў ён сродкі</p>
<p>Мясцовыя ёй —</p>
<p>Многа ж іх мае і пожня і бор:</p>
<p>Ліповыя кветкі,</p>
<p>Рамонкаў настой,</p>
<p>Траву-падарожнік,</p>
<p>духмяны чабор.</p>
<p> </p>
<p>Ля возера ён прыпыніўся</p>
<p>І стаў —</p>
<p>Пра сапрапелі ў Лены спытаў.</p>
<p>Успыхнуў у Лены ў вачах аганёк:</p>
<p>Будзе для хворых</p>
<p>Тут гарадок!</p>
<p> </p>
<p>Раіў заўсёды</p>
<p>Даследаваць штось,</p>
<p>Каб толькі наперад імкненне было...</p>
<p>Усюды прайшлі,</p>
<p>Агледзелі скрозь,</p>
<p>Потым вярнуліся зноў у сяло.</p>
<p>Згінулі</p>
<p>Вёскі старое сляды,</p>
<p>Вось яна ява, не казкі і сны,</p>
<p>Глянуць прыемна —</p>
<p>Палеткі, сады,</p>
<p>Хата да хаты —</p>
<p>Сасна да сасны.</p>
<p> </p>
<p>Вуліцы</p>
<p>Добрых праспектаў не горш,</p>
<p>Колькі тут дрэўцаў расце маладых!</p>
<p>Вуліцы ўпоперак,</p>
<p>Вуліцы ўдоўж.</p>
<p>Хораша сёння прайсціся па іх.</p>
<p> </p>
<p>Дзяўчаты</p>
<p>Па вуліцы йдуць чарадой.</p>
<p>З жартамі</p>
<p>Хлопцы прысталі да іх.</p>
<p>Дзеўчына —</p>
<p>Лепш не знайсці маладой,</p>
<p>Што ні хлапец —</p>
<p>Прыгажэйшы жаніх.</p>
<p> </p>
<p>Дзе-нідзе</p>
<p>Радыё ў хатах гуло,</p>
<p>Адпачываў той часінай калгас.</p>
<p>Апоўдні</p>
<p>Вярнулася з працы сяло.</p>
<p>Адкуль ні вазьміся — дзядзька Ігнась.</p>
<p> </p>
<p>Стаў перад імі</p>
<p>Са скаргай сваёй,</p>
<p>Перад прафесарам круціць рукой:</p>
<p>— Што нарабіла!</p>
<p>Смяюцца наўкруг.</p>
<p>Гляньце, прафесар, не палец, а крук.</p>
<p> </p>
<p>Сорамна Лене,</p>
<p>Схмурнела чалом.</p>
<p>А хлопцы стаяць і рагочуць кругом:</p>
<p>— Дзядзька!</p>
<p>Ды гэта на шчасце кручок —</p>
<p>Люльку лепш ладзіць</p>
<p>І ціснуць курок.</p>
<p>Спачатку</p>
<p>Ігнась не згаджаўся ніяк,</p>
<p>Пасля рассмяяўся:</p>
<p>— Хай сабе й так.</p>
<p> </p>
<p>Сам госця павёў ён</p>
<p>Па хатах усіх.</p>
<p>Прафесар абходзіў — скрозь дабрыня!</p>
<p>Наведалі яслі,</p>
<p>Прытулак малых,</p>
<p>Глянулі ў школу — і там чысціня.</p>
<p> </p>
<p>Восень</p>
<p>Адкрые вучобы часы,</p>
<p>Прыйдзе настаўнік, пачнецца урок.</p>
<p>Як загамоняць тады галасы!</p>
<p>Як загамоніць тады Піліпок!</p>
<p> </p>
<p>Хутка паправіцца,</p>
<p>Будзе жывы,</p>
<p>Будзе ён добра чытаць і пісаць.</p>
<p>Думкі аб хворым не йдуць з галавы:</p>
<p>Як ён цяпер там?</p>
<p>Пара аглядаць.</p>
<p> </p>
<p>І вось яны дома.</p>
<p>Скрозь цішыня.</p>
<p>Цікавяцца хворым, ці доўга ён спаў?</p>
<p>Для іх нечаканай была навіна —</p>
<p>З маткаю хворы крыху размаўляў.</p>
<p> </p>
<p>Хлопца</p>
<p>Прафесар як след аглядзеў</p>
<p>І Лене ад сэрца мог праказаць:</p>
<p>— Бачыце,</p>
<p>Хутка на папраўку йдзе,</p>
<p>Можна быць пэўным</p>
<p>І вас прывітаць.</p>
<p> </p>
<p>Пад вечар</p>
<p>На выган сышоўся народ.</p>
<p>Праводзіць сабраліся ўсёй грамадой —</p>
<p>Прафесара зноўку забраў самалёт,</p>
<p>А Лена вярнулася</p>
<p>Ў дом над ракой.</p>
<p>Чакаў яе</p>
<p>Ціхі і светлы той дом,</p>
<p>А цётка Мальвіна</p>
<p>Сустрэла з пісьмом.</p>
<p> </p>
<p>І стала у Лены</p>
<p>Ў душы весялей —</p>
<p>Пісаў і прасіў прабачэння Андрэй.</p>
<p> </p>
<h3><a id="chapter7"></a>VII</h3>
<p>Памяць,</p>
<p>Старонкі яе прагарні,</p>
<p>І загамоніць усё навакол —</p>
<p>Помняцца</p>
<p>Лене Патапенка дні,</p>
<p>Як уступала яна ў камсамол.</p>
<p> </p>
<p>Помняцца добра</p>
<p>Дзяцінства сябры,</p>
<p>Школа,</p>
<p>За партамі гул галасоў,</p>
<p>Лагеры,</p>
<p>Песня «Картошка»,</p>
<p>Кастры,</p>
<p>Гальштук з эмблемаю</p>
<p>«Заўжды гатоў!».</p>
<p> </p>
<p>Многа прайшло</p>
<p>Непаўторных гадоў,</p>
<p>Многа на сэрцы жыццёвых адзнак —</p>
<p>Дзён адляцела,</p>
<p>Што з дрэва лістоў...</p>
<p>Ці спраўдзіла слову?</p>
<p>Быццам што так.</p>
<p> </p>
<p>Цяжка бывала</p>
<p>Гады перажыць,</p>
<p>Толькі імкнулася заўжды наўпрост,</p>
<p>Вось і прыйшла ўжо</p>
<p>Да пэўнай мяжы</p>
<p>І на ўсю сілу адчула свой рост.</p>
<p>Што ж, ёй сягоння</p>
<p>Чаго не стае?</p>
<p>Дрэвам расцвіўшым імкнецца ў сад.</p>
<p>І вось перад ёю,</p>
<p>У думках яе,</p>
<p>Загартаванаю сілай ўстае</p>
<p>Партыя —</p>
<p>Веліч жыцця і краса;</p>
<p> </p>
<p>Партыя —</p>
<p>Скарбніца дум агнявых,</p>
<p>Якім наша заўтра,</p>
<p>Што сёння відно.</p>
<p>Партыя —</p>
<p>Сэрцаў мільёны людскіх,</p>
<p>Што б’юцца суладжана ўсе, як адно.</p>
<p> </p>
<p>Гэта Ангеліна,</p>
<p>Што за рулём,</p>
<p>Гэта Чуткіх за варштатам сваім,</p>
<p>Гэта Лазо</p>
<p>Прад смяротным агнём,</p>
<p>Гэта Гастэла ў палёце цяжкім,</p>
<p>Гэта</p>
<p>Сумленне на цэлай зямлі,</p>
<p>Вера, ў якую паверыў парод.</p>
<p> </p>
<p>Некалькі тыдняў</p>
<p>За працай прайшлі,</p>
<p>І Лену пазвалі аднойчы на сход.</p>
<p> </p>
<p>Партсход.</p>
<p>А сабралася вёска амаль,</p>
<p>Кожны з’явіўся, хто толькі мог,</p>
<p>І паміж імі</p>
<p>Пярэдня-каваль,</p>
<p>Садоўнік Загорны</p>
<p>І Сёмка-камсорг.</p>
<p> </p>
<p>Важную справу</p>
<p>Мяркуюць яны —</p>
<p>Сваё папаўненне з сіл маладых.</p>
<p>Ленін</p>
<p>Нібыта глядзіць са сцяны</p>
<p>І слухае ўважна гутарку іх.</p>
<p> </p>
<p>Усе тут свае,</p>
<p>Нікога чужых,</p>
<p>Нават сюды яны разам прыйшлі,</p>
<p>Лена ж гаворыць,</p>
<p>А голас дрыжыць,</p>
<p>Ружавасць на шчоках больш, як калі.</p>
<p> </p>
<p>— Многа рабіць</p>
<p>Патрабуе наш час.</p>
<p>Толькі адна я не здолею шмат,</p>
<p>А калі стану</p>
<p>Упоплеч да вас,</p>
<p>Я падужэю адразу ў стократ.</p>
<p> </p>
<p>Што мне жадаецца</p>
<p>Ў сэрцы маім —</p>
<p>Ўсё, што павінна, рабіць без заган.</p>
<p>У арміі мужных быць радавым,</p>
<p>Кропляю ў дужы ўвайсці акіян.</p>
<p> </p>
<p>Хочацца мне сказаць</p>
<p>Як шчырэй,</p>
<p>На крок не сыду я з гэтых дарог.—</p>
<p>Скончыла Лена.</p>
<p>І слова бярэ</p>
<p>Услед жа за ёю Сёмка-камсорг:</p>
<p> </p>
<p>— Подых да подыху —</p>
<p>Ветру узлёт.</p>
<p>Баец да байца — воін-народ.</p>
<p>Ручай да ручайкі —</p>
<p>Мчыцца рака.</p>
<p>Вось перад вамі</p>
<p>Салдата рука.</p>
<p> </p>
<p>Ёю</p>
<p>Спускаў аўтамата курок,</p>
<p>Знішчаны ёю фашыст не адзін;</p>
<p>Гэта рука</p>
<p>Падымала клінок,</p>
<p>Маскву бараніла,</p>
<p>Брала Берлін.</p>
<p> </p>
<p>Праўду люблю,</p>
<p>Не люблю я маны.</p>
<p>Вярнуўся —</p>
<p>Не ведаў спакою і сна,</p>
<p>Проста бязрукім</p>
<p>Прыйшоў я з вайны.</p>
<p>Гэту руку ажывіла яна.</p>
<p> </p>
<p>З доктарам сёння</p>
<p>Мы ў мірным страі.</p>
<p>Подпіс я стаўлю</p>
<p>Салдацкай рукой —</p>
<p>Лена адзінае з намі сям’і,</p>
<p>Вернаю ў партыі</p>
<p>Будзе дачкой.</p>
<p> </p>
<p>Яна ж адчувала —</p>
<p>Побач сябры,</p>
<p>Многа сумесна ім вырашыць спраў.</p>
<p>Пярэдня-каваль</p>
<p>Аб ёй гаварыў,</p>
<p>Садоўнік Загорны таксама сказаў:</p>
<p> </p>
<p>— Многа пражыў я</p>
<p>І ўжо састарэў,</p>
<p>Што крыг у паводку, гадоў праплыло.</p>
<p>Сорак я летаў хаджу каля дрэў,</p>
<p>Колькі я іх насадзіў,</p>
<p>Даглядзеў,</p>
<p>Колькі ад гэтай рукі расцвіло!</p>
<p> </p>
<p>Розных людзей</p>
<p>Я страчаў на вяку,</p>
<p>Доктара нашага рад быў спаткаць,</p>
<p>Яна ратавала жыццё Піліпку.</p>
<p>Я падымаю</p>
<p>Высока руку</p>
<p>За дзеўчыну працы,</p>
<p>Бальшавіка.</p>
<p>І вось за сталом</p>
<p>Невялічкі той круг</p>
<p>Вырас са ўздымам</p>
<p>Мазолістых рук.</p>
<p> </p>
<p>Лена пабачыла —</p>
<p>Вышай галоў</p>
<p>Рукі</p>
<p>даярак,</p>
<p>жней і касцоў.</p>
<p>Сэрцам з ёй кожны</p>
<p>быў камуніст —</p>
<p>Сейбіт,</p>
<p>настаўнік</p>
<p>і трактарыст.</p>
<p> </p>
<p>Лена адчула —</p>
<p>Яны побач з ёй,</p>
<p>Непадзяліма,</p>
<p>Ўсёй сілай сваёй.</p>
<p> </p>
<p>Многа прайсці ім сумесна дарог.</p>
<p>Выйшла на ганак,</p>
<p>Не чуючы ног.</p>
<p>Быццам навокал</p>
<p>Пабольшала дрэў,</p>
<p>Быццам інакшы стаў выгляд сяла.</p>
<p>Вечар,</p>
<p>Здавалася, паружавеў,</p>
<p>Як з сельсавета</p>
<p>Дадому ішла.</p>
<p> </p>
<p>Дома, ў прывычным</p>
<p>Утульным кутку,</p>
<p>Мальвіна сустрэла яе, як дачку.</p>
<p>Шмат было ў словах пяшчоты, цяпла</p>
<p>— Высока,</p>
<p>Высока ты, Лена, ўзрасла.</p>
<p> </p>
<p>Доўга ў той вечар</p>
<p>Не клаліся спаць,</p>
<p>Ярка праз вокны свяціў аганёк...</p>
<p>Сёмка з’явіўся дахаты вітаць,</p>
<p>Праз маці</p>
<p>Паклон прыслаў Піліпок.</p>
<p>Ўсе гаманілі,</p>
<p>Як быццам радня,</p>
<p>А потым, як бачыш, вечарам тым</p>
<p>З «Новага свету»</p>
<p>Прыбыў старшыня,</p>
<p>Паздаравеўшая дзеўчына з ім.</p>
<p> </p>
<p>Ён,</p>
<p>Рыжаваты паправіўшы вус,</p>
<p>З гонарам, як ён узняць толькі мог,</p>
<p>На стол палажыў,</p>
<p>На белы абрус,</p>
<p>Вялізны-вялізны пшанічны пірог:</p>
<p> </p>
<p>— Доктар!</p>
<p>Нямала ты мела дакук.</p>
<p>Знай жа,</p>
<p>Ты золата нам зберагла —</p>
<p>Гэты пірог Сцепанідзіных рук...</p>
<p>...А Сцепаніда</p>
<p>Стаяла, цвіла.</p>
<p> </p>
<p>Можа,</p>
<p>З прычыны дарунка таго</p>
<p>Селі паўкруг за прыбраным сталом.</p>
<p>Цётка Мальвіна знайшла усяго,</p>
<p>Кажучы праўду —</p>
<p>Няблага было.</p>
<p> </p>
<p>Хто скварку,</p>
<p>Хто чарку ў бяседзе там браў,</p>
<p>І кожны ад сэрца, слова казаў.</p>
<p>Хлопчыка маці ўстае з-за стала:</p>
<p> </p>
<p>— Лена даўно</p>
<p>Камуністкай была.</p>
<p>Кожнаму</p>
<p>Болька свая балючэй,</p>
<p>Прыпала мне гора цяжкое спаткаць.</p>
<p>Хіба на свеце</p>
<p>Што ёсць даражэй</p>
<p>Мне за майго сынка Піліпка?</p>
<p> </p>
<p>Што ж, я скажу.</p>
<p>На хвіліну вачэй</p>
<p>Лена Пятроўна закрыць не магла.</p>
<p>Лена Пятроўна, як маці, была.</p>
<p> </p>
<p>Лене Пятроўне</p>
<p>Хачу аднаго —</p>
<p>Заўжды быць к людзям уважнай такой.</p>
<p>Сёння</p>
<p>Ў падзяку за сына майго</p>
<p>Нізка схіляюся я перад ёй.</p>
<p> </p>
<p>Сядзелі.</p>
<p>Хвалілі прытульны куток,</p>
<p>Доблесны подзвіг адданых людзей.</p>
<p>Пад раніцу зноў устрывожыў званок:</p>
<p>— Прасілі пад’ехаць</p>
<p>На роды хутчэй.</p>
<p> </p>
<p>І вось развітанне.</p>
<p>Шмат добрых слоў</p>
<p>Лене сказалі ў апошні той час.</p>
<p>З больніцы ўсё ад’язджалі дамоў,</p>
<p>А Лена на працу —</p>
<p>Ў суседні калгас.</p>
<p> </p>
<p>Дарога.</p>
<p>Ляшчыннік з бакоў. Арахі.</p>
<p>Дзе-нідзе выблісне рэчкі спіна.</p>
<p>Пыл узнімае</p>
<p>Арловец ліхі,</p>
<p>У Сёмкі, вядома, гамонка адна.</p>
<p> </p>
<p>Лена глядзіць</p>
<p>У прастор палявы,</p>
<p>Бачыць краіны сапраўдны узлёт —</p>
<p>Дзе школа,</p>
<p>Дзе клуб, дзе млын паравы,</p>
<p>Дзе збудаваны цагляны завод.</p>
<p> </p>
<p>Многа ўзнялося</p>
<p>Адноўленых сёл,</p>
<p>То на пагорку, то дзе над ракой.</p>
<p>Бальнічны участак</p>
<p>Тут, навакол,</p>
<p>Як па далоні увесь перад ёй.</p>
<p> </p>
<p>Кожны павінен</p>
<p>Тут доўга пражыць,</p>
<p>Бо жыць — гэта сёння радасць адна.</p>
<p>Воін бароніць народ</p>
<p>На мяжы,</p>
<p>Тут абаронца народа — яна.</p>
<p> </p>
<p>Дзе толькі хвароба</p>
<p>Ступіць к людзям,</p>
<p>Хай гэта будзе далёка ці збліз —</p>
<p>Доктар умомант з’явіцца там</p>
<p>З сумкай,</p>
<p>Дзе полымем значыцца крыж.</p>
<p> </p>
<p>А думы ўсё далей</p>
<p>Лятуць, не стрымаць —</p>
<p>Праз годы яшчэ прыгажэй краявід.</p>
<p>Едзе.</p>
<p>Здаровыя. Хворых няма.</p>
<p>Знай адно радуйся,— ў шчасці жыві.</p>
<p> </p>
<p>Едзе.</p>
<p>Страчае бадзёры народ.</p>
<p>Песня па сёлах ракою цячэ,—</p>
<p>Мала старэюць.</p>
<p>Пад шэсцьдзесят год</p>
<p>Бачыць яна ў карагодах яшчэ.</p>
<p> </p>
<p>Ну, а пад сотню</p>
<p>Яны ўжо сталей,</p>
<p>Расказваюць ўнукам са шляху свайго.</p>
<p>Дзяцей, дзе ні глянь,</p>
<p>У кожным сяле,</p>
<p>Як быццам на градах маку таго.</p>
<p> </p>
<p>Лена ўсё едзе.</p>
<p>Дарогі бягуць,</p>
<p>Вось ён і той, што патрэбен, калгас —</p>
<p>Рунь зелянеецца,</p>
<p>Хаты растуць,</p>
<p>Дзіця нараджаецца...</p>
<p>Хораша ў нас!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>