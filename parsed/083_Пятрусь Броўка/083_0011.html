<div class="container">
<div class="book-utils">
<div id="qrcode"></div>
<a href="/Piatrus_Brouka/Z_paemy_Tak_pacynalasia_maladosc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1934 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 191-201 -->
<!-- HEADER_FIELD FirstPublicationYear: 1934 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: З паэмы "Так пачыналася маладосць" -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>З паэмы "Так пачыналася маладосць"</h2>
<div style="height: 3rem"></div>
<!-- TOC_BEGIN -->
<a href="#chapter1">СХОДКА НА РЭЧЦЫ</a><br/>
<a href="#chapter2">У ПАДПОЛЬНАЙ ДРУКАРНІ</a><br/>
<a href="#chapter3">РАСЦЕ ЧЫРВОНЫ ФРОНТ</a><br/>
  <a href="#chapter4">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>СХОДКА НА РЭЧЦЫ</h3>
<p>Вецер дзьме шалёны,</p>
<p>Дрэвы нібы ў трасцы,</p>
<p>Хвалі узнімаюць</p>
<p>Свой вар’яцкі шум...</p>
<p>Самая пагодка</p>
<p>Ў чоўне прагуляцца,—</p>
<p>Сцюжа забіраецца,</p>
<p>Ранячы душу.</p>
<p> </p>
<p>Дзе ж такой часінай</p>
<p>Маладым падзецца?</p>
<p>Хіба йсці на ложак</p>
<p>Заваліцца спаць?</p>
<p>Грай жа, чортаў вецер!</p>
<p>Данімай да сэрца!</p>
<p>Сёння камсамольцы</p>
<p>Едуць пагуляць.</p>
<p> </p>
<p>Каб ляцелі пырскі</p>
<p>У разгоне прыткім</p>
<p>І кружыла з песень</p>
<p>Хмелем галава,—</p>
<p>Хай там за фіранкамі</p>
<p>Кіснуць гімназісткі,—</p>
<p>Камсамольцам сёння</p>
<p>Човен падавай!</p>
<p> </p>
<p>Дзе ж вальней параіцца,</p>
<p>Дзе ж вальней сустрэцца?</p>
<p>Самая часіна</p>
<p>З бурай ваяваць.</p>
<p>Адплывае човен</p>
<p>Па крутлявай рэчцы,</p>
<p>Іх пяцёх сабралася</p>
<p>Ў чоўне пагуляць.</p>
<p> </p>
<p>І бунтуюць хвалі</p>
<p>Снегавою пенай...</p>
<p>Толькі хвалям вёсел</p>
<p>Хлопцаў не стрымаць.</p>
<p>Застаецца горад</p>
<p>У імжы асенняй,</p>
<p>Сіратліва коміны</p>
<p>Ў шэрані стаяць...</p>
<p> </p>
<p>І ўжо полем ходзіць</p>
<p>Апантаны вецер...</p>
<p>Больш нясцерпна твары</p>
<p>Распякае золь.</p>
<p>І прыўзняўся першы:</p>
<p>— Хлопцы, паглядзіце!</p>
<p>Хоць мы і смяемся,</p>
<p>А на сэрцы боль.</p>
<p> </p>
<p>Мы цяпер далёка</p>
<p>Адплылі ад згубы.</p>
<p>Хлопцы, досыць смеху,</p>
<p>Будзем гаварыць.</p>
<p>Толькі знайце тайну,</p>
<p>Каб знямелі губы.</p>
<p>Мы ж для калектыву</p>
<p>З гэтае пары.</p>
<p> </p>
<p>Добра, што паспелі</p>
<p>Сёння тут сабрацца.</p>
<p>Маю я на мэце</p>
<p>Вам паведаміць:</p>
<p>Партыя ў падполлі</p>
<p>Разгарнула працу.</p>
<p>Мы ж павінны партыі</p>
<p>Працай пасабіць!</p>
<p> </p>
<p>На змаганне клікаць</p>
<p>Маладых рабочых</p>
<p>Супроць акупантаў</p>
<p>І супроць папоў...</p>
<p>І гарэлі ў хлопцаў</p>
<p>Агнявыя вочы,</p>
<p>Бунтавала ў грудзях</p>
<p>Маладая кроў.</p>
<p> </p>
<p>— Знайце ж канспірацыю...</p>
<p>І працуйце сцісла...</p>
<p>Каб ні слова гадам,</p>
<p>Пападзеш калі...</p>
<p>І, здаецца, з ветрам:</p>
<p>Вылятала Свіслач,</p>
<p>Буйнаю паводкай</p>
<p>Мчала на палі.</p>
<p> </p>
<p>— Будзе ў нас патрэба —</p>
<p>Мы збяромся зноўку...</p>
<p>А цяпер за працу</p>
<p>Як мага раней.</p>
<p>Трэба йсці у масы,</p>
<p>Працаваць па тройках...</p>
<p>Яўка на кватэры</p>
<p>Будзе у мяне.</p>
<p> </p>
<p>Мы ж павінны ведаць —</p>
<p>Перамога скора.</p>
<p>Хутка нашай зоркай</p>
<p>Запалае свет...—</p>
<p>Засядаў на чоўне</p>
<p>Сярод хваль суровых</p>
<p>Першы камсамольскі</p>
<p>Мінскі камітэт.</p>
<p> </p>
<p>Узнімаў гамонку</p>
<p>Там адзін... другі...</p>
<p>Вырасталі плечы</p>
<p>Пад кашуляй мулкай,</p>
<p>Быццам уставалі</p>
<p>Гнеўна берагі</p>
<p>І грымелі скалы</p>
<p>У разгоне гулкім.</p>
<p> </p>
<p>Нарастала бура,</p>
<p>Стала ў чоўне цесна.</p>
<p>Як стрымаць, не знаўшы,</p>
<p>Пачуццё сваё,</p>
<p>Дзеўчына сказала:</p>
<p>— Хлопцы, дайце песню,</p>
<p>Хоць на ціхі голас</p>
<p>Песню запяём...</p>
<p> </p>
<p>Ружавелі твары,</p>
<p>Як чырвоны мак,</p>
<p>І яснела ў полі</p>
<p>Дзікая пагода.</p>
<p>Узляцеў,</p>
<p>як сокал,</p>
<p>Наш сусветны марш,</p>
<p>На прасторы ўзвіўся,</p>
<p>Як вяшчун свабоды.</p>
<p> </p>
<p>Ён на горад мчаўся,</p>
<p>Ён ляцеў на вёскі,—</p>
<p>Дзе бізун жандара,</p>
<p>Дзе расстрэл і здзек...</p>
<p>То спяваў на чоўне</p>
<p>Сэрцам камсамольскім</p>
<p>Першы і падпольны</p>
<p>Мінскі камітэт.</p>
<p> </p>
<p>Камсамол не знае</p>
<p>Ні тугі, ні суму,</p>
<p>Камсамольскім сэрцам</p>
<p>У сцюжу не астыць.</p>
<p>Заспявалі дружна,</p>
<p>І ляцелі думы</p>
<p>Недзе там за Мінскам,</p>
<p>Дзе стаяць франты.</p>
<p> </p>
<p><i>Армія Чырвоная — </i></p>
<p><i>Першая у свеце </i></p>
<p><i>Выйшла на рашучы </i></p>
<p><i>І астатні бой.</i></p>
<p><i>Б'юцца камсамольцы-</i></p>
<p><i>Чырвонаармейцы, </i></p>
<p><i>Б'ецца ўся Рэспубліка </i></p>
<p><i>І гарыць крывёй.</i></p>
<p> </p>
<p><i>Яны знаюць добра — </i></p>
<p><i>Перамога блізка...</i></p>
<p><i>Яны йдуць наперад </i></p>
<p><i>З баявым штыхом...</i></p>
<p><i>У лясах бясконцых,</i></p>
<p><i>У тайзе сібірскай —</i></p>
<p><i>Б'юцца камсамольцы </i></p>
<p><i>З гадам Калчаком.</i></p>
<p> </p>
<p><i>Розныя палкоўнікі </i></p>
<p><i>Наляцелі хмарай, </i></p>
<p><i>Кожнаму ўладання </i></p>
<p><i>Дай кавалак свой!</i></p>
<p><i>Б'юцца ж міліёны </i></p>
<p><i>З імі пралетараў,</i></p>
<p><i>Б'ецца ўся Рэспубліка </i></p>
<p><i>І гарыць крывёй.</i></p>
<p> </p>
<p><i>Тут жа з ласкі боскай </i></p>
<p><i>Край паразбурылі,</i></p>
<p><i>І з-пад ласкі панскай </i></p>
<p><i>Вісельня рыпіць...</i></p>
<p><i>Трэба ж у падполлі </i></p>
<p><i>Рыхтаваць нам сілы,</i></p>
<p><i>Каб на Беларусі </i></p>
<p><i>Ворага пабіць.</i></p>
<p> </p>
<p><i>На касцях спраўляе </i></p>
<p><i>Вораг тут вяселле, </i></p>
<p><i>Кіпцюры да горла,</i></p>
<p><i>Да грудзей узнёс...</i></p>
<p> </p>
<p>Дружна ўсе спявалі,</p>
<p>Думы ўслед ляцелі</p>
<p>Па усёй краіне,</p>
<p>Змучанай да слёз.</p>
<p> </p>
<p>Човен плыў на горад.</p>
<p>Дзесь касцёл затрынкаў...</p>
<p>Пачалі кварталы</p>
<p>З-за імжы яснець.</p>
<p>Дзеўчына сказала:</p>
<p>— Замяняй пласцінку,</p>
<p>Пачынай «Каробачку»,</p>
<p>Будзе спакайней.</p>
<p> </p>
<p>Човен рэзаў хвалі</p>
<p>Вострым носам шпарка.</p>
<p>Гралі балалайкі</p>
<p>Як мага званчэй.</p>
<p>Пад’язджалі к саду.</p>
<p>Дзівяцца канаркі —</p>
<p>Ў гэткую пагодку</p>
<p>Гульні на рацэ?..</p>
<p> </p>
<p>Сам ішоў палкоўнік</p>
<p>Пад руку з какоткай...</p>
<p>Хіба ж ім дазнацца</p>
<p>Хоць праз цэлы свет,</p>
<p>Што вярнуўся з першай</p>
<p>Патаемнай сходкі</p>
<p>Першы у падполлі</p>
<p>Мінскі камітэт.</p>
<p> </p>
<p> </p>
<h3><a id="chapter2"></a>У ПАДПОЛЬНАЙ ДРУКАРНІ</h3>
<p>Сіні золак зоры гасіць,</p>
<p>Б’ецца птушкай у аконцы.</p>
<p>За падпольнай пыльнай касай</p>
<p>Набіраюць камсамольцы.</p>
<p> </p>
<p>Хай што шрыфту выбар малы,</p>
<p>Што ён збіты і няновы,</p>
<p>А кладуцца у рэалы,</p>
<p>Як маланкі,</p>
<p>тыя словы!</p>
<p> </p>
<p>Набіраючы, тут мараць</p>
<p>Пра агонь тых пракламацый.</p>
<p>Хай, што пот цячэ па твары,</p>
<p>Ў стоме карчанеюць пальцы!</p>
<p> </p>
<p>Хай! затое сінім ранкам</p>
<p>Будзе радасці ў іх поўна —</p>
<p>Заблішчаць жывыя гранкі</p>
<p>Сваёй сілаю бунтоўнай.</p>
<p> </p>
<p>Як пачнуць жа друкавацца,</p>
<p>Вось тады ў імпэце гонкім,</p>
<p>Што аратары, заскачуць</p>
<p>Пракламацыі з «Бастонкі».</p>
<p> </p>
<p>Так, без стомы, познім часам,</p>
<p>Без святла, амаль упоцем,</p>
<p>За падпольнай пыльнай касай</p>
<p>Набіраюць камсамольцы.</p>
<p> </p>
<p>І жаданне іх збылося:</p>
<p>У трывожны ранак гэты —</p>
<p>Ўжо гатовыя палосы</p>
<p>Маладзёжнае газеты.</p>
<p> </p>
<p>Кожны з іх душою вызнаў,</p>
<p>Што, як ноч ізноў настане,</p>
<p>Пойдзе «Факел Камунізма»<sup><a href="#footnote-1">1</a></sup></p>
<p>Клікаць моладзь на змаганне.</p>
<p> </p>
<p>А ў друкарні за сцяною</p>
<p>Камсамольскіх думак схова,—</p>
<p>Кожнай літарай жывою</p>
<p>Яны ў бой рыхтуюць словы.</p>
<p> </p>
<p>І ў хлапцоў хутчэй па мэце</p>
<p>Друкаваць літаратуру.</p>
<p>Толькі дзе падзеўся Пеця<sup><a href="#footnote-2">2</a></sup>,</p>
<p>Не прыносіць карэктуры?</p>
<p> </p>
<p>Хутка дзень. Відно ўжо будзе.</p>
<p>Дзе тады з наборам дзецца?</p>
<p>І расце трывога ў грудзях:</p>
<p>Дзе той Пеця?</p>
<p> </p>
<p>Меркаванняў, думак розных</p>
<p>Тут праносіцца багата...</p>
<p>А па вуліцы марознай</p>
<p>Ходзіць Яшка-правакатар.</p>
<p> </p>
<p>Кожны гук бярэ на слух ён,</p>
<p>Правярае яго тройчы,</p>
<p>Ловіць ён сабачым нюхам,</p>
<p>Дзе працуюць камсамольцы.</p>
<p> </p>
<p>І яму сягоння горна,</p>
<p>Што не можа ён дазнацца.</p>
<p>На яго ж сумленні чорным</p>
<p>Шмат загінула змаганцаў.</p>
<p> </p>
<p>Яшка ж ходзіць у абнове,</p>
<p>Па кварталах носам вудзіць...</p>
<p>Злосць у Пеці Вараб’ёва</p>
<p>Душыць грудзі.</p>
<p> </p>
<p>Ён знаёмы з гэтым спрытам,</p>
<p>З гэтым ворагам ліслівым.</p>
<p>Яшка ўжо амаль адкрыта —</p>
<p>На рабоце ў дэфензіве.</p>
<p> </p>
<p>Злотым там яго узялі,</p>
<p>Ён сваіх прадаў дачыста,</p>
<p>А раней,</p>
<p>пакуль не зналі,</p>
<p>Прыкідаўся актывістам.</p>
<p> </p>
<p>Помніць Пеця, як на тройцы,—</p>
<p>Хіба хто гэта забудзе:</p>
<p>«Я загіну камсамольцам»,—</p>
<p>Кляўся Яшка, біў у грудзі.</p>
<p> </p>
<p>І крычаў: «Мае ўсе мары —</p>
<p>За Камуну хоць памерці»,—</p>
<p>Маску ён насіў на твары</p>
<p>І вужаку ў сваім сэрцы.</p>
<p> </p>
<p>А цяпер ён ціха крочыць</p>
<p>За сваім чарговым кладам.</p>
<p>І хацелася ускочыць,</p>
<p>Задушыць рукамі гада.</p>
<p> </p>
<p>Так гарэў жаданнем Пеця,</p>
<p>І ў душы ўставалі буры.</p>
<p>Толькі муляла пад сэрцам</p>
<p>І трымала карэктура.</p>
<p> </p>
<p>Тут цяпер не месца.</p>
<p>Рана.</p>
<p>Можна загубіць друкарню...</p>
<p>Яшка ж ходзіць апантаны,—</p>
<p>Колькі дзён прайшло ўжо марна.</p>
<p> </p>
<p>Як ён з’явіцца сягоння</p>
<p>Да палкоўніка з дакладам,—</p>
<p>Не данёс — у шыю гоняць,</p>
<p>Госцям гэткім там не рады.</p>
<p> </p>
<p>А даведацца няпроста,</p>
<p>Дык з’явіцца сёння з чым жа?</p>
<p>І палкоўнікава постаць</p>
<p>У яго перад вачыма.</p>
<p> </p>
<p>Гнеў з палкоўніка іскрыцца,</p>
<p>Ён плюецца злосцю п’янай,</p>
<p>І ў руцэ яго дыміцца</p>
<p>Саладкавая «гавана».</p>
<p> </p>
<p>І ў грудзях у Яшкі прыкра,</p>
<p>Быццам лёд на сэрцы тае.</p>
<p>— Цо ж, дзе вашы бальшавікі? —</p>
<p>Пан палкоўнік запытае.</p>
<p> </p>
<p>Яшку ж клопатаў багата,</p>
<p>Усю ноч дарэмна зблоціў.</p>
<p>Як жа пойдзеш да дзяўчатак,</p>
<p>Калі грошы не заплоцяць?</p>
<p> </p>
<p>Што за ноч ужо такая?</p>
<p>Яшка лаецца ад стомы...</p>
<p>Як на ліха, не спаткаеш</p>
<p>Хоць адзін бы след знаёмы.</p>
<p> </p>
<p>А тым часам асцярожна,</p>
<p>Калі Яшка блукаў марна,</p>
<p>Як клубок агню, з марозу</p>
<p>Вараб’ёў шусь у друкарню.</p>
<p> </p>
<p>І ў кружку ужо размова:</p>
<p>Як трымацца, Пецька вучыць:</p>
<p>— Будзьце, хлопцы, нагатове,</p>
<p>Калі што — мяшайце ў кучу.</p>
<p> </p>
<p>Разбірайце поўным ходам,</p>
<p>Рассыпайце з-пад машыны.</p>
<p>Чорта з два канаркі знойдуць</p>
<p>У свінцовай мешаніне!</p>
<p> </p>
<p>Стала ціха. Ані гуку.</p>
<p>Дзень праходзіў працы важкай,</p>
<p>Угару ўзляталі рукі</p>
<p>І кляліся кончыць Яшку.</p>
<p> </p>
<p> </p>
<h3><a id="chapter3"></a>РАСЦЕ ЧЫРВОНЫ ФРОНТ</h3>
<p>А на фронце наўсцяж разлівалася кроў,</p>
<p>А гарматам замала, яны грукаталі...</p>
<p>Свет дрыжаў,</p>
<p>разарваны дратамі наскрозь,</p>
<p>І зямля калацілася, і зямля бунтавала.</p>
<p> </p>
<p>Дынамітнай трасучкай дрыжала яна,</p>
<p>Быццам свет захацела на часткі растрэсці...</p>
<p>А да Мінска прынесла з-пад фронту вясна</p>
<p>Камсамольцам падполля бунтоўныя  весці,</p>
<p> </p>
<p>Што чырвоны штандар загарэўся ярчэй,</p>
<p>Што вораг пад націскам дружным, кладзецца,</p>
<p>Што строй акупантаў ірвецца нашчэнт</p>
<p>Пад моцным ударам чырвонаармейцаў.</p>
<p> </p>
<p>Што гоняць іх грозныя хвалі назад,</p>
<p>Што ім не устояць ў бязлітаснай бойцы...</p>
<p>І ў Мінску партком сабірае атрад,</p>
<p>Атрад камуністаў і камсамольцаў.</p>
<p> </p>
<p>І шле іх на бітвы,</p>
<p>у бітвах дужэць —</p>
<p>Прыйшоў час суровай расплаты.</p>
<p>А фронт надыходзіць бліжэй і бліжэй,</p>
<p>Пад Мінскам грымелі гарматы.</p>
<p> </p>
<p> </p>
<h4><a id="chapter4"></a>* * *</h4>
<p>Ад рабочых нізін, ад падпольніцкіх нор,</p>
<p>Ад пакуты і здзекаў бясконцых,</p>
<p>Праз засценкі турмы, праз жахлівы тэрор</p>
<p>Вы прайшлі, камсамольцы!</p>
<p> </p>
<p>Перад смерцю у вас між варожых штыхоў</p>
<p>Не згасалі юнацкія вочы;</p>
<p>Як сапраўдныя дзеці бальшавікоў,</p>
<p>Вы прайшлі, камсамольцы!</p>
<p> </p>
<p>Перад горам не паў на калені ніхто,</p>
<p>Не схінуўся ніхто перад ноччу:</p>
<p>Праз агні барыкад, праз навалу франтоў</p>
<p>Вы прайшлі, камсамольцы!</p>
<div class="endnote-block">
<div class="footnote"><p><sup><a id="footnote-1">1</a></sup> «Факел Камунізма» - падпольная маладзёжная газета.</p>
</div>
<div class="footnote"><p><sup><a id="footnote-2">2</a></sup> Пеця – падпольная клічка члена ЦК КСМ Літвы і Беларусі тав. Вараб'ёва.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>