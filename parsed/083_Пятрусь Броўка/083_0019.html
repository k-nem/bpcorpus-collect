<div class="container">
<div class="book-utils">
<div id="qrcode"></div>
<a href="/Piatrus_Brouka/Praz_hory_i_step.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1932 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 169-174 -->
<!-- HEADER_FIELD FirstPublicationYear: 1935 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Праз горы і стэп -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Праз горы і стэп</h2>
<div style="height: 3rem"></div>
<!-- TOC_BEGIN -->
<a href="#chapter1">МІНЕРАЛЬНЫЯ ВОДЫ</a><br/>
<a href="#chapter2">МАЗДОК</a><br/>
<a href="#chapter3">МАЧЫХА-СТЭП</a><br/>
<a href="#chapter4">КІЗЛЯР-БАНДАРЭНКА</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p><i>Паводле гістарычных матэрыялаў</i></p>
<p><i>Самарскай кавдывізіі</i></p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>МІНЕРАЛЬНЫЯ ВОДЫ</h3>
<p>Мы клялі вас тады,</p>
<p>Мінеральныя Воды</p>
<p>І абвеяны снегам</p>
<p>Суровы Каўказ,—</p>
<p>Белы гад нас прыціснуў</p>
<p>Крыжовым паходам,</p>
<p>І распетрылі чэрці нас.</p>
<p>Шмат загінула там,</p>
<p>Каля ног Машука:</p>
<p>І Пятроў — кампалка,</p>
<p>І Мічурын — яздок;</p>
<p>Хто вёз кулю ў сабе,</p>
<p>Хто прабіты рукаў...</p>
<p>...Адыходзілі мы на Маздок.</p>
<p>Галадухі кружыў</p>
<p>Над галовамі чад,</p>
<p>Смерць скакала ў сядло</p>
<p>Самазванаю госцяй.</p>
<p>З мора ўдарыла золь</p>
<p>І пайшла падлічаць</p>
<p>Ігальчастымі пальцамі</p>
<p>Нашыя косці.</p>
<p>Мы міналі пяскі,—</p>
<p>Яны горш морскіх рыфаў,</p>
<p>Адыходзіць без боек —</p>
<p>Нудна, як і без спраў.</p>
<p>А на кожнай вярсце</p>
<p>Лез няпрошаны тыфус —</p>
<p>З нашых лепшых хлапцоў</p>
<p>Ён даніну збіраў.</p>
<p>Едзеш,</p>
<p>Чуеш —</p>
<p>Трывожны ў таварыша голас:</p>
<p>— Я на дзікія скалы</p>
<p>Ўжо больш не хадок...—</p>
<p>Скажа так,</p>
<p>І пакоціцца труп яго долу...</p>
<p>...Адыходзілі мы на Маздок.</p>
<p>Толькі сэрца агню</p>
<p>Аніяк не пагодзіць,</p>
<p>Да зубоў тады злосць</p>
<p>Пераела ўсіх нас.</p>
<p>Мы клялі вас тады,</p>
<p>Мінеральныя Воды</p>
<p>І абвеяны снегам</p>
<p>Суровы Каўказ.</p>
<p> </p>
<p> </p>
<h3><a id="chapter2"></a>МАЗДОК</h3>
<p>Ледзяністы сек пясок —</p>
<p>Непрыхільна стрэў Маздок:</p>
<p>Стэп за горадам шалела —</p>
<p>Насядалі зграі белых.</p>
<p>Тыфус чорнаю рукой</p>
<p>Гнаў нас у прыёмпакой,</p>
<p>Не адзін баец там змоўк!</p>
<p>...Ледзяністы сек пясок.</p>
<p>Забуруніў злосна стэп,</p>
<p>Выеў вочы кураслеп,</p>
<p>Дзевятнаццаты гадок!</p>
<p>Непрыхільна стрэў Маздок!</p>
<p>Толькі нас не праймеш</p>
<p>Аніякім паралюшам.</p>
<p>Паў адзін пад каня,</p>
<p>А другі — на кані.</p>
<p>Прыскакалі да нас</p>
<p>Баявыя таварышы,</p>
<p>Проста дзіва — не хлопцы —</p>
<p>З далёкіх станіц.</p>
<p>Так збіраліся мы</p>
<p>У шалёных варунках,</p>
<p>Каб без жалю разбіць вас,</p>
<p>Князі і папы!</p>
<p>Коні розных масцей,</p>
<p>Стрэльбы розных гатункаў,</p>
<p>Толькі людзі па веры</p>
<p>І гарту адны.</p>
<p>А над стэпам буруны</p>
<p>Па-хаўтурнаму вылі,</p>
<p>Быццам лёг у труну</p>
<p>Акалечаны свет.</p>
<p>Зноў ударылі ворага</p>
<p>Чорныя сілы,</p>
<p>Не паспелі сабрацца</p>
<p>Мы нават як след.</p>
<p>Горла вуліц хрыпела</p>
<p>Ад вострых падкоў,</p>
<p>І заходзіўся горад</p>
<p>У тлуме вар’яцкім.</p>
<p>Як звяры, дасякалі</p>
<p>Там нашых братоў,</p>
<p>Прыкаваных да ложкаў</p>
<p>Тыфознай гарачкай.</p>
<p>Распляваўся агнём</p>
<p>Распадлюга-кадэт,</p>
<p>З трох бакоў нас прыціснуў</p>
<p>Смяротны пажар...</p>
<p>Мы ж прарваліся зноўку</p>
<p>У мачыху-стэп.</p>
<p>...Адыходзілі мы на Кізляр.</p>
<p> </p>
<p> </p>
<h3><a id="chapter3"></a>МАЧЫХА-СТЭП</h3>
<p>Чулі вы,</p>
<p>Што такое бурун?!</p>
<p>Гэта —</p>
<p>Дзікія лавы вятроў,</p>
<p>Гэта пекла раз’юшаны рогат</p>
<p>На пухоўках пяскоў</p>
<p>У такую пару</p>
<p>Акалее шакал,</p>
<p>А не знойдзе дарогі.</p>
<p>Так спаткаў злосны стэп</p>
<p>Нас, разбітых і змучаных,—</p>
<p>Так сустрэў нас тады</p>
<p>Горш за мачыху стэп.</p>
<p>Ні вады!</p>
<p>Ні аўса!</p>
<p>Вецер грае разлучыны,</p>
<p>Золь з пяскамі танцуе</p>
<p>Шалёны тустэп,</p>
<p>Д’ябла мачыха-стэп.</p>
<p>Чалавек!..</p>
<p>Там губляе сябе чалавек,</p>
<p>Нават конскія слёзы</p>
<p>Зрываюць супоні,</p>
<p>Хоць бы толькі на міг</p>
<p>Паказалі зару...</p>
<p>Ледзяныя ж крыжы</p>
<p>Там схавалі навек</p>
<p>Батарэю з жывымі байцамі</p>
<p>І коньмі...</p>
<p>Чулі вы,</p>
<p>Што такое бурун?!</p>
<p>Гэта рвуцца дарогаю</p>
<p>Бур дынаміты,</p>
<p>Гэта значыць — жывому</p>
<p>Ў дарозе каюк!</p>
<p>Гэта скача зямля</p>
<p>Найсвяцейшага Віта,</p>
<p>Адчуваючы быццам</p>
<p>Пагібель сваю.</p>
<p>Мы ж прайшлі гэта пекла,</p>
<p>Хоць і шмат пагублялі,</p>
<p>Непахісна пранеслі</p>
<p>Чырвоны штандар,</p>
<p>Яшчэ больш гартаванымі</p>
<p>Ў полымі сталі!</p>
<p>...Так з’явіліся мы у Кізляр.</p>
<p> </p>
<p> </p>
<h3><a id="chapter4"></a>КІЗЛЯР-БАНДАРЭНКА</h3>
<p>І тады падышоў</p>
<p>Нечуванаю контрай,</p>
<p>Павязаў нашы рукі,</p>
<p>Напаіў чыгуном —</p>
<p>Без ніякіх дазволаў</p>
<p>На гэта па фронту —</p>
<p>Тыфусовы пагром.</p>
<p>Клаў пячаці вар’яцтва</p>
<p>На нашыя зрэнкі,</p>
<p>Набіваў дзікай смагаю</p>
<p>Нашы раты...</p>
<p>Дзе ты, лепшы наш доктар</p>
<p>І брат, Бандарэнка?</p>
<p>Помніш ты?</p>
<p>Помніш ты?!</p>
<p>Камандзір эскадрона</p>
<p>Таварыш Сізоў</p>
<p>Голы выскачыў з шабляй</p>
<p>На аснежаны пляц,</p>
<p>Праклінаючы ўсіх —</p>
<p>І чарцей і багоў,—</p>
<p>Ў непрытомнасці</p>
<p>Зваў ваяваць.</p>
<p>Помніш ты,</p>
<p>Як Вайноў</p>
<p>У трызненні глыбокім</p>
<p>З ложка кінуўся вобзем</p>
<p>І, расплюшчаны ніц,</p>
<p>Плакаў дзіцем,</p>
<p>Што недзе далёка</p>
<p>Сямірэчча</p>
<p>Канае ў агні?</p>
<p>Нас кідала хвароба</p>
<p>На падлогу і сценкі,</p>
<p>Раз’ядаў нашы косці</p>
<p>Бацылавы вар,—</p>
<p>Ты ж адзін з імі біўся,</p>
<p>Наш брат Бандарэнка,</p>
<p>Помніш, доктар, Кізляр?</p>
<p>Ліха вам!</p>
<p>Ліха, д’ябальскі тыфус,</p>
<p>Ліха вам, буруны</p>
<p>І ўсе барханы!</p>
<p>З-пад дзесятага века</p>
<p>Труны</p>
<p>Нас узняла</p>
<p>Кастрычніка кроў,</p>
<p>Мы усталі</p>
<p>Ізноў!</p>
<p>Распраклятыя паралюшы, —</p>
<p>Хто нас змог?</p>
<p>Сабірайцеся, таварышы!</p>
<p>Па канёх!..</p>
<p>Даёш галоп!</p>
<p>На Мелітопаль!</p>
<p>Даёш галоп!</p>
<p>На Мелітопаль!</p>
<p>На коней, брат!</p>
<p>Там белы гад!</p>
<p>На коней, брат!</p>
<p>Там белы гад!</p>
<p>Мацней агонь!</p>
<p>Дабіць яго!</p>
<p>Мацней агонь!</p>
<p>Дабіць яго!</p>
<p>І пайшлі,</p>
<p>Маладымі і новымі,</p>
<p>І пайшлі,</p>
<p>Ажно вецер прысеў.</p>
<p>Цераз чорныя ночы</p>
<p>Стэповыя</p>
<p>Паскакалі адважныя ўсе.</p>
<p>Даеш галоп!</p>
<p>На Мелітопаль!</p>
<p>Даеш галоп!</p>
<p>На Мелітопаль!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>