<div class="container">
<div class="book-utils">
<div id="qrcode"></div>
<a href="/Piatrus_Brouka/Viersy_1926-1941.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1926-1941 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 25-162, 303-413 -->
<!-- HEADER_FIELD FirstPublicationYear: 1926-1941 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы (1926–1941) -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Вершы (1926–1941)</h2>
<div style="height: 3rem"></div>
<!-- TOC_BEGIN -->
<a href="#chapter1">ОЙ, НЕ ШАПЧЫ, МАЯ БЯРОЗКА...</a><br/>
<a href="#chapter2">НЕ БУДУ Я СТАЯЦЬ НА РАЗДАРОЖЖЫ...</a><br/>
<a href="#chapter3">ЗАЛАТЫМІ ЗОРКАМІ</a><br/>
<a href="#chapter4">ДАРАГОЕ</a><br/>
<a href="#chapter5">* * *</a><br/>
<a href="#chapter6">НА НОВЫЯ МЫ СТАЛІ РУБЯЖЫ</a><br/>
<a href="#chapter7">ПАМЯЦІ ПАЎЛЮКА ТРУСА</a><br/>
<a href="#chapter8">НАПЕРАД МАЛАДЫХ</a><br/>
<a href="#chapter9">ГАДЫ, ЯК ШТОРМ</a><br/>
  <a href="#chapter10">* * *</a><br/>
<a href="#chapter11">«ЧЫРВОНАЙ ЗМЕНЕ»</a><br/>
<a href="#chapter12">ВЯСНОВАЯ РАЗМОВА</a><br/>
<a href="#chapter13">МОЙ КІРУНАК</a><br/>
<a href="#chapter14">СЁННЯ СЛОВА БЯРУ  ( Пра Усебеларускую выстаўку)</a><br/>
<a href="#chapter15">КАМСАМОЛЬЦАМ</a><br/>
<a href="#chapter16">* * *</a><br/>
<a href="#chapter17">ЧЫРВОНААРМЕЙЦАМ</a><br/>
<a href="#chapter18">ЗЯМЛЯ</a><br/>
<a href="#chapter19">ПРА ВАЙНУ</a><br/>
  <a href="#chapter20">І</a><br/>
  <a href="#chapter21">ІІ</a><br/>
  <a href="#chapter22">ІІІ</a><br/>
<a href="#chapter23">ЯНКУ КУПАЛУ</a><br/>
<a href="#chapter24">КАСТРЫЧНІЦКІ МАРШ</a><br/>
<a href="#chapter25">ПРАДВЯСНОВАЕ</a><br/>
<a href="#chapter26">БРАТЫ</a><br/>
  <a href="#chapter27">* * *</a><br/>
<a href="#chapter28">КРАСАВІК</a><br/>
<a href="#chapter29">НА ЧЫРВОНАЙ ПЛОШЧЫ</a><br/>
<a href="#chapter30">УЖО ВЕРАСЕНЬ</a><br/>
<a href="#chapter31">РАДЗІМЕ</a><br/>
<a href="#chapter32">ВЯСНА НА СТАДЫЁНЕ</a><br/>
<a href="#chapter33">САДОЎНІК</a><br/>
<a href="#chapter34">ВЯСНА РЭСПУБЛІКІ</a><br/>
<a href="#chapter35">ДУКОРСКІЯ ПАРТЫЗАНЫ</a><br/>
<a href="#chapter36">ДВАЙНЯ</a><br/>
<a href="#chapter37">МЫШАСТЫ</a><br/>
<a href="#chapter38">ВЕЧАР</a><br/>
<a href="#chapter39">КАНЕЦ ЛЕТА</a><br/>
<a href="#chapter40">РАДАСЦЬ</a><br/>
<a href="#chapter41">ЗДРАДА</a><br/>
<a href="#chapter42">НАД ЛЕПЕЛЬСКІМ ВОЗЕРАМ</a><br/>
<a href="#chapter43">ПАЛЕССЕ</a><br/>
<a href="#chapter44">ДЗЕД ТАРАС</a><br/>
<a href="#chapter45">ЯНКА-КОННІК</a><br/>
<a href="#chapter46">УРАДЖАЙ</a><br/>
<a href="#chapter47">З АРМЯНСКІХ МАТЫВАЎ</a><br/>
  <a href="#chapter48">СВЯТА У АРДАШАЦЕ</a><br/>
  <a href="#chapter49">ЗАНГА</a><br/>
<a href="#chapter50">ЛАГЕРНАЯ</a><br/>
<a href="#chapter51">САМАЯ ШЧАСЛІВАЯ</a><br/>
<a href="#chapter52">НА ПОЛІ ПЕРШАЯ РАСА</a><br/>
<a href="#chapter53">ВЯСНОЙ ПТУШЫНЫ ЗВОНКІ ЛЁТ...</a><br/>
<a href="#chapter54">ПАСІЯНАРЫЯ</a><br/>
<a href="#chapter55">ЯКУБУ КОЛАСУ</a><br/>
<a href="#chapter56">ПЕСНЯ ДЗЯРЖЫНЦАЎ</a><br/>
<a href="#chapter57">МААБІТ</a><br/>
<a href="#chapter58">ПАГРАНІЧНАЕ</a><br/>
<a href="#chapter59">ГОД ДВАЦЦАТЫ</a><br/>
<a href="#chapter60">ПЛЫВІ, НАША ПЕСНЯ, ДАЛЁКА</a><br/>
<a href="#chapter61">РАНІЦА</a><br/>
<a href="#chapter62">СМЕРЦЬ ТАВАРЫША ХАХЛОВА</a><br/>
<a href="#chapter63">РЫБАК</a><br/>
<a href="#chapter64">ШЧОРС</a><br/>
<a href="#chapter65">НЕЎМІРУЧЫ</a><br/>
<a href="#chapter66">РАЗВІТАННЕ</a><br/>
<a href="#chapter67">ПАЛЕСКАЯ ДАРОГА</a><br/>
<a href="#chapter68">ПРАВОДЗІНЫ</a><br/>
<a href="#chapter69">ПРАЗ БЕЛАРУСЬ</a><br/>
<a href="#chapter70">У КАНІВЕ</a><br/>
<a href="#chapter71">ЗАХОДНІМ БЕЛАРУСАМ</a><br/>
<a href="#chapter72">ПЕСНЯ ВЫЗВАЛЕНАЙ ЖАНЧЫНЫ</a><br/>
<a href="#chapter73">ТАНКІСТЫ</a><br/>
<a href="#chapter74">З  ПАХОДАЎ</a><br/>
<a href="#chapter75">ПЯТРУ ГЛЕБКУ</a><br/>
<a href="#chapter76">МАЛАНКА</a><br/>
<a href="#chapter77">МЯЦЕЛІЦА</a><br/>
<a href="#chapter78">КРЫНІЦА</a><br/>
<a href="#chapter79">ДОЖДЖ</a><br/>
<a href="#chapter80">ПАЭТ</a><br/>
<a href="#chapter81">СУСТРЭЧА</a><br/>
<a href="#chapter82">АПОШНІ ХЛЕБ</a><br/>
<a href="#chapter83">НА СКРЫЖАВАННІ</a><br/>
<a href="#chapter84">МАГІЛА</a><br/>
<a href="#chapter85">СКРЫПАЧ</a><br/>
<a href="#chapter86">БОР</a><br/>
<a href="#chapter87">* * *</a><br/>
<a href="#chapter88">* * *</a><br/>
<a href="#chapter89">ЗАСТОЛЬНАЯ</a><br/>
<a href="#chapter90">ПАЛЯВАННЕ</a><br/>
<a href="#chapter91">* * *</a><br/>
<a href="#chapter92">* * *</a><br/>
<a href="#chapter93">ДНЯМ НОВЫМ ПЕСНЯ</a><br/>
<a href="#chapter94">* * *</a><br/>
<a href="#chapter95">* * *</a><br/>
<a href="#chapter96">ЗІМА</a><br/>
<a href="#chapter97">КАМСАМОЛ</a><br/>
  <a href="#chapter98">* * *</a><br/>
  <a href="#chapter99">* * *</a><br/>
  <a href="#chapter100">* * *</a><br/>
<a href="#chapter101">МЫ НА ЛЕНІНСКІМ ШЛЯХУ</a><br/>
<a href="#chapter102">ДУМЫ</a><br/>
<a href="#chapter103">ГОРАД</a><br/>
  <a href="#chapter104">* * *</a><br/>
  <a href="#chapter105">* * *</a><br/>
<a href="#chapter106">ПРЫВЕТ ВЯСНЕ</a><br/>
<a href="#chapter107">АДЫШОЎШАЙ</a><br/>
<a href="#chapter108">АБ САБЕ</a><br/>
<a href="#chapter109">* * *</a><br/>
<a href="#chapter110">* * *</a><br/>
  <a href="#chapter111">* * *</a><br/>
<a href="#chapter112">М. БАГДАНОВІЧУ</a><br/>
<a href="#chapter113">АБ ЧЫМ ЗВІНІЦЬ ДУША...</a><br/>
<a href="#chapter114">О, БЕЛАРУСЬ...</a><br/>
<a href="#chapter115">ЗВОНЫ СЭРЦА</a><br/>
<a href="#chapter116">ТАГАНЫ</a><br/>
<a href="#chapter117">НЕ СУМУЙ, МАТУЛЯ!..</a><br/>
<a href="#chapter118">ЧУЮ ЗВОН</a><br/>
<a href="#chapter119">10 год</a><br/>
<a href="#chapter120">УСПАМІНЫ</a><br/>
  <a href="#chapter121">* * *</a><br/>
  <a href="#chapter122">* * *</a><br/>
<a href="#chapter123">ЧЫРВОНААРМЕЙЦУ</a><br/>
<a href="#chapter124">ДАЎНЕЙШАЕ</a><br/>
<a href="#chapter125">ЧАКАННЕ</a><br/>
<a href="#chapter126">НЕ ВЫГІНАЙ СВАЕ ДАЛОНІ</a><br/>
<a href="#chapter127">ДАЙЦЕ НОВУЮ МУЗЫКУ</a><br/>
<a href="#chapter128">* * *</a><br/>
<a href="#chapter129">ПРА НОВАЕ</a><br/>
  <a href="#chapter130">* * *</a><br/>
  <a href="#chapter131">* * *</a><br/>
<a href="#chapter132">НА ВУЧОБУ</a><br/>
<a href="#chapter133">ЗНОЎ НА ВЁСЦЫ</a><br/>
<a href="#chapter134">* * *</a><br/>
<a href="#chapter135">У ВОЛЬНЫ ЧАС</a><br/>
<a href="#chapter136">ПАЛІ ЗАВУЦЬ</a><br/>
  <a href="#chapter137">* * *</a><br/>
<a href="#chapter138">САВЕЦКІ ПАРАД</a><br/>
<a href="#chapter139">ЦЭХАВЫЯ БУДНІ</a><br/>
  <a href="#chapter140">І</a><br/>
  <a href="#chapter141">ІІ</a><br/>
  <a href="#chapter142">ІІІ</a><br/>
  <a href="#chapter143">IV</a><br/>
  <a href="#chapter144">V</a><br/>
  <a href="#chapter145">VI  ПРАГУЛЬШЧЫК</a><br/>
  <a href="#chapter146">VII РВАЧ</a><br/>
  <a href="#chapter147">VIII  НЯДБАЙЦА</a><br/>
  <a href="#chapter148">ІХ  УДАРНАЕ</a><br/>
  <a href="#chapter149">Х</a><br/>
<a href="#chapter150">ТАДЫ ПАЧЫНАЮ З ПАЧУЦЦЯМІ СПРЭЧКІ...</a><br/>
<a href="#chapter151">АТАКА</a><br/>
<a href="#chapter152">ПАРАДНЫ МАРШ</a><br/>
<a href="#chapter153">СЛОВА У КАМСАМОЛЬСКІХ СПРЭЧКАХ  (Прамова на Х з’ездзе ЛКСМБ 10 студзеня 1931 г.)</a><br/>
<a href="#chapter154">КАВАЛІ</a><br/>
<a href="#chapter155">ВЕЧАР</a><br/>
<a href="#chapter156">У НОВЫ ГОД</a><br/>
<a href="#chapter157">НА ПАГРУЗАЧНАЙ</a><br/>
<a href="#chapter158">ПАГРАНІЧНІК</a><br/>
<a href="#chapter159">ПЛЫТНІКІ</a><br/>
<a href="#chapter160">КЛІЧ НАРОДНЫ</a><br/>
<a href="#chapter161">1941 ГОД</a><br/>
<a href="#chapter162">ЛЫЖНІКІ</a><br/>
<a href="#chapter163">МАТРОСЫ</a><br/>
<a href="#chapter164">ПАМЯТКА</a><br/>
<a href="#chapter165">ГАЛУБЫ</a><br/>
<a href="#chapter166">ПЕРШЫ ПРЫЗ</a><br/>
<a href="#chapter167">ПЕРШАЯ СПРАВА</a><br/>
<a href="#chapter168">НАША ГАСПАДАРКА</a><br/>
<a href="#chapter169">МАХАЕДЫ</a><br/>
<a href="#chapter170">МАЛЫЯ САДОЎНІКІ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>ОЙ, НЕ ШАПЧЫ, МАЯ БЯРОЗКА...</h3>
<p> </p>
<div class="POETRY">
<p>Ой, не шапчы, мая бярозка,</p>
<p>Журлівым пошаптам галінаў,</p>
<p>Пайду сягоння ў поле позна —</p>
<p>Сустрэну любую дзяўчыну.</p>
<p> </p>
<p>Сустрэну ў полі, дзе бярозкі,</p>
<p>У вечар росны,</p>
<p>Вечар мглісты,</p>
<p>І будуць пець зялёным лістам</p>
<p>У полі белыя бярозкі.</p>
<p> </p>
<p>Чуць свет, чуць сонейка устане,</p>
<p>Пайду з касой на луг мурожны.</p>
<p>Трава квяцістая, густая</p>
<p>Будзе губляць сваю прыгожасць.</p>
<p> </p>
<p>А сонца яркае устане —</p>
<p>Трава завяне у пракосах,</p>
<p>І я пайду па лузе босым,</p>
<p>Хай з сонцам сэрцайка спявае.</p>
<p> </p>
<p>Дык не шапчы, мая бярозка,</p>
<p>Ў ліпнёвы вечар мне не сумна —</p>
<p>Вітаю свету новы росквіт</p>
<p>І Беларусь, маю красуню!</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter2"></a>НЕ БУДУ Я СТАЯЦЬ НА РАЗДАРОЖЖЫ...</h3>
<p> </p>
<div class="POETRY">
<p>Усход успыхнуў ясны і прыгожы,</p>
<p>Сплылі далёка моракі начы,</p>
<p>Не буду я стаяць на раздарожжы,</p>
<p>Вачамі сумнымі глядзець удалячынь.</p>
<p> </p>
<p>Вясна вакол, адгрукалі марозы,</p>
<p>Ручай паміж палеткамі журчыць,</p>
<p>Не буду я стаяць на раздарожжы,</p>
<p>Вачамі сумнымі глядзець удалячынь.</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter3"></a>ЗАЛАТЫМІ ЗОРКАМІ</h3>
<p> </p>
<div class="POETRY">
<p>Ой, ды над узгоркамі</p>
<p>Зоры срэбра-ясныя!</p>
<p>Закахаўся ў зоркі я</p>
<p>У хвіліны шчасныя.</p>
<p> </p>
<p>Ой, ды над узгоркамі</p>
<p>Сінія мяцеліцы!</p>
<p>Залатымі зоркамі</p>
<p>Думкі мае сцелюцца.</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter4"></a>ДАРАГОЕ</h3>
<p> </p>
<div class="POETRY">
<p>Бяжыць удаль лясная гаць</p>
<p>З вазамі жыта залатымі.</p>
<p>Ах, добра як, што не спазнаць</p>
<p>Цябе, карміцелька-радзіма.</p>
<p> </p>
<p>І слоў ліецца гарачынь,</p>
<p>І славяць песні-падарункі,</p>
<p>Што выйшаў жнівень падлічыць</p>
<p>Снапамі нашыя рахункі.</p>
<p> </p>
<p>Гляджу — і межы ўжо радзей.</p>
<p>Дні йдуць шырокай паласою,</p>
<p>А восень-ключніца ідзе</p>
<p>Такою ціхаю хадою.</p>
<p> </p>
<p>Вось тыя купы, дзе быльнёг</p>
<p>(Там не адзін здароўе кінуў)</p>
<p>Калісьці ў сто аралі сох,</p>
<p>Цяпер — адна ўсяго машына.</p>
<p> </p>
<p>Зусім другія краявіды,</p>
<p>Прыгледзься толькі і паслухай:</p>
<p>Ў нардоме служаць паніхіду —</p>
<p>Хаваюць межы і сівуху.</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter5"></a>* * *</h3>
<p> </p>
<div class="POETRY">
<p>Майскім раннем я вас пакідаў,</p>
<p>Аксамітна-зялёныя ўзмежкі,</p>
<p>Майскім раннем цябе сустракаў</p>
<p>З незабыўнай ласкавай усмешкай.</p>
<p> </p>
<p>Мы ля рэчкі хадзілі з табой,</p>
<p>А было гэта ўчора, здаецца,</p>
<p>Ой ты, рэчка і смутак ты мой,</p>
<p>Як мне хочацца з вамі сустрэцца!</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter6"></a>НА НОВЫЯ МЫ СТАЛІ РУБЯЖЫ</h3>
<p> </p>
<p> </p>
<div class="POETRY">
<p>Вечары рубінныя,</p>
<p>Аўсяная замець...</p>
<p>Сустракай, радзімая,</p>
<p>Мёдам, пірагамі.</p>
<p> </p>
<p>Белаю сарочкаю</p>
<p>Надары ты сына,</p>
<p>Бо пайшла упрочкі</p>
<p>Мачыха-мякіна.</p>
<p> </p>
<p>І каўнер узорамі</p>
<p>Расфарбуй жа наскімі.</p>
<p>Ды не так, як ўчора мне,—</p>
<p>Васількамі-краскамі.</p>
<p> </p>
<p>Ты яе, кужэльную,</p>
<p>Вышпігуй калоссямі,</p>
<p>Што бадзянне беднае</p>
<p>Выжыць давялося нам.</p>
<p> </p>
<p>І па тым патрачаным</p>
<p>Сёння не маліся...</p>
<p>Пахваліся працаю</p>
<p>Цяжкай, пахваліся.</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter7"></a>ПАМЯЦІ ПАЎЛЮКА ТРУСА</h3>
<p> </p>
<div class="POETRY">
<p>Смутак няслі мы жалобнымі маршамі.</p>
<p>Навошта ж апошняя ростань наладжана?</p>
<p>Слова на смерць дарагому таварышу</p>
<p>Слязой перамыта і скрухаю зважана.</p>
<p> </p>
<p>Лёс наш суровы. Мы ж чым награшылі?</p>
<p>Чаму гэтак рана сціскаюцца векі?</p>
<p>Бывае, што сэрца мяняе машына,</p>
<p>Толькі адно — ў чалавека.</p>
<p> </p>
<p>Далёкага сёння сады не паспелі,</p>
<p>А краску у садзе адну смерць украла...</p>
<p>Здаецца, ўсё тыя агні, што гарэлі,</p>
<p>Ды звонкае песні на фронце не стала.</p>
<p> </p>
<p>Мне крыўдна, паэта пакінулі сілы,</p>
<p>Хачу я пабачыць жывога, як ты.</p>
<p>...Як буйнымі ветрамі песня насіла</p>
<p>З мулярам цэглу па ўсходнях крутых.</p>
<p> </p>
<p>Так! Майстра не стала.</p>
<p>Не быць недапетай</p>
<p>Той песні, што высіла ўзлёт галавы.</p>
<p>Хай муза замоўкла у сэрцы паэта,—</p>
<p>Муза іграе ў турбінах жывых.</p>
<p> </p>
<p>Бывай назаўсёды! Астатні раз глянуў.</p>
<p>Табе ужо разам з жывымі не быць,</p>
<p>А песні стаяць вартавымі, як раней,</p>
<p>На вежах няскончанай барацьбы.</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter8"></a>НАПЕРАД МАЛАДЫХ</h3>
<p> </p>
<div class="POETRY">
<p>Гады радзілі буры.</p>
<p>У стэп, у веліч гор</p>
<p>Хадзілі мы на штурмы</p>
<p>Пад песенны віхор.</p>
<p> </p>
<p>У золаках паўночы</p>
<p>Ярчэй гараць агні.</p>
<p>А мы ўсё крочым, крочым</p>
<p>Без меж і без граніц.</p>
<p> </p>
<p>Мы ўсё падаравалі</p>
<p>За мэту за адну,</p>
<p>Гісторыі скрыжалі</p>
<p>Пра гэта памянуць.</p>
<p> </p>
<p>Грымелі навальніцы —</p>
<p>У бойках юны полк.</p>
<p>Мы не палеглі ніцам,</p>
<p>Мой любы камсамол.</p>
<p> </p>
<p>Мы чуем —</p>
<p>клічуць буры,</p>
<p>Праходзяць праз гады:</p>
<p>— Наперад ўсе, на штурмы,</p>
<p>Наперад маладых!</p>
<p> </p>
<p>А дзесьці ў сіні вечар,</p>
<p>Дзе снег у сяйве зор,—</p>
<p>Палеткі ўсіх прывецяць</p>
<p>І прывітае бор.</p>
<p> </p>
<p>Спаткаюць нас і хаты,</p>
<p>Дзе золь яшчэ імжыць,</p>
<p>Прасторы, як з-за кратаў,</p>
<p>Павыйдуць з-за мяжы.</p>
<p> </p>
<p>Дык уставайце ж рана:</p>
<p>Заводы на хаду</p>
<p>Наказ нам адвітальны</p>
<p>Гудкамі пададуць.</p>
<p> </p>
<p>Мы не баімся буры,</p>
<p>Калі завуць гады,—</p>
<p>На межы ўсе, на штурмы,</p>
<p>Наперад маладых!</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter9"></a>ГАДЫ, ЯК ШТОРМ</h3>
<p>Кліча гудок стогалосы...</p>
<p>Тысячы ног на панелі.</p>
<p>Што гэта?</p>
<p>Можа здалося?</p>
<p>Вогнішча літараў:</p>
<p>ЛЕНІН...</p>
<p>Халодны на вуліцах</p>
<p>Вецер лютуе,</p>
<p>І ў сэрцы балючы узняўся віхор.</p>
<p>Сцюжа...</p>
<p>Мароз...</p>
<p>Снегавыя завеі...</p>
<p>Самае цяжкае —</p>
<p>ЛЕНІН памёр...</p>
<p>Недзе аўто</p>
<p>На завулках галосіць.</p>
<p>На тварах рабочых</p>
<p>Трывогу стрэў.</p>
<p>Што гэта?</p>
<p>Можа сягоння здалося —</p>
<p>Над сцягамі</p>
<p>Рэе жалобны крэп.</p>
<p>Усюды... усюды...</p>
<p>Смутак і слёзы,</p>
<p>Стаў мільёнаў надзейны матор.</p>
<p>Хвіліна... не помню,</p>
<p>Лютуюць марозы,</p>
<p>А ў сэрцы балючы</p>
<p>Узняўся віхор.</p>
<p>Дзе ты,</p>
<p>Хто вёў у Кастрычнік галодных?</p>
<p>Голас аднекуль:</p>
<p>— Яго ўжо няма.</p>
<p>І правады заігралі жалобны,</p>
<p>Поўны глыбокага смутку, марш.</p>
<p>На сценах афішы:</p>
<p>«Вялікая страта»,</p>
<p>Жорсткі ад літараў</p>
<p>Чорны агонь...</p>
<p>Бачу, смуткуюць за горадам хаты,</p>
<p>Што не пабачаць жывога яго.</p>
<p>Строі... за строем</p>
<p>Шарэнгі рабочых</p>
<p>Гулка ступаюць на мінскі брук.</p>
<p>Нейкая цвёрдасць</p>
<p>Ў нажмураных вочах,</p>
<p>Сіла, рашучасць у мускулах рук.</p>
<p>Ідуць і ідуць...</p>
<p>Плакаты, плакаты...</p>
<p>Сцягі жалобныя:</p>
<p>ЛЕНІН памёр.</p>
<p>Мільёнамі шыб заслязіліся хаты,</p>
<p>А ў сэрцы балючы узняўся віхор.</p>
<p>І раптам з трыбуны</p>
<p>Па натоўпу словы:</p>
<p>— Не стала настаўніка-бальшавіка,</p>
<p>Ціха! Спакойна!</p>
<p>Раўнуйся, калоны!..</p>
<p>Партыя Леніна ёсць</p>
<p>І ЦК.</p>
<p> </p>
<p> </p>
<h4><a id="chapter10"></a>* * *</h4>
<p>Гады, як шторм, пранесліся па моры,</p>
<p>Учора тут былі, сягоння ужо там.</p>
<p>Час да камуны мчыць, яснеюць зоры.</p>
<p>Далёка ўжо адпраўная вярста.</p>
<p>А на паўстанках дзён, на станцыях жывога</p>
<p>Растуць асілкі— волаты зямлі.</p>
<p>Імчыць цягнік надзейнаю дарогай,</p>
<p>Ў дымлівых фабрыках, ў садах мае палі.</p>
<p>Імчыць цягнік, яснеюць нашы далі,</p>
<p>Вядома ўсім — не спынімся мы тут.</p>
<p>Мы шчыра ўсе і горача віталі</p>
<p>Вялікім Леніным паказаны маршрут.</p>
<p>Хто на дарозе стаў? Дык ведай — сцеражыся!..</p>
<p>У качагарцы многа палкага агню,</p>
<p>Бо з нас ніхто не плакаў, не маліўся,</p>
<p>Калі цягнік нястрымана крануў.</p>
<p>Што слёзы аднаго, што роспач і надломы</p>
<p>У буры песень, веры і надзей?</p>
<p>Мы выйшлі ўсе паміж раскатаў грому —</p>
<p>І кожны дзень святло гарыць ярчэй.</p>
<p> </p>
<p> </p>
<h3><a id="chapter11"></a>«ЧЫРВОНАЙ ЗМЕНЕ»</h3>
<p>Ты між юнацкіх дум, як хваль,—</p>
<p>Маяк пад горадам і вёскай</p>
<p>І кожнай літарай каваль</p>
<p>У нашай кузні камсамольскай.</p>
<p>Ты агітатарам стаіш,</p>
<p>Куеш для будучыні рэйкі.</p>
<p>Па шпальтах літараў тваіх</p>
<p>Прыйшоў калісьці я ў ячэйку.</p>
<p> </p>
<p>Цяпер вось у фабрычны клуб</p>
<p>Пачуць таварыша такога</p>
<p>Бягу і радасна лаўлю</p>
<p>Тваё навостранае слова.</p>
<p>Люблю з табой сядзець удвох,</p>
<p>Тады прытульны сцены хаты,</p>
<p>Хоць цяжка ведаць пра братоў,</p>
<p>Якіх укінулі за краты.</p>
<p> </p>
<p>І сэрца помстаю гарыць,</p>
<p>І рукі просяцца ў атаку, —</p>
<p>Як твой радок-кавалерыст</p>
<p>Лепш пікі коле бюракратаў.</p>
<p>Ты між юнацкіх дум, як хваль, —</p>
<p>Маяк над горадам і вёскай</p>
<p>І кожнай літарай каваль</p>
<p>У нашай кузні камсамольскай.</p>
<p> </p>
<p> </p>
<h3><a id="chapter12"></a>ВЯСНОВАЯ РАЗМОВА</h3>
<p>За годам</p>
<p>— год,</p>
<p>За годам</p>
<p>— год,</p>
<p>Старому ўжо — труна.</p>
<p>Ідзе ў рашучы пераход</p>
<p>Савецкая вясна.</p>
<p>Прыйдзі,</p>
<p>вясна,</p>
<p>прыйдзі пасоб,</p>
<p>Цябе я пакахаў.</p>
<p>Здабыткам казачных часоў</p>
<p>Здаецца нам саха.</p>
<p>Ідзе ў прастор</p>
<p>кудлаты дзед,</p>
<p>Што многа гора знёс,</p>
<p>Тапіць саху стары вядзе</p>
<p>І разам торбу слёз.</p>
<p>Я знаю — скора праімчыць</p>
<p>паводкаю рака.</p>
<p>Прымай,</p>
<p>савецкая вясна,</p>
<p>загады ад ЦК.</p>
<p>Устань,</p>
<p>ды золакам касі,</p>
<p>Ды высушы аблонь!</p>
<p>Я знаю — красак нам дасі,</p>
<p>Дай хлеба,</p>
<p>дай святло!</p>
<p>Такі сягоння</p>
<p>наш закон,</p>
<p>Старому ўжо — труна,</p>
<p>Сустрэньце ж</p>
<p>маршамі гудкоў,—</p>
<p>Ідзе вясна!</p>
<p> </p>
<p> </p>
<h3><a id="chapter13"></a>МОЙ КІРУНАК</h3>
<p>Праходжу я ў думах</p>
<p>квартал за кварталам.</p>
<p>Вясна шумналісцем</p>
<p>даклад напісала.</p>
<p>Іду.</p>
<p>Як асілкі, стаяць рыштаванні,</p>
<p>Тут хутка</p>
<p>пасёлак фабрычны устане.</p>
<p>Прамчацца па рэйках</p>
<p>электравагоны —</p>
<p>Рубільнік індустрыі</p>
<p>ўключаны ў сёння.</p>
<p>Апошні завулак.</p>
<p>Павеяла дымам,</p>
<p>У брамы завода</p>
<p>ідуць маладыя.</p>
<p>Адвозяць, прывозяць</p>
<p>рабочых трамваі...</p>
<p>Я з імі сягоння</p>
<p>кірунак трымаю.</p>
<p> </p>
<p> </p>
<h3><a id="chapter14"></a>СЁННЯ СЛОВА БЯРУ  ( Пра Усебеларускую выстаўку)</h3>
<p> </p>
<p>Таварышы!</p>
<p>Сёння слова бяру,</p>
<p>Кажу я і шчыра і проста:</p>
<p>— Прыйшла</p>
<p>На вялікі парад Беларусь</p>
<p>З гадамі падполля</p>
<p>і росту.</p>
<p>На сходку сабрацца</p>
<p>— варштат і сноп</p>
<p>Клікалі год сякеры.</p>
<p>Куплены</p>
<p>Вельмі высокай цаной</p>
<p>Кожны наш крок</p>
<p>уперад.</p>
<p>Пераступаю ўрачыста</p>
<p>Парог:</p>
<p>— стаяць павільёнаў строі.</p>
<p>Плакаты гамоняць</p>
<p>агнём перамог</p>
<p>І баявым настроем.</p>
<p>І думы плывуць,</p>
<p>Бы ў моры</p>
<p>Чаўны,</p>
<p>Іх сэрцу майму не змераць;</p>
<p>Ў неразгаданыя</p>
<p>Дні і сны</p>
<p>Мне адчыняюцца</p>
<p>Дзверы.</p>
<p>Паліцы абдалі</p>
<p>Крыкам кніг,</p>
<p>А я, прыкаваны машынай,</p>
<p>Бачу, як б’ецца</p>
<p>У творчым агні</p>
<p>Сэрца маёй краіны.</p>
<p>На месцы не хочацца</p>
<p>Мне стаяць,</p>
<p>Вочы бясконца</p>
<p>Водзяць.</p>
<p>Здаецца, ізноўку</p>
<p>Даўжэзны шлях</p>
<p>Гісторыі ўсёй</p>
<p>Праходжу.</p>
<p>Наперад!</p>
<p>Наперад, як можна заняць,</p>
<p>Наперад!</p>
<p>На поўныя крыллі...</p>
<p>Хутчэй на бар’еры,</p>
<p>Дзе грае вясна</p>
<p>Савецкае індустрыі!</p>
<p>Наперад,</p>
<p>Дзе ярка гараць агні,</p>
<p>На баявыя дарогі!</p>
<p>Жыцця не шкадуюць</p>
<p>За светлыя дні</p>
<p>Найлепшыя людзі</p>
<p>Эпохі.</p>
<p>Я роты варштатаў</p>
<p>Радком вітаю,</p>
<p>За імі заводы</p>
<p>Ў мільёны рук,</p>
<p>Гэта не выстаўка,</p>
<p>Гэта жывая,</p>
<p>Гэта камуна</p>
<p>— мая Беларусь!</p>
<p>Слава табе,</p>
<p>І чыгун, і медзь!</p>
<p>Сэрца</p>
<p>Ў суладных гамах.</p>
<p>Я навучыўся гутарку мець —</p>
<p>З кожнаю дыяграмай.</p>
<p>Адна мне гаворыць</p>
<p>На поўны рот:</p>
<p>— Слухай!</p>
<p>Скажу ахвотна,</p>
<p>Быў у Мінскай губерні</p>
<p>Адзін завод,</p>
<p>У БССР жа</p>
<p>— сотні.</p>
<p>Гляньце на справы</p>
<p>Былых вякоў,</p>
<p>Старое</p>
<p>Горкім стане:</p>
<p>Штат манаполек,</p>
<p>Больш, чым школ,</p>
<p>Поўная краіна</p>
<p>П’яніц. Савецкай краіне</p>
<p>Вялікай быць,</p>
<p>Магутнаю</p>
<p>І багатай.</p>
<p>Выйшаў на сцэну</p>
<p>Савецкі быт,</p>
<p>Пераглядзі</p>
<p>Экспанаты.</p>
<p>Другая крычыць мне</p>
<p>— Слова прашу!</p>
<p>Вітанне вялікаму часу.</p>
<p>Мачыху мы</p>
<p>Спалілі — саху</p>
<p>Агнямі</p>
<p>Сваіх калгасаў.</p>
<p>Я веру,—</p>
<p>Камунаю будуць палі.</p>
<p>...Праходжу</p>
<p>Зноў першыя</p>
<p>Дзверы...—</p>
<p>На пляцы ў натоўпе</p>
<p>Стаіць Ільіч</p>
<p>З поглядам цвёрдым</p>
<p>Уперад.</p>
<p> </p>
<h3><a id="chapter15"></a>КАМСАМОЛЬЦАМ</h3>
<p>Таварышы!</p>
<p>Хай сонца на месцы стане, —</p>
<p>Поўныя грудзі мы ім напоім!..</p>
<p>На вуліцу —</p>
<p>Полымя нашых жаданняў,</p>
<p>Вышэй пачуцці, — настрой барацьбою.</p>
<p>Бачыш —</p>
<p>У ворага за акіянам</p>
<p>На баявы спуск пакладзены пальцы...</p>
<p>Гэй, камсамол!</p>
<p>Дазорамі станем</p>
<p>На барыкадах сусвету змагацца.</p>
<p>Першымі ў бойку выйдзем на вуліцы,</p>
<p>Выйдзем упарта, выйдзем нястомна!</p>
<p>Мы — маладыя, як рэвалюцыя,</p>
<p>Поўны агню, як гартоўныя домны.</p>
<p>Пойдзем нястрыманаю ўсе паводкай,</p>
<p>Моцныя духам, як пяцігодка.</p>
<p> </p>
<p> </p>
<h3><a id="chapter16"></a>* * *</h3>
<p>Хай ноч.</p>
<p>Хай дзень.</p>
<p>Няма святлей —</p>
<p>Калі акрэсленая мэта,</p>
<p>Табе маршруты мы даём,</p>
<p>Узбунтаваная планета.</p>
<p> </p>
<p>Званчэй! Званчэй,</p>
<p>Мая ты песня,</p>
<p>Мне як не радавацца тут:</p>
<p>— Загнаў тугу балот на ўзлессі</p>
<p>У дамавіну АСІНБУД.</p>
<p> </p>
<p>Ў чарзе за смерцю перапетай</p>
<p>Стаіць — панурая мяжа.</p>
<p>І я паэт — хаўтуры гэты</p>
<p>Сваёю песняй набліжаў.</p>
<p> </p>
<p>Калі гарыць камун маяк,</p>
<p>Ў палон узяты хвалі неба, —</p>
<p>Даволі дым нам апяваць,</p>
<p>Пра новае падумаць трэба!</p>
<p> </p>
<p> </p>
<h3><a id="chapter17"></a>ЧЫРВОНААРМЕЙЦАМ</h3>
<p>Яшчэ гарачы свежы след,</p>
<p>Бацькі што пракладалі,</p>
<p>Як госцем быў ім чорны хлеб</p>
<p>На стомленым прывале.</p>
<p> </p>
<p>Без вопраткі, нямытымі</p>
<p>Яны ішлі на бой.</p>
<p>На нашых сцягах — літары,</p>
<p>Абмытыя крывёй.</p>
<p> </p>
<p>І мы ўдзень і ўночы</p>
<p>Трымаем свой штандар.</p>
<p>Мы пройдзем, кулямётчыкі,</p>
<p>Цераз вайны пажар.</p>
<p> </p>
<p>Трымай нагу ў паходны такт.</p>
<p>Гарніст, іграй, звіні!</p>
<p>Мы звонкіх цэхаў, гулкіх шахт,</p>
<p>Палёў сваіх сыны.</p>
<p> </p>
<p>Гатовы мы! Смялей вядзі,</p>
<p>Таварыш камандзір!</p>
<p>Партыйны лозунг твой і наш:</p>
<p>Пад пяцігодкі стройны марш</p>
<p>А-р-р-ш-ш!</p>
<p> </p>
<p> </p>
<h3><a id="chapter18"></a>ЗЯМЛЯ</h3>
<p>Узнімалася зямля, гаварыла жывою,</p>
<p>На каленях стаяла,</p>
<p>Прасіла нас:</p>
<p>— Укладзіце мне грудзі цёплым гноем,</p>
<p>Каб жар у грудзях маіх не пагас.</p>
<p> </p>
<p>А мы рэзалі яе</p>
<p>На шматкі,</p>
<p>На кавалкі</p>
<p>Ды барлялі смыкамі яе чэрствы стан.</p>
<p>Падрасталі</p>
<p>Сымоны, Рыгоры ды Янкі,—</p>
<p>І раслі шнуры доўгія, як вярста.</p>
<p> </p>
<p>Калі ж грукаўся снежань касцяною нагою,</p>
<p>Пошчак ветру у свірне на цымбалах іграў, —</p>
<p>Мы пяклі праснакі</p>
<p>Напалам з лебядою</p>
<p>І чакалі вясны,</p>
<p>Каб адтала кара.</p>
<p> </p>
<p>А з мякіны акраец быў калючы і спорны,</p>
<p>Яго толькі каменным нутром і глыдаць.</p>
<p>І выходзіў з нас кожны,</p>
<p>Як зямля тая, чорным</p>
<p>Ці хваробу, ці смерць у маі спатыкаць.</p>
<p> </p>
<p>Гэта толькі кавалак нашай доўгай дарогі</p>
<p>Ды галоднай тугі за парожнім сталом,</p>
<p>Калі вецер біў шыбы, узнімаючы скогат,</p>
<p>І прыходзіла смерць</p>
<p>Біць халодным чалом.</p>
<p> </p>
<p>За плячыма гадоў тая чорная ноч,</p>
<p>Што стаяла удзень на бядняцкім двары.</p>
<p>Ды пакінуў слімень свой наседжаны корч,</p>
<p>Рукі гневу крутнулі яго дагары.</p>
<p> </p>
<p>Мы спалілі яго злосцю палкіх вачэй.</p>
<p>Разам з тронам цара і пагонамі прыстава.</p>
<p>Каб палала удзень</p>
<p>Наша сонца ярчэй,</p>
<p>Каб хапала нам</p>
<p>Хлеба чыстага.</p>
<p> </p>
<p>Мы ж цябе зразумелі, зямля!</p>
<p>Кормім гноем цябе, кормім каліем,</p>
<p>Каб ты кожнае лета</p>
<p>Цяжарнай была</p>
<p>Не адным,</p>
<p>А трыма ураджаямі.</p>
<p> </p>
<p>Мы скавалі плугі надзвычайнай хады.</p>
<p>Сваю сілу з табою сасваталі,</p>
<p>Каб у нашы гады</p>
<p>Ты цвіла маладухай багатаю.</p>
<p> </p>
<p>Мы ж цябе даглядаем на новы лад,</p>
<p>Што цябе не спазнаць аж нават, —</p>
<p>Каб падносіла нам</p>
<p>Ты ўсягды да стала</p>
<p>Пірагі ды найлепшыя стравы.</p>
<p> </p>
<p> </p>
<h3><a id="chapter19"></a>ПРА ВАЙНУ</h3>
<p> </p>
<h4><a id="chapter20"></a>І</h4>
<p> </p>
<p>Гэта ізноў пагражае</p>
<p>Яна —</p>
<p>Узброеная да зубоў</p>
<p>Вайна...</p>
<p>І я спазнаю —</p>
<p>Гэта</p>
<p>Яна —</p>
<p>Машынай калек</p>
<p>Выходзіць вайна.</p>
<p>Бацькоў і братоў</p>
<p>На смерць заганяць,</p>
<p>Машынай сірот</p>
<p>Выходзіць вайна.</p>
<p>Дык вось</p>
<p>Калі зноў пагражае яна —</p>
<p>Узброеная</p>
<p>Да зубоў</p>
<p>Вайна.</p>
<p>Рыхтуйся, таварышы,</p>
<p>Так шугануць —</p>
<p>Гэтую вайну!</p>
<p>Каб усюды</p>
<p>Прадвеснікам волі</p>
<p>Яна —</p>
<p>Выходзіла вайна.</p>
<p>Каб бокам мінула</p>
<p>Нашы палі</p>
<p>Агідная вайна.</p>
<p>Каб ворагу</p>
<p>Вечна былі</p>
<p>Кастылі,</p>
<p>Тыя, што суліць</p>
<p>Нам.</p>
<p> </p>
<h4><a id="chapter21"></a>ІІ</h4>
<p>Вы яшчэ, таварышы,</p>
<p>Кроў сваю не змылі;</p>
<p>Гэта з першым жніўнем</p>
<p>Прывітаў вас кат.</p>
<p>Катам жа</p>
<p>Гумовыя гутаркі</p>
<p>Абрыдлі,</p>
<p>Распачаць ім хочацца</p>
<p>Гутарку гармат.</p>
<p>Хіба даспадобы ім</p>
<p>Нашы справы смелыя,</p>
<p>Што расце краіна</p>
<p>Моцнай, бы граніт,</p>
<p>Глянь: наўсцяж ад Кіева</p>
<p>Аж да Негарэлага</p>
<p>Нас пужаюць дуламі</p>
<p>Польскія паны.</p>
<p>Што яны надумалі</p>
<p>Ды сваімі дуламі —</p>
<p>Панскія загоншчыкі,</p>
<p>Чортавы пагоншчыкі!</p>
<p>Ці не гэта можа:</p>
<p>«Ад можа да можа»?</p>
<p> </p>
<p> </p>
<h4><a id="chapter22"></a>ІІІ</h4>
<p>Так яшчэ ніколі</p>
<p>Не праходзіў дзень,</p>
<p>Як праходзіць</p>
<p>Цяпер у нас.</p>
<p>Ты ціхага месца</p>
<p>Не знойдзеш</p>
<p>Нідзе</p>
<p>У які сабе хочаш час.</p>
<p>Ніколі жаданням тваім</p>
<p>Не астыць,</p>
<p>Што розум запаліў.</p>
<p>Цэлыя суткі</p>
<p>Горад грыміць,</p>
<p>Бясконца звіняць</p>
<p>Палі.</p>
<p>Часта</p>
<p>Пры месяцы</p>
<p>Трактар ідзе</p>
<p>І на раллі гасціць.</p>
<p>Нам не хапае</p>
<p>Сонца ўдзень —</p>
<p>Трэба і ўноч расці!</p>
<p>Кожнае ранне</p>
<p>Да позняй зары</p>
<p>Мы творчым жывём</p>
<p>Быццём, —</p>
<p>Мы і расцём,</p>
<p>Мы і гарым —</p>
<p>Такое у нас</p>
<p>Жыццё!</p>
<p>Дык няхай паспробуюць,</p>
<p>Чэрці цвердалобыя,</p>
<p>Што яны надумалі</p>
<p>Ды сваімі дуламі.</p>
<p>Ім пакажа кожны</p>
<p>«Можа аж да можа».</p>
<p>Дык гэта ізноў пагражае</p>
<p>Яна —</p>
<p>Узброеная да зубоў</p>
<p>Вайна?</p>
<p>Рыхтуйся, таварышы,</p>
<p>Так шугануць</p>
<p>Гэтую вайну!</p>
<p>Каб усюды</p>
<p>Прадвеснікам волі</p>
<p>Яна —</p>
<p>Выходзіла вайна.</p>
<p> </p>
<p> </p>
<h3><a id="chapter23"></a>ЯНКУ КУПАЛУ</h3>
<p>Курлоўскія ночы над краем гасцілі,</p>
<p>І смерць вандравала хадою бясконцай...</p>
<p>А недзе жалейка жывой галасіла</p>
<p>І клікала сонца!</p>
<p> </p>
<p>Займаліся нівы напевам нястомным,</p>
<p>Да сэрца музыкі цягнуліся ў гуках,</p>
<p>І плакаў паэта і клікаў бунтоўна,</p>
<p>Да зор узнімаючы дужыя рукі...</p>
<p> </p>
<p>Ён ведаў,</p>
<p>што цемрадзь адыдзе і згіне,</p>
<p>Што звон кайданоў разаб’ецца аб скалы...</p>
<p>І выняў ён сэрца для роднай краіны,</p>
<p>Гэта з вашай дарогі — Янка Купала.</p>
<p> </p>
<p>Калі ж узнімаліся хмары навалай</p>
<p>І полем шугалі суровыя сцені,</p>
<p>То сокалам песня ваша ўзлятала,</p>
<p>То скрыдлы ламала на вострых каменнях.</p>
<p> </p>
<p>Было: спатыкала гадзіна такая —</p>
<p>Не ведала слова,</p>
<p>дзе песняй спыніцца...</p>
<p>І вы адзінокай дарогай блукалі</p>
<p>І біліся сцежкай ізноў да гасцінца...</p>
<p> </p>
<p>Бо ў цяжкай хадзе,</p>
<p>калі коле жарства,</p>
<p>Часамі ўсплывала і слоў перагаса,</p>
<p>Але перайшоўшы імшары і твань,</p>
<p>Вы рвалі хваробныя звычаі часу.</p>
<p> </p>
<p>Да вас надыходзілі мужнасць і гарт,</p>
<p>І чулі мы голас бадзёры і юны:</p>
<p>Вы клікалі нас, маладых арлянят,</p>
<p>Па песню, па сонца, па шчасце камуны.</p>
<p> </p>
<p> </p>
<h3><a id="chapter24"></a>КАСТРЫЧНІЦКІ МАРШ</h3>
<p>Дружна пройдзем</p>
<p>Кастрычніцкім маршам</p>
<p>Мы сям’ёй гарадоў</p>
<p>І плямёнамі ніў.</p>
<p>Маладая рэспубліка наша</p>
<p>Запаліла над святам агні.</p>
<p>І гараць яны!</p>
<p>І гараць яны —</p>
<p>Буйнай сілай змагання агні.</p>
<p> </p>
<p>Па індыйскіх дарогах</p>
<p>Гараць яны,</p>
<p>Па маньчжурскіх палях</p>
<p>Палаюць яны,</p>
<p>Бліз вялікага Ніла</p>
<p>Іскрацца яны —</p>
<p>Буйнай сілай змагання агні.</p>
<p> </p>
<p>Яшчэ вораг ідзе</p>
<p>Да гарматных змоў.</p>
<p>Пралетары, рыхтуйся</p>
<p>Да бойкі новай!</p>
<p>Нас пакліча сусвет,</p>
<p>Маладых і адважных,</p>
<p>На апошніх сутычках</p>
<p>Армейцамі быць.</p>
<p>Праз гады</p>
<p>Расстраляных франтоў,</p>
<p>Праз узмахі</p>
<p>Вялікай будоўлі</p>
<p>Сэрца помніць сягоння</p>
<p>Выразна</p>
<p>Гістарычныя дні</p>
<p>Барацьбы:</p>
<p>Дружыны рабочых</p>
<p>Шугалі на горад</p>
<p>З далёкае Охты,</p>
<p>Ад Нарвскіх варот;</p>
<p>На неўскіх прычалах</p>
<p>Стаяла «Аўрора»,</p>
<p>І біліся вострыя хвалі</p>
<p>У борт.</p>
<p> </p>
<p>Магутныя штормы</p>
<p>Балтыйскага мора</p>
<p>Валы пачалі ледзяныя кідаць,</p>
<p>На неўскіх прычалах</p>
<p>Стаяла «Аўрора»,</p>
<p>Гарматы навёўшы</p>
<p>На Зімні палац.</p>
<p> </p>
<p>І вораг прыціх,</p>
<p>І збянтэжыўся вораг.</p>
<p>Там царскія служкі,</p>
<p>Міністры былі...</p>
<p>На неўскіх прычалах</p>
<p>Стаяла «Аўрора»,</p>
<p>І першыя стрэлы,</p>
<p>Як гром, загулі.</p>
<p> </p>
<p>Матросы скавалі</p>
<p>Шарэнгамі Неўскі.</p>
<p>На вокнах міністраў</p>
<p>Затросся ажур...</p>
<p>І з чубам пад ёрш</p>
<p>Ачмурэлы Керэнскі,</p>
<p>Падмазаўшы пяткі,</p>
<p>Памчаў за мяжу.</p>
<p> </p>
<p>Шалелі буржуі,</p>
<p>Прасілі ратунку...</p>
<p>Ніхто не адважыўся</p>
<p>У буру грабсці.</p>
<p>І пяліўся дарма</p>
<p>Разбэшчаны юнкер</p>
<p>На чоўне дзіравым</p>
<p>Праз мора прайсці.</p>
<p> </p>
<p>Бо ветразі</p>
<p>Вецер парваў і разнёс,</p>
<p>І сполах асеў</p>
<p>На быдлячыя вочы,</p>
<p>Бо грозна ішла</p>
<p>Найвялікшая злосць,</p>
<p>Бо грозна ішла</p>
<p>Перамога рабочых.</p>
<p> </p>
<p>І позна было</p>
<p>Гэту сілу суняць</p>
<p>Ні грозьбаю,</p>
<p>Ні экзекуцыяй.</p>
<p>Гэта ішла</p>
<p>Не ў міністраў гульня,</p>
<p>Гэта ішла —</p>
<p>Рэвалюцыя!</p>
<p> </p>
<p>Гэта працоўны</p>
<p>Магутны устаў,</p>
<p>Гэта сялянскія</p>
<p>Ўсталі калоны,</p>
<p>І суткі нязменна</p>
<p>Ільіч працаваў,</p>
<p>Загады змагання</p>
<p>Дыктуючы ў Смольным.</p>
<p> </p>
<p> </p>
<h3><a id="chapter25"></a>ПРАДВЯСНОВАЕ</h3>
<p>Я цябе першую бачу такой,</p>
<p>Гэткай бурлівай, такой маладою...</p>
<p>Слова,</p>
<p>Стань поплеч са мной.</p>
<p>Песня,</p>
<p>Стань поруч з вясною!</p>
<p> </p>
<p>Каб зерне карэнні пушчала глыбей</p>
<p>І ў полі шумела шырокім разбегам,</p>
<p>Мы выйшлі насустрач табе</p>
<p>Праз белыя вогнішчы снегу:</p>
<p> </p>
<p>Нам праца цяжкая ніколі не страх,</p>
<p>Ты сонцавай радасцю нас прывітала.</p>
<p>Адны —</p>
<p>Маладзелі на звонкіх палях,</p>
<p>Другія —</p>
<p>Мужнелі, знаходзячы сталасць.</p>
<p> </p>
<p>Мы шмат на дарозе разбілі ачмут,</p>
<p>Прарвалі драты забабонаў свяцейшых, —</p>
<p>І гэтыя словы шчыра</p>
<p>Таму,</p>
<p>Хто стаў маладзейшым!</p>
<p> </p>
<p> </p>
<h3><a id="chapter26"></a>БРАТЫ</h3>
<p>Па-над стэпам</p>
<p>Спаткаў іх ад домен пажар;</p>
<p>Было сонцу там горача,</p>
<p>Нават і цесна.</p>
<p>Чорны пыл асыпаў</p>
<p>Іх асмужаны твар,</p>
<p>І вятры ім спявалі</p>
<p>Узнёслую песню.</p>
<p> </p>
<p>А было іх чатыры,</p>
<p>Якіх я згадаў:</p>
<p>Сярго Каўтарадзе,</p>
<p>Тарас Піліпенка,</p>
<p>Алі Джасур</p>
<p>І Базыль Каляда.</p>
<p> </p>
<p>І прыняў іх аднолькава</p>
<p>Ў шахтах забой.</p>
<p>Роўна свяціла ім</p>
<p>Штучнае сонца,</p>
<p>І чорнымі выспамі</p>
<p>Над галавой З</p>
<p>вісалі каменныя глыбы</p>
<p>Бясконца.</p>
<p>Мігцелі вагонкі</p>
<p>На іхніх вачах,</p>
<p>Бывала, што сыпаўся</p>
<p> </p>
<p>Камень пад ногі...</p>
<p>І колькі гадоў так</p>
<p>Па днях, на начах</p>
<p>Прайшлі яны разам</p>
<p>Падземнай дарогай.</p>
<p>А ў іх над галоўмі</p>
<p>Буялі палі,</p>
<p>Яны ўспаміналі,</p>
<p>Што ў сённяшні ранак</p>
<p>Плылі над пасёлкамі</p>
<p>Хмар караблі,</p>
<p>Вялі іх удалеч</p>
<p>Вятры-капітаны.</p>
<p>Аднойчы на змене,</p>
<p>Прайшоўшы забой,</p>
<p>Шахцёры спачыць там</p>
<p>Прыселі на камень,</p>
<p>І думы пабеглі</p>
<p>Суладна, ракой,</p>
<p>І гутарка дружна</p>
<p>Пайшла берагамі.</p>
<p> </p>
<p>І сказаў тады Каўтарадзе Сярго:</p>
<p>— Браты!</p>
<p>Раней я думаў, ў свеце так —</p>
<p>Для ўсіх вада,</p>
<p>для ўсіх агонь.</p>
<p>Аднойчы ж мне сказаў кулак,</p>
<p>Што Грузія — яго,</p>
<p>Я над кетменем суткі ныў,</p>
<p>Не мог і плеч разняць,</p>
<p>Я без кавалка хлеба жыў,</p>
<p>А ў кулака — палац.</p>
<p>Я за каня цягнуў хамут,</p>
<p>А нечы цвіў загон.</p>
<p> </p>
<p>Ды не паверыў я яму,</p>
<p>Што Грузія — яго.</p>
<p>І вось паклікалі паўстаць —</p>
<p>Прабіў рашучы час, —</p>
<p>І мы мячамі далі знаць,</p>
<p>Што Грузія — для нас.</p>
<p> </p>
<p>Застылі панскія сляды.</p>
<p>А ім наперакор —</p>
<p>Рыён бушуе малады</p>
<p>Па скалах нашых гор.</p>
<p>Там знікла крыўда і адчай.</p>
<p>Там новы свет узрос, —</p>
<p>Як скалкі, вочы у дзяўчат</p>
<p>І стройны стан бяроз.</p>
<p> </p>
<p>Я запрашаю вас, браты,</p>
<p>У госці ў нашы сёлы,</p>
<p>Спяюць красуні нам тады</p>
<p>Там песні Грузіі вясёлай,</p>
<p>Кура там б’ецца на палях</p>
<p>І зор гарыць маяк.</p>
<p>Прыходзь, раз рукі ў мазалях,</p>
<p>Там Грузія твая.</p>
<p> </p>
<p>А потым узняўся Тарас Піліпенка:</p>
<p>— І я да сябе</p>
<p>Запрашаю, браты.</p>
<p>Найбольшых прастораў</p>
<p>Не стрэнеш ніколі!</p>
<p>У нас — быццам зоры —</p>
<p>У вішнях сады,</p>
<p>А песні дзяўчат,</p>
<p>Як званочкі у полі.</p>
<p>У буйным калоссі</p>
<p>Палі шалясцяць,</p>
<p>І вочы губляюцца</p>
<p>У колерах сініх, —</p>
<p>Шырокі Дняпро там</p>
<p>Праходзіць наўсцяж</p>
<p>І сілу разносіць</p>
<p>Па вольнай краіне.</p>
<p>Плыве Дніпрагэсам</p>
<p>Абражаны місяц, —</p>
<p>Утораць турбіны</p>
<p>Магутнаму ходу, —</p>
<p>Праз безліч парогаў</p>
<p>І злы «Ненасыцец»</p>
<p>Радзянскія горда</p>
<p>Ідуць параходы.</p>
<p> </p>
<p>І там, дзе гібелі</p>
<p>Ў бядоце бясконцай.</p>
<p>Жыццё маладое устала</p>
<p>Нанова.</p>
<p>У моцных праменнях</p>
<p>Дняпроўскага сонца</p>
<p>Гібее апошняя</p>
<p>Сцень куркулёва.</p>
<p> </p>
<p>Як золата, ў нас</p>
<p>Узыходзіць зара,</p>
<p>Такою прыгожай</p>
<p>З прашыўкаю сіняй,</p>
<p>Там рост індустрыі,</p>
<p>Там вішні гараць,</p>
<p>Як родных спаткае усіх</p>
<p>Украіна.</p>
<p>І сказаў ім Алі Джасур:</p>
<p>— І ў нас цудоўная зара,</p>
<p>І караваны йдуць, як сны,</p>
<p>Пяскі зялёныя гараць,</p>
<p>І ўночы выюць барханы.</p>
<p> </p>
<p>Як казка, сонца ў нас гарыць,</p>
<p>Яно нясе нам хлеб, —</p>
<p>Бавоўны моры да зары</p>
<p>Плывуць у вольны стэп.</p>
<p>Скрозь мінарэтаў чэзне чад</p>
<p>З каторае пары,</p>
<p>І шчокі смуглыя дзяўчат</p>
<p>Красуюць без чадры.</p>
<p>Калі кахаеш, малады</p>
<p>Ты, валасы, як шоўк, —</p>
<p>Бяры красуню, а калым</p>
<p>З алахам адышоў.</p>
<p> </p>
<p>І будзе песня там звінець,</p>
<p>Дзе кончыўся іслам.</p>
<p>Зурною шчыра ў чайхане</p>
<p>Вас прывітаюць там.</p>
<p>І загавораць кішлакі Т</p>
<p>ам голасам сваім,</p>
<p>Пайшоў, як волат, праз пяскі</p>
<p>Пустэльняю Турксіб:</p>
<p>Яго сустрэлі там дары,</p>
<p>Там наша сонца — хлеб,</p>
<p>Бавоўны моры да зары</p>
<p>Плывуць у вольны стэп.</p>
<p> </p>
<p>І край свой, як песню, братам прыгадаў,</p>
<p>Сказаўшы ад сэрца, Базыль Каляда:</p>
<p>— Здавён шумлівыя бары</p>
<p>Гудуць у нас,</p>
<p>Азёры люстрамі гараць вакол,</p>
<p>Яны сустрэнуць нас у добры час,</p>
<p>Як родных, блізкіх сваякоў,</p>
<p>Там у жытах дымлівыя палі,</p>
<p>Дзяўчаты песням там ахвочы.</p>
<p>І быццам лён, так зацвілі</p>
<p>Агнямі сінімі іх вочы.</p>
<p>Была там некалі вайна,</p>
<p>Быў кожны куст крывёй заліты,</p>
<p>Але ўзышлі цяпер у нас</p>
<p>Усходаў новых аксаміты.</p>
<p> </p>
<p>Асілкам новы дзень прыйшоў,</p>
<p>Дарогі выслаў моцным жвірам,</p>
<p>З прадвечнай багны балатоў</p>
<p>Там Асінбуд, як волат, вырас.</p>
<p>Там хвалі коцяцца Дзвіны,</p>
<p>Дняпро і Сож там у хаўрусе.</p>
<p>Браты! Мы верныя сыны</p>
<p>Савецкай вольнай Беларусі.</p>
<p> </p>
<h4><a id="chapter27"></a>* * *</h4>
<p>Так, таварышы!</p>
<p>Кожная з нашых рэспублік:</p>
<p>Яго,</p>
<p>і твая,</p>
<p>і мая —</p>
<p>Роўна гналі паноў,</p>
<p>Роўна білі разруху...</p>
<p>А вечар спакойны</p>
<p>Над імі стаяў,</p>
<p>І сяброўскія гутаркі</p>
<p>Шчыра ён слухаў.</p>
<p> </p>
<p>Маці — наша зямля!</p>
<p>Яна зоркай гарыць</p>
<p>Па ўсёй нашай кулі,</p>
<p>Яна — шлях</p>
<p>Для усіх нас цяпер,</p>
<p>Па стэпах шырокіх,</p>
<p>Па лясах, па аулах —</p>
<p>Наша бацькаўшчына СССР.</p>
<p> </p>
<p>Кожны з нас</p>
<p>Тут — яе найадданейшы сын,</p>
<p>Пралетар сусвету —</p>
<p>Брат наш, не раб,</p>
<p>І прымае Масква</p>
<p>Нервы нашых краін —</p>
<p>Рэвалюцыі свету штаб.</p>
<p> </p>
<p> </p>
<h3><a id="chapter28"></a>КРАСАВІК</h3>
<p>Вясна. Красавік.</p>
<p>І бярэцца пупышкамі сінімі сад.</p>
<p>Вясна.</p>
<p>Гэта сонца ўладарна ідзе</p>
<p>Па палях.</p>
<p>Вясна.</p>
<p>Гэта — коні стаяць</p>
<p>Над павышанай нормай аўса.</p>
<p>Вясна —</p>
<p>Гэта грукае ў сцены зямля.</p>
<p> </p>
<p>Вясна.</p>
<p>І трактарны парк</p>
<p>Ад матораў гудзіць.</p>
<p>Брыгаднікі б’юць па руках:</p>
<p>— Паглядзім жа, «хто каго»?</p>
<p>Прыжмурыўшы вочы,</p>
<p>На сонца глядзіць брыгадзір,</p>
<p>Гарачая булькае кроў</p>
<p>Праз моцнае сэрца яго.</p>
<p> </p>
<p>І вось устае перад ім</p>
<p>Шырокіх прастораў раздолле,</p>
<p>І звоняць зялёныя струпы</p>
<p>Калгасных жытоў і пшаніц,</p>
<p>І лепшая песня дзяўчат,</p>
<p>Званчэйшая самая ў полі,</p>
<p>Да самага сонца бяжыць,</p>
<p>Сваёй маладосцю звініць.</p>
<p> </p>
<p>А заўтра —</p>
<p>Па чорнаму целу зямлі</p>
<p>На ўсю шыр,</p>
<p>І наўпрост,</p>
<p>І наўкос</p>
<p>З песняй прамчыць трактарыст;</p>
<p>І будзе ён валам валіць,</p>
<p>І ўдарыць магутнейшы гром,</p>
<p>І першая партыя рос</p>
<p>Карункамі срэбра зайскрыць</p>
<p>Над пухам глыбокай раллі.</p>
<p> </p>
<p>А потым — зярняты ў зямлі</p>
<p>Напоўняцца сілы вялізнай,</p>
<p>Праз чорныя грудзі праб’юцца,</p>
<p>Каб моцна пад сонцам</p>
<p>Стаяць.</p>
<p>І будуць усходы палёў</p>
<p>Вялікай вясны камунізма</p>
<p>З любімай Краіны Саветаў</p>
<p>Над светам зарою палаць.</p>
<p> </p>
<p>Так доўга стаіць брыгадзір,</p>
<p>І думкі праносяцца ціха,</p>
<p>І поле плыве перад ім</p>
<p>У грэчцы, каноплях, аўсе...</p>
<p>Ля свірна ж брыгады гудуць,</p>
<p>Назаўтра рыхтуючы выхад,</p>
<p>І сыплецца зерне, шуміць,</p>
<p>Пакінуўшы цёмны засек.</p>
<p> </p>
<p>Ён чуе, як клічуць адтуль,</p>
<p>Праз гоман вясёлы і рогат,</p>
<p>Ён чуе — жартуе з яго</p>
<p>Брыгада, і ўжо не адна:</p>
<p>— Чаго там суняўся, таварыш?</p>
<p>— Што гэтак задумаўся доўга?</p>
<p>І ён ўстрапянуўся, пайшоў,</p>
<p>І ён адказаў ім:</p>
<p>— Вясна!</p>
<p> </p>
<p> </p>
<h3><a id="chapter29"></a>НА ЧЫРВОНАЙ ПЛОШЧЫ</h3>
<p>Многа нас стаяла</p>
<p>На Чырвонай плошчы,</p>
<p>І кожны адчуваў</p>
<p>Братнюю руку.</p>
<p>Уся сталіца пела,</p>
<p>З розных месцаў госці</p>
<p>Сёння паглядалі</p>
<p>На Маскву-раку.</p>
<p> </p>
<p>Так яно спявала,</p>
<p>Наша маладое,</p>
<p>Білася крыніцай</p>
<p>Па усёй зямлі...</p>
<p>Зоры ўсяго свету</p>
<p>Гарэлі над Масквою,</p>
<p>І самалёты птушкамі</p>
<p>Паміж іх плылі, —</p>
<p> </p>
<p>Пад самым Маўзалеем,</p>
<p>Дзе Ленін неўміручы,</p>
<p>Дзе маладосць шугала</p>
<p>Высока угары,</p>
<p>Дзе моцнаю кагортай</p>
<p>Стаялі яго вучні —</p>
<p>Нашыя настаўнікі</p>
<p>І  правадыры.</p>
<p> </p>
<p>І там перад трыбунай</p>
<p>Ад соцень гулкіх вуліц</p>
<p>Калоны дэманстрантаў</p>
<p>Штораз,</p>
<p>То больш</p>
<p>Раслі...</p>
<p>Ішлі там маладыя</p>
<p>З прастораў неабсяжных —</p>
<p>Адважныя дзяўчаты</p>
<p>І хлопцы там ішлі.</p>
<p> </p>
<p>Праходзілі танкісты</p>
<p>Кальцом жалезным, цесным,</p>
<p>Парашутысты —</p>
<p>Госці завоблачных вятроў,</p>
<p>Там маладосць праходзіла,</p>
<p>Праверыўшая песні</p>
<p>За кайлам</p>
<p>У тунелях глыбокага метро.</p>
<p> </p>
<p>І мы былі ўсе разам</p>
<p>Там, на Чырвонай плошчы,</p>
<p>І кожны адчуваў з нас</p>
<p>Братнюю руку.</p>
<p>Уся сталіца пела,</p>
<p>З розных месцаў госці</p>
<p>Сёння паглядаюць</p>
<p>На Маскву-раку.</p>
<p> </p>
<p> </p>
<h3><a id="chapter30"></a>УЖО ВЕРАСЕНЬ</h3>
<p>Ужо верасень.</p>
<p>Ветры-вандроўнікі</p>
<p>Аж праз вокны нясуць халады.</p>
<p>Як шары,</p>
<p>Наліліся антонаўкі</p>
<p>І да долу прыгнулі сады.</p>
<p>Горда сталі</p>
<p>Плячыстыя гумны —</p>
<p>Усё лета забралі яны,</p>
<p>І па хатах калгасных удумна</p>
<p>Падлічаюцца працадні.</p>
<p>І калі</p>
<p>Растрасае вечар</p>
<p>Жмені жоўтых асенніх лістоў,</p>
<p>Ўсе збіраюцца</p>
<p>На сустрэчу</p>
<p>Ад усіх чатырох бакоў.</p>
<p>Значыць,</p>
<p>Скончылі добра уборку,</p>
<p>Плённай працы сабралі дары...</p>
<p>Пад руку</p>
<p>З адмысловай танцоркай</p>
<p>Уваходзіць у клуб трактарыст.</p>
<p>Шчокі —</p>
<p>Быццам расквечаны макам,</p>
<p>Да дзяўчыны прыпала рука.</p>
<p>На грудзях яго</p>
<p>Зоркай адзнака —</p>
<p>Гэта ў гонар яго як стралка.</p>
<p>Дружным хорам</p>
<p>Таварышы стрэлі іх.</p>
<p>Сам сабою азначыўся круг.</p>
<p>І тады</p>
<p>Свой гармонік-прэмію</p>
<p>Расчыняе ударнік-канюх.</p>
<p>І тады —</p>
<p>Загуло, паняслося,</p>
<p>Закружыла да самай зары.</p>
<p>Да акон</p>
<p>Прытулілася восень,</p>
<p>І, як хлопцы, рагочуць вятры.</p>
<p> </p>
<p> </p>
<h3><a id="chapter31"></a>РАДЗІМЕ</h3>
<p>Мы прасторы твае</p>
<p>Сваім сэрцам абдымем,</p>
<p>За граніцы наўсцяж</p>
<p>Мы адкажам сваёй галавой.</p>
<p>Гэта наша зямля,</p>
<p>Гэта наша радзіма, —</p>
<p>Дзень высокі, як сонца,</p>
<p>Шугае над ёй.</p>
<p> </p>
<p>Ён ідзе паўнагруды</p>
<p>Над пікамі гор,</p>
<p>Акіяны мінае,</p>
<p>Праходзіць палі.</p>
<p>Ён высокі</p>
<p>Такі, як крылаты дазор</p>
<p>Першай ў свеце</p>
<p>Магутнай Савецкай зямлі.</p>
<p> </p>
<p>Мы на ёй за плугом,</p>
<p>За маторам, за радыё</p>
<p>Скрозь ударна стаім,</p>
<p>Нам адведзены час, —</p>
<p>Мы жывём за бацькоў,</p>
<p>За дзядоў і за прадзедаў,</p>
<p>Многа дадзена нам,</p>
<p>Многа спросіцца з нас.</p>
<p> </p>
<p>Мы на гэтай зямлі,</p>
<p>Што крывёю бацькоўскай аздоблена,</p>
<p>Не кідаем старога</p>
<p>Жыцця ні сляда,—</p>
<p>Мы павінны зрабіць,</p>
<p>Што вякамі было недароблена,</p>
<p>Нават песні злажыць,</p>
<p>Якіх свет не складаў.</p>
<p> </p>
<p>Каб ад гэтае песні</p>
<p>Мільёнам прачнуцца,</p>
<p>Каб чырвоны маяк</p>
<p>Над планетай лунаў,</p>
<p>Каб над светам гарэлі</p>
<p>Агні рэвалюцый,</p>
<p>Каб радзіма была</p>
<p>Для сусвету адна.</p>
<p> </p>
<p>І мы дружна праходзім</p>
<p>Адзіным паходам,</p>
<p>Уся веліч камуны</p>
<p>Над намі ўстае...</p>
<p>Хай жа толькі ізноў</p>
<p>Загудзіць непагода.</p>
<p>Хай памкнецца шакал</p>
<p>На граніцы твае, —</p>
<p> </p>
<p>Да апошняе кроплі</p>
<p>Мы пойдзем змагацца.</p>
<p>На палі, у тайгу,</p>
<p>У бяздонную сінь...</p>
<p>Павядуць нас на бойку</p>
<p>Чырвонаштандарцы,</p>
<p>Што знаёмыя з порахам</p>
<p>Розных краін.</p>
<p> </p>
<p>І дазнаецца вораг</p>
<p>У бойцы нястрымнай,</p>
<p>Што дарэмна кружыла</p>
<p>Яго галава,</p>
<p>Што ёсць наша зямля,</p>
<p>Што ёсць наша радзіма —</p>
<p>Ёсць на свеце Масква!</p>
<p> </p>
<p>Скрозь прасторы яе</p>
<p>Сваім сэрцам абдымем,</p>
<p>За граніцы наўсцяж</p>
<p>Мы адкажам сваёй галавой:</p>
<p>Гэта наша зямля!</p>
<p>Гэта наша радзіма!</p>
<p>Дзень высокі, як сонца,</p>
<p>Шугае над ёй.</p>
<p> </p>
<p> </p>
<h3><a id="chapter32"></a>ВЯСНА НА СТАДЫЁНЕ</h3>
<p>Ах, сонца, як багата</p>
<p>Твае палаюць промні!..</p>
<p>Вясёлыя дзяўчаты,</p>
<p>Як хораша сягоння.</p>
<p>Вясна на стадыёне!</p>
<p>Вясна на стадыёне!</p>
<p>Планёры дружнай стайкай</p>
<p>Прамчаліся ў разгоне,</p>
<p>Глядзі, ў зялёных майках</p>
<p>На вуліцах калоны.</p>
<p>Вясна на стадыёне!</p>
<p>Вясна на стадыёне!</p>
<p>Як птушкі, ўсе ўзлятаюць</p>
<p>На бегавыя гоні, —</p>
<p>І кожны так чакае,</p>
<p>А хто хутчэй абгоніць?</p>
<p>Вясна на стадыёне!</p>
<p>Вясна на стадыёне!</p>
<p>Ах, маладосць, як жарты,</p>
<p>Як смех і радасць звоняць, —</p>
<p>Рыхтуешся упарта</p>
<p>Да працы, абароны.</p>
<p>Вясна на стадыёне!</p>
<p>Вясна на стадыёне!</p>
<p>А кветкам красавацца,</p>
<p>Гарэць агнём чырвоным.</p>
<p>Ах, наша ты юнацтва,</p>
<p>Як хораша сягоння.</p>
<p>Вясна на стадыёне!</p>
<p>Вясна на стадыёне!</p>
<p> </p>
<p> </p>
<h3><a id="chapter33"></a>САДОЎНІК</h3>
<p>Многа яблынь у садзе,</p>
<p>Каля плота прыніклі кусты.</p>
<p>Танканогія вішні</p>
<p>Абступілі вакол,</p>
<p>Грушы ўзнялі галовы,</p>
<p>І па голлі зялёным, густым</p>
<p>Захісталася возера цвету,</p>
<p>Беллю выслала дол.</p>
<p> </p>
<p>Гэта шум сакавітай зямлі,</p>
<p>Свежай, поўнае сілы,</p>
<p>Пралятае па струнах кары,</p>
<p>Песні сонца бярэ...</p>
<p>І займаецца першая завязь,</p>
<p>Абсыпаючы белыя крыллі...</p>
<p>Ходзіць садам садоўнік</p>
<p>Шчаслівы між дрэў.</p>
<p> </p>
<p>А яны у каралях вясны</p>
<p>Нахіляюць прыгожыя шыі</p>
<p>Да садоўніцкіх рук,</p>
<p>Быццам хочуць дазнацца пра што,</p>
<p>Як на гэтых руках</p>
<p>Вырасталі яны, як жывыя,</p>
<p>Станавіліся моцна на грунт,</p>
<p>Пачыналі гаворку лістоў.</p>
<p> </p>
<p>Гэта ён пазнаваў</p>
<p>Шопат стройны і ценькі,</p>
<p>Слухаў грозны,</p>
<p>Узнесены бураю, гімн.</p>
<p>Гэта ён апранаў</p>
<p>Ім з саломы сукенкі,</p>
<p>Каб спакойны быў сон,</p>
<p>Калі дол засыпалі снягі.</p>
<p> </p>
<p>Ён ад самага золаку тут,</p>
<p>Працавіты і пільны,</p>
<p>Прыглядаецца ціха вакол</p>
<p>І хваробы здымае заўчасна,</p>
<p>Абтрасае з наквецця чарвей,</p>
<p>Абразае сухія галіны...</p>
<p>Ходзіць садам садоўнік,</p>
<p>Шчаслівы і ясны.</p>
<p> </p>
<p>Ён глядзіць, як чаромхі гараць,</p>
<p>Разрастаюцца яблыні, вішні,</p>
<p>Як зусім на вачах</p>
<p>Пачынаюць яны налівацца,</p>
<p>І, здаецца, цяжэюць сукі,</p>
<p>Апушчаюцца ніжай і ніжай...</p>
<p>Ходзіць садам садоўнік,</p>
<p>Шчаслівы за працу.</p>
<p> </p>
<p> </p>
<h3><a id="chapter34"></a>ВЯСНА РЭСПУБЛІКІ</h3>
<p> </p>
<p>Так было, —</p>
<p>Што завеі непраходныя вылі.</p>
<p>Цемра, ноч навакол,</p>
<p>Дзе ні глянь, дзе ні кінь...</p>
<p>Вецер грукнуў усходні</p>
<p>Нястрымнаю сілай,</p>
<p>І пабеглі снягі</p>
<p>Сугрунём да ракі.</p>
<p>Сёння ж сонца</p>
<p>Рэспублікай смелае рушыць.</p>
<p>І пяе ўсё вакол,</p>
<p>Весяліцца адно, —</p>
<p>Звоніць белае срэбра</p>
<p>На яблынях, грушах,</p>
<p>Яркім полымем</p>
<p>Свечкі гараць каштаноў,</p>
<p>Дзень ступае зямлёй,</p>
<p>Урачысты і сіні,</p>
<p>Хмары небам плывуць</p>
<p>І радзей і радзей,</p>
<p>Поўных рэк</p>
<p>Па лугах выгінаюцца спіны,</p>
<p>Сок сасновы смалісты</p>
<p>Па ветках гудзе.</p>
<p>І калі па лясах</p>
<p>Хор імчыцца напеўны,</p>
<p>Салаўіныя сем’і</p>
<p>Струны ўзрушылі лір, —</p>
<p>На калгасных палях</p>
<p>Неспакойнае зерне</p>
<p>Залатымі цвікамі</p>
<p>Прабівае палі.</p>
<p>Вось яно,</p>
<p>На вачах вырастае, здаецца, —</p>
<p>Калектыўнае шчасце</p>
<p>Ад відна да відна.</p>
<p>Тут прыходзіць вясна чалавецтва,</p>
<p>Тут рэспублікі нашай</p>
<p>Вясна.</p>
<p>Дык успомнім цяпер,</p>
<p>Як яна вырастала</p>
<p>Пад змяіным шыпеннем,</p>
<p>Пад шакаллім выццём,</p>
<p>Дык успомнім пра тых,</p>
<p>Што яе здабывалі,</p>
<p>Што сябе аддавалі</p>
<p>За наша жыццё...</p>
<p>Вас, каторыя шлях наш</p>
<p>Абсыпалі зорамі,</p>
<p>Вас, што кроўю купілі</p>
<p>Асветлены шлях,</p>
<p>Клічам вас мы, таварышы,</p>
<p>Па дарогах гісторыі</p>
<p>Расстраляных,</p>
<p>Загінуўшых у нялёгкіх баях.</p>
<p>З Украіны,</p>
<p>З-пад Волгі,</p>
<p>З Дагестана далёкага,</p>
<p>Адусюль, хто ў бядоце, —</p>
<p>Вы змагацца ішлі.</p>
<p>Вы пад нашымі соснамі,</p>
<p>Вы пад нашымі елкамі,</p>
<p>Вы па нашых балотах</p>
<p>І дарогах ляглі.</p>
<p>Вы вясну тут у нас</p>
<p>Толькі думкамі бачылі,</p>
<p>Мы вас клічам</p>
<p>Сягоння яе сустракаць, —</p>
<p>Мы былі ўсе адзінай,</p>
<p>Вялікае нацыі,</p>
<p>Помсту ў сэрцы няслі,</p>
<p>Мазалі на руках.</p>
<p>Смерць спаткала вас тут,</p>
<p>І адважных, і мужных,</p>
<p>Зашумелі над вамі</p>
<p>Травы дываны...</p>
<p>Спіце, нашы таварышы,</p>
<p>Ваш спакой непарушны!</p>
<p>Мы стаім каля вас —</p>
<p>І браты і сыны.</p>
<p>Мы стаім каля вас</p>
<p>Кругам дружным і цесным:</p>
<p>Брыгадзіры, калгаснікі —</p>
<p>Бальшавікі...</p>
<p>Вам дзяўчаты прыносяць</p>
<p>Найлепшыя песні,</p>
<p>Піянеры ўскладаюць</p>
<p>Над вамі вянкі.</p>
<p>Ваша слава грыміць</p>
<p>Пераможна над светам,</p>
<p>І нідзе вашых думак</p>
<p>Агонь не пагас;</p>
<p>Ветры нашай радзімы,</p>
<p>Індустрыйныя ветры,</p>
<p>Пралятаюць над вамі,</p>
<p>Спяваюць пра вас.</p>
<p>Мы ў рэспубліцы нашай</p>
<p>Працавалі як трэба,</p>
<p>Мы ішлі, і расла</p>
<p>І мацнела яна.</p>
<p>І начэй мы не спалі,</p>
<p>І жылі чорным хлебам,</p>
<p>Але радасць цяпер</p>
<p>Найвялікшая ў нас, —</p>
<p>Што, як струны, між рэк</p>
<p>Вырастаюць каналы,</p>
<p>Каласуе зямля</p>
<p>Збожжам спелым, густым...</p>
<p>На сваіх трактарах</p>
<p>Мы ўсе нетры узнялі,</p>
<p>На сваіх самалётах</p>
<p>Высока ляцім.</p>
<p>Шмат здабыта ужо,</p>
<p>Яшчэ болей здабудзем,</p>
<p>Нашы дні абагналі</p>
<p>Старыя вякі,</p>
<p>Бо адменнага складу</p>
<p>Выраслі людзі</p>
<p>З гордым іменем цвёрдым —</p>
<p>Бальшавікі.</p>
<p>Вось яны за варштатам</p>
<p>Уключаюць рубільнік,</p>
<p>Вось ідуць яны</p>
<p>Ў стройных армейскіх радах,</p>
<p>Вось турбін разагналі</p>
<p>Магутныя крыллі,</p>
<p>Вось танкетак страі</p>
<p>Павялі яны ўдаль...</p>
<p>Вось яны па зямлі</p>
<p>Рэжуць скібы глыбока,</p>
<p>Вось яны ураджайны</p>
<p>Рыхтуюць дазор,</p>
<p>Вось спявае дзяўчына,</p>
<p>І ў полі шырокім</p>
<p>Ячмяні яе песню</p>
<p>Панеслі на бор, —</p>
<p>Як вясною запахла,</p>
<p>Зацвіла мята-рута,</p>
<p>Як прыемна таму,</p>
<p>Што семнаццаты год,</p>
<p>Як назаўтра з-за хмар</p>
<p>Паляціць з парашутам,</p>
<p>Як каханы яе</p>
<p>Павядзе самалёт.</p>
<p>Вось яшчэ пакаленне:</p>
<p>Дзеці шчасныя нашы,</p>
<p>За мадэлямі час</p>
<p>Для каторых ідзе,</p>
<p>Вось яны, малагодкі —</p>
<p>Чапаеўцы нашы,</p>
<p>Б’юцца з белымі ў садзе</p>
<p>Каторы ўжо дзень.</p>
<p>Сонца нашай радзімы</p>
<p>Ім пяшчотамі свеціць,</p>
<p>Ім дарога ў жыцці —</p>
<p>Толькі радасць адна.</p>
<p>Тут прыходзіць</p>
<p>Вясна чалавецтва,</p>
<p>Тут рэспублікі нашай</p>
<p>Вясна.</p>
<p> </p>
<p> </p>
<h3><a id="chapter35"></a>ДУКОРСКІЯ ПАРТЫЗАНЫ</h3>
<p>Белапольскія уланы</p>
<p>Лютымі былі —</p>
<p>Цёмнай ноччу партызанаў</p>
<p>На расстрэл вялі.</p>
<p> </p>
<p>Ён ішоў пад бізунамі,</p>
<p>Па чатыры ў рад —</p>
<p>Закаваны кайданамі</p>
<p>Баявы атрад.</p>
<p> </p>
<p>Перамучаныя ногі</p>
<p>Па пяску брылі...</p>
<p>Над апошняю дарогай</p>
<p>Хмары слёз плылі.</p>
<p> </p>
<p>Партызанам кусцік кожны</p>
<p>Пеў пра тыя дні,</p>
<p>Як па гэтай па дарозе</p>
<p>Бегалі паны.</p>
<p>Партызанаў на світанні</p>
<p>Час апошні стрэў;</p>
<p>Цалавалі атамана:</p>
<p>— Ну, бывай,</p>
<p>Андрэй!</p>
<p> </p>
<p>Мы з табой жыццё аддалі</p>
<p>За свабоду,</p>
<p>брат.</p>
<p>Развіталіся і сталі</p>
<p>Горда — рад у рад.</p>
<p> </p>
<p>І калі не стала смелых,</p>
<p>Аж заплакаў бор,</p>
<p>З неба сіняга зляцела</p>
<p>Многа ясных зор.</p>
<p> </p>
<p> </p>
<h3><a id="chapter36"></a>ДВАЙНЯ</h3>
<p>Брыгадзір Іван Букаты</p>
<p>Зацікавіў сёння ўсіх —</p>
<p>Двух сыноў унёс у хату,</p>
<p>Прыгажунчыкаў малых.</p>
<p> </p>
<p>А за ім спяшалі шпарка</p>
<p>І сяброўкі і сябры,</p>
<p>Абкружаючы даярку</p>
<p>Парадзіху Маню Брыль.</p>
<p> </p>
<p>За акном бярозы лісцем</p>
<p>Зашумелі як мага,</p>
<p>Як паклалі у калысцы</p>
<p>Двух малых: «куга-куга...»</p>
<p> </p>
<p>Калі шчодры стол накрылі,</p>
<p>Гаспадар гасцей прымаў —</p>
<p>Ўсе сябры загаварылі,</p>
<p>Выдумляючы імя.</p>
<p> </p>
<p>Кожны здолеў там не мала</p>
<p>Усяляк перагадаць...</p>
<p>Толькі бабка прашаптала:</p>
<p>— Пётру з Паўлам трэба даць.</p>
<p> </p>
<p>Ўсе маўчалі. Што сказаць ёй,</p>
<p>Кожны ў думках выбіраў...</p>
<p>І ў адказ старэнькай маці</p>
<p>Брыгадзір Іван сказаў:</p>
<p> </p>
<p>— Што ты, маці, не жадаю</p>
<p>Так я зваць сваіх сыноў,</p>
<p>Хай героямі ўзрастаюць,</p>
<p>Я імёны даў даўно —</p>
<p> </p>
<p>Падрастаць ім, выйсці ў людзі,</p>
<p>І не будуць шкадаваць,</p>
<p>Аднаго мы Кімам будзем,</p>
<p>А другога Клімам зваць.</p>
<p> </p>
<p>Дзеці шчасныя бясконца,</p>
<p>Хай іх туліць ціхі сон,</p>
<p>Хай растуць у ясным сонцы</p>
<p>Ў бацькі хопіць працадзён.</p>
<p> </p>
<p>А малыя ўдвох ляжалі,</p>
<p>Даль ім светлаю была...</p>
<p>Між сабою разважалі</p>
<p>Роднай мовай: аб-ляб-ля...</p>
<p> </p>
<p> </p>
<h3><a id="chapter37"></a>МЫШАСТЫ</h3>
<p>Што ж не выйшаў ты на пасту,</p>
<p>Ганарлівы наш Мышасты?</p>
<p>Поўсць павісла хамлакамі,</p>
<p>Затуманіўся вачамі.</p>
<p>Што хвастом ты не матляеш,</p>
<p>«Му» свайго ты не гукаеш?</p>
<p>Свет, ці што, табе пастылы,</p>
<p>Меў жа ты якую сілу,</p>
<p>Што па ўсіх тваіх калонах</p>
<p>Сілы больш такой няма —</p>
<p>На сваіх рагах тачоных</p>
<p>Ты паўнеба падымаў.</p>
<p>Апетыт дзе свой падзеўшы,</p>
<p>З хлеву ты не выйшаў першы.</p>
<p>І каровы, як сіроты,</p>
<p>Не даклічуцца з балота.</p>
<p>Каб жа ты не лёг задарам,</p>
<p>Прывялі ветэрынара,</p>
<p>І дазналі мы прычыну —</p>
<p>Пераеў ты канюшыны.</p>
<p>Потым дзень цябе ад болю</p>
<p>Ратавалі горкай соллю,</p>
<p>На жывот гарчычнік клалі,</p>
<p>Шкіпінарам націралі,</p>
<p>Каб глядзеў ты зноўку зорка,</p>
<p>Лыжак пяць далі касторкі.</p>
<p>· · · · · · · · · · · · · · · · · · · · · · · ·</p>
<p>І прайшло.</p>
<p>Зляцела змора.</p>
<p>Ачуняў наш вельмі хворы,</p>
<p>Нас ласкавым вокам змераў,</p>
<p>Сам раскрыў шырока дзверы</p>
<p>І прайшоў,</p>
<p>удзячны людзям,</p>
<p>З белым гальштукам на грудзях.</p>
<p>Праз кусты, ляшчыннік часты</p>
<p>Да кароў памчаў Мышасты.</p>
<p>Як прыбег жа ён, плячысты,</p>
<p>Затрубіў пастух ўрачыста,</p>
<p>Весялейшыя галовы</p>
<p>Паўзнімалі ўсе каровы.</p>
<p>І цяляты зухавата</p>
<p>Заскакалі каля таты.</p>
<p> </p>
<p> </p>
<h3><a id="chapter38"></a>ВЕЧАР</h3>
<p>Вечар. Гарманісты ходзяць...</p>
<p>Песні між дзяўчатамі стаяць.</p>
<p>Сем брыгадніц выйшлі ў карагодзе,</p>
<p>Сёмая — каханая мая.</p>
<p> </p>
<p>І пайшлі кругамі па дарожцы...</p>
<p>Закружыў сукенак белых шум.</p>
<p>Што міргнулі з карагода вочы,</p>
<p>Я пакуль нікому не скажу.</p>
<p> </p>
<p>Яна ж помніць, як вятры гукалі,</p>
<p>Як сінеў прастор над галавой,</p>
<p>Як мы з ёю песню зачыналі,</p>
<p>Як шумела жыта у жніво.</p>
<p> </p>
<p>Я ж пад тым загадкавым паглядам</p>
<p>Сам сябе не знаў як разгадаць,</p>
<p>Як не раз у іхнюю брыгаду</p>
<p>Я прыходзіў шчыра пасабляць.</p>
<p> </p>
<p>Колькі мы снапоў з ёй пазнасілі?..</p>
<p>Мне ж адно спакою не дае, —</p>
<p>Дзе, якой зарою чырваніла</p>
<p>Яна вусны тонкія свае.</p>
<p> </p>
<p>Дык скачы сягоння, колькі хочаш,</p>
<p>Я цябе у сэрцы пранашу.</p>
<p>Што міргнулі з карагода вочы,</p>
<p>Я пакуль нікому не скажу.</p>
<p> </p>
<p> </p>
<h3><a id="chapter39"></a>КАНЕЦ ЛЕТА</h3>
<p>Жнівень выйшаў. Восені пачатак.</p>
<p>І на ўзлессі жоўтыя сляды.</p>
<p>Сілы правяраюць птушаняты —</p>
<p>Б’юць па голлі крыллем маладым.</p>
<p>Правяраюць хорам галасістым</p>
<p>Крылляў адгадованых узмах,</p>
<p>Значыць, першы вецер ледзяністы</p>
<p>Ім другі пакажа сёння шлях.</p>
<p>Там на поўдні — сонца і крыніцы,</p>
<p>Дзень пагодны, цёпел і вялік,</p>
<p>Толькі верабейчыкі-тубыльцы</p>
<p>Разважаюць ціха: чык-чырык...</p>
<p>Па дарогах зярняты збіраюць,</p>
<p>Што схаваны пылам і жарствой.</p>
<p>Племя вераб’інае! Ты знаеш:</p>
<p>Тут зімой таксама хараство.</p>
<p>А пакуль на небе многа сіні,</p>
<p>Як ты, вецер, хмары ні гані...</p>
<p>А пакуль — лістота на асінах</p>
<p>Гулкімі шархоткамі звініць,</p>
<p>Сонца па-ранейшаму няспынна</p>
<p>Раскідае стрэлы па зямлі,</p>
<p>Як дзяўчаты, стройныя рабіны</p>
<p>Чырванню адменнай зацвілі.</p>
<p>Мы яшчэ з лясамі пагаворым,</p>
<p>Арахоў насыплем у прыпол,</p>
<p>Хай сабе, што восеньскія зоры,</p>
<p>Як апорты, падаюць на дол.</p>
<p>Хай сабе,</p>
<p>Што птушак будзе меней,</p>
<p>Мы і самі добра запяём!..</p>
<p>Нам дзяўчаты песнямі заменяць</p>
<p>Самых галасістых салаўёў.</p>
<p>Прыйдуць ветры,</p>
<p>Разгайдаюць струны,</p>
<p>Раскалышуць нетравыя сны,</p>
<p>Пройдзе сонца па гусцейшай руні,</p>
<p>Будзе ўсё падобна да вясны.</p>
<p>І калі часамі дождж заплача,</p>
<p>Шэрым зайцам скочыць па двары...</p>
<p>Не сумуйце, мы яшчэ паскачам</p>
<p>Да апошняй ранішняй зары.</p>
<p> </p>
<p> </p>
<h3><a id="chapter40"></a>РАДАСЦЬ</h3>
<p>Светлай раніцаю восень</p>
<p>Упрыгожана сягоння —</p>
<p>Сінь на небе,</p>
<p>Рунь на полі,</p>
<p>Зелянее шыр наўкол,</p>
<p>Загарэліся пажары</p>
<p>На шырокім голлі клёнаў,</p>
<p>І агнёў кавалкі жоўтых</p>
<p>Ціха падаюць на дол.</p>
<p> </p>
<p>Шум знаёмы пад нагамі,</p>
<p>Як заўсёды гэтым часам,</p>
<p>Павуцінне вецер гоніць</p>
<p>І над дрэвамі снуе...</p>
<p>Гэта значыць — выйшла ранне</p>
<p>Ды пры ўсёй сваёй акрасе,</p>
<p>Гэта восень поўнай сілы</p>
<p>Над прасторамі ўстае.</p>
<p> </p>
<p>І ў калгасе гэтым раннем</p>
<p>Загудзелі каля свірна —</p>
<p>Тут брыгаднікі, даяркі,</p>
<p>Брыгадзіры, канюхі, —</p>
<p>Там на ГАЗ на пяцітонны,</p>
<p>На калгасную машыну,</p>
<p>З новым жытам і пшаніцай</p>
<p>Ускладаюцца мяхі.</p>
<p> </p>
<p>Гэта з поля наша праца</p>
<p>Тут сабралася на радасць,</p>
<p>Пэўны шлях свой адшукала</p>
<p>Нам на шчасце, праз вякі.</p>
<p>Мы стаім, глядзім, як горда</p>
<p>Поплеч з шоферам сядае</p>
<p>Самы лепшы па брыгадзе</p>
<p>Майстар першае рукі.</p>
<p> </p>
<p>Ён здымае шапку ўгору,</p>
<p>І блішчаць сівыя скроні.</p>
<p>Ён сказаць нам нешта хоча...</p>
<p>Не чуваць ягоных слоў...</p>
<p>І ад свірна нечакана</p>
<p>Ўсе запляскалі ў далоні,</p>
<p>Паплыла машына ціха</p>
<p>Па дарозе на сяло...</p>
<p> </p>
<p>Вось якая дружба сёння</p>
<p>Дарагая паміж намі,</p>
<p>Што здаецца, для сяброўства</p>
<p>Ты аддадзены увесь —</p>
<p>Насыпаем сваё збожжа,</p>
<p>Ганарымся працаднямі...</p>
<p>Хутка вернецца машына</p>
<p>І ў наступны пойдзе рэйс.</p>
<p> </p>
<p> </p>
<h3><a id="chapter41"></a>ЗДРАДА</h3>
<p>Што ж выходзіць,</p>
<p>Дарма граю —</p>
<p>Як калісьці па вясне...</p>
<p>Трэці раз я сустракаю, —</p>
<p>Не глядзіш ты на мяне.</p>
<p> </p>
<p>І, праводзіўшы далёка</p>
<p>Прыгажосць тваёй касы,</p>
<p>Сам ад рэўнасці глыбокай</p>
<p>Націскаю на басы.</p>
<p> </p>
<p>Каб я знаў, што ты такая,</p>
<p>Што сягоння пойдзеш з ім...</p>
<p>І дрыжаць мяхі з адчаю</p>
<p>На гармоніку маім.</p>
<p> </p>
<p>А было —</p>
<p>Вясна гукала</p>
<p>Пад размах сваіх начэй,</p>
<p>А было —</p>
<p>Сама казала, —</p>
<p>Лепш няма маіх вачэй.</p>
<p> </p>
<p>Так ад вечара да ранку...</p>
<p>Дзе ж ён дзеўся, той агонь?..</p>
<p>А цяпер ты ходзіш з Янкам...</p>
<p>Чым я горшы ад яго?</p>
<p> </p>
<p>Чым табе ён болей здацен,</p>
<p>Што пайшла ты з ім гуляць?</p>
<p>Хіба тое, што на працу</p>
<p>Я не выйшаў разоў пяць?</p>
<p> </p>
<p>Хіба тое, што нясмела</p>
<p>Валасоў я гладзіў шоўк,</p>
<p>Хіба тое, што пад хмелем</p>
<p>На спатканне я прыйшоў?</p>
<p> </p>
<p>Мне ж казалі часам дзеўкі:</p>
<p>Так і гэтак, так і так, —</p>
<p>Гарманісту без гарэлкі</p>
<p>Не пасуе аніяк.</p>
<p> </p>
<p>Кіну ўсё я. Буду сціплы,</p>
<p>Сам сябе пасцеражу,</p>
<p>Нават боты з моцным скрыпам,</p>
<p>Як у Янкі, закажу.</p>
<p> </p>
<p>Больш не буду я самотным</p>
<p>Граць ад болю чорных дум,</p>
<p>І на полі дзён на сотню</p>
<p>Я наперадзе пайду.</p>
<p> </p>
<p>Толькі вечарам зайграю,</p>
<p>Каб ізноў, нібыта ў сне,</p>
<p>Ты вярнулася такая,</p>
<p>Як калісьці па вясне.</p>
<p> </p>
<p> </p>
<h3><a id="chapter42"></a>НАД ЛЕПЕЛЬСКІМ ВОЗЕРАМ</h3>
<p>Вецер з поўначы прыносіў песні,</p>
<p>Надазёрны разбудзіўшы гул.</p>
<p>Хвалі шэрыя збіваліся так цесна,</p>
<p>Як авечы статак на лугу.</p>
<p> </p>
<p>Потым уздымаліся, як горы,</p>
<p>І грудзямі бераг іх прымаў —</p>
<p>Быццам хто кавалак кінуў мора</p>
<p>Гэтым месцам, людзям для забаў.</p>
<p> </p>
<p>Бачыў я, як човен шлях свой значыў,</p>
<p>Вецер ветразі да долу гнуў...</p>
<p>І здавалася, што човен скача,</p>
<p>Як дэльфін, згінаючы спіну.</p>
<p> </p>
<p>Мора прыгадалася харошым,</p>
<p>Быццам тут і чайкі, тут і пляж...</p>
<p>Плыў жа я па возеру па Прошу</p>
<p>Да маленькай выспы наўсцяж.</p>
<p> </p>
<p>Думаў, што я ў Ялце, ці мо лепей</p>
<p>Тут Батум, а можа і Сухум...</p>
<p>Ажно гэта горад ціхі Лепель</p>
<p>Да маёй радзімы на шляху.</p>
<p> </p>
<p> </p>
<h3><a id="chapter43"></a>ПАЛЕССЕ</h3>
<p>Возера, глыбокае, як памяць,</p>
<p>Ад вады узняўся сіні дым,</p>
<p>І дубы шырокімі лістамі</p>
<p>Б’юць, нібы далонямі, над ім.</p>
<p> </p>
<p>Па чаротах цішыня такая,</p>
<p>Толькі ўсплёскі самавітых рыб.</p>
<p>Ды дазорцы-качары гукаюць</p>
<p>Караваны сем’яў на зары.</p>
<p> </p>
<p>Кнігаўкі галёкаюць па лесе,</p>
<p>Дзятлы выбіваюць: дук-дук-ду...</p>
<p>Гэта ты, багатае Палессе,</p>
<p>З надвясенняй прыгажосцю дум!</p>
<p> </p>
<p>І ледзь сонца вылятае з бору,</p>
<p>Загавораць так, што не суняць,</p>
<p>Адусюль шумлівыя маторы,</p>
<p>І тады знікае цішыня.</p>
<p> </p>
<p>Гукі абдымаюць кругам цесным,</p>
<p>І тугі маўклівай ані-ні...</p>
<p>Хлопцы і дзяўчаты: песні, песні...</p>
<p>Неба выгінаецца, звініць.</p>
<p> </p>
<p>Адплываюць качары ў асокі,</p>
<p>Зайцы уцякаюць сугрунём,</p>
<p>У гушчар забіўшыся далёкі,</p>
<p>След губляе матчын ваўчанё</p>
<p> </p>
<p>І дрыжыць, пужлівае, ад гора;</p>
<p>І сава спрасонку не крычыць;</p>
<p>Барсукі стаіліся па норах</p>
<p>У чаканні ціхае начы.</p>
<p> </p>
<p>Навакольны звон ім недарэчан,</p>
<p>Што балоты высушыў у рад...</p>
<p>І апошні чараўнік на печы,</p>
<p>З барадой зялёнаю да пят,</p>
<p> </p>
<p>Захмурыўся, клунак пыльны выняў,</p>
<p>Паглядзеў трывожна на абраз</p>
<p>І, расклаўшы косці на цаглінах,</p>
<p>Над вадою шэпча многа раз...</p>
<p> </p>
<p>Толькі чарам зачапіцца нечым,</p>
<p>Ападаюць крыллі чорных мар:</p>
<p>Праз акно, як толькі рушыць вечар,</p>
<p>Электрычнасць б’е яму у твар.</p>
<p> </p>
<p>Вось такой прарэзлівай віхуры</p>
<p>У жыцці ягоным не было.</p>
<p>Ён дарэмна вочы свае жмурыць,—</p>
<p>Прылятае ў вушы многа слоў.</p>
<p> </p>
<p>Гэта б’ецца несуцішна радасць,</p>
<p>Скогат, страх звярыны прэч пайшоў.</p>
<p>Гэта позна вуліцай брыгады</p>
<p>З песняю вяртаюцца дамоў, —</p>
<p> </p>
<p>Што жыццё яснее з кожным годам,</p>
<p>Паляшук як выйшаў у народ,</p>
<p>Як плывуць на Тураў параходы,</p>
<p>Як лісты прывозіць самалёт;</p>
<p> </p>
<p>Што усюды вораг больш не страшан,</p>
<p>Ні ў палях, ні ў небе, ані ў чым;</p>
<p>Што вакол пяе радзіма наша,</p>
<p>Чалавецтву шчасце несучы...</p>
<p> </p>
<p>Як жа выйдзе месяц над узлессем</p>
<p>Да сябе ўсе зоры сабіраць,</p>
<p>Спіць маё багатае Палессе,</p>
<p>Толькі пагранічнікі не спяць!</p>
<p> </p>
<p> </p>
<h3><a id="chapter44"></a>ДЗЕД ТАРАС</h3>
<p>За сялом,</p>
<p>На прыгорку,</p>
<p>Дзе лесу пачатак,</p>
<p>Перамытая сонцам,</p>
<p>Дажджамі і часам,</p>
<p>Дажывала старэчая хата</p>
<p>Дзеда Тараса.</p>
<p> </p>
<p>Мы яе аднавілі,</p>
<p>Працавалі ў дзве змены...</p>
<p>(Час зусім быў малы —</p>
<p>Дзеду грукала сто.)</p>
<p>Мы паклалі падруб,</p>
<p>Пакляй выбілі сцены,</p>
<p>З дошчак зладзілі новых</p>
<p>Падлогу і столь.</p>
<p> </p>
<p>І мы йдзём да яго</p>
<p>Прывітаць з Новым годам</p>
<p>У адноўленай хаце,</p>
<p>Каля ганка бяроза,</p>
<p>Яго аднагодак,</p>
<p>Нас чакае на варце.</p>
<p> </p>
<p>Добра знаем,</p>
<p>Што зроблена мала...</p>
<p>Нам жа вочы не засціць, —</p>
<p>Што яшчэ ў ёй не ўсё,</p>
<p>А кавалак вялікага шчасця</p>
<p>Мы ўсе ў сэрцы нясём,</p>
<p>Што калгасны пастух</p>
<p>Дзед Тарас будзе рады;</p>
<p>Знае ён,</p>
<p>Што таго аднаму не зрабіць —</p>
<p>Колькі дзён</p>
<p>Камсамольская наша брыгада</p>
<p>Паляпшала яго дабрабыт.</p>
<p> </p>
<p>Мы цяпер</p>
<p>Ну зусім у святочным настроі</p>
<p>Узыходзім</p>
<p>На ганак яго весялей...</p>
<p>Пераходзім парог —</p>
<p>Пахне свежай смалою,</p>
<p>Першым снегам</p>
<p>Іскрыцца</p>
<p>Абрус на стале.</p>
<p> </p>
<p>Можа сотню маланак</p>
<p>Раскінулі лямпы на сцены,</p>
<p>Што, як люстры, кругом.</p>
<p>Сустракае Тарас;</p>
<p>Валасы яго белаю пенай</p>
<p>Узняліся над гордым ілбом.</p>
<p> </p>
<p>Гарнітур з-пад іголкі,</p>
<p>І кашуля з узорам на дзіва,</p>
<p>Ён вітае ўсіх нас</p>
<p>З урачыстасцю нейкай...</p>
<p>І ківаюць са сцен</p>
<p>Пагарджальна-маўкліва</p>
<p>Берасцяныя трубы,</p>
<p>Ражкі і жалейкі.</p>
<p> </p>
<p>Потым</p>
<p>Садзіць усіх</p>
<p>Каля століка ўздоўж,</p>
<p>Дзе бліны,</p>
<p>Як гара, узняліся...</p>
<p>І малодшая ўнучка</p>
<p>У трыццаць гадоў</p>
<p>Нам падносіць з павагаю</p>
<p>Поўныя місы.</p>
<p>Роўна ставіць у рад</p>
<p>Кубкі з мёдам пахучым,</p>
<p>І здавалася нам,</p>
<p>Быццам толькі з ракі</p>
<p>Рыбы б’юцца хвастамі</p>
<p>На патэльнях пякучых,</p>
<p>З пушчаў самі ў талеркі</p>
<p>Прыйшлі барвікі.</p>
<p>Смажаніны кругом,</p>
<p>Толькі ведай — бяры,</p>
<p>Агуркі пасярэдзіне</p>
<p>Леглі градою,</p>
<p>Залатыя галовы</p>
<p>Схілілі сыры,</p>
<p>І па хаце запахла</p>
<p>Кругом сырадоем.</p>
<p> </p>
<p>І па хаце</p>
<p>Пабеглі гаворка і смех.</p>
<p>Мы ж,</p>
<p>Узняўшы ўсе кубкі,</p>
<p>Сказалі Тарасу:</p>
<p>— Ты заслужаны ў нас чалавек.</p>
<p>Табе сотня гадоў...</p>
<p>Не злічыць працадзён,</p>
<p>Што ты маеш ў калгасе.</p>
<p> </p>
<p>І ў цябе</p>
<p>Яшчэ многа юнацкай крыві,</p>
<p>І як сонца</p>
<p>Прыносіць вясну у прыполе,</p>
<p>Як рассыплюцца стрэлы</p>
<p>Вясёлай травы,</p>
<p>Ты яго спатыкаеш</p>
<p>І праводзіш на поле.</p>
<p>Тваё войска выходзіць</p>
<p>На багатую пашу,</p>
<p>І ты граеш яму,</p>
<p>Ды з любоўю такой,</p>
<p>На трубе берасцянай</p>
<p>Зялёныя маршы,</p>
<p>Што чуваць, як у вымя</p>
<p>Ідзе малако.</p>
<p> </p>
<p>І за сотню гадоў,</p>
<p>Што сягоння сустрэлі мы,</p>
<p>І за тыя, што будуць</p>
<p>Яшчэ у жыцці, —</p>
<p>Мы цябе адзначаем</p>
<p>Музычнаю прэміяй:</p>
<p>Толькі знай, што круці!</p>
<p> </p>
<p>І мы бачым,</p>
<p>Як горда яго галава,</p>
<p>Як яснее яна</p>
<p>Ад вялікага часу...</p>
<p>І да самае раніцы</p>
<p>Ленскі спяваў</p>
<p>Першы раз у жыцці</p>
<p>У хаціне Тараса.</p>
<p> </p>
<p> </p>
<h3><a id="chapter45"></a>ЯНКА-КОННІК</h3>
<p>Помніць Янка голад,</p>
<p>Здзекі і пажары.</p>
<p>Помніць, як рабочыя</p>
<p>Пралівалі кроў,</p>
<p>Як аднойчы</p>
<p>Бацьку павялі жандары...</p>
<p>І дахаты</p>
<p>Бацька болей не прыйшоў.</p>
<p> </p>
<p>Як прыйшлі чырвоныя</p>
<p>І паноў не стала,</p>
<p>Было Янку толькі</p>
<p>Чатырнаццаць год...</p>
<p>І паехаў Янка</p>
<p>Коннікам удалым</p>
<p>На далёкі,</p>
<p>Польскі,</p>
<p>На суровы фронт.</p>
<p> </p>
<p>Па дарогах</p>
<p>Помстай ветры бушавалі.</p>
<p>Уцякалі ворагі</p>
<p>Воўчаю гайнёй.</p>
<p>Трыццаць дзён іх секлі,</p>
<p>Трыццаць дзён скакалі...</p>
<p>А пад самым Бугам</p>
<p>Выпаў люты бой.</p>
<p> </p>
<p>На палкі уланскія</p>
<p>Клаліся удары.</p>
<p>Цэлы дзень у бойцы</p>
<p>Янка праскакаў.</p>
<p>І тады пад вечар</p>
<p>Ён пазнаў жандара,</p>
<p>Што аднойчы з хаты</p>
<p>Бацьку забіраў.</p>
<p> </p>
<p>І прыпомніў Янка</p>
<p>Сваю крыўду, гора,</p>
<p>Як прасіўся, плакаў,</p>
<p>Як ён бацьку зваў...</p>
<p>— Вось табе за бацьку!</p>
<p>Вось табе за гора!..</p>
<p>На пясок</p>
<p>Жандарская пала галава.</p>
<p> </p>
<p>А за тое Янку,</p>
<p>Што быў смелы, горды,</p>
<p>За адвагу, храбрасць</p>
<p>Ды на ўсіх франтах,</p>
<p>Далі Янку-конніку</p>
<p>Нагароду — ордэн,</p>
<p>Што гарыць так ярка</p>
<p>На яго грудзях.</p>
<p> </p>
<p> </p>
<h3><a id="chapter46"></a>УРАДЖАЙ</h3>
<p>Гоман каласісты</p>
<p>На дарозе стаў нам.</p>
<p>За сцяной пшанічнай</p>
<p>Лесу не відно.</p>
<p>Мы праходзім полем...</p>
<p>Гэта ж так нядаўна,</p>
<p>Як па ім ішлі мы</p>
<p>З першай баразной.</p>
<p>Як на ім за працай</p>
<p>Заставалі ночы,</p>
<p>Туманы ўздымаліся</p>
<p>Рана ля ракі,</p>
<p>Як крылатай птушкай</p>
<p>Вылятала сонца</p>
<p>І зямлёй усходаў</p>
<p>Беглі аганькі.</p>
<p>Як паўдзённы вецер</p>
<p>Па дарогах весніў,</p>
<p>Як дажджоў калматых</p>
<p>Многа праплыло,</p>
<p>Як дзяўчаты нашы</p>
<p>Запявалі песні,</p>
<p>Колькі зернят чыстых —</p>
<p>Столькі ясных слоў.</p>
<p>Мы ідзём</p>
<p>І славім нашае багацце,</p>
<p>А яно навокал</p>
<p>Так шуміць, звініць...</p>
<p>Мы ідзём брыгадамі,</p>
<p>Аглядаем працу,</p>
<p>Спелымі жытамі</p>
<p>Шэпчуць працадні.</p>
<p>Сінімі аўсамі</p>
<p>Пралятаюць мары,</p>
<p>Возерам блакітным</p>
<p>Заіскрыў лянок,</p>
<p>Ячмяні вусатыя</p>
<p>Просяцца да твару,</p>
<p>Коўдры канюшыны</p>
<p>Сцелюцца ля ног.</p>
<p>Грэчка запалала</p>
<p>Густацветам яркім,</p>
<p>Задыміў над полем</p>
<p>Красавання пыл...</p>
<p>Хутка жнівень прыйдзе,</p>
<p>Пабягуць жняяркі...</p>
<p>І пастануць свечкамі</p>
<p>Жоўтыя снапы.</p>
<p> </p>
<p> </p>
<h3><a id="chapter47"></a>З АРМЯНСКІХ МАТЫВАЎ</h3>
<p> </p>
<h4><a id="chapter48"></a>СВЯТА У АРДАШАЦЕ</h4>
<p>Гэта можа толькі прыгадацца ў марах,</p>
<p>Як спявала поўная душа,—</p>
<p>Як звінелі зурны, як гудзелі тары,</p>
<p>Як стаяў у песнях Ардашат.</p>
<p>Сонца налівала</p>
<p>Кубкі ясным хмелем</p>
<p>Для вясёлых, радасных людзей,</p>
<p>І нібы сады там</p>
<p>Голасна шумелі,—</p>
<p>Так спявалі вуліцы ў той дзень.</p>
<p>Толькі раз</p>
<p>Суцішша перабегла святам,</p>
<p>Кожны там жаданае страчаў...</p>
<p>І чуцён быў вецер,</p>
<p>Вецер з Арарата,</p>
<p>Як ляцелі песні Мкрчан...</p>
<p>Зангезуры славіла буйнае паўстанне,</p>
<p>Як прагналі ў бойках</p>
<p>Дашнакоў...</p>
<p>І здалося — хвалі змоўклі</p>
<p>На Севане,</p>
<p>Стронга падышла да берагоў.</p>
<p>І калі шугалі словы</p>
<p>Небам сінім,</p>
<p>Што навек загінула тое, што было, —</p>
<p>Воплескі такія</p>
<p>Пранесліся далінай,</p>
<p>Быццам крыллем грукалі</p>
<p>Тысячы арлоў.</p>
<p>Вось дык весяліўся</p>
<p>Ардашат парадны,</p>
<p>І здымалі шапкі за гарой гара...</p>
<p>І нібы палітая</p>
<p>Сокам вінаградным,</p>
<p>Яркая ўзнімалася зара.</p>
<p>Праз глыбокі вечар,</p>
<p>Праз начныя хмары,</p>
<p>Шчасцем была поўная душа...</p>
<p>Гаварылі зурны, і гудзелі тары,</p>
<p>І стаяў у песнях Ардашат.</p>
<p> </p>
<p> </p>
<h4><a id="chapter49"></a>ЗАНГА</h4>
<p>Ты пралегла між скал,</p>
<p>Як палёт бумеранга...</p>
<p>Барадатыя хвалі твае</p>
<p>Захавалі глыбокую памяць...</p>
<p>Хіба ты па каменні цячэш,</p>
<p>Неспакойная Занга,—</p>
<p>Гэта слёзы стагоддзяў, як вар,</p>
<p>Узняліся над чарапамі.</p>
<p>Ім не бачыць</p>
<p>Такога пунсовага гулкага рання,</p>
<p>Што раскрыла ўсе дзверы</p>
<p>На праспектах,</p>
<p>пляцах Ерэвана...</p>
<p>Я хадзіў між народа твайго</p>
<p>І хаджу з хваляваннем.</p>
<p>Я спытацца сягоння хачу,</p>
<p>Дзе сляды Абавяна?</p>
<p>Я Арменію бачыў усю</p>
<p>І шчаслівы за наша спатканне.</p>
<p>На трыбуне сталіцы стаяў</p>
<p>Як жаданы таварыш і госць.</p>
<p>Я паэмы народа пачуў.</p>
<p>Я гасціў у Наіры Зар’яна,</p>
<p>Шум садоў вінаградных адтуль</p>
<p>Да сябе на радзіму прынёс.</p>
<p>Я хадзіў між армянскіх далін</p>
<p>Лістападаўскім сонечным ранкам,</p>
<p>Я узняўся вышэй,</p>
<p>Паблукаўшы між гор па расе...</p>
<p>Будзеш слухаць, Дзвіна,—</p>
<p>Я не раз праспяваю пра Зангу,</p>
<p>Яна радасць народу цяпер</p>
<p>На прастор, быццам сокал, нясе.</p>
<p> </p>
<p> </p>
<h3><a id="chapter50"></a>ЛАГЕРНАЯ</h3>
<p>Нас кліча вясёлае поле і гай,</p>
<p>Бывай жа да восені, школа, бывай!..</p>
<p>А заўтра наш поезд памчыцца ўдаль,</p>
<p>Дзе сонца іграе, дзе пеніць вада,</p>
<p>Дзе вецер над полем шуміць і шуміць,</p>
<p>Дзе песенька наша удаль паляціць,</p>
<p>То рэчкай памчыцца, то выйдзе на бор,</p>
<p>То звонка закружыць высока ля зор.</p>
<p> </p>
<p>І цэлае лета ад гэтай пары</p>
<p>Звінець будуць смехам у нас лагеры;</p>
<p>Мы будзем купацца, гуляць, загараць</p>
<p>І дружна вясёлыя песні спяваць,</p>
<p>Дзе вецер над полем шуміць і шуміць,</p>
<p>Дзе песенька наша удаль паляціць,</p>
<p>То рэчкай памчыцца, то выйдзе на бор,</p>
<p>То звонка закружыць высока ля зор...</p>
<p> </p>
<p>Як восень надыдзе да жоўтых палёў,</p>
<p>Мы вернемся ў школу бадзёрымі зноў...</p>
<p>А заўтра нас прыйдуць усіх сустракаць,</p>
<p>А заўтра нас лагеры будуць чакаць,</p>
<p>Дзе вецер над полем шуміць і шуміць,</p>
<p>Дзе песенька наша удаль паляціць,</p>
<p>То рэчкай памчыцца, то выйдзе на бор,</p>
<p>То звонка закружыць, высока ля зор...</p>
<p> </p>
<p> </p>
<h3><a id="chapter51"></a>САМАЯ ШЧАСЛІВАЯ</h3>
<p>Тут прастор палёў, лясы і горы,</p>
<p>Глыбіню азёр і сілу рэк,</p>
<p>Нават сонца яснае і зоры</p>
<p>Пакарыў упарты чалавек.</p>
<p> </p>
<p>Зоры над садамі віснуць роем,</p>
<p>Зоры над сталіцамі бруяць,</p>
<p>Тут само паветра для герояў...</p>
<p>Вось яна — рэспубліка мая.</p>
<p> </p>
<p>Хочаш, плаў руду — чакаюць домны,</p>
<p>Хочаш — ураджайнасць уздымай,</p>
<p>Хочаш — караблі вядзі на поўнач,</p>
<p>Хочаш — вышай неба узлятай.</p>
<p> </p>
<p>Біся з каракумскімі пяскамі,</p>
<p>Каб жыццё пустэльні расцвіло;</p>
<p>Тысячы кірункаў перад намі —</p>
<p>На заводы, шахты, на сяло.</p>
<p> </p>
<p>І на кожным шчасце сваё стрэнеш,</p>
<p>І на кожным будзеш ты расці,</p>
<p>І на кожным цвёрда і напэўне</p>
<p>Ты да мэты прыйдзеш у жыцці.</p>
<p> </p>
<p>Партыя усюды шлях асвеціць,</p>
<p>Мы за ёю крочым смела скрозь.</p>
<p>Самая шчаслівая у свеце —</p>
<p>У краіне нашай маладосць!</p>
<p> </p>
<p>Мужнасцю яе нам ганарыцца, —</p>
<p>Непахісны гордыя страі.</p>
<p>У яе вачах — глыбінь крыніцы,</p>
<p>І на вуснах — смеху ручаі.</p>
<p> </p>
<p>Маладосць любімае айчыны</p>
<p>Узнімаў ты, беларускі бор,</p>
<p>Гадавалі стэпы Украіны,</p>
<p>Гадавалі грудзі стромкіх гор:</p>
<p> </p>
<p>Ля Крамля шуміць яна прыбоем</p>
<p>І душою напаўняе шыр,</p>
<p>Дзе над плошчай, над Масквой-ракою</p>
<p>Песні ўсе пра шчасце і пра мір.</p>
<p> </p>
<p>Партыі любімае мы дзеці.</p>
<p>Мы яе жаданняў буйны рост.</p>
<p>Самая прыгожая у свеце —</p>
<p>У краіне нашай маладосць.</p>
<p> </p>
<p>Ёй не страшны вецер золкі, люты,</p>
<p>Ні буран, ні штормы, ні віхор...</p>
<p>Вось яна ляціць на парашутах,</p>
<p>Пагасціўшы недзе каля зор.</p>
<p> </p>
<p>На замку граніцы ўсе трымае,</p>
<p>Хай вада, хай багна, хай гушчар...</p>
<p>Нават нашы школьнікі пазнаюць</p>
<p>Ворага замежнага у твар.</p>
<p> </p>
<p>Партыі мы скажам: наша маці,</p>
<p>Мы гатовы ўсе ісці на бой,</p>
<p>Пазавеш — і будзем мы змагацца</p>
<p>Для радзімы радаснай сваёй.</p>
<p> </p>
<p>Маладосць у нас з арліным сэрцам.</p>
<p>Хай жа знае непатрэбны госць:</p>
<p>Самая адважная у свеце —</p>
<p>У краіне нашай маладосць!</p>
<p> </p>
<p> </p>
<h3><a id="chapter52"></a>НА ПОЛІ ПЕРШАЯ РАСА</h3>
<p>На полі першая раса.</p>
<p>І сталі яблыні цвісці...</p>
<p>Мы толькі увайшлі у сад,</p>
<p>Як многа нам з табой ісці.</p>
<p> </p>
<p>Твае зялёныя уборы</p>
<p>Зусім падобны да вясны,</p>
<p>Я не скажу, што вочы — зоры,</p>
<p>Але як водбліскі яны.</p>
<p> </p>
<p>Глядзяць задумліва-глыбока,</p>
<p>У іх праўдзівае жыве...</p>
<p>Бывае — гнеў там адзінока,</p>
<p>Як небам хмарка, праплыве.</p>
<p> </p>
<p>І зноў яны цяплом сагрэты,</p>
<p>І мы смяёмся і пяём.</p>
<p>Адно другога мы прыкметы</p>
<p>Даўно здалёку пазнаём.</p>
<p> </p>
<p>Ну што нам лепшага яшчэ —</p>
<p>Вучыцца, жыць, спяваць, расці...</p>
<p>Твая рука ў маёй руцэ,</p>
<p>Як добра нам з табой ісці!</p>
<p> </p>
<p>Шляхоў у нас прыгожых шмат,</p>
<p>Над імі зоры усплылі.</p>
<p>Які прыгожы гэты сад,</p>
<p>Куды мы толькі увайшлі!</p>
<p> </p>
<p> </p>
<h3><a id="chapter53"></a>ВЯСНОЙ ПТУШЫНЫ ЗВОНКІ ЛЁТ...</h3>
<p>Вясной птушыны звонкі лёт</p>
<p>І белы па садах агонь,</p>
<p>І, як дзявочы карагод,</p>
<p>Чаромхі кругам ля акон.</p>
<p> </p>
<p>Мы б’ём, вясна, табе чалом,</p>
<p>Мы доўга мусілі чакаць,</p>
<p>Ах, колькі песень за сталом,</p>
<p>Што іх ніколі не сабраць.</p>
<p> </p>
<p>Яны плывуць уздоўж ракі,</p>
<p>Далёка нікнуць на ляту.</p>
<p>Пяюць сяброўкі,</p>
<p>З медуніц</p>
<p>Вянкі прыгожыя плятуць.</p>
<p> </p>
<p>Плятуць з рамонкамі яшчэ,</p>
<p>Каб потым шчасце адружыць,</p>
<p>Ніколі болей на рацэ</p>
<p>Пра лёс не трэба варажыць.</p>
<p> </p>
<p>Для іх сям’і, братоў, сясцёр</p>
<p>Такое шчасце усплыло...</p>
<p>Ах, як прыгожа пра жыццё</p>
<p>Пяюць сяброўкі за сялом!</p>
<p> </p>
<p> </p>
<h3><a id="chapter54"></a>ПАСІЯНАРЫЯ</h3>
<p>На ворага ішлі,</p>
<p>На бой,</p>
<p>Высока сцягі несучы.</p>
<p>Ён паў.</p>
<p>Зямлю сваю прыкрыў</p>
<p>Прабітымі грудзямі...</p>
<p> </p>
<p>Над паміраючым байцом</p>
<p>Дрыжалі зоры уначы,</p>
<p>І скалы падалі ў гарах</p>
<p>Сіера-Гвадарамы.</p>
<p>Над ім стаяў шалёны гул,</p>
<p>Усё ляцела пад адхон,</p>
<p>І вецер кулям падпяваў</p>
<p>Смяротнымі шляхамі.</p>
<p>Баец крануўся,</p>
<p>Паглядзеў...</p>
<p>Далорэс там убачыў ён,</p>
<p>Стаіць, схіліўшыся над ім,</p>
<p>З запалымі вачамі.</p>
<p> </p>
<p>Яны задумлівым цяплом</p>
<p>І ласкай матчынай гараць,</p>
<p>Бялее срэбрам галава,</p>
<p>Любімая такая.</p>
<p>Няўжо сюды яна прыйшла?</p>
<p>Прыйшла пакуты,</p>
<p>Боль суняць...</p>
<p>— Пасіянарыя!.. — шаптаў ён. —</p>
<p>Маці дарагая!..</p>
<p> </p>
<p>Я паміраю... Мы на бой</p>
<p>Тут з генераламі ішлі;</p>
<p>Цябе прашу я аб адным,</p>
<p>Нястомная</p>
<p>Між намі:</p>
<p>Там, у Валенсіі маёй,</p>
<p>Напэўна бачыла калі,</p>
<p>Стаіць хаціна ля гары</p>
<p>Над белымі садамі...</p>
<p> </p>
<p>Там неба сіняе...</p>
<p>Адсюль</p>
<p>Яно, прыгожае, відно...</p>
<p>Там сонца ў поўдзень</p>
<p>З вышыні</p>
<p>Далінай ярка свеціць...</p>
<p>І там штораніцы ўстаюць</p>
<p>І паглядаюць праз акно</p>
<p>І жонка — друг мой,</p>
<p>І сястра,</p>
<p>І любыя мне дзеці.</p>
<p> </p>
<p>Калі прыедзеш ты туды,</p>
<p>Табе насустрач пабяжыць</p>
<p>Мой сын, дазнацца пра мяне,</p>
<p>Аб лёсе маім страшным...</p>
<p>Цябе прашу я аб адным,</p>
<p>Пасіянарыя, — скажы,</p>
<p>Што за рэспубліку памёр</p>
<p>Я мужна і адважна.</p>
<p> </p>
<p>Няхай жыццём аберагуць</p>
<p>Яны рэспубліку сваю,</p>
<p>Няхай ідуць у барацьбе</p>
<p>Заўсёды разам з вамі,</p>
<p> </p>
<p>Хай возьме родная сястра</p>
<p>Вінтоўку гэтую маю</p>
<p>І выйдзе на смяротны бой</p>
<p>З праклятымі панамі.</p>
<p> </p>
<p>Пасіянарыя, бывай...</p>
<p>Я знаю — смерць мая прыйшла,</p>
<p>Любіў жыццё, свабоду я</p>
<p>Душой сваёй агністай... —</p>
<p>І супакоіўся баец...</p>
<p>Руку Далорэс узняла</p>
<p>Вялікай клятваю сваёй</p>
<p>Жанчыны-камуніста.</p>
<p>І зноў у першыя рады</p>
<p>З адважнай, мудрай галавой</p>
<p>Чырвоны сцяг узнесла ўвысь</p>
<p>Магутнымі рукамі.</p>
<p>І чуўся голас — зваў, каб жыць,</p>
<p>Ісці на смерць,</p>
<p>Ісці на бой...</p>
<p>І скалы падалі ў гарах</p>
<p>Сіера-Гвадарамы...</p>
<p> </p>
<p> </p>
<h3><a id="chapter55"></a>ЯКУБУ КОЛАСУ</h3>
<p>Твой сад густы, а ён расцвіў, высокі,</p>
<p>Там шум паэм, дзівосных песень сказ...</p>
<p>Я піў не раз іскрыстыя іх сокі,</p>
<p>З крыніц тваіх жывіўся я не раз.</p>
<p> </p>
<p>Я там з героямі бунтоўнымі сустрэўся,</p>
<p>Мінулага прайшлі перада мною дні.</p>
<p>Там дзед Талаш у глыбіні Палесся</p>
<p>Ішоў са стрэльбай волю бараніць.</p>
<p> </p>
<p>Я да зямлі прыпаў. Твае гучалі словы.</p>
<p>Яны праўдзівымі, прыгожымі былі, —</p>
<p>Я ў іх вясну пачуў, напеў бароў сасновых</p>
<p>І сілу рэк Бярозы і Сулы.</p>
<p> </p>
<p>Твой голас разгарнуў магутнейшыя крыллі,</p>
<p>Праз цемру праляцеў у наш вялікі час.</p>
<p>І дарма ворагі чмутою паланілі</p>
<p>Твой поўдзень сонечны сягоння сярод нас.</p>
<p> </p>
<p>Хай сад квітнее ў радаснай краіне,</p>
<p>Ягоны шум прасторамі звініць...</p>
<p>І доўга будзеш ты пад небам сінім</p>
<p>Ісці, спяваць, паэт, і жыць, і жыць!</p>
<p> </p>
<p> </p>
<h3><a id="chapter56"></a>ПЕСНЯ ДЗЯРЖЫНЦАЎ</h3>
<p>Дзяржынцы,</p>
<p>Мы пільнасці нашай не страцім,</p>
<p>Мы знаем задачу сваю,</p>
<p>За намі краіна — рэспубліка працы,</p>
<p>Вялікі Савецкі Саюз.</p>
<p> </p>
<p>Шуміць над прасторам</p>
<p>Сасновае голле.</p>
<p>І песні з вятрамі плывуць.</p>
<p>За намі</p>
<p>Дзяўчаты працуюць па полі,</p>
<p>Шахцёры на шахты ідуць.</p>
<p> </p>
<p>За намі</p>
<p>Палаюць крамлёўскія зоры,</p>
<p>За намі сталіца Масква.</p>
<p>І рэкі, як срэбра,</p>
<p>І люстры-азёры,</p>
<p>І стэпаў густая трава.</p>
<p> </p>
<p>За намі</p>
<p>Даліны, дзе граюць крыніцы,</p>
<p>І поле пшаніцай шуміць...</p>
<p>Не пройдуць бандыты</p>
<p>Савецкай граніцы, —</p>
<p>Дзяржынцы на варце граніц.</p>
<p> </p>
<p> </p>
<h3><a id="chapter57"></a>МААБІТ</h3>
<p>Германія. Паны, рабы,</p>
<p>Жандарскія парадкі.</p>
<p>І таўстасценны Маабіт</p>
<p>Суровейшае кладкі.</p>
<p> </p>
<p>Адны запоры уначы</p>
<p>Якой работы варты,</p>
<p>Надзейны дзверы</p>
<p>І ключы</p>
<p>У самай пэўнай варты.</p>
<p> </p>
<p>З людзей, правераных не раз</p>
<p>Дазорцы падабраны —</p>
<p>Па некалькі забойстваў стаж,</p>
<p>Па сотні</p>
<p>Катаванняў.</p>
<p> </p>
<p>Але ёсць сіла.</p>
<p>Маабітам</p>
<p>Той сілы не стрымаеш...</p>
<p>І быў адпушчаны</p>
<p>Дзімітраў</p>
<p>Не іхнімі ключамі.</p>
<p> </p>
<p>Свабода —</p>
<p>Вось яе ключы,</p>
<p>Што турмы ўсе расчыняць.</p>
<p>Замкі той сіле</p>
<p>Ніпачым</p>
<p>І краты —</p>
<p>Павуцінне.</p>
<p> </p>
<p> </p>
<h3><a id="chapter58"></a>ПАГРАНІЧНАЕ</h3>
<p>Я табе пра радасць</p>
<p>Сёння раскажу.</p>
<p>Я табе пра радасць</p>
<p>Сёння напішу.</p>
<p> </p>
<p>Па заставах весці</p>
<p>Слаўныя ідуць —</p>
<p>Смелым пагранічнікам</p>
<p>Тут мяне завуць.</p>
<p> </p>
<p>Ноччу цёмнай восеньскай</p>
<p>Дождж халодны ліў.</p>
<p>Я з адным таварышам</p>
<p>У дазоры быў.</p>
<p> </p>
<p>Раптам чуем крокі</p>
<p>Па кустах густых,</p>
<p>І сабака верная</p>
<p>Навастрыла слых.</p>
<p> </p>
<p>Мы за тымі крокамі</p>
<p>Ночкаю ідзём.</p>
<p>Па равах, па сцежках,</p>
<p>Па імхах паўзём.</p>
<p> </p>
<p>Толькі чуем —</p>
<p>Ворага патаемны свіст...</p>
<p>— Стой і рукі ўгору!..</p>
<p>— Гэта хто?</p>
<p>— Чэкіст!</p>
<p> </p>
<p>Уцякае вораг,</p>
<p>Не здаецца, не!</p>
<p>Куля прагучала —</p>
<p>Раніла мяне.</p>
<p> </p>
<p>Ноччу цёмнай восеньскай</p>
<p>Дождж халодны ліў...</p>
<p>Кулі мае меткімі,</p>
<p>Вернымі былі.</p>
<p> </p>
<p>Ранены, па ворагу</p>
<p>Я страляў як мог —</p>
<p>Лёг бандыт-чужынец,</p>
<p>На балоце лёг.</p>
<p> </p>
<p> </p>
<h3><a id="chapter59"></a>ГОД ДВАЦЦАТЫ</h3>
<p>Скажуць вам прасторы самі,</p>
<p>Нашы вёскі, нашы хаты,</p>
<p>Як у бойках тут з панамі</p>
<p>Узнімаўся год дваццаты.</p>
<p> </p>
<p>Скажуць вам пра гэта хвоі</p>
<p>Гоманам сваім вячыстым, —</p>
<p>Як ішлі мы грамадою,</p>
<p>Як вялі нас камуністы.</p>
<p> </p>
<p>Скажуць сінія азёры,</p>
<p>Дзе мы раны абмывалі, —</p>
<p>Як ішлі мы полем, борам</p>
<p>І сябе не шкадавалі.</p>
<p> </p>
<p>Вам раскажуць пакаленні</p>
<p>Пра вялікія паходы,</p>
<p>Як здабыта вызваленне</p>
<p>Беларускага народа,</p>
<p> </p>
<p>Як яму адкрылі вочы,</p>
<p>Асвяцілі ясным сонцам</p>
<p>Шлях, што быў цямней ад ночы,</p>
<p>Ночы восеньскай бясконцай.</p>
<p> </p>
<p>Жыў народ жыццём пакутным,</p>
<p>Слязьмі снедаў, слязьмі мыўся...</p>
<p>Але ён устаў магутным —</p>
<p>Панскай Польшчы не скарыўся.</p>
<p> </p>
<p>Ён пазнаў сябе народам,</p>
<p>Выйшаў з цемры, з сутарэнняў,</p>
<p>Да яго прыйшоў з Усходу</p>
<p>Брат са сцягам вызвалення.</p>
<p> </p>
<p>Помніць доўгі шлях варшаўскі,</p>
<p>Помняць Нёман і Бяроза,</p>
<p>Як ляцеў апрычнік панскі,</p>
<p>Пакідаючы абозы.</p>
<p> </p>
<p>Дарма рушыў вораг з боем,</p>
<p>Пагражаў агнём шалёным, —</p>
<p>Гнаў народ яго сцяною</p>
<p>Слаўнай Арміі Чырвонай.</p>
<p> </p>
<p>Мы ішлі ў адной кагорце,</p>
<p>Каб разбіць без жалю гада;</p>
<p>Бацька з сынам быў на фронце,</p>
<p>Дзед падвозіў ім снарады.</p>
<p> </p>
<p>І ніхто не быў там лішнім,</p>
<p>Як ішлі байцы-героі:</p>
<p>Маці мылі нам бялізну</p>
<p>І хадзілі за сахою.</p>
<p> </p>
<p>Мы крывёй купілі волю,</p>
<p>Стаўшы шчыльна брат да брата...</p>
<p>Не вярнуцца пану болей,</p>
<p>Як прагналі у дваццатым!</p>
<p> </p>
<p> </p>
<h3><a id="chapter60"></a>ПЛЫВІ, НАША ПЕСНЯ, ДАЛЁКА</h3>
<p>Плыві, наша песня, далёка,</p>
<p>Па ўсіх акіянах плыві!</p>
<p>Над светам палаюць высока</p>
<p>Крамлёўскія зоры Масквы.</p>
<p>Пры зорах магутная прыстань,</p>
<p>Дзе ў шчасці заводы, палі;</p>
<p>Сюды, на маяк прамяністы,</p>
<p>Са свету ідуць караблі.</p>
<p>Праходзяць яны непагоды,</p>
<p>І тут сустракае іх дзень,</p>
<p>Дзе ў братнім яднанні народаў</p>
<p>Саюз наш наперад ідзе,</p>
<p>Дзе песні, як сокалы, ўюцца,</p>
<p>Дзе мужныя твары людзей,</p>
<p>Дзе радасна гэтак смяюцца,</p>
<p>Як болей на свеце нідзе.</p>
<p> </p>
<p> </p>
<h3><a id="chapter61"></a>РАНІЦА</h3>
<p>Вясною захапляюся я ўсім:</p>
<p>Зялёны бор шуміць над галавой,</p>
<p>У новым гомане пярэстыя палі.</p>
<p>Я чую, як ідуць ласі</p>
<p>Прабітай сцежкаю на вадапой</p>
<p>І пралятае тупат па зямлі.</p>
<p>А сонца абдымае усяго.</p>
<p>Ад галавы да ног</p>
<p>Я ўвесь палаю і гляджу на ўсход.</p>
<p>Пастух на вёсцы затрубіў як мог</p>
<p>Сваё тру-гу...</p>
<p>Курыны карагод ля сметніка стаіць,</p>
<p>І певень б’е крыламі,</p>
<p>Нібы узнімецца і паляціць</p>
<p>Над полем веснавым,</p>
<p>над гаем,</p>
<p>над лясамі...</p>
<p>Я чую бег імклівых рэк,</p>
<p>І говары травы, і смех рамонкаў.</p>
<p>Кранаюцца маіх павек</p>
<p>Праменняў ясныя пярсцёнкі.</p>
<p>Я чую, як ідуць углыб</p>
<p>Дубоў магутныя карэнні,</p>
<p>Калёс я чую дружны скрып</p>
<p>З мяхамі, поўнымі насення,</p>
<p>І коней храп у ядраным паветры...</p>
<p>А з поўдня любага</p>
<p>успененыя ветры</p>
<p>Прыйшлі, абвеялі кругом.</p>
<p>Мая радзіма!</p>
<p>Родны дом!</p>
<p>Напеў бароў, раздолле пожань!</p>
<p>Мне ўсё тут люба і прыгожа:</p>
<p>І песні радасных сябровак</p>
<p>За працай спорнаю і шчырай,</p>
<p>Палі, узнятыя нанова,</p>
<p>Увішны голас брыгадзіра,</p>
<p>Паход калгасных трактарыстаў...</p>
<p>І раннем, што пяшчотай туліць,</p>
<p>Над маладым, зялёным лістам</p>
<p>«Ку-ку» вясновае зязюлі.</p>
<p>Я чую возера усплёскі, —</p>
<p>То сом палюе на зары,</p>
<p>Ён спудзіў шчупака.</p>
<p>Высока у садку</p>
<p>У свой прыгожы дом</p>
<p>Забіўся шпак, прынёсшы чарвяка,</p>
<p>І дзеці аганькамі язычкоў</p>
<p>Бяруцца за сваё сняданне...</p>
<p>Прывет, жаданая вясна,</p>
<p>Маё абуджанае ранне!</p>
<p> </p>
<p> </p>
<h3><a id="chapter62"></a>СМЕРЦЬ ТАВАРЫША ХАХЛОВА</h3>
<p>Гудзелі вяршаліны дужых дубоў,</p>
<p>Грымелі грымоты над полем і борам,</p>
<p>Калі на граніцы таварыш Хахлоў</p>
<p>На варце стаяў у дазоры.</p>
<p> </p>
<p>Па небу суровая хмара плыла,</p>
<p>Маланкамі шлях прабівала...</p>
<p>І ночы трывожнай густая імгла</p>
<p>Ад бляску на момант знікала.</p>
<p> </p>
<p>Такою хвілінай дазорнага слых</p>
<p>Напружана сочыць як можна,</p>
<p>Здавалася, поўнач на нетрах лясных</p>
<p>Чаруе пуцінаю кожнай.</p>
<p> </p>
<p>Здавалася, з цемрадзі хмурых кустоў</p>
<p>Няпрошаны гад выпаўзае...</p>
<p>Дарэмна, дазорны таварыш Хахлоў</p>
<p>Сумненняў і страху не знае.</p>
<p> </p>
<p>Не пройдзе нягоднік, забойца і шпік</p>
<p>Ні пушчай, ні дальняй лагчынай,</p>
<p>Трымае Хахлоў загартованы штык,</p>
<p>Узняты любімай краінай.</p>
<p> </p>
<p>Ён ведае говары шумных лістоў,</p>
<p>Хай гоман зрываецца громам,</p>
<p>Бруенне крыніц і напеў ручаёў</p>
<p>Яму па-сяброўску знаёмы.</p>
<p> </p>
<p>Па зараслях ён асцярожна ідзе,</p>
<p>Часамі прыгнецца, падзе на калені...</p>
<p>І поўнач мінула. А бура гудзе,</p>
<p>Ламаюцца сосен карэнні.</p>
<p> </p>
<p>Для буры ні варты няма, ні мяжы,</p>
<p>Яна над штыкамі праходзіць высока...</p>
<p>А лесам праносіцца шорах чужы,</p>
<p>Варожыя шастаюць крокі.</p>
<p> </p>
<p>І гоман далёкі узняўся і знік,</p>
<p>У ветрах шумлівых растаяў...</p>
<p>Таварыш Хахлоў да вінтоўкі прынік,</p>
<p>Гасцей незазваных чакае.</p>
<p> </p>
<p>Вось крокі ясней і бліжэй па суках...</p>
<p>Не пройдуць!.. Ніякаю сілай!..</p>
<p>А ззаду раптоўна бандыта рука</p>
<p>За шыю Хахлова схапіла.</p>
<p> </p>
<p>Дазорны, пастаўлены роднай зямлёй,</p>
<p>Магутны і сэрцам і целам,</p>
<p>Ён вырваўся з рук і, заліты крывёй,</p>
<p>Ударыў па ворагу смела.</p>
<p> </p>
<p>— Ні з месца! — І палец націснуў курок.</p>
<p>Калі не здаюцца — страляюць...</p>
<p>Ён бачыць, што маўзер выпаў і змоўк,</p>
<p>Што злосны драпежнік канае.</p>
<p> </p>
<p>Хвіліна. І цемрай таемнай ізноў</p>
<p>Прамчаўся агнямі узбуджаны сполах,</p>
<p>Два новыя стрэлы... Таварыш Хахлоў</p>
<p>Панік галавою да долу.</p>
<p> </p>
<p>Падбеглі бандыты. Напружаны міг.</p>
<p>Здавалася, вырвуць вінтоўку...</p>
<p>Ды не! Хай сагнуўся правераны штык,</p>
<p>Хахлоў не пакіне сяброўку.</p>
<p> </p>
<p>Яе даручыў яму вольны народ,</p>
<p>І ён абавязак свой знае,</p>
<p>Вінтоўкі не даў... А яго навылёт</p>
<p>Прабіўшы, бандыты знікаюць...</p>
<p> </p>
<p>Гудзелі вяршаліны дужых дубоў,</p>
<p>Грымелі грымоты над полем і борам,</p>
<p>Калі на граніцы таварыш Хахлоў</p>
<p>Геройскі памёр у дазоры.</p>
<p> </p>
<p> </p>
<h3><a id="chapter63"></a>РЫБАК</h3>
<p>Туман адплыў на ўзлессе ад ракі...</p>
<p>Яшчэ дрымотна...</p>
<p>І стаяць у сне</p>
<p>Чароты ў паплавах і хмызнякі,</p>
<p>Але шумліва на пясчаным дне:</p>
<p>Прачнуліся рухавыя малькі,</p>
<p>А з-за травы пражэрлівы шчупак</p>
<p>На іх наважыўся...</p>
<p>Даўно рыбак</p>
<p>Расклаў цішком смалісты курадым,</p>
<p>На жэрдках саганок павесіў свой.</p>
<p>І часам здасца плотка там жывой,</p>
<p>Калі яна варочаецца ў ім.</p>
<p>Пад свежым ветрам палымнее жар.</p>
<p>Рыбак сядзіць задумна пры агні,</p>
<p>І ў водблісках вады спакойны твар</p>
<p>Ахоплепы павевам цеплыні.</p>
<p>І мроіцца яму, нібы праз сон,</p>
<p>Як ён спаймаў асілка-акуня.</p>
<p>Устаў. Вузельчык выняў з кішаня,</p>
<p>Прыправу розную усыпаў ён,</p>
<p>Задумаўся аб смачнае ядзе.</p>
<p>Знаёмы пах прыемна казытаў,</p>
<p>Раптоўна ўсплёск далёкі па вадзе</p>
<p>Яго зусім на момант счараваў;</p>
<p>Але з усмешкай думу стрэў адну —</p>
<p>Пакроіў хлеб,</p>
<p>Расклаўшы востры нож,</p>
<p>І лыжку па яду ён працягнуў.</p>
<p>А побач з рыбай біўся поўны кош.</p>
<p> </p>
<p> </p>
<h3><a id="chapter64"></a>ШЧОРС</h3>
<p>Пад сцягалі радасным, чырвоным,</p>
<p>Трывожнаю парой</p>
<p>Мікола Шчорс вядзе калоны</p>
<p>Багунскія на бой:</p>
<p>«Чакайце, ворагі,</p>
<p>Сустрэчы,</p>
<p>Вам Кіеў не забраць!»</p>
<p>Далі мы клятву пад Унечай,</p>
<p>Не страшна паміраць.</p>
<p>Міколу Шчорса ўсе пазналі</p>
<p>Па шаблях і клінках,</p>
<p>Не раз бандыты уцякалі</p>
<p>Пад Злынкай у лясах.</p>
<p>Штыкоў навостраную ласку</p>
<p>Пад выбухі гранат</p>
<p>Адведаў гетман Скарападскі</p>
<p>І павярнуў назад.</p>
<p>Не быць драпежніцкім атрадам</p>
<p>На роднае зямлі!</p>
<p>Міколу Шчорсу даў парады</p>
<p>Сам Ленін у Крамлі.</p>
<p>І чуе Шчорс, як вораг гоніць</p>
<p>Да Кіева палкі.</p>
<p>Пятлюра сунецца на поўдні,</p>
<p>З паўночы — палякі.</p>
<p>Зямля нагрэтая дыміцца,</p>
<p>Ад шабель стэп звініць.</p>
<p>Ты помніш,</p>
<p>Вёска Белашыца,</p>
<p>Начдыва на кані?</p>
<p>То ён знясілены, сухотны ,</p>
<p>Пад градам куль імчыць.</p>
<p>То ён за стужкай кулямётнай</p>
<p>З багунцамі ляжыць.</p>
<p>То крыкне голасна далёка,</p>
<p>Што чуцен слоў палёт:</p>
<p>— Трымай, Бажэнка, правым бокам,</p>
<p>На ворага ў абход!</p>
<p>То ён з усмешкай загаворыць:</p>
<p>— Качура, не здаваць!</p>
<p>Ты знай, Багунію мы, горад,</p>
<p>Тут будзем будаваць.</p>
<p>Над стэпам пыл вісіць клубамі.</p>
<p>Што коннікі нясуць,</p>
<p>Ужо разбітымі шляхамі</p>
<p>Пятлюраўцы бягуць.</p>
<p>— Наперад, хлопцы!..</p>
<p>Бі штыкамі!..—</p>
<p>Начдыў не даказаў,</p>
<p>Ён паў пад жоўтымі пяскамі,</p>
<p>Як быццам задрамаў.</p>
<p>Ён паў, задумлівы, суровы,</p>
<p>На спапялелы дол...</p>
<p>— Не стала Шчорса!..— жальбы словы</p>
<p>Прамчаліся вакол.</p>
<p>— Наперад, хлопцы! Знішчыць гада!</p>
<p>Для слёз цяпер не час.</p>
<p>Мацней прыціснулі прыклады</p>
<p>Вінтовак да пляча.</p>
<p>— Дружней, багунцы! Бі атакай.</p>
<p>Начдыў навечна змоўк...</p>
<p>І вось разбіты гайдамакі,</p>
<p>Пятлюра ледзь уцёк.</p>
<p>Адбой. І на руках герояў</p>
<p>Ляжыць адважны Шчорс...</p>
<p>Прайшлі гады. На месцы бою</p>
<p>Шуміць пшаніца скрозь,</p>
<p>Стаяць асветленыя хаты,</p>
<p>Пад гоман спелых ніў</p>
<p>Аб тым цяпер пяюць дзяўчаты,</p>
<p>Як паміраў начдыў.</p>
<p>Ляці ж ты, песня, небам сінім</p>
<p>Праз Корасцень на Сноўск!</p>
<p>Спявайце, ветры Украіны,</p>
<p>Як жыў Мікола Шчорс!</p>
<p> </p>
<p> </p>
<h3><a id="chapter65"></a>НЕЎМІРУЧЫ</h3>
<p>Вясна.</p>
<p>Як ён любіў вясной</p>
<p>Цвіценне дрэў, птушыны спеў,</p>
<p>Як доўга ён удаль глядзеў</p>
<p>На мора сінь...</p>
<p>Гудзеў прыбой,</p>
<p>Да ног ягоных прыпадаў,</p>
<p>Аб скалы біўся,</p>
<p>Ракатаў,</p>
<p>Каціўся грознаю гарой,</p>
<p>Скараўся пеннай галавой</p>
<p>І з гулам гальку нёс...</p>
<p>А скрозь,</p>
<p>Нібы вялізны снег кружыў,—</p>
<p>Палёты чаек...</p>
<p>Ён хадзіў</p>
<p>Крамністым берагам тады,</p>
<p>І ў памяці плылі гады,</p>
<p>Як у дзяцінстве рос, як жыў,</p>
<p>Як вырваўся</p>
<p>Крылатай песняй</p>
<p>Яго магутны</p>
<p>Буравеснік,</p>
<p>Як бліскавіцай шугануў</p>
<p>Пад чорным небам,</p>
<p>Як пачуў</p>
<p>Яго замучаны народ</p>
<p>І запалаў агнём усход...</p>
<p>Як усміхаўся ён,</p>
<p>Калі</p>
<p>Па небу сіняму плылі</p>
<p>Сям’ёю самалёты.</p>
<p>Строй</p>
<p>Непераможны іх вітаў,</p>
<p>Што славу ўсёй радзімы нёс...</p>
<p>Радзіму ён любіў да слёз.</p>
<p>Не знаў,</p>
<p>Што гад ягоным следам поўз,</p>
<p>Яму лісліва гаварыў</p>
<p>І джала ўпотайку вастрыў.</p>
<p>О, каб ты мог цяпер устаць!</p>
<p>Іх след пракляццем спапяліць,</p>
<p>Зямлю над гадамі прыбіць,</p>
<p>Навек іх, катаў, зганьбаваць.</p>
<p>Прысуд над катамі сустрэць</p>
<p>За смерць сяброў, за сына смерць.</p>
<p>Маўчыць крамлёўская сцяна,</p>
<p>Мы беражом яе спакой.</p>
<p>Ты з намі, Горкі!</p>
<p>Мы — з табой!</p>
<p>Радзіма ў нас ва ўсіх адна;</p>
<p>Мы рады ёй жыццё аддаць,</p>
<p>І будзем так, як ты вучыў,</p>
<p>Сваю радзіму берагчы,</p>
<p>Як ты — любіць і шанаваць!</p>
<p> </p>
<p> </p>
<h3><a id="chapter66"></a>РАЗВІТАННЕ</h3>
<p>Зямля мая! Журботны марш...</p>
<p>Зямля мая ў журбе.</p>
<p>Валеры Чкалаў! Сокал наш,</p>
<p>Няўжо няма цябе?</p>
<p> </p>
<p>Навечна абарваны шлях.</p>
<p>Няўжо табе не жыць?</p>
<p>Па акіянах, па марах</p>
<p>Твой спеў не прагучыць.</p>
<p> </p>
<p>Ты ж вёў высока пад Крамлём</p>
<p>Крылатыя страі,</p>
<p>Ты ж быў адважным важаком</p>
<p>Арлінае сям’і.</p>
<p> </p>
<p>Няўжо табе не узляцець.</p>
<p>І шум матора змоўк?</p>
<p>Перад табой жа часта смерць</p>
<p>Адходзіла набок.</p>
<p> </p>
<p>Я не хачу жалобных дум,</p>
<p>Што час спыніўся твой,</p>
<p>Ды чую непазбыўны сум</p>
<p>Над свежаю труной.</p>
<p> </p>
<p>Схіляе голавы народ,</p>
<p>Цябе праводзіць ён.</p>
<p>Я чую чкалаўцаў палёт,</p>
<p>Іх многа, іх мільён.</p>
<p> </p>
<p> </p>
<h3><a id="chapter67"></a>ПАЛЕСКАЯ ДАРОГА</h3>
<p>Як змеі, нікнуць каляіны</p>
<p>Праз хмыз, забіўшыся ў гушчар...</p>
<p>Я помню гэтыя мясціны</p>
<p>Праз глыбіню дзіцячых мар —</p>
<p>Вятроў асеннія літанні,</p>
<p>Гаворка сумная бяроз,</p>
<p>Стары гусляр на скрыжаванні...</p>
<p>Разбітай арміі абоз...</p>
<p>Узлёты шуму баравога,</p>
<p>Густы ажынавы настой...</p>
<p>Вякамі бітая дарога</p>
<p>Над самай Прыпяццю-ракой!</p>
<p>Цябе, далёкую, прысніўшы,</p>
<p>Ля мора кінуўшы сляды,</p>
<p>Усе шляхі перахадзіўшы,</p>
<p>Я зноў вяртаюся сюды.</p>
<p>І тут, паслухаўшы з калгаса</p>
<p>Вясціну добрую пра дом,</p>
<p>Свяжэй за тэлеграмы ТАССа,</p>
<p>За першы красавіцкі гром,</p>
<p>Краіны слухаю дыханне...</p>
<p>Я нібы мару, нібы сню,</p>
<p>Мяне узносяць разважанні</p>
<p>Над светам, нібы ўпершыню</p>
<p>Я з думаю стаю адзінай,</p>
<p>Пад гоманы ліпнёвых траў,</p>
<p>Што ўсёй любімае краіны</p>
<p>Яшчэ як трэба не пазнаў.</p>
<p>Аднак мне помняцца узоры,</p>
<p>Што ў небе піша Днепрастан,</p>
<p>Па-над Крамлём маскоўскім зоры,</p>
<p>Што свецяць аж за акіян;</p>
<p>Вышыняў снежнае адзенне,</p>
<p>Якія зведаў чалавек,</p>
<p>Садоў і траў перасяленне</p>
<p>І новыя кірункі рэк.</p>
<p>І ўсюды слухаў я душою,</p>
<p>Як правярае пульс зямля</p>
<p>Са ўсходняй яснаю зарою,</p>
<p>Са Спаскай вежаю Крамля.</p>
<p>І ўсё, што ведаю жывога,</p>
<p>Туды хінецца галавой...</p>
<p>Я зноў, палеская дарога,</p>
<p>Сваімі думамі з табой.</p>
<p>Аднойчы тут, у час работы,</p>
<p>Трывожна ўзнімуцца гудкі,</p>
<p>Прамчаць над борам самалёты,</p>
<p>На бойку рушацца палкі.</p>
<p>Як толькі гэты гул пачую,</p>
<p>Паходны ранец развяжу</p>
<p>І моўчкі кніжку запісную</p>
<p>Паміж патронаў палажу.</p>
<p>Пайду пад грукаты гарматы</p>
<p>Ў паходным маршавым страі,</p>
<p>Сваіх таварышаў багата</p>
<p>Сустрэну побач у баі.</p>
<p>Мо ў часе наступу начнога,</p>
<p>Пасланы ротаю ў дазор,</p>
<p>Цябе сустрэну я, дарога,</p>
<p>Паміж другіх лясоў, азёр.</p>
<p>Сябры, што край абаранялі,</p>
<p>Сумеўшы ворага разбіць,</p>
<p>Са мной прысядуць на прывале</p>
<p>У цень сасновы адпачыць.</p>
<p>І мы успомнім, як сядзелі</p>
<p>Калісьці разам на піру, —</p>
<p>Тбілісі, Шота Руставелі,</p>
<p>Джамбула гучную дамбру...</p>
<p>І прыгадае не адзіны</p>
<p>Дарогу першую сваю...</p>
<p>А я сяброў сваіх гасцінна</p>
<p>З бярозы сокам напаю.</p>
<p> </p>
<p> </p>
<h3><a id="chapter68"></a>ПРАВОДЗІНЫ</h3>
<p>Рана, рана маці ўстала,</p>
<p>Ледзь успыхнулі зарніцы...</p>
<p>Сына рупна сабірала...</p>
<p>Едзе хлопец на граніцу.</p>
<p> </p>
<p>Настаўляла словам шчырым,</p>
<p>Частавала свежыною,</p>
<p>Мёдам чыстым, свежым сырам</p>
<p>І пахучым сырадоем.</p>
<p> </p>
<p>— Ты мяне паслухай, сынку,</p>
<p>Як цябе я гадавала...</p>
<p>Маці беражна з хусцінкі</p>
<p>Зорку з гонарам вымала.</p>
<p> </p>
<p>— Бацька твой — баец славуты,</p>
<p>Гэта бацькава адзнака, —</p>
<p>З яснай зоркай пяцікутнай</p>
<p>Біў пілсудчыкаў-палякаў.</p>
<p> </p>
<p>Прад яго апошнім боем</p>
<p>Я з пашанаю схілюся...</p>
<p>Ён адважным паў героем</p>
<p>За свабоду Беларусі.</p>
<p> </p>
<p>Сваім бацькам ганарыся.</p>
<p>Будзеш, сынку, на граніцы,</p>
<p>Зорку ўспомні, мужна біся,</p>
<p>Як палезуць чужаніцы.</p>
<p> </p>
<p>Будзь жа смелым і адважным,</p>
<p>Зоркім цёмнымі начамі...</p>
<p>Пакланіўся сын уважна</p>
<p>Перад маці і сябрамі.</p>
<p> </p>
<p>— Я з вялікаю пашанай</p>
<p>Памяць бацькаву прымаю.</p>
<p>Пагранічнікам адданым</p>
<p>Буду —</p>
<p>Цвёрда абяцаю.</p>
<p>Каб атрутаю крыніцы</p>
<p>Вораг нам не зацярусіў,</p>
<p>Каб цвілі ляны, пшаніцы</p>
<p>На Савецкай Беларусі.</p>
<p>Каб у росце найадменным</p>
<p>Уздымаліся заводы...</p>
<p>Каб Масква святлом праменным</p>
<p>Асвятляла ўсе народы.</p>
<p>Развітаўся сын калгасны,</p>
<p>Перад ім дарога славы...</p>
<p>Едзе хлопец, едзе шчасны</p>
<p>На заходнія заставы!</p>
<p> </p>
<p> </p>
<h3><a id="chapter69"></a>ПРАЗ БЕЛАРУСЬ</h3>
<p>Запушчаны бальшак з прысадамі бяроз,</p>
<p>Абапал балаты з пахілаю вярбой...</p>
<p>Па жоўтаму пяску рыпіць нязграбны воз,</p>
<p>І ўслед ідзе юнак з панурай галавой.</p>
<p> </p>
<p>Часамі наплыве лясоў вячысты шум,</p>
<p>То сумны далягляд заменіць у палях, —</p>
<p>І краю не відно палёту горкіх дум...</p>
<p>Далёкі з Вільні лёг да Пецярбурга шлях.</p>
<p> </p>
<p>Каторы дзень абоз бесперапынна брыў,</p>
<p>А Вільні чорны след яшчэ ў душы не знік,</p>
<p>І ён успомніў ноч, пабоі, злосны крык,</p>
<p>Як нішчыўся душы юнацкае парыў.</p>
<p> </p>
<p>Ён паглядаў вакол. І тут, і там турма,</p>
<p>Пахмуры небасхіл, як толькі ўбачыць мог!..</p>
<p>Стаяла Беларусь жабрачкай, без імя,</p>
<p>Імшарышчы, дрыгва, куп’ё ды дзікі мох.</p>
<p> </p>
<p>Праходзіць сёлы ён. Жыве прыгонны жах, —</p>
<p>На прызбе дзед сівы, падобны мерцвяку,</p>
<p>Унукі бліз яго у зрэбных лахманах,</p>
<p>Худыя, босыя барляюцца ў пяску.</p>
<p> </p>
<p>І хмары прабягуць над стомленым чалом,</p>
<p>Змахне ён рукавом журботную слязу:</p>
<p>— Дзяцінства ты маё! Хаціны над Дняпром,</p>
<p>Ды гэта ж я між іх пакутлівы сяджу.</p>
<p> </p>
<p>О  доленька, не плач! Паслала ты сама</p>
<p>Мяне за казачка на паншчыну ісці...</p>
<p>Куды я йду? Чаго? Што стрэну у жыцці?</p>
<p>Ці ёсць на свеце бог? Не, мабыць што, няма!</p>
<p> </p>
<p>Мае жаданні ўсе — разбітыя нашчэнт,</p>
<p>Праходзяць чарадой бязрадасныя дні...</p>
<p>Хачу аб крыўдзе той заплакаць я на свет!</p>
<p>Украіна мая! О горачка мені!</p>
<p> </p>
<p>Зноў цемра на душы. На міг блісне зара,</p>
<p>Далёка дзесьці там нібы яснее лёс...</p>
<p>Ён паглядаў туды, дзе томіцца сястра...</p>
<p>На поўнач жа ішоў дакучлівы абоз.</p>
<p> </p>
<p> </p>
<h3><a id="chapter70"></a>У КАНІВЕ</h3>
<p>Таполяў варта над ракою,</p>
<p>Задумны, сіні краявід.</p>
<p>Перад славутаю гарою</p>
<p>Стаім, спяваем «Заповіт».</p>
<p> </p>
<p>Зямля, што сэрцамі сагрэта,</p>
<p>Ты зварухнулася ў цішы...</p>
<p>І словы мужныя паэта</p>
<p>Пераклікаюцца ў душы.</p>
<p> </p>
<p>Да берага прыпалі хвалі,</p>
<p>Устала ранняя зара,</p>
<p>Яны шчаслівыя, што зналі</p>
<p>Жывую постаць кабзара.</p>
<p> </p>
<p>Вось гэтаю сцяжынкай, мусіць,</p>
<p>Хадзіў ён ночы да відна...</p>
<p>І можа быць на Беларусі</p>
<p>Такая сцежка не адна,</p>
<p> </p>
<p>Дзе ты пачуеш —</p>
<p>У бяседзе</p>
<p>Бары сасновыя гудуць —</p>
<p>Аб падарожніку-суседзе</p>
<p>Размовы доўгія вядуць.</p>
<p> </p>
<p>Прайшоў ён дзікія мясціны,</p>
<p>Прыволжа шумныя палі...</p>
<p>І адусюль шляхі-пуціны</p>
<p>Сюды да Каніва вялі.</p>
<p> </p>
<p>Былі шляхі яго цяжкімі,</p>
<p>Упоплеч гора з ім брыло...</p>
<p>Глядзі ж, паэт, на край любімы,</p>
<p>На украінскае сяло,—</p>
<p> </p>
<p>Шумяць пшаніцаю даліны,</p>
<p>Цвітуць вішнёвыя сады,</p>
<p>Ты чуеш песню Кацярыны,</p>
<p>Над стэпам гоман малады:</p>
<p> </p>
<p>«Ідуць дзяўчаты ў поле жаты,</p>
<p>Та, знай, співаюць, ідучы...»</p>
<p>І вецер стэпавы, крылаты</p>
<p>Нясе іх спевы ўдалячынь...</p>
<p> </p>
<p>Таполяў варта над ракою,</p>
<p>Над іх галовамі блакіт...</p>
<p>Перад славутаю гарою</p>
<p>Стаім, спяваем «Заповіт».</p>
<p> </p>
<p> </p>
<h3><a id="chapter71"></a>ЗАХОДНІМ БЕЛАРУСАМ</h3>
<p>Палілі вас агнём, знішчалі вас мячом,</p>
<p>Не смелі гаварыць вы моваю сваёй,</p>
<p>Вы плакалі крывёй пад панскім бізуном,</p>
<p>За вас хварэлі мы і сэрцам і душой.</p>
<p> </p>
<p>Даволі слухаць больш пакутны спеў бароў,</p>
<p>За волю вы пайшлі, для любых ніў і сёл...</p>
<p>І болей крумкачу, што падае на дол, —</p>
<p>Ніколі не узняць драпежных кіпцюроў!</p>
<p> </p>
<p>Даволі мучыў вас пракляты польскі кат!</p>
<p>Руку братэрскую прымі, таварыш — родны брат!</p>
<p>Хай згіне польскі пан! Прабіў рашучы час!</p>
<p>Чырвоны, вольны сцяг навек з’яднае нас!</p>
<p> </p>
<p>Заходні беларус! Ты выйшаў грамадой,</p>
<p>Каб з намі аб’яднаць любімыя палі,</p>
<p>Бо мы адной сям’і, бо мы адной зямлі,</p>
<p>Нам з нашай маткай жыць — чырвонаю Масквой!</p>
<p> </p>
<p> </p>
<h3><a id="chapter72"></a>ПЕСНЯ ВЫЗВАЛЕНАЙ ЖАНЧЫНЫ</h3>
<p>Адышло з панамі гора</p>
<p>Ад майго двара.</p>
<p>Па-над Нёманам-ракою</p>
<p>Светлая зара.</p>
<p> </p>
<p>Будуць помніцца заўсёды</p>
<p>Гэтыя дзянькі,</p>
<p>Як грымелі танкі ў полі,</p>
<p>Як ішлі палкі.</p>
<p> </p>
<p>Мы выходзілі насустрач</p>
<p>Баявым братам...</p>
<p>І вяшчун чырванакрылы</p>
<p>Пакланіўся нам.</p>
<p> </p>
<p>А пасля паплыў на Захад,</p>
<p>На апошні бой...</p>
<p>Досыць,</p>
<p>Нёман мой шырокі,</p>
<p>Плакала з табой.</p>
<p> </p>
<p>Больш у мора не пакоціш</p>
<p>Несуцешных слёз,</p>
<p>Заспявай жа ты на хвалях</p>
<p>Пра жаданы лёс.</p>
<p> </p>
<p>Глянь,— ад хаты адляцела</p>
<p>Чорнай ночы мгла</p>
<p>І спрадвечная мякіна</p>
<p>Знікла са стала.</p>
<p> </p>
<p>Зашумелі урачыста</p>
<p>Новыя палі.</p>
<p>Сёння мы і нашы дзеці</p>
<p>Волю здабылі!</p>
<p> </p>
<p> </p>
<h3><a id="chapter73"></a>ТАНКІСТЫ</h3>
<p>Прарвацца ў тыл,</p>
<p>У сем назад, —</p>
<p>Такі атрыманы загад.</p>
<p> </p>
<p>Праплыта сонная рака...</p>
<p>Далей — шляхі наўпрост,</p>
<p>Кладуцца дрэвы старчмака</p>
<p>На ўвесь сасновы рост.</p>
<p> </p>
<p>І танк, як песня,</p>
<p>Сугрунём</p>
<p>Праходзіць гушчары...</p>
<p>Хутчэй! Над вежавым акном</p>
<p>Кавалачак зары.</p>
<p> </p>
<p>На поле выскачыла бронь,</p>
<p>Гудзіць сыпучы жвір.</p>
<p>Стаяць ля спускаў «на агонь!»</p>
<p>Стралок і камандзір.</p>
<p> </p>
<p>Праз міг па выгане сяла</p>
<p>Жывая гутарка пайшла.</p>
<p> </p>
<p>І, аб’яднаўшы сілы ўраз,</p>
<p>Па зграях белых рот</p>
<p>Загаманіў гарматны бас</p>
<p>І звонкі кулямёт.</p>
<p> </p>
<p>Радзее зброду брудны збор:</p>
<p>Танкісты ў бой пайшлі.</p>
<p>І самы першы пан — маёр</p>
<p>Схіліўся да зямлі.</p>
<p> </p>
<p>Але адна з тайных засад</p>
<p>Падкралася ў абход.</p>
<p>Пакунак кінулі гранат, —</p>
<p>І змоўк у танка ход.</p>
<p> </p>
<p>Стырно знясілела ў руках...</p>
<p>Апошні стрэл — панам!</p>
<p>І вось прыклады па шчытах</p>
<p>Узнялі злосны гам.</p>
<p> </p>
<p>У вочы пырснула агнём...</p>
<p>Сказаць старэйшы змог:</p>
<p>— Ну што ж, таварышы, памром?..</p>
<p>— Памром!..— сказалі ўтрох.</p>
<p> </p>
<p>І перад імі паплыло,</p>
<p>Чым кожны міг жылі:</p>
<p>І твар каханай,</p>
<p>І сяло,</p>
<p>І вежы на Крамлі.</p>
<p> </p>
<p>І кожны стомленым чалом</p>
<p>У родны бок глядзеў...</p>
<p>Шугала полымя кругом,</p>
<p>І чуўся грозны спеў,—</p>
<p> </p>
<p>Ляцеў у далечы вякоў</p>
<p>Магутны гімн бальшавікоў.</p>
<p> </p>
<p> </p>
<h3><a id="chapter74"></a>З  ПАХОДАЎ</h3>
<p>Пад нашым націскам адход</p>
<p>Прыспешылі паны.</p>
<p>Прыйшлі мы ў вёску Чорны Брод</p>
<p>На трэці дзень вайны.</p>
<p> </p>
<p>Нясуць нам дзеці і жанкі</p>
<p>Ад шчырае душы</p>
<p>Насустрач ружы і вянкі,</p>
<p>І яблыкаў кашы.</p>
<p> </p>
<p>Гудзіць, як бор, сялянскі сход:</p>
<p>І слёзы... і прывет...</p>
<p>Перажагнаўшыся на ўсход,</p>
<p>Здымае шапку дзед:</p>
<p> </p>
<p>— Стары...</p>
<p>Да вас прыдзёўбся ледзь,</p>
<p>Сказаць пра сум адзін —</p>
<p>Ляжыць засечаны насмерць</p>
<p>Старой бабылкі сын.</p>
<p> </p>
<p>Здалося, стрэхі курных хат</p>
<p>Прыгнуліся з бяды...</p>
<p>Падаў каманду лейтэнант</p>
<p>Пастроіцца ў рады.</p>
<p> </p>
<p>Пайшлі.</p>
<p>І запякло ў грудзях</p>
<p>З навеяных журбот.</p>
<p>І разам з намі, па баках,</p>
<p>Ішоў увесь народ.</p>
<p> </p>
<p>Прыйшлі.</p>
<p>Над згорбленым дваром</p>
<p>Вісіць заслона хмар.</p>
<p>Старая маці неўпрытом</p>
<p>Цалуе мёртвы твар.</p>
<p> </p>
<p>— Устань жа, маці!</p>
<p>Дзень прыйшоў!..</p>
<p>Прачніся ад жуды...</p>
<p>З паходных кубкаў у сыноў</p>
<p>Напіся ты вады.</p>
<p> </p>
<p>Яна жывіць.</p>
<p>Праз доўгі шлях</p>
<p>Сагрэлася ў баях...—</p>
<p>Бабылку ўзнялі на руках,—</p>
<p>І слёзы у вачах.</p>
<p> </p>
<p>Паспакайнела ад спагад,</p>
<p>Абцёрла твар рукой...</p>
<p>Праплыў засмучаны пагляд</p>
<p>Над хмурай грамадой.</p>
<p> </p>
<p>І раптам, зняўшы свой убор,</p>
<p>Увысь крутнула ім:</p>
<p>— Дык вось за што мой сын памёр!..—</p>
<p>Гаворыць нам усім.</p>
<p> </p>
<p>І над узлётам галавы,</p>
<p>Над сівізною скронь,—</p>
<p>Мы бачым:</p>
<p>Яркі і жывы</p>
<p>Трапечацца агонь.</p>
<p> </p>
<p>Яна, стрымаўшы горкі плач,</p>
<p>Звяртаецца не раз:</p>
<p>— Ён з ёй выходзіў сустракаць</p>
<p>Сягоння рана вас.</p>
<p> </p>
<p>Такая выпала пара...</p>
<p>Што я зраблю цяпер?..</p>
<p>Яго забіў сярод двара</p>
<p>Уланскі афіцэр.</p>
<p> </p>
<p>І нам здаецца ліхадзей</p>
<p>Дзюбастым каршуном...</p>
<p>Мы над ахвяраю цясней</p>
<p>Становімся кругом.</p>
<p> </p>
<p>І выплыў сам жалобны спеў</p>
<p>Над жудасцю пакут.</p>
<p>І тры разы прагрукацеў</p>
<p>Па мёртваму салют.</p>
<p> </p>
<p>Праз міг</p>
<p>Над нетрамі лясоў</p>
<p>Загаласіў трубач...</p>
<p>— Мы іх дагонім. І за ўсё</p>
<p>Адпомсціцца... Не плач!..</p>
<p> </p>
<p>Пачуеш бой, глядзі смялей,</p>
<p>Ты ведай —</p>
<p>Нішчым зброд!..</p>
<p>І мы пайшлі яшчэ далей</p>
<p>Праз вёску Чорны Брод.</p>
<p> </p>
<p> </p>
<h3><a id="chapter75"></a>ПЯТРУ ГЛЕБКУ</h3>
<p>Колькі нам шчасця таго было трэба —</p>
<p>Кавалачак сала,</p>
<p>Лустачка хлеба,</p>
<p>Ціхі агеньчык на летняй начоўцы,</p>
<p>Пожых, завостраны добра, з ядлоўца.</p>
<p> </p>
<p>Пахлі з купчастых імшар галабоні,</p>
<p>Блізка на выпасе фыркалі коні...</p>
<p>Мы па-сяброўску</p>
<p>Не ведалі сваркі,</p>
<p>З моху сівога круцілі цыгаркі.</p>
<p> </p>
<p>Роўна ў нас думы над борам віліся...</p>
<p>Зоры дзялілі з нябеснае высі,</p>
<p>Марылі.</p>
<p>Часта ў дзіцячых узлётах</p>
<p>Крылялі на дыванах-самалётах.</p>
<p>Раннем навыскач імчалі шляхамі,</p>
<p>Коней назваўшы сваіх гарбункамі.</p>
<p> </p>
<p>Сёлета ўлетку прыехаў дадому.</p>
<p>На месца старое з’явіўся, вядома.</p>
<p>Той жа мурог травяністы і росны,</p>
<p>Тыя ж смалістыя, рослыя сосны.</p>
<p> </p>
<p>Тая ж і рэчка з дарогі спаткала,</p>
<p>Тая ж зязюля над лесам кувала...</p>
<p>Родныя месціны,</p>
<p>Нам дарагія!</p>
<p>Толькі з табою мы сёння другія.</p>
<p> </p>
<p> </p>
<h3><a id="chapter76"></a>МАЛАНКА</h3>
<p>Ці то поле,</p>
<p>Ці гулянка —</p>
<p>Усе ўздыхаюць:</p>
<p>— Ах, Маланка!..</p>
<p>Хто Маланку раз пазнае,</p>
<p>Супакоіцца не можа —</p>
<p>А прыветная такая,</p>
<p>А рухава, а прыгожа!..</p>
<p>У якой бярозы белай</p>
<p>Стан ты выпрасіць сумела?</p>
<p>Дзе, скажы, крыніцы тыя,</p>
<p>У якіх ты вочы мыеш?</p>
<p>Дзе заранка тая пала,</p>
<p>У якой красу забрала?..</p>
<p>Мы з Маланкі воч не зводзім,</p>
<p>Аж утрох за ёю ходзім.</p>
<p>Садавод нясе ранеты,</p>
<p>Палявод — гарох паспеты,</p>
<p>Я ж — паэмы і санеты.</p>
<p>А ў Маланкі камень-сэрца,</p>
<p>Як спаткае — насмяецца!</p>
<p>Я ж мяркую дні і ночы —</p>
<p>Любіць,</p>
<p>Ды сказаць не хоча...</p>
<p>Плескача мне з рукаўца!</p>
<p>Шах!.. Ды выйшла за ўдаўца,</p>
<p>За ўдаўца, за брыгадзіра...</p>
<p>· · · · · · · · · · · · · · · · · · · · · · ·</p>
<p>Вось цяпер</p>
<p>Гарую шчыра —</p>
<p>Ні да гуляў, ні да ежы...</p>
<p>Колькі выбегаў я сцежак,</p>
<p>Ці то гром,</p>
<p>Ці  то маланка,</p>
<p>Я спяшаўся...</p>
<p>Ах, Маланка!..</p>
<p> </p>
<p> </p>
<h3><a id="chapter77"></a>МЯЦЕЛІЦА</h3>
<p>То разбяжыцца,</p>
<p>То пухам засцелецца,</p>
<p>Гойкае,</p>
<p>кружыць,</p>
<p>Спявае мяцеліца.</p>
<p> </p>
<p>Сядзе пры садзе</p>
<p>За дрэвамі блізкімі,</p>
<p>Ў шыбіны ўдарыць</p>
<p>Сыпучымі пырскамі.</p>
<p> </p>
<p>Скача, бялеючы</p>
<p>Белай сарочкаю...</p>
<p>Не!</p>
<p>Не заснуць табе</p>
<p>Гэтаю ночкаю.</p>
<p> </p>
<p>Лесам,</p>
<p>гаямі,</p>
<p>Крутымі разлогамі,</p>
<p>Сэрца,</p>
<p>гукаючы,</p>
<p>Ходзіць дарогамі.</p>
<p> </p>
<p>Рэха па звонкаму бору</p>
<p>Галёкае...</p>
<p>Едзе каханы</p>
<p>З граніцы далёкае.</p>
<p> </p>
<p>Бліжай і бліжай</p>
<p>Вёскі аколіца,</p>
<p>Думы аб любай</p>
<p>Сняжынкамі рояцца.</p>
<p> </p>
<p>Скора ўжо, скора</p>
<p>Два сэрцы сустрэнуцца...</p>
<p>Гойкае, кружыць,</p>
<p>Спявае мяцеліца.</p>
<p> </p>
<p> </p>
<h3><a id="chapter78"></a>КРЫНІЦА</h3>
<p>Пры лесе, пад горкай</p>
<p>Бруіцца крыніца.</p>
<p>У светлай крыніцы</p>
<p>Вадзіца-жывіца.</p>
<p> </p>
<p>Там ночкаю месяц</p>
<p>Збірае уборы,</p>
<p>Пад пошапты бору</p>
<p>Палошчуцца зоры.</p>
<p> </p>
<p>Я помню, калісьці</p>
<p>Прыходзіў уранку,</p>
<p>Паіў на світанку</p>
<p>Трубу-берасцянку.</p>
<p> </p>
<p>З ручайкі малое</p>
<p>Памыўшыся чыста,</p>
<p>З прыпевам, са свістам</p>
<p>Іграў галасіста.</p>
<p> </p>
<p>Купаллем дзяўчаты</p>
<p>Прыходзілі з мятай.</p>
<p>Аб лёсе багата</p>
<p>Уздыхалі дзяўчаты.</p>
<p> </p>
<p>Збыліся жаданні</p>
<p>Па іхняй прымеце:</p>
<p>І ў хаце, і ў клеці,</p>
<p>І ў кожнае дзеці.</p>
<p> </p>
<p>Я раю, як толькі</p>
<p>Спякотаю горка,</p>
<p>Спусціся са ўзгорка,</p>
<p>Зачэрпні вядзёрка.</p>
<p> </p>
<p>Пры лесе, пад горкай</p>
<p>Бруіцца крыніца.</p>
<p>У светлай крыніцы</p>
<p>Вадзіца-жывіца.</p>
<p> </p>
<p> </p>
<h3><a id="chapter79"></a>ДОЖДЖ</h3>
<p>Ані расы каторы дзень.</p>
<p>Пад сонечны касцёр</p>
<p>Сады, спавітыя ў сухмень,</p>
<p>Ранялі свой убор.</p>
<p> </p>
<p>Ні месца засені.</p>
<p>Прынад</p>
<p>Не захаваў і лес.</p>
<p>Тарфянішчаў багністы чад</p>
<p>Змяёй у грудзі лез.</p>
<p> </p>
<p>З балотаў высыпала тля</p>
<p>І мірыяды мух...</p>
<p>На часткі трэскала зямля,</p>
<p>Абходзячы свой круг.</p>
<p> </p>
<p>Але ўсплылі грамады хмар</p>
<p>Кірункамі вятроў,</p>
<p>Дыхнула вільгаццю у твар</p>
<p>З-пад хмараў-караблёў.</p>
<p> </p>
<p>І вось на нівы, на кусты,</p>
<p>На жаўталісце,</p>
<p>скрозь —</p>
<p>Ударыў колкі і густы,</p>
<p>Нібы іголкі, дождж.</p>
<p> </p>
<p>Прабіўшы плыні духаты,</p>
<p>Пайшлі расліны ў рост...</p>
<p>І птушак жоўтыя раты</p>
<p>Лавілі неба з гнёзд.</p>
<p> </p>
<p>Маланкі стрэламі ўстаюць,</p>
<p>У бубен сыпле гром...</p>
<p>І я, захоплены, стаю,</p>
<p>Абдожджаны кругом.</p>
<p> </p>
<p>Часамі рукі працягну,</p>
<p>Нібы хачу ў палёт.</p>
<p>Набраклі мускулы.</p>
<p>Спіну</p>
<p>Пасек крамністы шрот.</p>
<p> </p>
<p>Да хмар імкнуся, крычучы</p>
<p>Ад свежых, поўных сіл:</p>
<p>— Сячы смялей,</p>
<p>У твар сячы,</p>
<p>Змяці дашчэнту пыл!</p>
<p> </p>
<p>Памкнецца ўгору спорны сок.</p>
<p>З ім разам паплыву...</p>
<p>Цераз вясёлкі бачыць зрок</p>
<p>Зялёную траву.</p>
<p> </p>
<p> </p>
<h3><a id="chapter80"></a>ПАЭТ</h3>
<p>Няхай жыве ў вяках</p>
<p>Нягаснучае слова,</p>
<p>Нязнаўшае захутаных заток.</p>
<p>Між плошчаў рыфмаў-пік,</p>
<p>Навостраных сурова,</p>
<p>Я чую твой у заўтра гулкі крок.</p>
<p> </p>
<p>Стаялі груды слоў,</p>
<p>Узняўшыся гарою,</p>
<p>Работы шмат нястомленым рукам —</p>
<p>Адкінуўшы асцё</p>
<p>І выбраўшы жывое,</p>
<p>Прарвацца ўвысь,</p>
<p>наперакор вятрам.</p>
<p> </p>
<p>І, разагнаўшы хмар</p>
<p>Набег буптоўна-жорсткі,</p>
<p>Адкрыўшы даль нязведаных шляхоў,</p>
<p>Па роднае зямлі</p>
<p>Праходзіць Маякоўскі</p>
<p>Паміж палёў і гулкіх гарадоў.</p>
<p> </p>
<p>Радкі высокіх дум</p>
<p>Не нікнуць у знямозе,</p>
<p>Збіраюцца крылатыя ключом...</p>
<p>Ідуць сябры яго,</p>
<p>Успёршыся ў дарозе</p>
<p>На мужнае паэтава плячо.</p>
<p> </p>
<p>Імчыцца іх напеў,</p>
<p>Узняўшыся ў аблокі,</p>
<p>Пуцінамі прастораў агнявых —</p>
<p>Нясуць яны ў вякі,</p>
<p>Трымаючы высока,</p>
<p>Сцягі яго партыйных, мудрых кніг.</p>
<p> </p>
<p> </p>
<h3><a id="chapter81"></a>СУСТРЭЧА</h3>
<p>Моцна спала дзяўчынка на мулкай дзярузе,</p>
<p>Да кастравай кудзелі прыпаўшы нічком,—</p>
<p>Можа спіліся дзеўчынцы</p>
<p>Кветкі на лузе</p>
<p>Ці задзёрысты певень з густым грабянём,</p>
<p>Што залезе уранку з курамі ў каноплі</p>
<p>І крычыць праз бухматы гушчар...</p>
<p>Можа сніла дажджу крышталёвыя кроплі?..</p>
<p>Не, дзяўчынка!</p>
<p>То слёзы упалі на твар.</p>
<p>Гэта плакаў твой бацька,</p>
<p>Спала ты. Упяцёх наляцелі аднойчы,</p>
<p>Над пасцелькай тваёю ашчэрыўся штык.</p>
<p>Не забыцца ніколі цяжкой гэтай ночы,</p>
<p>Калі ў хаце пачуўся балесны твой крык.</p>
<p>Нават стужкі растрэслі твае па хаціне,</p>
<p>Ціха, дзеўчынка бедная, змоўч!</p>
<p>Гэта пяць каршакоў па таемнай пуціне</p>
<p>Павялі твайго бацьку праз ноч.</p>
<p> </p>
<p>Год праходзіць.</p>
<p>Мінае другі. І чацвёрты.</p>
<p>Кліча бацьку дзеўчынка дарма на зары...</p>
<p>Ёй нічога не скажуць суровыя нетры,</p>
<p>Толькі стогнуць вятры.</p>
<p>Доўга ў неба глядзіць, стаючы на прыгорку,</p>
<p>І шукае разгадку</p>
<p>Цёплых матчыных слоў:</p>
<p>«Пачакай! Як узыдзе чырвоная зорка,—</p>
<p>Тата прыйдзе дамоў!»</p>
<p>Ёй здалося, што зорку пазнала жывую:</p>
<p>Вунь яна! Узыходзіць з-за дальніх ракіт.</p>
<p>Прыйдзе!. прыйдзе!..</p>
<p>Хусцінку падорыць такую,</p>
<p>Як вясновы блакіт.</p>
<p> </p>
<p>Спадзявайся, дзяўчынка! Табе невядома,</p>
<p>Што за кладдзю пахмурых цаглін</p>
<p>Гэты колер даўно ўжо яму незнаёмы,</p>
<p>Толькі чорны адзін.</p>
<p> </p>
<p>Восень лістам заслала дарог каляіны</p>
<p>Паміж доўгага шляху свайго...</p>
<p>Ты трымала, дзяўчынка, праменні рабіны</p>
<p>І гукала яго.</p>
<p> </p>
<p>Можа, мольбы далёка праз пушчы ляцелі,</p>
<p>Бо пуцінай, па клічу тваім</p>
<p>З лесу выехаў коннік у шэрым шынелі,—</p>
<p>І жаданая зорка на ім.</p>
<p> </p>
<p>Ад рыдання твае скалануліся плечы,</p>
<p>Ты хавала надзею адну.</p>
<p>— Тата!. татка!..— крычала яму насустрэчу.</p>
<p>Ён жа злез</p>
<p>І цябе прыгарнуў.</p>
<p> </p>
<p>Ты прыпала вачамі да пятліцаў зялёных,</p>
<p>Не заўважыўшы з радасці той,</p>
<p>Што наўкола стаялі ў слязах эскадроны</p>
<p>Разам з бацькам, названым табой.</p>
<p> </p>
<p> </p>
<h3><a id="chapter82"></a>АПОШНІ ХЛЕБ</h3>
<p>Позна.</p>
<p>На прыпеку трэскі гнілыя,</p>
<p>Слёзы пусціўшы,</p>
<p>паволі згараюць...</p>
<p>Сеўшы за столікам, дзеці малыя</p>
<p>Дружна бяруцца за хлебны акраец.</p>
<p> </p>
<p>Управяцца хутка са смачнай вячэрай.</p>
<p>Лягуць,</p>
<p>паслаўшы кажух на палаці.</p>
<p>«Што ім прысніцца,</p>
<p>Птушкі ці зверы?..» —</p>
<p>Цяжка ўздыхнула маўклівая маці.</p>
<p> </p>
<p>Засек надоечы вымела дбала,</p>
<p>Ў жорнах змалола заморкаў прыгоршні,</p>
<p>Толькі яна, засмучоная, знала —</p>
<p>Гэты кавалачак хлеба апошні.</p>
<p> </p>
<p>Ласкі ў людзей напрасілася досыць.</p>
<p>Глянула ў шыбы —</p>
<p>Шукае чагосьці...</p>
<p>Грукаюць яблыні мёрзлыя косці,</p>
<p>Ноч, як ваўчыха ўпацёмку, галосіць.</p>
<p> </p>
<p>Спіць адубелая ў снезе хаціна.</p>
<p>«Можа, пакінуць усё</p>
<p>І памерці?</p>
<p>Пойдуць жабрачкамі тры сіраціны...»</p>
<p> </p>
<p>Не! не згаджаецца матчына сэрца.</p>
<p>Б’ецца трывожна да самага рання,</p>
<p>А ў грудзях балюча,</p>
<p>а ў грудзях так горка...</p>
<p>Недзе на ўсходзе, здалося світаннем —</p>
<p>Быццам чырвоная бліснула зорка.</p>
<p> </p>
<p> </p>
<h3><a id="chapter83"></a>НА СКРЫЖАВАННІ</h3>
<p>Я гэта ў памяці збярог.</p>
<p>Навечна захаваю.</p>
<p>На скрыжаванні трох дарог</p>
<p>Сказала нам старая:</p>
<p> </p>
<p>— Пазнала я нямала бед</p>
<p>На нашым сумным полі...</p>
<p>Вось тры пуціны ў белы свет,</p>
<p>Што мелі мы ў нядолі.</p>
<p> </p>
<p>Адна — не высахлі сляды,</p>
<p>Што госці наязджалі.</p>
<p>Па ёй збіраліся сюды,</p>
<p>Да ніткі рабавалі.</p>
<p> </p>
<p>Другой — у путах кайданоў —</p>
<p>Ступалі цяжка ногі.</p>
<p>Па ёй адводзілі сыноў</p>
<p>У турмы і астрогі.</p>
<p> </p>
<p>Аб трэцяй як ні раскажы,</p>
<p>А лепшае не зналі.</p>
<p>Па ёй насілі мы крыжы</p>
<p>І там адпачывалі.</p>
<p> </p>
<p>Я гэта ў памяці збярог.</p>
<p>Навечна захаваю.</p>
<p>На скрыжаванні трох дарог</p>
<p>Заплакала старая.</p>
<p> </p>
<p> </p>
<h3><a id="chapter84"></a>МАГІЛА</h3>
<p>У бойцы за Гродна</p>
<p>забіты яны.</p>
<p>Салют развітальны заціх...</p>
<p>Над свежым курганам</p>
<p>Чатыры сасны</p>
<p>Гамоняць з вятрамі аб іх.</p>
<p> </p>
<p>І ветры,</p>
<p>праплыўшы па вострым галлі,</p>
<p>Далёка над краем шумяць:</p>
<p>Пад зоркай сваёю</p>
<p>На роднай зямлі</p>
<p>Спакойна героі ляжаць.</p>
<p> </p>
<p>Захутаны раны сяброўскай рукой,</p>
<p>На тварах —</p>
<p>Смяротная цень.</p>
<p>Была пераправа праз рэчку цяжкой...</p>
<p>А мне ўспамінаецца дзень:</p>
<p> </p>
<p>Мы ў пушчы.</p>
<p>Пад ботамі шамкае мох.</p>
<p>Не кратае цемра павек.</p>
<p>Як шабля крывая,</p>
<p>Над лесам вятох</p>
<p>На золаку хмары рассек.</p>
<p> </p>
<p>Ударыў прамень па сцягу палкавым.</p>
<p>Паротна прымаем загад.</p>
<p>Штыкамі на захад</p>
<p>Сурова глядзім,</p>
<p>Дзе гіне замучаны брат.</p>
<p> </p>
<p>У наступ!</p>
<p>Хвілінаю некалькі слоў</p>
<p>Прайшлі над шарэнгамі рот.</p>
<p>Мой лепшы таварыш,</p>
<p>наводчык Пятроў,</p>
<p>Выдатна навёў кулямёт.</p>
<p> </p>
<p>Што ўспомніў ён</p>
<p>гэтай світальнай парой?</p>
<p>Мо сонцам расквечаны май...</p>
<p>І стрэлы ляцелі</p>
<p>Чарга за чаргой,</p>
<p>Пакутны ратуючы край.</p>
<p> </p>
<p>І бой разгараўся</p>
<p>штораз гарачэй,</p>
<p>Гарматны праносіўся шквал.</p>
<p>Мы біліся.</p>
<p>Беглі...</p>
<p>На сотай вярсце</p>
<p>Абвешчаны першы прывал.</p>
<p> </p>
<p>Пад’ехала кухня.</p>
<p>З паходных бачкоў</p>
<p>Мы смачна пад’елі тады.</p>
<p>Мой лепшы таварыш,</p>
<p>наводчык Пятроў,</p>
<p>Зачэрпнуў з крыніцы вады.</p>
<p> </p>
<p>— Таварышы!</p>
<p>Гляньце,— краіну азёр</p>
<p>Кідае знясілены звер...</p>
<p>За гэты мурожны,</p>
<p>шаўковы прастор</p>
<p>Гатоў я памерці цяпер.</p>
<p> </p>
<p>Ён выпіў,</p>
<p>Не кінуўшы кроплі на дне,</p>
<p>Падняўшы кулак у гразьбе.</p>
<p>Мне крыўдна:</p>
<p>Навошта на тыдзень раней</p>
<p>Ён сам напрарочыў сабе.</p>
<p> </p>
<p>У бойцы пад Гродна забіты яны.</p>
<p>Салют развітальны заціх...</p>
<p>Над свежым курганам</p>
<p>Чатыры сасны</p>
<p>Гамоняць з вятрамі аб іх.</p>
<p> </p>
<p> </p>
<h3><a id="chapter85"></a>СКРЫПАЧ</h3>
<p>Садок у колькі вішань, сліў.</p>
<p>Пад вокнамі касач.</p>
<p>Хацінка ціхая.</p>
<p>Там жыў</p>
<p>Стары Андрэй-скрыпач.</p>
<p> </p>
<p>Акружку абыдзі людзей,</p>
<p>Пачуеш ты спярша:</p>
<p>— Андрэй?!</p>
<p>Ды гэта ж чарадзей,</p>
<p>Вясёлая душа.</p>
<p> </p>
<p>Адкуль такую сілу ўзяць,</p>
<p>Падумаеш, дык жах!..</p>
<p>Ці плакаць будзеш, ці скакаць,</p>
<p>Усё ў яго руках.</p>
<p> </p>
<p>А ён, загадкавы сілач,</p>
<p>Звычаі меў свае —</p>
<p>Абходзіў куст, каб не сагнаць</p>
<p>І птушкі, што пяе.</p>
<p> </p>
<p>Праз ноч, са скрыпкаю адно</p>
<p>Гаворыць смык-пяюн...</p>
<p>Крадком мы беглі пад акно</p>
<p>Паслухаць звоны струн.</p>
<p> </p>
<p>І разважалі найшчырэй,</p>
<p>Па розуму свайму:</p>
<p>— Жыве Андрэй! Няма дабрэй</p>
<p>Нікому, як яму.</p>
<p> </p>
<p>Бо павялося так здавён,</p>
<p>Па-дзедаўску яшчэ:</p>
<p>Радзіны — ён,</p>
<p>Вяселле — ён,—</p>
<p>Заўсёды на куце.</p>
<p> </p>
<p>На ігрышчах сыпле без падмен,</p>
<p>Пакуль пачне світаць...</p>
<p>Кадрылю ў пяць</p>
<p>Ці сем кален,</p>
<p>Сплючы, ён мог іграць.</p>
<p> </p>
<p>І жыў Андрэй у нас</p>
<p>Як бог.</p>
<p>Ад рання да цямна —</p>
<p>Яму і скварка, і пірог,</p>
<p>І чарка не адна.</p>
<p> </p>
<p>Бывала,</p>
<p>З саду усяго</p>
<p>(Ён быў вартаўніком)</p>
<p>Паслухаць яблыні яго</p>
<p>Збіраліся кругом.</p>
<p> </p>
<p>І вось аднойчы ў вёсцы плач:</p>
<p>— Памёр Андрэй-скрыпач!..</p>
<p>А мы,</p>
<p>Што многа год таму</p>
<p>Стаялі пад акном,—</p>
<p> </p>
<p>З-пад гэбля зладзілі яму</p>
<p>Як след сасновы дом.</p>
<p> </p>
<p>Калі ж панеслі на плячах</p>
<p>Па шляху векавым</p>
<p>На смольных стружках</p>
<p>Скрыпача...</p>
<p>Мы ўсе пайшлі за ім.</p>
<p> </p>
<p>І перадалі смутак наш</p>
<p>Прасторам жоўтых ніў —</p>
<p>Зайгралі мы Андрэеў марш,</p>
<p>Што нам аддадзен быў.</p>
<p> </p>
<p> </p>
<h3><a id="chapter86"></a>БОР</h3>
<p>Бор грозны. Бор гудзе.</p>
<p>Кашлатых сосен строй грамады хмар ірве,</p>
<p>Асенніх чорных бур па дрэвах крык плыве...</p>
<p>Бор грозны.</p>
<p>Бор гудзе. На барацьбу заве.</p>
<p>Карою шпарка йдуць угору плыні смол,</p>
<p>Кладуцца пляйстрамі на плямы свежых ран,</p>
<p>І задрыжыць зямля, калі вячысты стан,</p>
<p>Знямогшыся ў баі, падзе на цвёрды дол.</p>
<p>Але супроць вятроў зялёнаю сям’ёй</p>
<p>Стаяць браты кругом, скарыўшы нетраў глыб...</p>
<p>І з гулу навальніц, за дужаю спіной,</p>
<p>Не гаснуць вочы хат атуленых сяліб.</p>
<p> </p>
<p> </p>
<h3><a id="chapter87"></a>* * *</h3>
<p>Мы з табой хадзілі часта ў поле</p>
<p>Па азёрным краі, веснавому.</p>
<p>Слаўная дарога па жытному,</p>
<p>Не забыцца гэтага ніколі!</p>
<p> </p>
<p>Палыхала сонца ў аксаміце,</p>
<p>Калыхалі ветравыя крыллі.</p>
<p>Мятлікі-пыліначкі на жыце...</p>
<p>Сэрцы з імі разам гаманілі.</p>
<p> </p>
<p>Шумнае і песеннае веча</p>
<p>Прыпадала долу каласамі.</p>
<p>Перад ім схіляліся мы самі.</p>
<p>Наша незабыўная сустрэча.</p>
<p> </p>
<p>А пасля жыты даспелі шпарка,</p>
<p>Наліліся буйнай галавою.</p>
<p>Круг за кругам рэзала жняярка...</p>
<p>Помніш? Развіталіся з табою.</p>
<p> </p>
<p>Без цябе я выйшаў. А прасторы</p>
<p>Рунню неўгамоннаю пакрыты...</p>
<p>Прыязджай!</p>
<p>У чэрвені пад борам</p>
<p>Будзе зноўку красавацца жыта.</p>
<p> </p>
<p> </p>
<h3><a id="chapter88"></a>* * *</h3>
<p>Гэты, кветкамі-пухам абсыпаны сад</p>
<p>Дваццаць год пасадзілі назад.</p>
<p>Разгулялася скрозь маладая краса,</p>
<p>На духмяных лістах серабрыцца раса,</p>
<p>Пала чырвань-зара на зялёны прыпол...</p>
<p>Што ж ты сумна глядзіш за палётамі пчол?</p>
<p>Час вянкі нам уздзець над юнацкім чалом,</p>
<p>Па пчаліным шляху свой агледжваць дом</p>
<p>І на першы прамень, што прабіўся вясной,</p>
<p>Разам рупіцца ў поле жыцця раніцой.</p>
<p>Там ліпоўпік густы, светлавокі язмін,</p>
<p>Будзем разам збіраць мёд з пахучых далін...</p>
<p>Сядзем потым спачыць пад лістом пад адным.</p>
<p>Згодна ты?..</p>
<p>Ты маўчыш...</p>
<p>Паляцім?!</p>
<p>Паляцім!</p>
<p> </p>
<p> </p>
<h3><a id="chapter89"></a>ЗАСТОЛЬНАЯ</h3>
<p>Хутчэй накрывайце сталы абрусамі,</p>
<p>Віно маладое стаўляйце збанамі.</p>
<p> </p>
<p>Сягоння гулянне</p>
<p>Да самага рання.</p>
<p> </p>
<p>Хай скрыпка з цымбаламі гучна зайграе.</p>
<p>Напоўніце кубкі да звонкага краю.</p>
<p> </p>
<p>Часіна такая —</p>
<p>Хай сэрца спявае!</p>
<p> </p>
<p>Дружней пачынайце вадзіць карагоды.</p>
<p>За наша дзяцінства, за юныя годы!</p>
<p>Гуляй, малалеткі,</p>
<p>Вясновыя кветкі!</p>
<p> </p>
<p>Да дна выпівайце... Яшчэ налівайце,</p>
<p>Па свірнах у засеках наша багацце.</p>
<p>Жыта, пшаніца...</p>
<p>Можам хваліцца.</p>
<p> </p>
<p>Падымем жа гэтай шчаслівай парою</p>
<p>За сокалаў неба, за нашых герояў!</p>
<p> </p>
<p>Каб добра кружылі,</p>
<p>Каб ворага білі!</p>
<p> </p>
<p>Няхай жа вітальная кружыць бясконца</p>
<p>За спорную працу, за яснае сонца,</p>
<p>За край наш любімы,</p>
<p>За нашу радзіму!</p>
<p> </p>
<p> </p>
<h3><a id="chapter90"></a>ПАЛЯВАННЕ</h3>
<p>Брыду адранкам ля ракі,</p>
<p>Збіваючы расу,</p>
<p>І самапал на два куркі</p>
<p>На выпадак нясу.</p>
<p> </p>
<p>Не загамоніцца нідзе,</p>
<p>Ні знаку на сляды.</p>
<p>Стаіць па грудзі у вадзе</p>
<p>Ляшчыннік малады.</p>
<p> </p>
<p>Зеленавострых чарацін</p>
<p>Ацяжалела раць...</p>
<p>З пуховак сосен і ялін</p>
<p>Не можа сонца ўстаць.</p>
<p> </p>
<p>Не знаць у гэту цішыню</p>
<p>Ні качак, ні чыркоў!</p>
<p>Як паляўнічы, наманю,</p>
<p>Вярнуўшыся дамоў.</p>
<p> </p>
<p>Але, пускаючыся ў шлях,</p>
<p>Я вабікі прыпас...</p>
<p>З кустоў у блізкіх паплавах</p>
<p>Азваўся мне бекас.</p>
<p> </p>
<p>Уміг надзеямі жыву,</p>
<p>Пашанцавала мне!</p>
<p>Бягу праз дзіды, крапіву,</p>
<p>Куляюся ў багне.</p>
<p> </p>
<p>Перамагаючы гушчар,</p>
<p>Падкраўся я цішком.</p>
<p>Перада мной рачны жыхар</p>
<p>Нырае за мальком.</p>
<p> </p>
<p>Усплыў. Здаволены сабой,</p>
<p>Цярэбіць мокры пух...</p>
<p>Пускаю шротавы набой</p>
<p>На задрыжаўшы круг.</p>
<p> </p>
<p>Па ўсім!</p>
<p>Устрапянуўшы, птах</p>
<p>Ударыў мне чалом</p>
<p>І знік у дальніх чаратах,</p>
<p>Махаючы крылом.</p>
<p> </p>
<p>Ну што ж?..</p>
<p>Ізноўку падвяло,</p>
<p>Няхай! Не першы раз...</p>
<p>Іду, знябыўшыся, ў сяло,</p>
<p>Мяркуючы расказ.</p>
<p> </p>
<p> </p>
<p> </p>
<h3><a id="chapter91"></a>* * *</h3>
<p> </p>
<div class="EPIGRAPH">
<p>Эй, Беларусь лапцюжная, слухай,</p>
<p>Наша вёска не будзе больш плакаць.</p>
</div>
<div class="CLEAR"></div>
<p> </p>
<p class="sign">Міхась Чарот</p>
<p>Не, сягоння мы не заплачам —</p>
<p>Нашы вочы гараць агнём.</p>
<p>Дзе былі для паноў палацы,</p>
<p>Там прамовы вядзе аграном.</p>
<p> </p>
<p>То раней была схована воля,</p>
<p>То раней гнулі спіны ў крук,</p>
<p>Сягоння — даёш шматполле!</p>
<p>Замест коней — трактары ў плуг.</p>
<p> </p>
<p>Хто бядняк — у пашане і першы —</p>
<p>Беднаты цяпер смелы голас...</p>
<p>У кожнай хаце пачуеш вершы,</p>
<p>Што пяялі Купала і Колас.</p>
<p> </p>
<p>Дык чаго мы сягоння заплачам,</p>
<p>Нашы вочы гараць агнём.</p>
<p>Дзе былі для паноў палацы,</p>
<p>Там цяпер — сялянскі нардом.</p>
<p> </p>
<p> </p>
<h3><a id="chapter92"></a>* * *</h3>
<p> </p>
<div class="EPIGRAPH">
<p>Прысвячаю Якубу Коласу</p>
</div>
<div class="CLEAR"></div>
<p> </p>
<p>Засмяялася чырванню раніца</p>
<p>І разліла ў полі праменні...</p>
<p>Ночка цёмная — блудная п’яніца</p>
<p>Засталася ў адных летуценнях...</p>
<p> </p>
<p>Праляцелі вятры па-над борам</p>
<p>І папесцілі ласкай асіну...</p>
<p>Заплялі лісточкі ў ёй хорам,</p>
<p>Раптам песню учулі... Застылі...</p>
<p> </p>
<p>І застыла, заснула асіна,</p>
<p>Разгадаць быццам песнь тую хоча...</p>
<p>Дзе такая, такая краіна,</p>
<p>Адкуль ласкаю вецер скагоча...</p>
<p> </p>
<p>Вецер кудры свае паразгойсаў,</p>
<p>Зашаптаў ён, абняўшы асіну —</p>
<p>Я прынёс прывітанне з Заходу</p>
<p>Маладой Беларусі-краіне.</p>
<p> </p>
<p> </p>
<h3><a id="chapter93"></a>ДНЯМ НОВЫМ ПЕСНЯ</h3>
<p>У жыцці мы сягоння вольныя,</p>
<p>І звініць слоў гарачых рассып,</p>
<p>Дык заграй жа, гармонік, «Лявоніху»!</p>
<p>Дык прырэж жа на ўсе галасы!</p>
<p> </p>
<p>Праплыло, знікла гора з бядою,</p>
<p>Праплыло, нібы хвалі Дзвіны.</p>
<p>І вясною, як май маладою,</p>
<p>Мы спаткалі прыгожыя дні.</p>
<p> </p>
<p>Іскры золата дзень парассыпаў</p>
<p>На палі, на запылены брук...</p>
<p>Ў прыгожасці ружова-агністай</p>
<p>Рань радзіла другую зару.</p>
<p> </p>
<p>Дык спявайце, зялёныя сосны!</p>
<p>Дык шумі ты над рэчкай, чарот!</p>
<p>Заплятуць нечаканыя вёсны</p>
<p>Нашы думы ў вянок пазалот...</p>
<p> </p>
<p>Развіталіся з вёскай, лугамі,</p>
<p>Развіталіся ранняй вясной...</p>
<p>Знаю: хутка стальнымі плугамі</p>
<p>Мы шырокай прайдзём баразной...</p>
<p> </p>
<p>Дык спявай!.. Нам сягоння весела?</p>
<p>Дык, гармонік, «Лявоніху» грай!</p>
<p>Раскідай салаўінымі песнямі</p>
<p>Нашу радасць у сінюю рань!</p>
<p> </p>
<p>Знаю: хутка стальнымі плугамі</p>
<p>Мы шырокай прайдзём баразной...</p>
<p> </p>
<p>Дык спявай!.. Нам сягоння весела!</p>
<p>Дык, гармонік, «Лявоніху» грай!</p>
<p>Раскідай салаўінымі песнямі</p>
<p>Нашу радасць у сінюю рань!</p>
<p> </p>
<p> </p>
<h3><a id="chapter94"></a>* * *</h3>
<p>Стары друг мой! — стальная каса,</p>
<p>Ты, напэўна, сумуеш па мне?..</p>
<p>Будзем росы з табой рассыпаць,</p>
<p>Што каралямі ззяюць ў траве.</p>
<p> </p>
<p>А як сонца прысядзе за лес</p>
<p>І зардзеецца захад малінай,</p>
<p>Будзе песня ад нас ўдаль ляцець,</p>
<p>Запалошчыць узгоркі, лагчыны.</p>
<p> </p>
<p>Ў захад ветлы, ліпнёвы — празрысты</p>
<p>Будзе ветрык гуляць у паветры,</p>
<p>А мы з другам маім, гарманістам,</p>
<p>Будзем кідаць мелодыі ветрам...</p>
<p> </p>
<p>Прыйдуць, прыйдуць да нас шмат дзяўчат</p>
<p>І мая златакосая Ганна...</p>
<p>Мы на прызбе усядземся ў рад,</p>
<p>Песні будзем спяваць да заранак...</p>
<p> </p>
<p>Дык прыйду... Не пакіну пяяць</p>
<p>На палёх тваіх, родная вёска.</p>
<p>Няхай песняй шуршыць сенажаць,</p>
<p>Хай вясна рассыпае пялёсткі...</p>
<p> </p>
<p> </p>
<h3><a id="chapter95"></a>* * *</h3>
<p>Гудок прарэзліва гудзіць...</p>
<p>Ты ж выйдзі, любая, ка мне,</p>
<p>я твой паслухаць хачу смех,</p>
<p>абняць з табой палі, снягі,</p>
<p>паслухаць, як гудок гудзіць...</p>
<p> </p>
<p>Там за варштатам ўсе яны...</p>
<p>Усе, аб кім я ўночы сніў,</p>
<p>хто галавы ды не схіліў</p>
<p>ад панскай кулі, ад карцечы...</p>
<p>Цяпер за працаю яны.</p>
<p> </p>
<p>І ты там, любая... Ты там!</p>
<p>Дзе пасаў воркат, дзе агонь,</p>
<p>стаіш бадзёрай, маладой,</p>
<p>хоць увушшу машынны гам,</p>
<p>хоць пот ліе... А ты ўсё там.</p>
<p> </p>
<p>І я за гэта так люблю</p>
<p>твой пругкі стан і сіні зірк,</p>
<p>маю душу ён маладзіць.</p>
<p>Таму прашу... Прыйдзі ка мне,</p>
<p>я твой паслухаць хачу смех.</p>
<p> </p>
<p> </p>
<h3><a id="chapter96"></a>ЗІМА</h3>
<p>Зіма! Зіма!</p>
<p>Сінеючая гладзь</p>
<p>мярэшчыцца ў вачох</p>
<p>срабрыстым пералівам.</p>
<p>Хто можа</p>
<p>мой запал</p>
<p>марозным днём</p>
<p>стрымаць,</p>
<p>хто спыніць</p>
<p>мой разгул</p>
<p>вясёласці бурлівай?</p>
<p> </p>
<p>Мая душа</p>
<p>ў марозы б’е</p>
<p>званчэй,</p>
<p>прыемней перабор</p>
<p>напруддзя лірных</p>
<p>струн</p>
<p>Сняговы мой абшар,</p>
<p>пуховая пасцель,—</p>
<p>на санках з тваіх гор</p>
<p>маланкай палячу!</p>
<p> </p>
<p>Усплываюць чары дум,</p>
<p>ўсплываюць чарадой,</p>
<p>сцень вечароў даўгіх</p>
<p>марозных ў ражаство,</p>
<p>як клікаў</p>
<p>я мароз</p>
<p>праз шыбы</p>
<p>на куццю,</p>
<p>пужаў марозам дзед</p>
<p>заўсёды перад сном.</p>
<p> </p>
<p>Сягоння</p>
<p>я сталей</p>
<p>і не заву цябе.</p>
<p>Бо ўжо не веру я</p>
<p>ў стары дзядовы сказ.</p>
<p>Мне толькі</p>
<p>весялей</p>
<p>марозамі ляцець,</p>
<p>з бубёнцамі ў санях</p>
<p>сняговы пыл</p>
<p>ўздымаць!</p>
<p> </p>
<p>Закутаўся ў снягу</p>
<p>зялёны мой</p>
<p>сасняк.</p>
<p>І хмельна галавой</p>
<p>ківае ў белы</p>
<p>свет.</p>
<p>Ой, не хачу я лгаць.</p>
<p>Нікому не салгу,</p>
<p>што я мароз</p>
<p>люблю,</p>
<p>бы той вясновы</p>
<p>цвет.</p>
<p> </p>
<p> </p>
<h3><a id="chapter97"></a>КАМСАМОЛ</h3>
<p>За плугам, за кніжкай</p>
<p>з сярпом і кавадлам</p>
<p>вочы агнёвыя</p>
<p>верай блішчаць...</p>
<p>Шпарка наперад</p>
<p>ступнёй камяністаю</p>
<p>крок адбівае</p>
<p>юнацтва раць!</p>
<p> </p>
<p> </p>
<h4><a id="chapter98"></a>* * *</h4>
<p>Ой, у лесе, лесе</p>
<p>кідаю песні.</p>
<p>Трэллю жалейкі</p>
<p>я сосны буджу.</p>
<p>У лесе на пасцве</p>
<p>дужа мне весела...</p>
<p>Вечарам — сход,</p>
<p>у ячэйку пайду.</p>
<p> </p>
<p>Ой, у полі, полі</p>
<p>рэжу разоры,</p>
<p>пакуль не сядзе</p>
<p>на поле змрок.</p>
<p>З плугам ваюю</p>
<p>і з сіўкай гаворым —</p>
<p>трэба ісці сёння</p>
<p>ў палітгурток...</p>
<p> </p>
<p> </p>
<h4><a id="chapter99"></a>* * *</h4>
<p>Звоняць кавалды,</p>
<p>сыплюцца іскры,</p>
<p>Цяжка і душна...</p>
<p>Але ж я рад</p>
<p>біць малатком</p>
<p>у стальную падушку.</p>
<p>А вечарам слухаць</p>
<p>пайду я даклад.</p>
<p> </p>
<p>Дзень увесь</p>
<p>за працай.</p>
<p>Вечар — вучоба.</p>
<p>Проста маланкай</p>
<p>коцяцца дні...</p>
<p>Дружнаю раццю</p>
<p>за працай свабоднай</p>
<p>Йдзем мы наперад</p>
<p>да светлых зарніц.</p>
<p> </p>
<h4><a id="chapter100"></a>* * *</h4>
<p>У лесе і ў полі,</p>
<p>Клубе, заводзе,</p>
<p>Ўсюды  — юнацкай</p>
<p>бадзёрасці смех.</p>
<p>Упартай работай</p>
<p>мы свет новы</p>
<p>родзім...</p>
<p>Эй, камсамолец!</p>
<p>За молат і</p>
<p>серп!</p>
<p> </p>
<p> </p>
<p> </p>
<h3><a id="chapter101"></a>МЫ НА ЛЕНІНСКІМ ШЛЯХУ</h3>
<p>Я помню дзень —</p>
<p>марозны студзень.</p>
<p>На белы снег</p>
<p>палеглі цені.</p>
<p>Прыйшоў дамоў</p>
<p>з марознай сцюжы,</p>
<p>а бацька ў слёзах —</p>
<p>«памёр Ленін!..».</p>
<p> </p>
<p>Набеглі вочы</p>
<p>расой-слязамі,</p>
<p>раўком па твары</p>
<p>ў дол пацяклі</p>
<p>На што пакінуў,</p>
<p>каму аставіў,</p>
<p>наш дарагі,</p>
<p>ты нас,</p>
<p>Ільіч?</p>
<p> </p>
<p>...Мятлюга выла</p>
<p>і завывала,</p>
<p>нясла жалобны</p>
<p>слёзны сказ.</p>
<p>Яго няма...</p>
<p>Яго не стала...</p>
<p>На паўдарозе</p>
<p>кінуў нас...</p>
<p> </p>
<p>А на услоне</p>
<p>стары дзядуля</p>
<p>засмучан, цьмяны,</p>
<p>сівы твар...</p>
<p>Сэрца старое</p>
<p>жальбой хвалюе</p>
<p>«пакінуў нас</p>
<p>наш гаспадар!..».</p>
<p>І раптам ціш...</p>
<p>Святлеюць цені,</p>
<p>надзей ў душы</p>
<p>узнік агонь...</p>
<p>Стальную партыю</p>
<p>пакінуў Ленін,</p>
<p>пакінуў Ленін</p>
<p>камсамол!</p>
<p> </p>
<p>Узвёў на шлях,</p>
<p>бягучы к сонцу.</p>
<p>Вакол чырвоны</p>
<p>красуе цвет.</p>
<p>Пакінем плач,</p>
<p>мацні калоны,</p>
<p>бо з намі</p>
<p>Ленінскі савет!</p>
<p> </p>
<p>Сягоння йдзём</p>
<p>стальной дарогай.</p>
<p>Што дзень бліжэй</p>
<p>агні камун.</p>
<p>Нас збіць з дарогі</p>
<p>ніхто не зможа,</p>
<p>бо мы на</p>
<p>Ленінскім шляху!..</p>
<p> </p>
<p>За тры гады</p>
<p>прайшлі не мала,</p>
<p>Не трэба слёз!</p>
<p>Не трэба ліць!</p>
<p>Яго няма,</p>
<p>але ён з намі,</p>
<p>усюды наш</p>
<p>жыве Ільіч!</p>
<p> </p>
<p> </p>
<h3><a id="chapter102"></a>ДУМЫ</h3>
<p>Навокал сінь...</p>
<p>Навокал гладзь...</p>
<p>Сасонкі ў шэрані</p>
<p>стаяць,</p>
<p>хістаюць плаўна</p>
<p>галавой,</p>
<p>нібы смяюцца</p>
<p>нада мной...</p>
<p>Ну што ж?</p>
<p>Ну што ж?</p>
<p>Што спахмурнеў</p>
<p>ў вачох блакіт,</p>
<p>бо я радзіўся</p>
<p>ў плыні хмар,</p>
<p>а вы ж не зменіце</p>
<p>свой твар!</p>
<p>Калісь было...</p>
<p>І я смяяўся,</p>
<p>І бег тых дзён</p>
<p>быў прыгажэй,</p>
<p>і пахам кветак</p>
<p>упіваўся,</p>
<p>ад ласак шчырых</p>
<p>увесь дрыжэў...</p>
<p>На што?</p>
<p>На што?</p>
<p>Чаго сумую</p>
<p>ў зялёну ноч</p>
<p>і ясны дзень?</p>
<p>Спаткаю зноў</p>
<p>я маладую</p>
<p>вясну у радасці</p>
<p>людзей...</p>
<p>Пайду ў палі,</p>
<p>дзе лёс варожыць,</p>
<p>дзе хвалі — мора</p>
<p>каласоў...</p>
<p>і свой напеў</p>
<p>там кіну</p>
<p>ў пожні</p>
<p>пад шэпт</p>
<p>ільняных валасоў!</p>
<p>Абніме вецер,</p>
<p>абніме грудзі,</p>
<p>паклон прышле</p>
<p>ды пацалунак...</p>
<p>Не будзе сэрца</p>
<p>скрыпець і нудзіць</p>
<p>у дні, што ў золаце карунак!</p>
<p> </p>
<p> </p>
<h3><a id="chapter103"></a>ГОРАД</h3>
<p>Горад! Горад!.. Каменныя вуліцы</p>
<p>І адвечны раскацісты гул.</p>
<p>Да грудзей тваіх хто не прытуліцца,</p>
<p>На асфальт не паставіць нагу.</p>
<p> </p>
<p>А заводы, гудкі і машыны</p>
<p>Я спазнаў, як калісь васількі...</p>
<p>І цяпер дах увосланы дымам,</p>
<p>Прыгажэй за пунсовы блакіт.</p>
<p> </p>
<p>А чаму? — Мо таму, што ў дыме</p>
<p>Столькі тысяч з мазолямі рук!</p>
<p>І грудзямі у сажы худымі</p>
<p>Новых дзён нам саткалі зару.</p>
<p> </p>
<p>Мо таму я люблю гэты лёскат,</p>
<p>Грукат, песні сталёвых машын,</p>
<p>Што для нашае зрэбнае вёскі</p>
<p>Тут куюцца плугі, лемяшы.</p>
<p> </p>
<p>Мо таму, што я ведаю, знаю,</p>
<p>Што ўжо блізка, так блізка той дзень,</p>
<p>Як над полем зялёным заграе,</p>
<p>Разліецца сталёвая звень.</p>
<p> </p>
<p>Дык за тое так сёння вясёла,</p>
<p>У сэрцы вера расце — ў светлы лёс,</p>
<p>Што у родным у бацькавым полі</p>
<p>Новых дзён закрышталіў усплёск.</p>
<p> </p>
<p> </p>
<h4><a id="chapter104"></a>* * *</h4>
<p> </p>
<p>Дык пайду я уперад</p>
<p>Па дарозе без сцежак крывых.</p>
<p>Шмат у сэрцы маім яшчэ веры,</p>
<p>Сілы шмат у грудзёх маладых.</p>
<p> </p>
<p>Ну, бывае... Хто цёмнаю ноччу</p>
<p>Гадам сіпне: «Не вер... Перастань!»</p>
<p>Але больш загараюцца вочы</p>
<p>І на сэрцы пружыніцца сталь.</p>
<p> </p>
<p> </p>
<h4><a id="chapter105"></a>* * *</h4>
<p> </p>
<p>Горад! Горад... Каменныя вуліцы</p>
<p>І адвечны раскацісты гул...</p>
<p>Да грудзей тваіх хто не прытуліцца,</p>
<p>На асфальт не паставіць нагу.</p>
<p> </p>
<p> </p>
<h3><a id="chapter106"></a>ПРЫВЕТ ВЯСНЕ</h3>
<p>Хутка, хутка ў полі зашуршавіць лісце,</p>
<p>Хутка вецер спёку прынясе з-за гор.</p>
<p>Залатой вясною люба смехам пырскаць,</p>
<p>Пахам дрэў ўпівацца пад зіянне зор.</p>
<p> </p>
<p>Залатой вясною я пайду той сцежкай,</p>
<p>Што ідзе далёка у зялёны бор.</p>
<p>Пакланюся руні, курганам, узмежкам,</p>
<p>Зеляніне, ўслаўшай дзіўна касагор.</p>
<p> </p>
<p>А з плугам уранку выеду на поле,</p>
<p>Буду пець, араці — з песняй я ару.</p>
<p>Хай гудзяць, спяваюць, хай шумяць таполі!</p>
<p>І вітаюць сёння ясную зару.</p>
<p> </p>
<p>Я за працай вольнай не стамлюсь ніколі,</p>
<p>Не завянуць рукі, не астыне кроў.</p>
<p>Ад жыцця мы возьмем, што найлепш і болей,</p>
<p>Бо не дарма ж траціць юнацтва гадоў.</p>
<p> </p>
<p>Дык сягоння шчыра я вясну вітаю,</p>
<p>Можа, яшчэ рана, але што ж — няхай,</p>
<p>Бо так люба, добра жыць у родным краю,</p>
<p>Дзе ўладар рабочы, дзе ўладар ратай.</p>
<p> </p>
<p> </p>
<h3><a id="chapter107"></a>АДЫШОЎШАЙ</h3>
<p>Паглядзі ты сама ў свае вочы,—</p>
<p>То не вочы — паблеклы туман.</p>
<p>Мо таму, што згарэлі ўночы</p>
<p>Пад хрыпоты гармонікі п’янай,</p>
<p>Паглядзі ты сама ў свае вочы...</p>
<p> </p>
<p>А жыццё!.. Поўна бруду і гразі,</p>
<p>Безадказная лаянка, хмель.</p>
<p>Ніхто ў сэрца за словам не лазіць,</p>
<p>Скарыстаць каб хвілінай цябе.</p>
<p>А жыццё поўна бруду і гразі.</p>
<p> </p>
<p>Ты заўсёды стаіш на панелі,</p>
<p>Ловіш выпадку грош зарабіць.</p>
<p>І грашам аддаеш сваё цела,</p>
<p>Бо гаворыш: «Мне ненашта жыць».</p>
<p>Ты заўсёды стаіш на панелі.</p>
<p> </p>
<p>І сатлееш ты там, і згарыш,</p>
<p>І ніхто добрым словам не ўспомніць.</p>
<p>Ў дамавіну сайдзеш без пары,</p>
<p>Не спазнаўшы, чаму сэрца звоніць.</p>
<p>І сатлееш ты там і згарыш.</p>
<p> </p>
<p>Ну, няхай, што было то калісьці,</p>
<p>Як ішла зарабляць сабе хлеба:</p>
<p>Маладосць твая вяла, як лісце,</p>
<p>І злятала, не кінуўшы следу.</p>
<p>Ну, няхай, што было так калісьці.</p>
<p> </p>
<p>Ну, а сёння чаго ты стаіш тут</p>
<p>І гандлюеш без сораму воч?</p>
<p>Ці не хочаш ісці на работу,</p>
<p>Ці не чуеш, гудзіць як завод.</p>
<p>Ну, а сёння чаго ты стаіш тут?</p>
<p> </p>
<p>Паглядзі... Абглядзіся наўкола,</p>
<p>Паглядзі і падумай сама.</p>
<p>І сярод камяніц, і у полі</p>
<p>Працы вольнай бязмежны размах.</p>
<p>Паглядзі, абглядзіся наўкола.</p>
<p> </p>
<p>Дык ідзі... Шчэ сягоння не позна</p>
<p>Разам йсці і да мэты адной.</p>
<p>Станеш вольнаю ты і цвярозай,</p>
<p>Станеш зноў прыгажэць маладой.</p>
<p>Дык ідзі, шчэ сягоння не позна.</p>
<p> </p>
<p> </p>
<h3><a id="chapter108"></a>АБ САБЕ</h3>
<p>Бярозкі!..</p>
<p>Любыя бярозкі,</p>
<p>вы зноў хістаеце чупрынай</p>
<p>там на палёх</p>
<p>радзімай вёскі</p>
<p>у шэпце ветраў</p>
<p>ля даліны.</p>
<p> </p>
<p>Вы зноў</p>
<p>вітаеце прыгожасць</p>
<p>вясны з вішнёваю усмешкай,</p>
<p>а я ў жыццёвым карагодзе</p>
<p>згубіў да поля</p>
<p>свайго сцежкі.</p>
<p> </p>
<p>А я адзін</p>
<p>вось тут стаю</p>
<p>на гэтай</p>
<p>гораду панелі</p>
<p>і патаемны шум лаўлю</p>
<p>будынкаў хмурых,</p>
<p>пасівелых.</p>
<p> </p>
<p>І тут я...</p>
<p>Першы пакахаў</p>
<p>зірк незнаёмае дзяўчыны.</p>
<p>І сэрца гнецца далавах,</p>
<p>кіпіць ў нязнанай гарачыні.</p>
<p> </p>
<p>Яе...</p>
<p>Вось тут я пакахаў,</p>
<p>а пра яе</p>
<p>зусім не знаю.</p>
<p>У кветках залатога дня</p>
<p>сваё ёй сэрца расхлістаю.</p>
<p> </p>
<p>Мама!</p>
<p>Ты, можа, думаеш, што я</p>
<p>забыў цябе</p>
<p>і ўжо пакінуў.</p>
<p>Дык знай ты, родная мая,</p>
<p>што ты заўсёды ў сэрцы сына.</p>
<p> </p>
<p>Я думаю вось тут цяпер</p>
<p>аб тэй чарнявенькай дзяўчыне,</p>
<p>а роем думкі ў галаве</p>
<p>ткуць залацістыя тканіны.</p>
<p> </p>
<p>Ты выйдзеш, мама, на дарожку,</p>
<p>дзе слёзы</p>
<p>сыпала мне ўслед,</p>
<p>і будзеш доўга стаяць моўчкі</p>
<p>з пяшчотнай думкай аба мне.</p>
<p> </p>
<p>Матуля родная,</p>
<p>ты ў слёзах</p>
<p>дзён шчасця будзеш марыць мне</p>
<p>і сына роднага прыгожым</p>
<p>не раз</p>
<p>убачыш ува сне.</p>
<p> </p>
<p>А каб я мог</p>
<p>табе, матуля,</p>
<p>пра ўсё жыццё сваё сказаць,</p>
<p>ты б знала, як сыночка туліць</p>
<p>тых неабсяжных вуліц гладзь.</p>
<p> </p>
<p>Ты б знала мо,</p>
<p>чаму я кінуў</p>
<p>палі</p>
<p>і гушчы стромкіх сосен,</p>
<p>і ты мне, родная, сказала б</p>
<p>спяяць мо песеньку на ростань.</p>
<p> </p>
<p> </p>
<h3><a id="chapter109"></a>* * *</h3>
<p> </p>
<p>Я так люблю</p>
<p>заход ружовы</p>
<p>і промняў</p>
<p>залацісты куль.</p>
<p>А больш люблю</p>
<p>раскат сталёвы</p>
<p>і вуліцы нязмоўчны гул.</p>
<p> </p>
<p>Дык вось таму</p>
<p>я не прыйду</p>
<p>туды, дзе рос</p>
<p>І дзе радзіўся,</p>
<p>бо для мяне</p>
<p>радзіма тут,</p>
<p>дзе праца з песняю</p>
<p>зліліся.</p>
<p> </p>
<p> </p>
<h3><a id="chapter110"></a>* * *</h3>
<p>У брыльянтных росах</p>
<p>срэбрам льюцца далі.</p>
<p>Дзень палошча косы</p>
<p>ў золаце, крышталях.</p>
<p> </p>
<p>А па-над узгоркам</p>
<p>сонейка смяецца,</p>
<p>то прыжмурыць вока,</p>
<p>то адчыніць века.</p>
<p> </p>
<p>А ў радзімым полі —</p>
<p>ўсюды льюцца песні,</p>
<p>то пяюць таполі,</p>
<p>новай казкай весняць.</p>
<p> </p>
<p>Не бываць ўжо «голым»</p>
<p>у бядзе, у горы,</p>
<p>бо штоночку болей</p>
<p>чырванеюць зоры.</p>
<p> </p>
<p>Бо штодзень, то болей</p>
<p>зелянеюць гоні.</p>
<p>І ў квітнёвых долах</p>
<p>ярчэй кветкі звоняць.</p>
<p> </p>
<p>Вецер й то упарты</p>
<p>ўжо змяніў натуру,—</p>
<p>толькі водзіць жарты</p>
<p>з дзеўкай белакурай.</p>
<p> </p>
<p>З дзеўкай белакурай,</p>
<p>стройнаю бярозкай</p>
<p>і разносіць ў полі</p>
<p>песенек пялёсткі.</p>
<p> </p>
<p>Не гудзіць, не стогне,</p>
<p>не жальбуе сэрца</p>
<p>і з напевам нудным</p>
<p>ля вуглоў не ўецца.</p>
<p> </p>
<p>Толькі часам штосьці</p>
<p>вецер засумуе,</p>
<p>ціха загалосіць,</p>
<p>бы дзе стогн пачуе.</p>
<p>Каля хат патрэцца</p>
<p>і гаворыць: «Лётаў,</p>
<p>аж параніў сэрца</p>
<p>я сваё на дроце».</p>
<p> </p>
<p>«Там вось за мяжою</p>
<p>ліецца кроў руччамі,</p>
<p>чуў, як ў панскіх турмах</p>
<p>бразгацяць ключамі».</p>
<p>· · · · · · · · · · · · · · · · ·</p>
<p> </p>
<h4><a id="chapter111"></a>* * *</h4>
<p>Дык скажы ім, вецер,</p>
<p>шапані на вушка,</p>
<p>што ім лёс засвеціць,</p>
<p>шчасцем будзе гушкаць.</p>
<p> </p>
<p>Больш ўжо не параніш,</p>
<p>вецер, сваё сэрца.</p>
<p>Хутка! Хутка ранне,</p>
<p>калі дрот парвецца.</p>
<p> </p>
<p>А на родных гонях</p>
<p>дзень даўно казычыць,</p>
<p>кветкі ў полі звоняць,</p>
<p>спеў бяроз крынічыць...</p>
<p> </p>
<p> </p>
<h3><a id="chapter112"></a>М. БАГДАНОВІЧУ</h3>
<p>На чужыне ў далі не чуў песень і слоў</p>
<p>Ты аб роднай сваёй Беларусі.</p>
<p>...Граў на ліры аб ёй, паіграў і замоўк,</p>
<p>І замоўк у жыцця завірусе.</p>
<p> </p>
<p>Але песня твая, што злятала са струн</p>
<p>Залатой і нязмоўчнае ліры,</p>
<p>Адшукала табе родны кут — Беларусь</p>
<p>І зарніцай ў палёх заіскрыла.</p>
<p> </p>
<p>Яна йшла на палі, на запылены брук,</p>
<p>Скалыхнула бязмежную гладзь.</p>
<p>Дарагі наш пясняр! Хто б так мог Беларусь</p>
<p>Мала ведаць і гэтак кахаць?</p>
<p> </p>
<p>Але гора... Спрадвечнае гора,</p>
<p>Слёзы, стогны і енкі братоў</p>
<p>Грудзі сціснулі боллю-дакорам</p>
<p>І жыцця супынілі разгон.</p>
<p> </p>
<p>Твая песня жыве. Яна вечна.</p>
<p>Яна будзе стагоддзямі жыць.</p>
<p>Ёй бурліць і хвалюецца рэчка,</p>
<p>Ёй шумяць каласы ля мяжы.</p>
<p> </p>
<p>Хай жа, хай на далёкім узмор’і</p>
<p>Па-над хатай апошняй тваёй</p>
<p>Прывітаннем засвецяцца зоры</p>
<p>Беларускіх зялёных палёў.</p>
<p> </p>
<p> </p>
<h3><a id="chapter113"></a>АБ ЧЫМ ЗВІНІЦЬ ДУША...</h3>
<p>А дні ляцяць... мяняецца аблічча.</p>
<p>І на душы не так звініць струна.</p>
<p>І тую, ля якой калісьці гнуўся ніцам,</p>
<p>Цяпер гатоў зусім не дакранаць.</p>
<p> </p>
<p>Штодзень ўсё новыя і новыя усплёскі.</p>
<p>Іначай сэрца б’е і зірк вачэй гарыць.</p>
<p>І тую, што кахаў калісьці ў роднай вёсцы,</p>
<p>Не помню сам, з якое ўжо пары...</p>
<p> </p>
<p>Ах, што са мной? Душа, скажы, скажы мне!</p>
<p>Чаму мяняецца каханне? Для чаго?..</p>
<p>Не раз казаў, што вочы тыя сінія</p>
<p>Я не запомню ў тысячах гадоў.</p>
<p> </p>
<p>Чаму ж цяпер іначай гавару я,</p>
<p>Што чорных воч няма і прыгажэй.</p>
<p>І песню з палкіх слоў складаю залатую.</p>
<p>Ўсё ёй адной... Адной... Адной.</p>
<p> </p>
<p>Ці можа гэта быць? Ці можа гэта стацца,</p>
<p>Што я другой пачну зноў варажыць,</p>
<p>Што прыйдзецца калі мо развітацца,</p>
<p>Не дачакаўшы пробліскаў зары?</p>
<p> </p>
<p>Не! Не! Ўжо болей не хачу я...</p>
<p>Каго любіць?.. І што за чалавек,</p>
<p>Каб кінуцца каханнем ўрассыпную,</p>
<p>Як ліпа ў ліпені кідае жоўты цвет?</p>
<p> </p>
<p>Адной пяю і аб адной я мару</p>
<p>І болей не хачу ніколі нікаго.</p>
<p>Вазьму сваю бясструнную гітару</p>
<p>І напяваць пайду ў даль за сяло.</p>
<p> </p>
<p>І там, дзе так шумяць старыя ліпы</p>
<p>Праз сцень гадоў карункамі лістоў,</p>
<p>Я голасам такім пакорным, сціплым</p>
<p>Зноў запяю... Пра што? — ўсё пра любоў.</p>
<p> </p>
<p>А травы слухаць будуць мяне, знаю,</p>
<p>Мяне ж ніколі ім не зразумець.</p>
<p>Шаптацца таямніцай будуць з гаем,</p>
<p>Я ж буду пець, і пець, і пець...</p>
<p> </p>
<p>Але прыйдзе адна, адна, што зразумее,</p>
<p>Яна у свеце цэлым прыгажэй.</p>
<p>І на вачох яе стамлёны жар замлее</p>
<p>З уздыхам палкім з песенных грудзей.</p>
<p> </p>
<p>Таму пяю, таму і не сумую</p>
<p>І так упэўнена дарогаю іду,</p>
<p>Што не патрачу свежасць маладую,</p>
<p>Што не патрачу светлакрылых дум.</p>
<p> </p>
<p> </p>
<h3><a id="chapter114"></a>О, БЕЛАРУСЬ...</h3>
<p>О, Беларусь...</p>
<p>Так цяжка ўспамінаць.</p>
<p>О, не! Той год</p>
<p>ніколі не забудзем,</p>
<p>калі ў крыві</p>
<p>купалася мяжа</p>
<p>і помста так</p>
<p>паліла сэрца, грудзі.</p>
<p> </p>
<p>Стаялі хаты</p>
<p>шэрыя, у мгле.</p>
<p>Груган-драпежнік</p>
<p>лётаў па-над вёскай.</p>
<p>О, хто ў той час</p>
<p>душою не хварэў?</p>
<p>Хто ласкі не адведаў</p>
<p>панска-польскай?</p>
<p> </p>
<p>Лілася кроў...</p>
<p>Нясліся стогны, енкі.</p>
<p>Стагнаў мужык</p>
<p>пад панскім бізуном.</p>
<p>А ў палацы</p>
<p>жандары і паненкі</p>
<p>спраўлялі баль,</p>
<p>руччом лілі віно...</p>
<p>· · · · · · · · · · · · · · · · ·</p>
<p>О, тыя дні</p>
<p>так цяжка ўспамінаць,</p>
<p>бо ў успамінах —</p>
<p>брудныя малюнкі.</p>
<p>О, каб умеў</p>
<p>тады ужо страляць,</p>
<p>яснавяльможных збіў бы</p>
<p>пастарункі.</p>
<p> </p>
<p>А вось цяпер</p>
<p>усе страляць умеем.</p>
<p>І кожны з нас</p>
<p>не пусціць дарма кулі,</p>
<p>хоць за сто вёрст</p>
<p>па ворагу пацэлім,</p>
<p>нездарма ж ў волі</p>
<p>рукі адпачнулі.</p>
<p> </p>
<p>І помста шчэ</p>
<p>палае у грудзёх.</p>
<p>А сілы хопіць,</p>
<p>знаю — разлічуся...</p>
<p>Хай загудзіць</p>
<p>трывогаю гудок,—</p>
<p>замест пяра</p>
<p>вазьму вінтоўку ў рукі.</p>
<p> </p>
<p>А колькі нас,</p>
<p>ад молату, сахі!</p>
<p>Эх, Чэмберлен!</p>
<p>Не злічыш і мільёнаў,</p>
<p>як выйдзем ўсе</p>
<p>краіну бараніць</p>
<p>ад абжырал,</p>
<p>ад залатых пагонаў.</p>
<p> </p>
<p>О, Беларусь!..</p>
<p>Красуй жа і цвіці.</p>
<p>Якой была,</p>
<p>такою ўжо не будзеш.</p>
<p>Калі ў вачох</p>
<p>адвагі б’юць агні,</p>
<p>калі палаюць</p>
<p>ў помсце грудзі...</p>
<p> </p>
<p> </p>
<h3><a id="chapter115"></a>ЗВОНЫ СЭРЦА</h3>
<p>Залівайся, гармонік, за зрубам,</p>
<p>Грай, тамянка, ды каб весялей!</p>
<p>На спатканне пайду я да любай,</p>
<p>Сэрца вымачу ў хвалях надзей...</p>
<p> </p>
<p>Выйду ў поле у вечар чароўны...</p>
<p>Ой, ці прыйдзе туды альбо не...</p>
<p>Дзе пазвіслі зялёныя клёны</p>
<p>Галавою віхрастай к зямле.</p>
<p> </p>
<p>Даль укрылася з зелені коўдрай,</p>
<p>Спяць аўсы у таемным шаптанні...</p>
<p>Гэтак весела там і так добра</p>
<p>Прасядзець удваіх да світання.</p>
<p> </p>
<p>На абрус сіні высыпяць зоры,</p>
<p>Месяц пойдзе між іх карагод.</p>
<p>Знікнуць роспач, журба і дакоры,</p>
<p>Захліпнуцца за дальняй гарой.</p>
<p> </p>
<p>О, як хочацца там распластацца,</p>
<p>Песні пець на ўсе поле і шыр...</p>
<p>Вось чаму за туманнаю гаццю</p>
<p>Ў пералівах звіняць каласы.</p>
<p> </p>
<p>Дык іграй жа! Іграй жа, тамянка,</p>
<p>Сып акорды, ды каб весялей!</p>
<p>Ўжо за лесам згараюць заранкі,</p>
<p>Пацалункі пакінуць зямле.</p>
<p> </p>
<p> </p>
<h3><a id="chapter116"></a>ТАГАНЫ</h3>
<p>Шуршаць нахіленыя нізка</p>
<p>Сярпом бліскучым каласы.</p>
<p>А воддаль звешана калыска</p>
<p>На дроўляньш таганы.</p>
<p> </p>
<p>О маці, маці, колькі з іх</p>
<p>Сваіх дзяцей ты ўзгадавала.</p>
<p>На гэтых коліках прастых</p>
<p>Іх у знямозе ты люляла.</p>
<p> </p>
<p>І калі з гэтых таганоў</p>
<p>Дзяціны плач разносіў вецер,—</p>
<p>Ты йшла з пахілай галавой</p>
<p>Пяшчотай матчынай уцешыць.</p>
<p> </p>
<p>А колькі раз было і так,</p>
<p>Што плач без ўцехі захліпаўся...</p>
<p>Ты не магла яго суняць,</p>
<p>Хоць боль у сэрцы і лілася.</p>
<p> </p>
<p>Пякліся грудзі палыном,</p>
<p>А рукі жыта нахілялі.</p>
<p>Бо блізка панскі аканом</p>
<p>Махаў і пудзіў бізунамі...</p>
<p>· · · · · · · · · · · · · · · · ·</p>
<p>Таго няма ўжо... й таганы</p>
<p>На полі жытнім не звісаюць...</p>
<p>Мо хіба часам цыганы</p>
<p>Аб іх напомняць шалашамі.</p>
<p> </p>
<p> </p>
<h3><a id="chapter117"></a>НЕ СУМУЙ, МАТУЛЯ!..</h3>
<p>А за плотам гнуцца ў чырвані рабіны,</p>
<p>Ападае лісце на пажоўклы дол...</p>
<p>Праважае сёння Тэкля свайго сына,</p>
<p>Выцірае ціха вочы падалом.</p>
<p> </p>
<p>— Не сумуй! Навошта... родная матуля,</p>
<p>За цябе, за волю я служыць іду.</p>
<p>Помніш, было горка, як ляцелі кулі,</p>
<p>Абсыпалі поле і забыты луг...</p>
<p> </p>
<p>— Помніш, выла восень — зверам ашалелым,</p>
<p>І душыла душы бедных мужыкоў...</p>
<p>Вось за тое сёння з гонарам і смела</p>
<p>Бараніць краіну я ісці гатоў.</p>
<p> </p>
<p>— Не таму, сыночак родненькі, сумую,</p>
<p>Што ты пойдзеш сёння бараніць Савет,</p>
<p>Мы адчулі добра непагадзь ліхую,</p>
<p>Мы спазналі добра ласку й панскі хлеб.</p>
<p> </p>
<p>А таму што неяк, неяк сэрцу сумна,</p>
<p>Дзве зімы і вёсны пройдуць без цябе...</p>
<p>А на пачарнелых ад марозу гумнах</p>
<p>Сыпле, бы праз сіта, жорсткі белы снег.</p>
<p> </p>
<p>— Не сумуй, не трэба, лепш паганарыся,</p>
<p>Што твой сын на варту за Савет ідзе,</p>
<p>І перад вачыма — сцежкі завіліся,</p>
<p>Што ад шэрай хаты павялі ўдаль след.</p>
<p> </p>
<p> </p>
<h3><a id="chapter118"></a>ЧУЮ ЗВОН</h3>
<p> </p>
<p>Чую звон</p>
<p>я з вялікай званіцы.</p>
<p>Гоман медзі</p>
<p>ўсцілае прастор.</p>
<p>Мо таму</p>
<p>мне сягоння не спіцца,</p>
<p>думкі носяцца</p>
<p>ў далі віхрам...</p>
<p>Гэты звон</p>
<p>шчэ маленькім</p>
<p>падслухаў.</p>
<p>Помню, быў мне</p>
<p>дванаццаты год.</p>
<p>О! Той год</p>
<p>неяк грозна так рухаў</p>
<p>(на паноў йшоў працоўны народ).</p>
<p>Часам звон</p>
<p>у далі захліпаўся...</p>
<p>(Горкі дым быў</p>
<p>гарматаў і стрэльбаў.)</p>
<p>Не адзін</p>
<p>з галавой развітаўся,—</p>
<p>хто свабоды шукаў</p>
<p>і хлеба.</p>
<p>Не адзін крывёю пякучай</p>
<p>разліваў асфальт на панелі.</p>
<p>Не адзін,</p>
<p>не адзін лёг пад кручаю,</p>
<p>кроў разліў</p>
<p>па імшарах</p>
<p>і ельніку.</p>
<p>А звон</p>
<p>усё гучэў, разрастаўся:</p>
<p>клікаў нівы,</p>
<p>варштаты ў адно...</p>
<p>Гэты звон</p>
<p>Кастрычнікам зваўся,</p>
<p>што прагнаў</p>
<p>фабрыкантаў,</p>
<p>паноў.</p>
<p>Патушылі пажары,</p>
<p>на попеле іх</p>
<p>краіна мая,</p>
<p>як пралеска, ўсцвіла.</p>
<p>Дык сёння таму</p>
<p>жарам вочы гараць.</p>
<p>А звон</p>
<p>ўсё звініць,</p>
<p>усё кліча, яшчэ</p>
<p>наперадзе шмат</p>
<p>барацьбы й перамог...</p>
<p>Калі будзе трэба —</p>
<p>мы пойдзем усе,</p>
<p>маладых і бадзёрых</p>
<p>нас многа!</p>
<p> </p>
<p> </p>
<h3><a id="chapter119"></a>10 год</h3>
<p>Дзесяты Кастрычнік!</p>
<p>Дзесяты!</p>
<p>Сёння спаткалі мы.</p>
<p>Святкуюць драўляныя хаты</p>
<p>вольнасць Савецкай зямлі.</p>
<p>Святкуюць і хмурыя трубы</p>
<p>(над крышай не сцелецца дым),</p>
<p>Кастрычнік!</p>
<p>Кастрычнік мой любы!</p>
<p>Кастрычнік ты мой малады!</p>
<p>Табе</p>
<p>усяго толькі дзесяць</p>
<p>(малы ў гэты год шчэ дзіцё).</p>
<p>З табой жа зрабілі за дзвесце,</p>
<p>Сусвет ты кладзеш да ног [...]</p>
<p>Калоссі,</p>
<p>шуміце! Шуміце!</p>
<p>Кастрычнік напеў</p>
<p>для вас склаў.</p>
<p>Дзе косці разносіў</p>
<p>трухлявыя вецер,</p>
<p>там вольнасць</p>
<p>краіны ўзрасла.</p>
<p>Мацней, барабан,</p>
<p>грымі піянераў!</p>
<p>Вышэй жа,</p>
<p>таварышы, сцяг!</p>
<p>Кастрычнік ў дваццаты</p>
<p>вядзе нас уперад,</p>
<p>Кастрычнік уперадзе нас.</p>
<p>Адзін за адным</p>
<p>стальнымі радамі</p>
<p>ідзём,</p>
<p>бачым Ленінскі шлях.</p>
<p>Мы дружна сягоння</p>
<p>Кастрычнік вітаем,</p>
<p>вітаем Кастрычнік:</p>
<p>У-р-р-а-а!</p>
<p> </p>
<p> </p>
<h3><a id="chapter120"></a>УСПАМІНЫ</h3>
<p>Успомню часамі,</p>
<p>і хочацца плакаць:</p>
<p>дзе ты, мой родненькі, дзе?</p>
<p>Помню ў апошні цябе раз у хаце —</p>
<p>слёзы ліліся ўвесь дзень.</p>
<p>Ты быў тады задумёны, суровы...</p>
<p>на плечах вісеў карабін.</p>
<p>Боллю твае апушчаліся бровы,</p>
<p>а ты мяне к сэрцу туліў.</p>
<p>Ты гаварыў мне,</p>
<p>а твар усё хмурыў:</p>
<p>— Дзетка, бывай мой, бывай!</p>
<p>Клічуць мяне там,</p>
<p>дзе боек віхуры,</p>
<p>пыхае ў полымі край.</p>
<p> </p>
<h4><a id="chapter121"></a>* * *</h4>
<p>Санліва ківаў</p>
<p>галавамі сасоннік,</p>
<p>туман шэры мхі ўсцілаў...</p>
<p>Што да таго,</p>
<p>калі толькі спрасоння,</p>
<p>спаў альбо ты не і спаў?</p>
<p>Ломіцца ціха</p>
<p>сучча ад ветак,</p>
<p>кусты абдымаюць твой стан...</p>
<p>А ты толькі знай:</p>
<p>крой; але метка,</p>
<p>туды дзе варушыцца пан.</p>
<p>Цэліць Курыла,</p>
<p>рухі ў напруддзі,</p>
<p>вочы стралою у даль...</p>
<p>Помніцца добра —</p>
<p>вёска за прудам,</p>
<p>сям'ю дзе сваю пакідаў.</p>
<p>Горыч шчэ болей</p>
<p>хапае за сэрца,</p>
<p>у думках: што трэба панам?</p>
<p>Бачыць —</p>
<p>а ротны ускочыў і першы</p>
<p>з крыкам:</p>
<p>— Хлопцы! У-р-р-а!</p>
<p>Маланкай схапіўся,</p>
<p>імчыцца без сцежкі,</p>
<p>ног ён не чуе —</p>
<p>нясуць,</p>
<p>а губы так шэпчуць:</p>
<p>— Сцервы... Эх, сцервы!..</p>
<p>Не быць вам сягоння тут.</p>
<p> </p>
<h4><a id="chapter122"></a>* * *</h4>
<p>Змоўк назаўсёды.</p>
<p>Ў лясу развітаўся</p>
<p>з думкай аб вольнасці дзён.</p>
<p>А з сэрца сачылася кроў</p>
<p>і пяклася</p>
<p>пад сумныя шэпты сасён.</p>
<p>Ротны з прамоваю:</p>
<p>— Сёння мы рана</p>
<p>ворагам далі папіць.</p>
<p>Дайце цяпер і братоў пахаваем.</p>
<p>Бачыш —</p>
<p>Курыла ляжыць...</p>
<p> </p>
<p> </p>
<h3><a id="chapter123"></a>ЧЫРВОНААРМЕЙЦУ</h3>
<p>Ну, як забыцца,</p>
<p>як не напісаць</p>
<p>ліста табе, мой любы дружа,</p>
<p>цяпер у нас —</p>
<p>снягоў парча,</p>
<p>марозы скачуць, вее сцюжа...</p>
<p> </p>
<p>А зоры ў небе,</p>
<p>ў небе зоры,</p>
<p>нібыта свечкамі гараць...</p>
<p>Ты пішаш —</p>
<p>ходзіш на дазоры,</p>
<p>ты пішаш —</p>
<p>вучышся страляць.</p>
<p> </p>
<p>Калі чытаў,</p>
<p>дык рад быў дужа,</p>
<p>што ты у роце выбіў прыз.</p>
<p>Я так і знаў,</p>
<p>што ты, мой дружа,</p>
<p>не падзеш галавою ўніз.</p>
<p> </p>
<p>Я знаю:</p>
<p>ў светлы Першы май</p>
<p>ты пройдзеш вуліцай парадам.</p>
<p>Вас будуць ўсе —</p>
<p>глядзець, вітаць</p>
<p>з чырвонаармейскаю прысягай.</p>
<p> </p>
<p>А ты, вінтоўкі</p>
<p>ўзняўшы штык,</p>
<p>я знаю, з гонарам ты скажаш:</p>
<p>— Я камунар... Я бальшавік,</p>
<p>калі патрэбна —</p>
<p>касцьмі лягу</p>
<p>за волю роднае краіны,</p>
<p>а з рук аружжа я не кіну.</p>
<p> </p>
<p>Бацькі твае</p>
<p>па-стараму жывуць.</p>
<p>Прывезлі бёрны</p>
<p>ладзіць хату,</p>
<p>падзарабілі, ездзячы на рум,</p>
<p>к таму ж —</p>
<p>ім скінулі падатак.</p>
<p> </p>
<p>На вёсцы моладзь</p>
<p>ходзіць ў клуб,</p>
<p>там то спектаклі, вечарыны...</p>
<p>Ага... Анюта ўзяла шлюб</p>
<p>з Міколам, Карпяёнка сынам.</p>
<p>Цяпер</p>
<p>вясёла ў нас,</p>
<p>хоць і зімой,</p>
<p>снягамі пырскае мятлюга.</p>
<p>А ты вучыся, брат,</p>
<p>каб цяжкаю парой</p>
<p>адбараніць бацькоў, радзіму, друга.</p>
<p> </p>
<p> </p>
<h3><a id="chapter124"></a>ДАЎНЕЙШАЕ</h3>
<p>Гулка у лесе</p>
<p>крычала сава...</p>
<p>Ціха ўздрыгнулі</p>
<p>ля рэчкі асокі.</p>
<p>Месяц купае</p>
<p>свой твар бледнавокі,</p>
<p>шэпчацца ціха</p>
<p>ля бору трава...</p>
<p>Ціш-ш-а...</p>
<p>Ой, ціш-ша!..</p>
<p>— Янка, то ты? —</p>
<p>— Я, дарагі мой!..</p>
<p>— Ну, стань тут,</p>
<p>са мною,</p>
<p>сёння на вёсцы</p>
<p>паны-палякі.</p>
<p>Нашы схаваліся</p>
<p>там, за гарою,</p>
<p>бачыш?</p>
<p>Ці бачыш?!</p>
<p>Вёска гарыць!..</p>
<p>...Полымя</p>
<p>водбліскі сыпле па полю,</p>
<p>зайцамі скача</p>
<p>па жытніх застрэхах...</p>
<p>Толькі засмужаны</p>
<p>шызы таполю,</p>
<p>з гора прыжмурыў</p>
<p>лісцвяныя векі.</p>
<p>Крыкі ля хатак,</p>
<p>стогны... І енкі...</p>
<p>Янка!..</p>
<p>Сымоне!..</p>
<p>Чуеш ты, бачыш?!</p>
<p>Бедныя вёскі... Бедныя маткі,</p>
<p>бедныя,</p>
<p>бедныя,</p>
<p>бедныя людзі.</p>
<p>Маеш вінтоўку?</p>
<p>Ці маеш зарады?!</p>
<p>Бах... звяк!..</p>
<p>Бах... Бах-х...</p>
<p>Пок... Пок.</p>
<p>Дзынь... Дзынь...</p>
<p>Янка?!</p>
<p>Патрон ужо толькі адзін,</p>
<p>Янка, даруй!</p>
<p>Бывай, белы свет!..</p>
<p>І Янка патрон</p>
<p>скарыстаў на сабе...</p>
<p>Гулка у лесе</p>
<p>крычала сава...</p>
<p>Ціха ўздрыгнулі</p>
<p>ля рэчкі асокі.</p>
<p>І ў кашлатых</p>
<p>сасён галавах</p>
<p>месяц купае</p>
<p>свой твар бледнавокі...</p>
<p>Шэпчацца ціха</p>
<p>ля бору трава...</p>
<p> </p>
<p> </p>
<h3><a id="chapter125"></a>ЧАКАННЕ</h3>
<p>Ціха спусцілася ноч,</p>
<p>далі купаюцца</p>
<p>ў сівым тумане.</p>
<p>Толькі гаворыць</p>
<p>завод</p>
<p>голасам сіплым і надарваным.</p>
<p> </p>
<p>Ведаю сам:</p>
<p>яна там!</p>
<p>Але стаю ля Дзвіны і чакаю.</p>
<p>Слухаю вуліц раз’юшаных гам.</p>
<p>Жарты</p>
<p>на ўзбярэжжы ўспененых хваляў.</p>
<p> </p>
<p>Гляджу і любуюся:</p>
<p>радасць вакол</p>
<p>так і гуляе у водары зыбкім.</p>
<p>Любай краіне даю я паклон,</p>
<p>за шчасце вясёласць</p>
<p>спявае малітвы.</p>
<p> </p>
<p>Вецер прылёг</p>
<p>і схаваўся ў трысці,</p>
<p>месяц лунае</p>
<p>на згібінах вежаў.</p>
<p>Ты ж абяцала</p>
<p>напэўна прыйсці.</p>
<p>Я ўсё чакаю, чакаю,</p>
<p>а дзе ж ты?</p>
<p> </p>
<p>Сэрца, пастой!</p>
<p>Ах пастой, не гручы...</p>
<p>Вунь і яна ўжо</p>
<p>так рупна шагае.</p>
<p>Любая!..</p>
<p>Любы!..</p>
<p>Так добра спачыць,</p>
<p>бачыш, і зоры</p>
<p>прыветна міргаюць.</p>
<p> </p>
<p>Вецер знянацку</p>
<p>панёсся наўсцяж...</p>
<p>Хвалі ж бурліва,</p>
<p>разгонна ракочуць...</p>
<p>Сядзь, дарагая, сядзь,</p>
<p>дай палюбуюся</p>
<p>ў сінія вочы.</p>
<p>Сядзь,</p>
<p>абдыму, абдыму,</p>
<p>пацалую,</p>
<p>сэрцу ж</p>
<p>так цёпла ў грудзёх...</p>
<p>Славіць даваймо</p>
<p>вясну залатую</p>
<p>сёння на беразе ўдвох.</p>
<p>Ціха спусцілася ноч,</p>
<p>далі купаюцца</p>
<p>ў сівым тумане.</p>
<p>Толькі гаворыць</p>
<p>завод</p>
<p>голасам сіплым і надарваным.</p>
<p> </p>
<p> </p>
<h3><a id="chapter126"></a>НЕ ВЫГІНАЙ СВАЕ ДАЛОНІ</h3>
<p>Не выгінай</p>
<p>свае далоні</p>
<p>і пасмы кос</p>
<p>не раскідай,</p>
<p>калі у садзе</p>
<p>цвітуць півоні,</p>
<p>а ў ночы</p>
<p>светлякі гараць.</p>
<p>Не выгінай</p>
<p>свае далоні!</p>
<p> </p>
<p>І безнадзейны</p>
<p>погляд воч</p>
<p>ты не кідай</p>
<p>дарэмна небу.</p>
<p>Хоць мо на сэрца</p>
<p>села ноч,</p>
<p>але слёз</p>
<p>роспачы не трэба,</p>
<p>бо кожны</p>
<p>да жыцця ахвоч.</p>
<p> </p>
<p>Ну, што з таго,</p>
<p>калі ён здрадзіў,</p>
<p>калі другую</p>
<p>ўжо кахае...</p>
<p>Любоў, няйначай,</p>
<p>звонкі садзік —</p>
<p>цвіце,</p>
<p>красуе, ападае</p>
<p>і зноў</p>
<p>нанова расквітае.</p>
<p> </p>
<p>Ты маладая,</p>
<p>ты прыгожа,</p>
<p>а у жыцці шмат</p>
<p>розных змен...</p>
<p>Ты пакахаць шчэ</p>
<p>палка можаш,—</p>
<p>пабач,</p>
<p>як месячык плыве</p>
<p>па шэра-сіняй</p>
<p>дарозе...</p>
<p> </p>
<p> </p>
<h3><a id="chapter127"></a>ДАЙЦЕ НОВУЮ МУЗЫКУ</h3>
<p>Дайце</p>
<p>новую музыку!</p>
<p>новыя струны!</p>
<p>і мелодыі дзіўныя дайце!</p>
<p>Я хачу:</p>
<p>каб замест паніхіды хаўтурнай</p>
<p>новы марш —</p>
<p>Беларусі іграць.</p>
<p> </p>
<p>Я хачу:</p>
<p>песні новыя скласці,</p>
<p>ў словах шчасця,</p>
<p>забыўшы пра гора.</p>
<p>Я хачу:</p>
<p>на трактар ускласці</p>
<p>і на вёску</p>
<p>завезці горад.</p>
<p> </p>
<p>Я хачу:</p>
<p>каб ў вяселлі вясёлым</p>
<p>нас, бадзёрых,</p>
<p>сышлося там многа:</p>
<p>песняй звонкаю</p>
<p>сыпаць над полем,</p>
<p>над імшарамі,</p>
<p>лесам і логам.</p>
<p> </p>
<p>Дайце</p>
<p>новую музыку!</p>
<p>новыя струны!</p>
<p>і мелодыі дзіўныя дайце!</p>
<p>Я хачу:</p>
<p>каб замест паніхіды хаўтурнай</p>
<p>новы марш —</p>
<p>Беларусі іграць.</p>
<p> </p>
<p> </p>
<div class="EPIGRAPH">
<p>VI выпуску Полацкага педтэхнікума —</p>
<p>прысвячаю</p>
</div>
<div class="CLEAR"></div>
<p> </p>
<p> </p>
<h3><a id="chapter128"></a>* * *</h3>
<p>Разлівайся,</p>
<p>вясёлы гімн,</p>
<p>бачыш, к працы</p>
<p>ідуць яны.</p>
<p>І на полі</p>
<p>ў зялёнай вясне,</p>
<p>хаты шлюць</p>
<p>найгарачы прывет.</p>
<p>Многа, многа,</p>
<p>ой, колькі ім</p>
<p>трэба выкінуць</p>
<p>свежых сіл!</p>
<p>Колькі трэба</p>
<p>гадоў, гадзін,</p>
<p>каб у вялікія</p>
<p>выйсці дні.</p>
<p>Каб у вясёлым жыцці</p>
<p>цвісці,</p>
<p>многа пройдзена,</p>
<p>шмат ісці.</p>
<p>Час вялікі,</p>
<p>адказны час,</p>
<p>пашкадуе хто</p>
<p>сілы з вас?!</p>
<p>Сустракайце</p>
<p>ізноў, палі,</p>
<p>ад вас выйшлі,</p>
<p>да вас прыйшлі.</p>
<p> </p>
<p> </p>
<h3><a id="chapter129"></a>ПРА НОВАЕ</h3>
<p>Пастой!.. Пачакай!..</p>
<p>Я такою не бачыў цябе,</p>
<p>знаеш, ты прыгажэйшаю стала.</p>
<p>Ля мяне разляглася арцель</p>
<p>з ціхазвоннымі ў вечар садамі.</p>
<p>Ты ўжо тут!</p>
<p>Дарагая, тут!</p>
<p>Дзе так многа красы і змагання,</p>
<p>дзе ля возера шастае луг,</p>
<p>услаўляючы шчаснае ранне,</p>
<p>ты ўжо тут!</p>
<p>Ну, сядай...</p>
<p>павядай мне, калі</p>
<p>ты на новыя сцежкі.</p>
<p>А ля млявых у соне ракіт</p>
<p>салавей зацягнуў аб любімай</p>
<p>ля ракі.</p>
<p>Ах, Пятрусь!..</p>
<p>Знаеш сам, многа змен,</p>
<p>многа новага, ўсё не раскажаш,</p>
<p>па залеташняй шчэ вясне</p>
<p>была сходка у нас, у Жарах.</p>
<p>Гаманілі, крычалі шмат,</p>
<p>знаеш, брат-беларус асцярожны,</p>
<p>адзін кажа: «й па-стараму можна»,</p>
<p>а крычалі задужа шмат.</p>
<p>Колькі там з гарачынню галоў</p>
<p>рагаталі, пацелі, тужылі...</p>
<p>Пакуль ўрэшце ўсім нашым сялом</p>
<p>на арцель перайсці парашылі,</p>
<p>ўсім сялом.</p>
<p>Ну, а больш...</p>
<p>Сам ты бачыш цяпер,</p>
<p>слоў не трэба, не трэба слоў.</p>
<p>Сонца ўжо асядала за лес,</p>
<p>промнем грала, нібы памялом,</p>
<p>за сялом...</p>
<p>Ідзе з поля запылены трактар,</p>
<p>няма стомы, напеў адзін.</p>
<p>А за дзень ён ўсяго адшарахаў</p>
<p>чуць не з малым сто дзесяцін,</p>
<p>ідзе трактар...</p>
<p> </p>
<p> </p>
<h4><a id="chapter130"></a>* * *</h4>
<p>Знаю, любімая, знаю,</p>
<p>шчасце вітае над краем.</p>
<p>Хутка балотныя стэпы</p>
<p>будуць Амерыкі лепей.</p>
<p>Месяц плыве над ракою</p>
<p>з ціхім і сонным дакорам,</p>
<p>што ўжо яго любаванню</p>
<p>шкодзіць электрыкі ззянне.</p>
<p>Двор ля пакояў убраны</p>
<p>лепш, чымся нават у пана,</p>
<p>Піхта ў шаўковым тумане</p>
<p>арцельны вартуе ганак.</p>
<p> </p>
<h4><a id="chapter131"></a>* * *</h4>
<p>Родная!..</p>
<p>Гэтак прыгожа,</p>
<p>гэтак прыгожа вакол!..</p>
<p>У ціхім шаптанні бярозы</p>
<p>ветру дарылі паклон.</p>
<p>Новае,</p>
<p>дужа ужо новае</p>
<p>ўсюды красуе,</p>
<p>цвіце.</p>
<p>Ах вы, ўзгоркі сасновыя,</p>
<p>новы ўбачылі свет.</p>
<p>Я ж не чакаў і не думаў</p>
<p>такою цябе сустрэць,</p>
<p>пад палка-кляновыя шумы</p>
<p>ў вочы твае глядзець.</p>
<p>Бацька таксама з табою?!</p>
<p>Бедны стары карчмар...</p>
<p>— Сёння ён тарктарам гоні</p>
<p>пад канюшыну араў...</p>
<p>Родная!.. Як перадаць мне</p>
<p>шчасце такое, каму?!</p>
<p>І ў алкаголі акацый</p>
<p>яе дакрануўся я губ.</p>
<p>Так.</p>
<p>Ну, бывай, дарагая!</p>
<p>Весела, добра так...</p>
<p>У жоўта-лілёвую завяць</p>
<p>зоры лажыліся спаць.</p>
<p> </p>
<p> </p>
<h3><a id="chapter132"></a>НА ВУЧОБУ</h3>
<p>Плывуць па пероне</p>
<p>апошнія зовы...</p>
<p>Бывай!.. Не запомніш мяне?!</p>
<p>І ружовасць на шчоках</p>
<p>і з сэрца здаровы</p>
<p>вяснянкамі коціцца смех...</p>
<p>Ах, колькі дарог!</p>
<p>І якія прамыя!</p>
<p>Ідзі толькі смела,</p>
<p>ідзі, не глядзі!..</p>
<p>Там вербы —</p>
<p>у сінюю ноч — залатыя</p>
<p>фабрычным падмосткам</p>
<p>трымаюць агні.</p>
<p>Ля іх буду я,</p>
<p>і яна пэўна будзе.</p>
<p>А пакуль за кніжку,</p>
<p>за лекцыю сядзь.</p>
<p>Няхай словам сталі</p>
<p>гартуюцца грудзі,</p>
<p>хай Леніным, Марксам кіпіць галава.</p>
<p>Ці чуеш,</p>
<p>ці бачыш, у садзе вішнёвым</p>
<p>пра новае Заўтра іграе аркестр?</p>
<p>Пайду без сумнення</p>
<p>к дарогам я новым,</p>
<p>пайду... І чакаю цябе.</p>
<p>Ты прыйдзеш, я знаю,</p>
<p>дарогі не здрадзяць,</p>
<p>ты прыйдзеш?!</p>
<p>Я ведаю добра цябе...</p>
<p>І тут твой задорны</p>
<p>ў фабрычных фасадах</p>
<p>гарохам рассыплецца смех...</p>
<p> </p>
<p> </p>
<h3><a id="chapter133"></a>ЗНОЎ НА ВЁСЦЫ</h3>
<p>Прыехаў.</p>
<p>Іду па дарозе</p>
<p>і як гаспадар аглядаю.</p>
<p>Чагосьці здалёку бяроза</p>
<p>зялёнаю хусткай ківае.</p>
<p> </p>
<p>Прайшоўся сасновай алеяй,</p>
<p>ў пякоце ядленец замлеў...</p>
<p>— Дзень добры, дзядуля Ярэма!..</p>
<p>І ты ўжо</p>
<p>ўпісаўся ў арцель?</p>
<p> </p>
<p>— А як жа ты думаў,</p>
<p>сынок мой!..</p>
<p>Так лепш</p>
<p>і куды спадручней.</p>
<p>Нічога... І хлеба даволі,</p>
<p>і сэрцу нібы весялей.</p>
<p> </p>
<p>Стаіць...</p>
<p>Прыпыніўся на хвілю,</p>
<p>паклаў на ўзмежак тапор,</p>
<p>а вецер пяшчотна гуллівы</p>
<p>гуляе з сівой барадой.</p>
<p> </p>
<p>Пятрок мой!..</p>
<p>Спачатку баяўся</p>
<p>ў «камунію» гэтую йсці,</p>
<p>бо думаў, што косці старыя</p>
<p>не будзе каму аднясці.</p>
<p> </p>
<p>Цяпер жа... Нішто...</p>
<p>Аглядзеўся,</p>
<p>раблю ўсё па сіле сваёй,</p>
<p>як бачыш, крыху</p>
<p>прыадзеўся,</p>
<p>ніхто ўжо не кпіне, што голь.</p>
<p> </p>
<p>Ну, добра!..</p>
<p>Бывай жа, мой любы,</p>
<p>тут трэба вось скончыць прасек.</p>
<p>Здзіўленне мяне агарнула</p>
<p>аб зменнай такой паласе.</p>
<p> </p>
<p>На полі гручэлі машыны,</p>
<p>і песні —</p>
<p>віселі ўгары,</p>
<p>а сонца пазлотай абліла</p>
<p>паводдаль прыжмураны лес.</p>
<p> </p>
<p>Ярэма, мой стары знаёмы,</p>
<p>з дзяцінства</p>
<p>я знаю яго.</p>
<p>Калісьці палезжы па грушы,</p>
<p>адчуў яго тоўсты кіёк.</p>
<p> </p>
<p>Здаецца, калі тут...</p>
<p>Нядаўна</p>
<p>Ярэма мой быў не такі,</p>
<p>і слова «камунія»</p>
<p>кляў ён,</p>
<p>а сёння ўжо так палюбіў.</p>
<p> </p>
<p>Запалі чаромхі</p>
<p>на сэрца,</p>
<p>а ў вачох заіскрыў агонь,</p>
<p>што людзі ў далёкае вераць</p>
<p>і смела ідуць да яго.</p>
<p> </p>
<p>Іду зноў</p>
<p>па стужцы-дарозе,</p>
<p>вясёлы... Бадзёра спяваю.</p>
<p>А здалёку ветла бяроза</p>
<p>зялёнаю хусткай ківае.</p>
<p> </p>
<p> </p>
<h3><a id="chapter134"></a>* * *</h3>
<p>Дні цякуць, нібы кроплі праз сіта,</p>
<p>не стрымаць хады пэўнае ног...</p>
<p>Абдымаюцца ў полі ракіты,</p>
<p>павяваючы радасным сном.</p>
<p> </p>
<p>Зоры й тыя у срэбным убранні,</p>
<p>б’юць ў далоні і скачуць на дол,</p>
<p>бы дружкі й шафярыцы з сватамі</p>
<p>за вясельным гуляюць сталом.</p>
<p> </p>
<p>Нейк хаўтурна замоўклі капліцы,</p>
<p>крыж пахілы мінуўшчыну сніць,</p>
<p>што даўно ўжо званы на званіцы</p>
<p>сабіралі папу пятакі.</p>
<p> </p>
<p>Час дарэмна мы траціць не любім,</p>
<p>у нас новы — машынны звон.</p>
<p>Толькі часам са дзве-тры бабулі</p>
<p>ля налою пакінуць паклон.</p>
<p> </p>
<p>Нас завуць... Мы ідзём і спяваем,</p>
<p>творым новае: песні і цвет.</p>
<p>Не адну шчэ душу пахаваем</p>
<p>ў будаванні жыцця, ў барацьбе.</p>
<p> </p>
<p>Дні цякуць, нібы кроплі праз сіта,</p>
<p>не стрымаць хады пэўнае ног...</p>
<p>Абдымаюцца ў полі ракіты,</p>
<p>павяваючы радасным сном.</p>
<p> </p>
<p> </p>
<h3><a id="chapter135"></a>У ВОЛЬНЫ ЧАС</h3>
<p>Апошні сноп зары растаяў...</p>
<p>Застыглі сцені ля вакон.</p>
<p>І клён да брамы нахіляе</p>
<p>сваё зялёнае чало.</p>
<p>На гумнах вечару узоры,</p>
<p>а ў полі — сіняя тайга.</p>
<p>Ты помніш, я прасіў учора</p>
<p>мяне ля рэчкі пачакаць.</p>
<p>Ну, стань бліжэй! Са мною разам.</p>
<p>Над полем месяца вянок...</p>
<p>Бярозы дум наміты вяжуць</p>
<p>на рушнікі былых шнуроў.</p>
<p>Такі размах! Такая воля!</p>
<p>Люблю вясны барвовы смех.</p>
<p>Здалёк гудкі гудуць да болю,</p>
<p>каб ў поле крыкнуць галасней.</p>
<p>Ды пранясціся у прасторы,</p>
<p>каб страпянулася душа.</p>
<p>Жалезны конь там тараторыць</p>
<p>ды баразною кладзе шаг.</p>
<p>О, моц вялікая і злая!</p>
<p>Хто роўны, хто? Скажы, скажы!..</p>
<p>Пабач, у грэчцы пахаваны</p>
<p>адбіткі старае мяжы.</p>
<p>А дзесьці — дзе над пералогам,</p>
<p>залапаталі таланы.</p>
<p>Нам дадзена загэтак многа,—</p>
<p>смяяцца, радавацца, жыць.</p>
<p>Мая радзіма — звонкі Май,</p>
<p>люблю цябе, люблю такую.</p>
<p>Ты беражы і захавай</p>
<p>сябе на бойку земляную.</p>
<p> </p>
<p> </p>
<h3><a id="chapter136"></a>ПАЛІ ЗАВУЦЬ</h3>
<p>Гады ізноў завуць гарэць...</p>
<p>Ты помніш: ў полымі аблог</p>
<p>Каля варот хадзіла смерць</p>
<p>На высачэзных кастылёх.</p>
<p> </p>
<p>Тады нямеў фабрычны двор</p>
<p>І вецер кідаўся на тракт...</p>
<p>Мы прамянялі на сядло</p>
<p>І свой рубільнік, і варштат.</p>
<p> </p>
<p>На скрыжаваннях барыкад</p>
<p>Наш твар ад пораху сінеў.</p>
<p>Мая прабітая рука,</p>
<p>Як сымбаль бойкі у мяне.</p>
<p> </p>
<p>Ты помніш говары страмён?</p>
<p>Праз горы, рэкі і равы</p>
<p>Мы смерць вазілі і праклён</p>
<p>У нашых шаблях баявых.</p>
<p> </p>
<p>І мы свой скончылі паход,</p>
<p>Адгаварыў апошні штурм...</p>
<p>· · · · · · · · · · · · · · · · · · · · · · ·</p>
<p>Тады прынеслі на завод</p>
<p>Мы свае рукі і душу.</p>
<p> </p>
<h4><a id="chapter137"></a>* * *</h4>
<p>А я цяпер інакшым спецам</p>
<p>Спаткаў нахмураны вакзал.</p>
<p>Мне даў райком другое сэрца,</p>
<p>Другія думы і запал.</p>
<p> </p>
<p>А на дварэ вясны запеў</p>
<p>Зіму дашчэнту пакрышыў...</p>
<p>Я праз вакно майго купэ</p>
<p>Гарэў ля топак і машын.</p>
<p> </p>
<p>На пожні селі журавы,</p>
<p>Вагон дарожны мёў пясок...</p>
<p>І я з пасёлкам веснавым</p>
<p>Прачнуўся на гудок.</p>
<p> </p>
<p>Мне зноў жадалася у цэх,</p>
<p>Узняць знаёмы ватэрпас.</p>
<p>Аднак ляжала у руцэ</p>
<p>Пуцёўка у калгас.</p>
<p> </p>
<p>А з ёю столькі дум ішло,</p>
<p>Ну, проста вырашыць не мог.</p>
<p>І тут радзіму я знайшоў</p>
<p>У параскіданых палёх.</p>
<p> </p>
<p>Цягнік імчаўся па начох...</p>
<p>Мне трэба станцыя адна!</p>
<p>Я прабаваў сваім плячом</p>
<p>Вагоны падагнаць.</p>
<p> </p>
<p>І мне, здавалася, крычаў</p>
<p>Вясновы наш калгас:</p>
<p>— Адсюль вагоны паімчаць</p>
<p>На поўнач, на Данбас!</p>
<p> </p>
<p>І не радкамі, баразной</p>
<p>Напісаны іх план.</p>
<p>Дык гэта вось паўстанак мой,</p>
<p>Савецкая зямля!</p>
<p> </p>
<p>Ды звалі ўперад купы хат</p>
<p>За прадзівам галін,</p>
<p>І я пакляўся пакахаць</p>
<p>Як свой завод — палі.</p>
<p> </p>
<p> </p>
<h3><a id="chapter138"></a>САВЕЦКІ ПАРАД</h3>
<p>Сонца-аратар</p>
<p>над вежамі стала.</p>
<p>Тысячы комінаў</p>
<p>выйшлі на сходку.</p>
<p>Кожнаю вуліцай,</p>
<p>кожным кварталам</p>
<p>горад змагаецца</p>
<p>за пяцігодку.</p>
<p>Провад для маршу —</p>
<p>найлепшыя струны</p>
<p>ад гэтае музыкі —</p>
<p>свету прачнуцца.</p>
<p>Ля кожнае топкі —</p>
<p>драбніцы камуны,</p>
<p>пажары і буры,</p>
<p>агні рэвалюцый.</p>
<p>Да міліметру</p>
<p>разлічаны сілы,</p>
<p>кожны рабочы</p>
<p>улічаны мускул,</p>
<p>адвечнае багны</p>
<p>асушаны мілі,</p>
<p>загаварылі турбінамі пусткі.</p>
<p>Імчаць цягнікі</p>
<p>ад савецкіх вакзалаў,</p>
<p>да новых паўстанкаў</p>
<p>і станцый далёкіх.</p>
<p>Вясна-камуністка</p>
<p>ударніцай стала</p>
<p>з сяўнёй за плячыма</p>
<p>у полі шырокім.</p>
<p>З нас кожны сягоння</p>
<p>нічым не пагрэбаў.</p>
<p>І ў гэтых астатніх</p>
<p>вялікіх паходах</p>
<p>смачнее кавалак</p>
<p>чорнага хлеба,</p>
<p>калі карпусы</p>
<p>ўзнімаюцца горда.</p>
<p>Сонца прымае</p>
<p>фабрычныя маршы...</p>
<p>Шарэнгі заводаў —</p>
<p>савецкі народ.</p>
<p>Моладасць ўключым</p>
<p>ў рубільнікі нашы,</p>
<p>сэрца і рукі</p>
<p>хай возьмуць варштат.</p>
<p> </p>
<p> </p>
<h3><a id="chapter139"></a>ЦЭХАВЫЯ БУДНІ</h3>
<p> </p>
<p> </p>
<p> </p>
<p> </p>
<div class="EPIGRAPH">
<p>Ударнікам Добрушскай папяровай фабрыкі</p>
<p>«Герой Працы» прысвячаю</p>
</div>
<div class="CLEAR"></div>
<p> </p>
<p> </p>
<h4><a id="chapter140"></a>І</h4>
<p>Словам камуны кліча уперад —</p>
<p>папера.</p>
<p>Б’ем мы ударна бастыліі і цемры -</p>
<p>паперай.</p>
<p>Думкі далёка шугаюць наперад —</p>
<p>з паперай.</p>
<p>Лепшы ударнік, чуеш, і цяпер нам</p>
<p>папера.</p>
<p>Дамо пяцігодцы колькі ёй трэба —</p>
<p>паперы.</p>
<p> </p>
<h4><a id="chapter141"></a>ІІ</h4>
<p>Стаім</p>
<p>ля штурвалаў.</p>
<p>Ідзём поўным ходам.</p>
<p>Нам кожны кавалак,</p>
<p>што золата,</p>
<p>дораг.</p>
<p>Змагацца з запалам</p>
<p>і згінуць —</p>
<p>не шкода.</p>
<p>Стаім</p>
<p>ля штурвалаў.</p>
<p>Ідзём поўным ходам.</p>
<p>Мы тэмпы</p>
<p>паскорым,</p>
<p>каб стройным</p>
<p>паходам</p>
<p>прайсці</p>
<p>семафоры</p>
<p>чацвёртага году.</p>
<p> </p>
<h4><a id="chapter142"></a>ІІІ</h4>
<p>Бачылі, як</p>
<p>рукамі трэцяга,</p>
<p>пульсам</p>
<p>вялікага</p>
<p>нашага плану</p>
<p>прыпялі заводы</p>
<p>машыннымі сэрцамі</p>
<p>электрычныя нервы</p>
<p>турбін Асінстану.</p>
<p>І загаварылі маторы —</p>
<p>скора.</p>
<p>І закруціліся колы —</p>
<p>вясёла.</p>
<p>Завуць правады:</p>
<p>— Сюды!</p>
<p>Сюды!</p>
<p>Сюды,</p>
<p>дзе пот</p>
<p>ударных рот.</p>
<p>Мы важым сябе</p>
<p>вагой рэвалюцыі.</p>
<p>Патрэбен —</p>
<p>змагайся ўсімі рукамі,</p>
<p>Ідзі ў квартал,</p>
<p>на пляц,</p>
<p>на вуліцу!</p>
<p>Бяры ў палон</p>
<p>і жалеза</p>
<p>і камень.</p>
<p>І расці кварталам</p>
<p>нашым,</p>
<p>І расці камбінатам</p>
<p>раптам.</p>
<p>Мы льём бетон</p>
<p>на многа тон,</p>
<p>каб мог стаяць</p>
<p>камун палац.</p>
<p>Бач:</p>
<p>у канвульсіях</p>
<p>мучыцца нэп,</p>
<p>яго шкадаваць</p>
<p>не варта нам.</p>
<p>Глядзі:</p>
<p>Бальшавіцкі</p>
<p>калгасны хлеб</p>
<p>ступае</p>
<p>ў свае элеватары.</p>
<p>І запрацавалі жняяркі</p>
<p>шпарка.</p>
<p>Вясна ў сяўбе,</p>
<p>у барацьбе</p>
<p>карчуе нэп</p>
<p>за новы хлеб.</p>
<p>Кожны дзень</p>
<p>і кожны год,</p>
<p>згінаючы</p>
<p>свой стан</p>
<p>рухавы,</p>
<p>крадзецца вораг</p>
<p>за мяжой.</p>
<p>Ў кішэні</p>
<p>ножык</p>
<p>і дукаты!</p>
<p>А мы плячыма,</p>
<p>што пранеслі фронт</p>
<p>ад мора да Варшавы,</p>
<p>рукамі,</p>
<p>што міністраў кідалі</p>
<p>за краты,</p>
<p>нагамі, што прамералі баі</p>
<p>ў абмотках —</p>
<p>я знаю,</p>
<p>што ніколі</p>
<p>не прыстанем,—</p>
<p>мы вынесем,</p>
<p>як грунт,</p>
<p>паставім пяцігодку</p>
<p>на пляц камун,</p>
<p>без меж</p>
<p>і акіянаў.</p>
<p>І сілай руд</p>
<p>Магнесабуд</p>
<p>свой кінуў марш</p>
<p>у Гомсельмаш</p>
<p>на поўны ход,</p>
<p>на штурм балот.</p>
<p> </p>
<h4><a id="chapter143"></a>IV</h4>
<p>І ў гэтыя дні,</p>
<p>калі</p>
<p>творчымі жыламі</p>
<p>звязаны</p>
<p>нашы</p>
<p>ўдарныя звенні,</p>
<p>вораг</p>
<p>з усмешкаю</p>
<p>кракадзілавай</p>
<p>сціскае штылет</p>
<p>у глыбокай кішэні.</p>
<p>Устаньце ж,</p>
<p>вялікіх гадзін</p>
<p>камісары!</p>
<p>І так, як тады,</p>
<p>без жалю,</p>
<p>да смерці!</p>
<p>Патройце ўдары!</p>
<p>Патройце ўдары!</p>
<p>Па гадах,</p>
<p>што жаляць</p>
<p>у самае сэрца.</p>
<p> </p>
<h4><a id="chapter144"></a>V</h4>
<p>Вярста</p>
<p>за вярстой</p>
<p>мы рвёмся</p>
<p>наперад.</p>
<p>Мы б’ёмся</p>
<p>за торф,</p>
<p>за руду,</p>
<p>за паперу.</p>
<p>Паўстанкі мінаем.</p>
<p>Хай сцюжа</p>
<p>і спёка,</p>
<p>хто рэйкі</p>
<p>ламае,</p>
<p>кладзецца</p>
<p>на рэйкі.</p>
<p>Навошта</p>
<p>паходні?</p>
<p>Нам — светлыя ночы!</p>
<p>Дарогу дай,</p>
<p>шкоднік,</p>
<p>ударным</p>
<p>рабочым!</p>
<p>І, моцныя,</p>
<p>гартам,</p>
<p>такога</p>
<p>мы стрэнем,</p>
<p>патроіў</p>
<p>пагарду</p>
<p>на іх галерэю.</p>
<p> </p>
<p> </p>
<h4><a id="chapter145"></a>VI  ПРАГУЛЬШЧЫК</h4>
<p>Яму напляваць</p>
<p>на вытворчыя планы.</p>
<p>Кінуў варштат,</p>
<p>што на фронце</p>
<p>вінтоўку.</p>
<p>І ходзіць вясёлы,</p>
<p>як сцелька, п’яны...</p>
<p>Ноч прамільгнула</p>
<p>ўся паўлітроўкай.</p>
<p>Кліча гудок.</p>
<p>Прагульшчык</p>
<p>не ўстане.</p>
<p>Скаваны ён</p>
<p>чадам атруты</p>
<p>ў пасцелі.</p>
<p>А там —</p>
<p>дзе баі,</p>
<p>невялічкая рана</p>
<p>свідруе</p>
<p>завода</p>
<p>магутнае цела.</p>
<p>Прагулы —</p>
<p>гадзінамі</p>
<p>не перамераць,</p>
<p>патрэбы —</p>
<p>хвілінай</p>
<p>растуць наўкола.</p>
<p>Тысячы метраў,</p>
<p>што хлеба, паперы</p>
<p>не стала ў краіне,</p>
<p>не стала у школах.</p>
<p>Дні прабягаюць</p>
<p>разгорнутым строем,</p>
<p>а вораг ля ног</p>
<p>прытаіўся вужакай.</p>
<p>Прагульшчык</p>
<p>кідае</p>
<p>магутную зброю</p>
<p>ў час небяспечны,</p>
<p>у часе атакі.</p>
<p>Месца пустога</p>
<p>мы не пакінем.</p>
<p>Шумеце, каландры!</p>
<p>Ўзвівайцеся, пасы!</p>
<p>Ганьба</p>
<p>такому</p>
<p>Вырадку-сыну</p>
<p>нашай</p>
<p>вялікай</p>
<p>рабочае класы...</p>
<p> </p>
<h4><a id="chapter146"></a>VII РВАЧ</h4>
<p>Свой ціхі ён</p>
<p>і рвацкі такт</p>
<p>парывамі</p>
<p>не зменіць.</p>
<p>Захована</p>
<p>яго душа</p>
<p>глыбока</p>
<p>у кішэні.</p>
<p>Ён разважае</p>
<p>дзень і ноч</p>
<p>ірвацкай галавою,</p>
<p>што фабрыка</p>
<p>яму — адно,</p>
<p>а сам —</p>
<p>зусім</p>
<p>другое.</p>
<p>Калі ударнай</p>
<p>ў барацьбе</p>
<p>і быццам</p>
<p>што жывая,</p>
<p>Машына</p>
<p>просіцца на бег,</p>
<p>і рвач яе</p>
<p>трымае.</p>
<p>Пра дабрабыт</p>
<p>уласна сніць,</p>
<p>а там,</p>
<p>хоць гасні</p>
<p>сонца!</p>
<p>Спаборніцтва</p>
<p>перацаніў</p>
<p>сквапліва</p>
<p>на чырвонцы.</p>
<p>Гатовы</p>
<p>плакаць і маліць,</p>
<p>хвілінай кожнай</p>
<p>хныча:</p>
<p>— Расцэнку</p>
<p>ўтрое павяліч,</p>
<p>і выпуск</p>
<p>павялічу.</p>
<p>Не бачыць,</p>
<p>як гады бягуць</p>
<p>на шлях камуны</p>
<p>шпарка.</p>
<p>Ёп прадае</p>
<p>за ўласны густ</p>
<p>ідэю па кавалку.</p>
<p> </p>
<p> </p>
<h4><a id="chapter147"></a>VIII  НЯДБАЙЦА</h4>
<p>Гразь цісне,</p>
<p>гразь душыць</p>
<p>машыннае сэрца</p>
<p>і говар матораў</p>
<p>канае у глуме.</p>
<p>І быццам у моры,</p>
<p>абсыпаны смеццем,</p>
<p>нядбайна стаіць,</p>
<p>пазяхае ад суму.</p>
<p>Далёка шнайдэзы,</p>
<p>кіруйся ломам!</p>
<p>(Нічога сабе ў нядбайцы замена.)</p>
<p>Даволі</p>
<p>разваг,</p>
<p>савецкі Абломаў:</p>
<p>— Абы дацягнула</p>
<p>калекай да змены!</p>
<p>Выгнаць дашчэнту</p>
<p>дзікія здзекі</p>
<p>нам трэба</p>
<p>як можна</p>
<p>цяпер ў барацьбе,</p>
<p>машыну</p>
<p>любіць,</p>
<p>як чалавека,</p>
<p>як сябе.</p>
<p>Той пільнасці сцяг</p>
<p>высока ўзніме,</p>
<p>хто змычкі старыя</p>
<p>дашчэнту</p>
<p>спаліў,</p>
<p>каб сэрца машыны</p>
<p>ішло, як гадзіннік,</p>
<p>каб люстрам</p>
<p>накаты цвілі.</p>
<center>-------</center>
<p>Пяцігодка —</p>
<p>ў чатыры,</p>
<p>пяцігодка —</p>
<p>ў тры! —</p>
<p>лозунгам</p>
<p>будзе нашым.</p>
<p>Кінулі сілы</p>
<p>ўсе на прарыў</p>
<p>заводаў</p>
<p>ударныя маршы.</p>
<p> </p>
<h4><a id="chapter148"></a>ІХ  УДАРНАЕ</h4>
<p>Наш поступ наперад — удар</p>
<p>і парадак,</p>
<p>мускулы клічуць</p>
<p>моваю простай:</p>
<p>рвацтва і глуму</p>
<p>разбіць барыкады,</p>
<p>з машынай</p>
<p>узяўшы сяброўства.</p>
<p>У творчым запале</p>
<p>час ідзе,</p>
<p>нават хвілін</p>
<p>не злічыш.</p>
<p>Праносіцца бурай</p>
<p>і ноч</p>
<p>і дзень</p>
<p>творчая пераклічка.</p>
<p>З поля камбайны</p>
<p>завуць варштат,</p>
<p>клічуць маторы</p>
<p>пас.</p>
<p>На плечы паклаўшы</p>
<p>сотні шахт,</p>
<p>заве наўздагон</p>
<p>Данбас.</p>
<p>Машыны пускаем</p>
<p>на ўвесь разбег.</p>
<p>Нікне, як дым, вярста,</p>
<p>потам заліты,</p>
<p>ударны цэх</p>
<p>пачаў бальшавіцкі</p>
<p>старт.</p>
<p>За кожным завулкам</p>
<p>вораг прыціх,</p>
<p>трымаючы нож</p>
<p>рукой.</p>
<p>Першым, здаровым</p>
<p>у бой прыйсці —</p>
<p>чуеш, у нас</p>
<p>закон.</p>
<p>Выбіць прагулы,</p>
<p>выбіць прастой,</p>
<p>змесці іх ўсе</p>
<p>сляды,</p>
<p>даць пяцігодцы</p>
<p>мільёны тон</p>
<p>нафты,</p>
<p>паперы,</p>
<p>Руды.</p>
<p>Ударнікамі</p>
<p>сталі мы</p>
<p>разбіць нядбайства</p>
<p>быт,</p>
<p>каб дні нашы</p>
<p>дынамілі</p>
<p>агнямі барацьбы.</p>
<p>Каб тэмпамі</p>
<p>мы новымі</p>
<p>ішлі наперакор,</p>
<p>пагодзім мы</p>
<p>размовамі</p>
<p>і сэрца</p>
<p>і матор.</p>
<p>Заняць,</p>
<p>каб так</p>
<p>змагацца нам</p>
<p>і смела ўдаль</p>
<p>ісці,</p>
<p>аванпасты</p>
<p>на фабрыцы,</p>
<p>аванпасты</p>
<p>ў жыцці.</p>
<p> </p>
<h4><a id="chapter149"></a>Х</h4>
<p>На штурм</p>
<p>каландры,</p>
<p>рохлы</p>
<p>пас!</p>
<p>На штурм</p>
<p>ідзі рука —</p>
<p>разбіць</p>
<p>пікеты шкоднікаў</p>
<p>гарматамі брыгад.</p>
<p>Нядбайцаў</p>
<p>выйшлі у паход</p>
<p>мы якасцю</p>
<p>пабіць,</p>
<p>каб між радкоў</p>
<p>калоў яго</p>
<p>наш бальшавіцкі</p>
<p>штых.</p>
<p>Да перамогі</p>
<p>блізка нам!</p>
<p>Ў атаку</p>
<p>скора час,</p>
<p>каб выйшла</p>
<p>камуністкаю</p>
<p>папера</p>
<p>у калгас.</p>
<p>Каб шкоднікі</p>
<p>заскрыгалі,</p>
<p>што ім канец</p>
<p>прыйшоў,</p>
<p>каб друкаваўся</p>
<p>прыгавар</p>
<p>на нашых</p>
<p>аркушох.</p>
<p>Каб так гарэў,</p>
<p>як порах,</p>
<p>запал</p>
<p>ударных рот,</p>
<p>пускай маторы скорым —</p>
<p>«Камуна ля варот».</p>
<p> </p>
<p> </p>
<h3><a id="chapter150"></a>ТАДЫ ПАЧЫНАЮ З ПАЧУЦЦЯМІ СПРЭЧКІ...</h3>
<p>Калі забушуе</p>
<p>мятлюга і сцюжа,</p>
<p>дрыжаць ліхтары</p>
<p>і мігаюць, як свечкі,</p>
<p>і ветры кідаюць</p>
<p>ахапкі стружак,</p>
<p>тады пачынаю</p>
<p>з пачуццямі спрэчкі.</p>
<p>Тады я бяру —</p>
<p>распінаю самоту,</p>
<p>тады мне, што ветрам —</p>
<p>на вуліцы цесна,</p>
<p>тады я шукаю</p>
<p>на вуліцы ноты,</p>
<p>тады пачынаецца</p>
<p>песня.</p>
<p>І, можа, вы скажаце —</p>
<p>лішні мой жэст</p>
<p>часамі наіўны,</p>
<p>зусім не да месца.</p>
<p>Што зробіш?</p>
<p>Калі тады грудзі — аркестр,</p>
<p>а сэрца нервовы,</p>
<p>гарачы хармейстар.</p>
<p>Жаданні тады</p>
<p>скалануць і ахопяць</p>
<p>нястрымным разгонам</p>
<p>душы чалавечай...</p>
<p>Мне хочацца стаць</p>
<p>з камяніцаю поплеч —</p>
<p>такім жа высокім,</p>
<p>шырокім у плечах.</p>
<p>Цябе я даўно</p>
<p>і не помню, як выракся.</p>
<p>Словам, на працы</p>
<p>павінен расці я.</p>
<p>Чаго ж гэта ты,</p>
<p>непраглядная лірыка,</p>
<p>тонкія пальцы</p>
<p>кладзеш мне на шыю?</p>
<p>Ты плачаш,</p>
<p>што рана цябе я пакінуў,</p>
<p>табе без паэта</p>
<p>маркотна і цесна.</p>
<p>Пляваць, што чакае</p>
<p>такая дзяўчына</p>
<p>прыгодаў кахання</p>
<p>ў альбомныя песні.</p>
<p>Любоўны рамантык</p>
<p>цяпер я нягеглы.</p>
<p>Я гэтай рамантыкі</p>
<p>вырасту вышай.</p>
<p>Мне трэба, каб слова</p>
<p>падносіла цэглу,</p>
<p>а вершы ў альбом</p>
<p>і другія напішуць.</p>
<p>Я голую лірыку</p>
<p>выкіну ўночы,</p>
<p>Хай месяц</p>
<p>халодным агнём яе паліць.</p>
<p>Муляр-таварыш,</p>
<p>я твой, я — рабочы,</p>
<p>у нашай будоўлі</p>
<p>мы роўнымі сталі.</p>
<p>Высока стаяць</p>
<p>нам абодвум не страшна.</p>
<p>Ты клічаш мяне,</p>
<p>і выходжу я першым,</p>
<p>каб звонкіх паэм</p>
<p>і муроў неабсяжных</p>
<p>з табою узносіць</p>
<p>паверх</p>
<p>за паверхам.</p>
<p> </p>
<h3><a id="chapter151"></a>АТАКА</h3>
<p>Краіна не багата</p>
<p>прагульшчыкаў трымаць,</p>
<p>Што кінулі варштаты —</p>
<p>сіротамі стаяць.</p>
<p>Завод ізноў трывожна</p>
<p>Над горадам загуў...</p>
<p>Таварышы, не позна!</p>
<p>Атакай на прагул!</p>
<p>Мы тэмпамі высокімі</p>
<p>штурмуем дні свае.</p>
<p>Яшчэ гудок далёка,</p>
<p>а цэх ўжо анямеў.</p>
<p>Завод ізноў трывожны:</p>
<p>яшчэ далёка 100.</p>
<p>Таварышы, не позна!</p>
<p>Атакай на прастой!</p>
<p>Мацней гартуйце звенні</p>
<p>ударніцкіх брыгад.</p>
<p>З рукамі у кішэні</p>
<p>камуну не спаткаць.</p>
<p>Завод ізноў трывожны:</p>
<p>давайце больш падмог!</p>
<p>Таварышы, не позна,</p>
<p>Агонь па лятунох!</p>
<p> </p>
<p> </p>
<h3><a id="chapter152"></a>ПАРАДНЫ МАРШ</h3>
<p>Ці ў бойках нам</p>
<p>заплакаць і сагнуцца.</p>
<p>Каму прысніцца</p>
<p>гэтае,</p>
<p>каму?!</p>
<p>Мы полымя</p>
<p>у бурах рэвалюцый,</p>
<p>і мы сыны</p>
<p>узнесеных камун.</p>
<p>Над рыштаваннямі</p>
<p>грымелі навальніцы,</p>
<p>над рыштаваннямі</p>
<p>хадзіла часам смерць...</p>
<p>Ці з пас хто лёг</p>
<p>пакорліва</p>
<p>і ніцма?</p>
<p>Ці хто стаміўся</p>
<p>працаю цяпер?</p>
<p>Завуць гады</p>
<p>на смелы,</p>
<p>пэўны крок.</p>
<p>Мы штурмамі гудкоў</p>
<p>краіну перастроім</p>
<p>і свой апошні</p>
<p>камень і парог</p>
<p>пяройдзем мы</p>
<p>надзейным строем.</p>
<p>Над краем новыя</p>
<p>пажары заняліся,</p>
<p>мы сэрцамі</p>
<p>пажары запалілі...</p>
<p>І мы змагаемся,</p>
<p>і гэтым ганарымся,</p>
<p>што першымі жыццё</p>
<p>камуне падарылі.</p>
<p>Мы знаем:</p>
<p>стрэнем маршы сонца</p>
<p>і жах вайны</p>
<p>бязлітасна прагонім.</p>
<p>Няхай наш Май</p>
<p>вядзе бясконца</p>
<p>сусветнай</p>
<p>арміі калоны.</p>
<p> </p>
<p> </p>
<h3><a id="chapter153"></a>СЛОВА У КАМСАМОЛЬСКІХ СПРЭЧКАХ  (Прамова на Х з’ездзе ЛКСМБ 10 студзеня 1931 г.)</h3>
<p>У бойках</p>
<p>за права</p>
<p>быць сынам камуны</p>
<p>мускулы б’юцца</p>
<p>у плане сустрэчным.</p>
<p>Дазвольце, таварышы,</p>
<p>вершам з трыбуны</p>
<p>слова ўзяць</p>
<p>ў камсамольскіх спрэчках.</p>
<p>Партыя знае</p>
<p>самых найлепшых,</p>
<p>партыя знае</p>
<p>самых здаровых.</p>
<p>Партыя кліча,</p>
<p>і мы ідзём першымі</p>
<p>з самай гарачай,</p>
<p>юнацкай кроўю.</p>
<p>Працуем мы там,</p>
<p>куды нас паставяць —</p>
<p>зямлю узнімаем,</p>
<p>капаем руду.</p>
<p>Таварышы!</p>
<p>Вельмі вялікая</p>
<p>справа —</p>
<p>праверыць сябе</p>
<p>на хаду.</p>
<p>Вялікая сіла,</p>
<p>мы ў творчым плане</p>
<p>кіруем пасамі,</p>
<p>нішчым прастой.</p>
<p>Мы бальшавіцкае</p>
<p>заданне</p>
<p>павінны выконваць</p>
<p>на ўсе,</p>
<p>на сто.</p>
<p>Загартаваным</p>
<p>у бойцы будзь.</p>
<p>Нішчы</p>
<p>нядбайства горы.</p>
<p>Мы выйшлі</p>
<p>слухаць уважна</p>
<p>пульс</p>
<p>кожнага матора.</p>
<p>І хіба мы</p>
<p>на паўдарозе станем,</p>
<p>калі так шугае</p>
<p>рухавік?</p>
<p>На парадку дня</p>
<p>ў нас першае пытанне —</p>
<p>барацьба за якасць</p>
<p>і за лік.</p>
<p>І з брыгад па цэхах,</p>
<p>і з брыгад</p>
<p>на полі,</p>
<p>адкідаючы гультайства</p>
<p>і ману,</p>
<p>Мы гаворым:</p>
<p>ты не камсамолец,</p>
<p>калі ты ўдарнасць</p>
<p>прамінуў.</p>
<p>Калі ты ад бойкі</p>
<p>ўцёк,</p>
<p>гультая ў сабе</p>
<p>не перамог.</p>
<p>Хіба так</p>
<p>змагацца за жыццё</p>
<p>нас бацькі</p>
<p>вучылі на франтох?</p>
<p>Мы — сыны барацьбы —</p>
<p>адкідаем параднасць</p>
<p>Час — гэта самыя</p>
<p>моцныя сродкі.</p>
<p>Камсамольцы выходзяць</p>
<p>ударным атрадам</p>
<p>ў вялікія дні</p>
<p>пяцігодкі.</p>
<p>Нас клікалі шахты —</p>
<p>мы далі ў шахты,</p>
<p>Нас клікала мора —</p>
<p>мы далі на мора,</p>
<p>нас звалі акопы —</p>
<p>мы далі у акопы</p>
<p>усюды сваіх</p>
<p>маладых і здаровых.</p>
<p>І вось, каб цяпер</p>
<p>пачаць пераклічку</p>
<p>творчых каморак</p>
<p>краіны нашай —</p>
<p>галасоў камсамольцаў</p>
<p>не пералічыш,</p>
<p>не перамерыш</p>
<p>і не ўзважыш!</p>
<p>З-пад зямлі</p>
<p>і з-пад гор —</p>
<p>камсамолец шахцёр,</p>
<p>майструе трос</p>
<p>камсамолец матрос,</p>
<p>на ліцейным — ваграннік</p>
<p>камсамолец ударнік,</p>
<p>на вучобу ідзе</p>
<p>камсамолец студэнт.</p>
<p>Такім не загадаеш —</p>
<p>стойце!</p>
<p>Энергія — шырэй</p>
<p>ракі.</p>
<p>Гэта растуць, ідуць</p>
<p>камсамольцы —</p>
<p>маладыя бальшавікі.</p>
<p>І калі б’юцца ў нас</p>
<p>творчыя жылы,</p>
<p>і, як байцоў,</p>
<p>і, як палітыкаў,</p>
<p>партыя нас навучыла</p>
<p>сябе правяраць</p>
<p>самакрытыкай.</p>
<p>І ўсе нашы дні,</p>
<p>стаўляючы ў строй,</p>
<p>праз бальшавіцкі вопыт,—</p>
<p>мы бачым самы</p>
<p>сапраўдны рост</p>
<p>знішчаем свае недахопы.</p>
<p>І павінен ведаць</p>
<p>камсамолец</p>
<p>у гэтыя рашаючыя</p>
<p>дні —</p>
<p>мала быць</p>
<p>ударнікам на полі,</p>
<p>трэба ведаць</p>
<p>поля арганізм.</p>
<p>Трэба ведаць,</p>
<p>што гарыць, што гасне,</p>
<p>дзе машынай ўзяць,</p>
<p>а дзе рукой.</p>
<p>А нас многа</p>
<p>сёння ў калгасе,</p>
<p>толькі мала ў ім</p>
<p>планавікоў.</p>
<p>Досыць нам работы</p>
<p>самапасам,</p>
<p>трэба свет</p>
<p>нанова пераліць!</p>
<p>Слухайце,</p>
<p>таварышы з калгасаў,</p>
<p>станьце</p>
<p>камандзірамі зямлі!</p>
<p>Каб ракой буяніла</p>
<p>пшаніца,</p>
<p>каб аўсы шумелі</p>
<p>навальніцай,</p>
<p>каб сцяной стаяла</p>
<p>канюшына,</p>
<p>каб была</p>
<p>нястомнаю машына.</p>
<p>Зямля кліча</p>
<p>новае механікі,</p>
<p>каб жыты</p>
<p>вазёрамі гулі.</p>
<p>Выхадзі,</p>
<p>камса-ўдарнікі,</p>
<p>на палі!</p>
<p>Каб агні ў нас</p>
<p>буянілі</p>
<p>ў маладых.</p>
<p>Спаласуем магістралямі</p>
<p>балоты,</p>
<p>мы спраўляем</p>
<p>новую кашулю.</p>
<p>Прэч, мяжа!</p>
<p>На балотах нашых забушуе</p>
<p>сенажаць.</p>
<p>Мы сваю краіну</p>
<p>перамералі,</p>
<p>ў цяжкім поце</p>
<p>мы пазналі толк.</p>
<p>Камсамольцы</p>
<p>сталі інжынерамі,</p>
<p>камсамольцы</p>
<p>на усіх франтах.</p>
<p>На рабоце</p>
<p>толькі нам</p>
<p>цвісці,</p>
<p>гартаваны мы агнямі</p>
<p>кожны.</p>
<p>Мы пасобім партыі</p>
<p>нясці</p>
<p>бальшавіцкі сцяг</p>
<p>непераможны.</p>
<p> </p>
<p> </p>
<h3><a id="chapter154"></a>КАВАЛІ</h3>
<p>Мне сонца сёння — домна,</p>
<p>а цэх — мая радзіма.</p>
<p>Бі, молат, мнагатонны,</p>
<p>бі, молат, без спачыну,</p>
<p> </p>
<p>Кавадла, будзь гартованым,</p>
<p>круціся, сталь, вужакаю!</p>
<p>Да выхаду гатовы мы</p>
<p>з касілкамі, жняяркамі.</p>
<p> </p>
<p>Мы цвёрдымі калонамі —</p>
<p>рабіць прыйшлі не жартамі.</p>
<p>Хай дым і гар заслонаю...</p>
<p>Працуйце, вентылятары!</p>
<p> </p>
<p>Кавалда, будзь гартованым,</p>
<p>круціся, сталь, вужакаю!</p>
<p>Да выхаду гатовы мы</p>
<p>з касілкамі, жняяркамі.</p>
<p> </p>
<p>Жалеза хай іскрыцца,</p>
<p>хай вусны паліць жарам,</p>
<p>я тэмпы павялічу</p>
<p>на тысячу удараў.</p>
<p> </p>
<p>Кавалда, будзь гартованым,</p>
<p>круціся, сталь, вужакаю!</p>
<p>Да выхаду гатовы мы</p>
<p>з касілкамі, жняяркамі.</p>
<p> </p>
<p>Сюды мы прыйшлі ў поце,</p>
<p>і кожны працы рад.</p>
<p>Зрабіць у нас клапоты —</p>
<p>ударніцкім варштат.</p>
<p> </p>
<p>Кавалда, будзь гартованым,</p>
<p>круціся, сталь, вужакаю!</p>
<p>Да выхаду гатовы мы</p>
<p>з касілкамі, жняяркамі.</p>
<p> </p>
<p>Нам дзень важней за век,</p>
<p>калі бракуе часу.</p>
<p>Штурмуйце, ваганеткі,</p>
<p>вы будучыню нашу!</p>
<p> </p>
<p>Кавалда, будзь гартованым,</p>
<p>круціся, сталь, вужакаю!</p>
<p>Да выхаду гатовы мы</p>
<p>з касілкамі, жняяркамі.</p>
<p> </p>
<p>Мы дзень у дыме чорным</p>
<p>бярэм свае загары.</p>
<p>Запішам свае горны</p>
<p>у спісы камунараў.</p>
<p> </p>
<p>Кавалда, будзь гартованым,</p>
<p>круціся, сталь, вужакаю!</p>
<p>Да выхаду гатовы мы</p>
<p>з касілкамі, жняяркамі.</p>
<p> </p>
<p> </p>
<h3><a id="chapter155"></a>ВЕЧАР</h3>
<p>Пакуль пакаваў я</p>
<p>рыфмы да рэчы,</p>
<p>каб добрага зместу</p>
<p>і добрай шліфоўкі...</p>
<p>Аднекуль паціху</p>
<p>падкраўся вечар,</p>
<p>ці то ад Пярэспы,</p>
<p>ці то</p>
<p>з Камароўкі.</p>
<p>І думы з’іначыў...</p>
<p>І крыкнуў:</p>
<p>— Чакай!.</p>
<p>Ты вершы дапішаш</p>
<p>ў пакоі</p>
<p>і потым...</p>
<p>...І сінімі бырзгамі</p>
<p>сыпнуў трамвай,</p>
<p>што вёў да вакзалу</p>
<p>людзей і клапоты.</p>
<p>Прайшлі маладыя...</p>
<p>Любы да любага!</p>
<p>Манеўраным строем</p>
<p>і песню пачалі...</p>
<p>І вуліцы выйшлі</p>
<p>ў кашулях каўбояў</p>
<p>паслухаць,</p>
<p>як моцна</p>
<p>жыццё заспявала,</p>
<p>як рэха,</p>
<p>што пыл</p>
<p>узнімае граніты</p>
<p>і кружыць кварталамі</p>
<p>бесперабойна:</p>
<p>— Таварыш!</p>
<p>Краіну сваю</p>
<p>барані ты,</p>
<p>таварыш!</p>
<p>Рыхтуюцца</p>
<p>новыя войны!</p>
<p>Я бразгнуў па доле</p>
<p>рыфмованым глянцам,</p>
<p>я ў іх адшукаў</p>
<p>свой аблік</p>
<p>аўтагенны.</p>
<p>Сягоння мае дружбакі —</p>
<p>навабранцы</p>
<p>і сам я валодаю</p>
<p>стрэльбай не дрэнна!</p>
<p>А трэба —</p>
<p>мы сядзем</p>
<p>ў тачанкі,</p>
<p>на коні.</p>
<p>Мы знаем,</p>
<p>чакае нас</p>
<p>першая рата!</p>
<p>І, можа, таму</p>
<p>гэтак прагна сягоння</p>
<p>мы вучым —</p>
<p>гранаты,</p>
<p>каб біць — па гранатах.</p>
<p>Газетчык</p>
<p>пра Польшчу крычыць,</p>
<p>пра Кітай,</p>
<p>што нашага брата</p>
<p>кідаюць пад кручу...</p>
<p>Паслухай,</p>
<p>газетчык,</p>
<p>я сам прачытаў</p>
<p>і мне ўжо самому</p>
<p>да смерці балюча.</p>
<p>А вечар грыміць...</p>
<p>А вечар не змоўк...</p>
<p>І мчыць мне</p>
<p>па розных клавішах</p>
<p>пра стогны і енкі</p>
<p>маіх дружбакоў,</p>
<p>заходніх братоў</p>
<p>і таварышаў:</p>
<p>«І праўды той —</p>
<p>нідзе!</p>
<p>Жандар, дык ён</p>
<p>і гож!</p>
<p>І дзень у нас</p>
<p>не — дзень,</p>
<p>і дождж у нас</p>
<p>не — дождж</p>
<p>І праўды той —</p>
<p>няма,</p>
<p>пад звоны</p>
<p>ланцугоў</p>
<p>і дзень у нас —</p>
<p>турма</p>
<p>і дождж, нібыццам</p>
<p>кроў...»</p>
<p>Мне ж крыўдна,</p>
<p>што цяжка</p>
<p>рукою пасобіць</p>
<p>хапіць за гарляк</p>
<p>азвярэлага ката,</p>
<p>каб кінуць</p>
<p>і тлустасць яго</p>
<p>і вантробы</p>
<p>у тыя, што ён зладаваў,</p>
<p>казематы.</p>
<p>А вечар агні электрычныя</p>
<p>стругаў</p>
<p>і кідаў,</p>
<p>што зор,</p>
<p>залатыя прыгоршчы...</p>
<p>...Прамчаўся рамізнік</p>
<p>з даўжэзнаю пугай</p>
<p>і знік у завулку,</p>
<p>і змоўк яго</p>
<p>пошчак...</p>
<p>А з рогу,</p>
<p>аднекуль з каменных</p>
<p>узгоркаў:</p>
<p>— Слухайце!</p>
<p>Слухайце!..</p>
<p>Слухай...</p>
<p>Апошнія весткі</p>
<p>калгаснай прыборкі</p>
<p>радыё гойкнула</p>
<p>ў самае вуха.</p>
<p>— Хораша з сенам!</p>
<p>А з лёнам —</p>
<p>вузка!</p>
<p>Планаў няма.</p>
<p>Падыход стыхійны!</p>
<p>...Гэта зусім ўжо</p>
<p>інакшая музыка,</p>
<p>чымся «Танго»,</p>
<p>што ад пражскіх</p>
<p>радыйніц.</p>
<p>Так.</p>
<p>Поспех прыборкі</p>
<p>мацней за віно,</p>
<p>мацней за «Танго»,</p>
<p>што буяніць і пеніць...</p>
<p>...Вечар згасаў.</p>
<p>Надыходзіла ноч</p>
<p>прыходам да фабрык</p>
<p>трэцяе змены.</p>
<p> </p>
<p> </p>
<h3><a id="chapter156"></a>У НОВЫ ГОД</h3>
<p>У горадзе вялікім,</p>
<p>разгоне нястрымным,</p>
<p>у маршах ударных</p>
<p>рабочых рот</p>
<p>чуеш, як б’ецца</p>
<p>ў целе краіны</p>
<p>савецкай індустрыі</p>
<p>кроў.</p>
<p> </p>
<p>Чуеш, як гулка</p>
<p>ад сотняў станцый</p>
<p>пад цемрай адвечнай</p>
<p>паліць агні</p>
<p>выйшла на сцэну</p>
<p>электрыфікацыя,</p>
<p>памножаная на камунізм.</p>
<p> </p>
<p>Гэта яна</p>
<p>гэтак мужна ўстала</p>
<p>сілаю рэчак</p>
<p>і балатоў.</p>
<p>Як грозны суровы прысуд</p>
<p>капіталу,</p>
<p>рукой дапамогі</p>
<p>нашым братом.</p>
<p> </p>
<p>І дарэмна рыхтуе нам кулі</p>
<p>кат,</p>
<p>каб наша святло</p>
<p>гасіць.</p>
<p>Ты вырасла,</p>
<p>наша рэспубліка,</p>
<p>на многа мільёнаў</p>
<p>сіл.</p>
<p> </p>
<p>Ты вырасла,</p>
<p>наша рэспубліка.</p>
<p>на шмат мільёнаў</p>
<p>рук.</p>
<p>Ты вырасла,</p>
<p>наша рэспубліка,</p>
<p>на новыя тысячы</p>
<p>труб.</p>
<p> </p>
<p>І выйшлі мы</p>
<p>непакорнымі,</p>
<p>і пройдзем мы</p>
<p>свой паход.</p>
<p>Ты скончыў</p>
<p>работу чорную,</p>
<p>рашаючы трэці</p>
<p>год.</p>
<p> </p>
<p>І вось у твае разлічыны</p>
<p>чацвёрты да нас прыйшоў,</p>
<p>і на табе —</p>
<p>цэмент у Крычаве</p>
<p>і ў Магілёве</p>
<p>шоўк.</p>
<p> </p>
<p>І на табе —</p>
<p>сонца арэскае,</p>
<p>завецца яно —</p>
<p>Асінбуд,</p>
<p>і на табе —</p>
<p>хлеба палескага,</p>
<p>яго колькі хочаш</p>
<p>тут.</p>
<p> </p>
<p>На новы мы лад</p>
<p>настроены,</p>
<p>далёкі</p>
<p>ад курных хат.</p>
<p>Дамы,</p>
<p>што палацы,</p>
<p>будуе нам</p>
<p>Бабруйскі камбінат.</p>
<p> </p>
<p>І мералі вас</p>
<p>на адсоткі</p>
<p>і фабрыкі і зямля,—</p>
<p>каб пэўнай</p>
<p>расла пяцігодка —</p>
<p>наш бальшавіцкі</p>
<p>план.</p>
<p>Мы ведаем —</p>
<p>прыйдзе багацце,</p>
<p>нябачаны ўмалот,</p>
<p>як ты падсумуеш</p>
<p>працу,</p>
<p>чацвёрты, заключны год.</p>
<p> </p>
<p>І ў новых тады стасунках</p>
<p>узніме фашыст</p>
<p>выццё,</p>
<p>і мы падаб’ём рахункі</p>
<p>за нашых братоў</p>
<p>жыццё.</p>
<p> </p>
<p>А пакуль усё</p>
<p>перамер ты.</p>
<p>І маршам</p>
<p>ударных рот</p>
<p>страчайце,—</p>
<p>прыйшоў чацвёрты,</p>
<p>чацвёрты заключны год!</p>
<p> </p>
<p> </p>
<h3><a id="chapter157"></a>НА ПАГРУЗАЧНАЙ</h3>
<p>Сонца жоўты камок</p>
<p>піў балотную вільгаць,</p>
<p>і выростала пара</p>
<p>ад тлустай зямлі...</p>
<p>Сабіраліся хмары,</p>
<p>як паводкаю крыгі,</p>
<p>вечаровае поле</p>
<p>дажджамі заліць.</p>
<p>Мы ж насілі кашы,</p>
<p>пакаваныя торфам,</p>
<p>з-пад нажоў фрэзероўкі</p>
<p>на каменны перон,</p>
<p>насыпалі вагонкі</p>
<p>аж па самы коптар</p>
<p>і пускалі па тросу</p>
<p>на яду бункяром.</p>
<p>А за гоні ад нас</p>
<p>праз кусты і лагчыны,</p>
<p>дзе вусы распусціла</p>
<p>крывая антэна,</p>
<p>забаўляла гармонікам</p>
<p>свой адпачынак</p>
<p>каля новых баракаў апошняя змена.</p>
<p>І да нас далятала</p>
<p>з-за далёкае вербы</p>
<p>ў пераборах баяна</p>
<p>гаворка на яць:</p>
<p>— Сербі...</p>
<p>Сербі...</p>
<p>Сербі...</p>
<p>яна...</p>
<p>Сербі...</p>
<p>яначка мая...</p>
<p>І здавалася нам:</p>
<p>мы цягалі кашамі</p>
<p>скібы сонца</p>
<p>і торфу,</p>
<p>бо было гарачэй...</p>
<p>Мы дарылі жыццю</p>
<p>маладосці экзамен,</p>
<p>каб пылала япо</p>
<p>як мага ярчэй.</p>
<p>Таму сведкаю трос,</p>
<p>па якім несупынна,</p>
<p>быццам чорныя гусі,</p>
<p>праплывалі ракой,</p>
<p>беглі з торфам вагонкі,</p>
<p>і круцілі машыны</p>
<p>(перайшоўшы агні)</p>
<p>электрычнай рукой.</p>
<p>З нас лілася вада,</p>
<p>што завецца потам,</p>
<p>ды свяцілася соль</p>
<p>па плячох у нас.</p>
<p>А над лесам гудзелі,</p>
<p>раўлі грымоты,</p>
<p>раскідаючы ў полі</p>
<p>шалёны бляск.</p>
<p>Вось тады падышла</p>
<p>камсамолка Ганна</p>
<p>і сказала:</p>
<p>— Андрэ! Ну, давай руку,</p>
<p>навальніца пужае</p>
<p>нас вельмі рана,</p>
<p>нам з табою работы</p>
<p>цэлы кут!</p>
<p>І гудзелі вятры,</p>
<p>узнімалі віхор</p>
<p>ды пляваліся кроплямі</p>
<p>дробнага граду.</p>
<p>Мы ж насілі ў кашох</p>
<p>фрэзерованы торф</p>
<p>і ўдарна спрачаліся</p>
<p>нашы брыгады.</p>
<p>Мы не ведалі працы</p>
<p>ўпартай такой,</p>
<p>нават кожны кашулю</p>
<p>ад сябе адкінуў,</p>
<p>каб, як чорныя гусі,</p>
<p>праплывалі ракой,</p>
<p>беглі нашы вагонкі</p>
<p>да матораў машыны.</p>
<p> </p>
<p> </p>
<h3><a id="chapter158"></a>ПАГРАНІЧНІК</h3>
<p>Каб СССР спакойна</p>
<p>Мог будаваць і жыць</p>
<p>Чырвоны пагранічнік</p>
<p>Стаіць на мяжы.</p>
<p>Ў лясох непераходных,</p>
<p>Дзе толькі вые звер,</p>
<p>Чырвоны пагранічнік</p>
<p>Вартуе СССР.</p>
<p>І ў стэпах несканчоных,</p>
<p>Дзе так вятры пяюць,</p>
<p>Вартуе пагранічнік</p>
<p>Рэспубліку сваю.</p>
<p>На морах, рэках, горах,</p>
<p>На кожнай мяжы</p>
<p>Вартуе пагранічнік</p>
<p>Свае рубяжы.</p>
<p>Калі ж узніме вораг</p>
<p>Па СССР агонь —</p>
<p>Чырвоны пагранічнік</p>
<p>Адкіне яго.</p>
<p>Мы ж не дамо рэспубліку</p>
<p>Каб знішчыў газ,</p>
<p>І клікне пагранічнік</p>
<p>Пасобіць нас.</p>
<p>І будзем дружна разам</p>
<p>Мы ворага біць</p>
<p>За СССР сусветны</p>
<p>Без межаў і граніц!</p>
<p> </p>
<p> </p>
<h3><a id="chapter159"></a>ПЛЫТНІКІ</h3>
<p>З пагуркаў каціліся бёрны,</p>
<p>акуналіся вадой,</p>
<p>толькі рэчкай</p>
<p>гул усплёсканы ішоў...</p>
<p> </p>
<p>А плыты раслі,</p>
<p>прычаленыя да берага ўздоўж,</p>
<p>стогадовымі соснамі лёгшы</p>
<p>на дужыя спіны дубоў.</p>
<p>І тады над прылівамі хваль</p>
<p>ледзь прыкметна гайдалі,</p>
<p>быццам шлях свой далёкі</p>
<p>пачыналі ўжо...</p>
<p> </p>
<p>І калі на апошніх</p>
<p>ліповыя скрэпы</p>
<p>звязалі і пад хойкай плывучай</p>
<p>загарэўся сцяжок —</p>
<p>тры вядры аж па коптар</p>
<p>язёў наварылі</p>
<p>і пасталі плытнікі</p>
<p>з лыжкамі кругом...</p>
<p> </p>
<p>Позна ж на вячэры,</p>
<p>узмахнуўшы крыллем,</p>
<p>песня памчала</p>
<p>проста над Дняпром.</p>
<p>Першы раз так летам</p>
<p>гаманіла прыстань,</p>
<p>першы раз так выпала,</p>
<p>што ніжэй травы</p>
<p>тры разы схіляўся</p>
<p>перад гарманістам,</p>
<p>просячы «Лявоніху»,</p>
<p>стары старнавы.</p>
<p> </p>
<p>А назаўтра раніцай,</p>
<p>яснаю і роснай,</p>
<p>плытнікі, паціснуўшы</p>
<p>на доўгія багры,</p>
<p>павялі на поўдзень</p>
<p>і дубы і сосны,</p>
<p>дзе чакаюць фабрык</p>
<p>гулкія двары.</p>
<p> </p>
<p> </p>
<h3><a id="chapter160"></a>КЛІЧ НАРОДНЫ</h3>
<p>Беларусь, сястра з заходу,</p>
<p>Чуцен кліч твайго народу,</p>
<p>Ты паўстала для расплаты</p>
<p>З крывасмокамі-панамі.</p>
<p>Ліхвярамі,</p>
<p>Махлярамі.</p>
<p> </p>
<p>Не пачуеш жальбы слёзнай,</p>
<p>Гнеў твой смелы, гнеў твой грозны,</p>
<p>Гнеў магутны, навальнічны.</p>
<p>Ты пад штандарам чырвоным</p>
<p>Аж да скону</p>
<p>Б’еш карону!</p>
<p> </p>
<p>Б’еш касой, сякерай вострай,</p>
<p>Каб жылі бацькі і сёстры,</p>
<p>Каб пазбавіцца навечна</p>
<p>Долі горкае, лапцюжнай,</p>
<p>Б’еш ты дружна,</p>
<p>Б’еш ты мужна!</p>
<p> </p>
<p>Ты, народ, прагоніш катаў,</p>
<p>Прэч з уласнай, роднай хаты,</p>
<p>Аб’яднаешся з сястрою!</p>
<p>А не ўзяць панам ніколі</p>
<p>Вашай долі,</p>
<p>Вашай волі.</p>
<p> </p>
<p>Каб жа знішчыць панства злога —</p>
<p>Мы прыйшлі на дапамогу.</p>
<p>Нам ніхто цяпер не страшны,</p>
<p>Знаем добра — перамога</p>
<p>Будзе ваша,</p>
<p>Будзе наша!</p>
<p> </p>
<p> </p>
<h3><a id="chapter161"></a>1941 ГОД</h3>
<p>Колькі гіне людзей</p>
<p>на свеце,</p>
<p>Колькі кінута сіл</p>
<p>на звод!</p>
<p>Толькі мы,</p>
<p>як заўсёды, сустрэцім</p>
<p>Па-святочнаму</p>
<p>Новы год.</p>
<p>Год стары</p>
<p>адыходзіць з пашанай.</p>
<p>За яго мы ўздымаем</p>
<p>тост!</p>
<p>Пяць рэспублік —</p>
<p>сясцёр адданых —</p>
<p>Узвышаюць</p>
<p>радзімы рост.</p>
<p>Узраслі мы</p>
<p>на сушы і моры,</p>
<p>А для ворага скажам:</p>
<p>— Знай!</p>
<p>На Балтыйскім</p>
<p>стаяць лінкоры,</p>
<p>І не дрэмле</p>
<p>сівы Дунай.</p>
<p>Самі знаем,</p>
<p>што многім прысніцца,</p>
<p>Праканаліся</p>
<p>ў тым не раз,—</p>
<p>Наша нафта</p>
<p>і наша пшаніца.</p>
<p>Толькі наша —</p>
<p>яно для нас!</p>
<p>Мы багаты яшчэ</p>
<p>і на порах,</p>
<p>Нагатове</p>
<p>і танкаў строй,</p>
<p>Нават неба</p>
<p>дрыжыць ад матораў...</p>
<p>Вось на сэрцы таму</p>
<p>спакой.</p>
<p>З мудрым словам,</p>
<p>як быццам з паходняй,</p>
<p>І між мораку бур</p>
<p>відно.</p>
<p>Сабярэмся, таварышы,</p>
<p>сёння,</p>
<p>Сорак першы</p>
<p>глядзіць у акно.</p>
<p>Сядзем разам</p>
<p>І ёлкі засвецім,</p>
<p>Вып’ем чаркі</p>
<p>за горды народ!</p>
<p>Хай жа нашы</p>
<p>шчаслівыя дзеці</p>
<p>Свой вясёлы вядуць карагод!</p>
<p> </p>
<p> </p>
<h3><a id="chapter162"></a>ЛЫЖНІКІ</h3>
<p>Перад намі белы дол,</p>
<p>Снег пад лыжамі рыпіць,</p>
<p>Шлях прасторны навакол...</p>
<p>Слаўна лыжнікамі быць!</p>
<p> </p>
<p>Мы праносімся стралой,</p>
<p>Аж мільгаюць у вачах</p>
<p>То сувеі над ракой,</p>
<p>То кусты па раўчуках.</p>
<p> </p>
<p>А прарваўшы гушчары,</p>
<p>Прамінуўшы звонкі бор,</p>
<p>Мчым з высокае гары</p>
<p>Злым вятрам наперакор.</p>
<p> </p>
<p>Перайшоўшы дальні шлях,</p>
<p>Адчувалі мы не раз —</p>
<p>Папрасторнела ў грудзях,</p>
<p>Завастрыўся зрок у нас.</p>
<p> </p>
<p>Ясна ўсім —</p>
<p>На лыжы стаў,</p>
<p>Будзеш ведаць хутка сам —</p>
<p>Не для ўцехі і забаў</p>
<p>Лыжы дадзены байцам.</p>
<p> </p>
<p>Па завеях снегавых,</p>
<p>Як пакліча грозны год,</p>
<p>Мы на лыжах баявых</p>
<p>Возьмем ворага ў абход.</p>
<p> </p>
<p> </p>
<h3><a id="chapter163"></a>МАТРОСЫ</h3>
<p>Пра флот,</p>
<p>Пра наша мора</p>
<p>Мы слухалі не раз,—</p>
<p>На крэйсеры «Аўрора»</p>
<p>Таварыш ёсць у нас.</p>
<p> </p>
<p>Праводзілі мы з вёскі</p>
<p>Антона юнаком,</p>
<p>А ён вярнуўся з войска</p>
<p>Адважным мараком.</p>
<p> </p>
<p>Былі мы вельмі горды,</p>
<p>Як ён размовы вёў</p>
<p>Пра слаўныя паходы</p>
<p>Савецкіх караблёў.</p>
<p> </p>
<p>Як, ломячы ільдзіны,</p>
<p>Спаўнялі свой загад,</p>
<p>Як беглі белафіны</p>
<p>Пад грозны гул гармат.</p>
<p> </p>
<p>Праходзілі таросы,</p>
<p>Знішчалі іх нашчэнт,</p>
<p>Бо нашыя матросы</p>
<p>Найлепшыя на свет.</p>
<p> </p>
<p>Не засланілі сцюжы,</p>
<p>Ні міны пэўны шлях,—</p>
<p>З іх кожны целам дужы</p>
<p>І здольны у баях.</p>
<p> </p>
<p>Мы знаем, строй флатылій</p>
<p>Мацнее з году ў год!</p>
<p>І самі мы рашылі</p>
<p>Пайсці ў чырвоны флот.</p>
<p> </p>
<p>Пайсці на абарону</p>
<p>Савецкае зямлі,—</p>
<p>Таварышу Антону</p>
<p>Мы слова ў тым далі.</p>
<p> </p>
<p>Каб лепей спадзявацца,</p>
<p>Што возьмуць на мары —</p>
<p>Мы сталі рыхтавацца</p>
<p>Адразу з той пары.</p>
<p> </p>
<p>Плывём без перадышкі</p>
<p>Па некалькі гадзін,</p>
<p>То ластаўкамі з вышкі</p>
<p>Мы скачам як адзін.</p>
<p> </p>
<p>На чоўнах мы заўзята</p>
<p>Праносімся стралой,</p>
<p>Мы ходзім па канату</p>
<p>Над самай глыбінёй.</p>
<p> </p>
<p>З няшчасця добра самі</p>
<p>Умеем ратаваць,</p>
<p>Вайсковымі сцяжкамі</p>
<p>Сігналы падаваць.</p>
<p> </p>
<p>Мы не баімся зморы,</p>
<p>Ні розных перашкод —</p>
<p>Таварыша з «Аўроры»</p>
<p>Чакаем цераз год.</p>
<p> </p>
<p>Хай скажа не на жарты,</p>
<p>Ці добра мы раслі?</p>
<p>Ці здольны мы,</p>
<p>Ці варты</p>
<p>Ісці на караблі?</p>
<p> </p>
<p> </p>
<h3><a id="chapter164"></a>ПАМЯТКА</h3>
<p>Я не верыў ладанкам ніколі,</p>
<p>Але ўсё ж,</p>
<p>Калі пайду на бой,</p>
<p>За гумнішчам у жытнёвым полі</p>
<p>Горстачку зямлі вазьму з сабой.</p>
<p>Можа, часам дзе на адпачынку,</p>
<p>Расхінуўшы памятку цішком,</p>
<p>Прыгадаю з радасцю хацінку,</p>
<p>Двор у ліпах</p>
<p>З нізкім журавом.</p>
<p>Можа, там у памяці спаткаю</p>
<p>На світанку веснавога дня</p>
<p>Дзеўчыну, каторую кахаю,</p>
<p>Хоць аб тым</p>
<p>Не ведае яна.</p>
<p>І тады,</p>
<p>Каб хлопцы не пачулі,</p>
<p>Адшукаю схованы ў кусту</p>
<p>Цвет рамонак,</p>
<p>Не крануты куляй,</p>
<p>І ласкава ў косы запляту.</p>
<p>Зноў зямлю далонямі сваімі</p>
<p>Прыхіну, а думка агарне,</p>
<p>Што сябры</p>
<p>Далёка на радзіме</p>
<p>Недзе ўспамінаюць пра мяне.</p>
<p>Свой паклон у месцы дарагія</p>
<p>Накажу вандроўнікам-вятрам:</p>
<p>Кожную крупінку перамыю</p>
<p>Я крывёй,</p>
<p>А ворагу не здам!</p>
<p> </p>
<p> </p>
<h3><a id="chapter165"></a>ГАЛУБЫ</h3>
<p>Нас пяцёра ўсіх сяброў —</p>
<p>Мы разводзім галубоў.</p>
<p> </p>
<p>Для прыгожых летуноў,</p>
<p>Што пяюць: вур-ку... вур-ку...</p>
<p>Кожны скрыначкі завёў</p>
<p>У сябе на чардаку.</p>
<p> </p>
<p>Раніцой, як сонца ўсход,—</p>
<p>Варкуны ідуць ў палёт,</p>
<p>Узляціць увысь,</p>
<p>Як бач,—</p>
<p>Ці то просты,</p>
<p>Ці трубач.</p>
<p> </p>
<p>Толькі відны кропкі нам,</p>
<p>Што як мятлікі плывуць...</p>
<p>Ці як часам турман там</p>
<p>Дасць круга праз галаву.</p>
<p> </p>
<p>Кожны з нас глядзець гатоў</p>
<p>Дзень за лётам галубоў.</p>
<center>———</center>
<p>Раз паехаў наш Пятрок</p>
<p>У бліжэйшы гарадок.</p>
<p>Ён прасіў нас, каб паўднём</p>
<p>Пад яго прыйшлі мы дом.</p>
<p> </p>
<p>— Сёння,— кажа,— вас адна</p>
<p>Там чакае навіна.</p>
<p> </p>
<p>Развітаўся з намі ён...</p>
<p>· · · · · · · · · · · · · · · · · · ·</p>
<p>Вось прыйшоў</p>
<p>І той паўдзён.</p>
<p>Мы на прызбе ўсе сядзім,</p>
<p>На ягоны дом глядзім,</p>
<p>Хоць бы што,</p>
<p>Нібы знарок...</p>
<p>Падмануў, відаць, Пятрок.</p>
<p> </p>
<p>Раптам сумнівам канец!</p>
<p>Бачым мы —</p>
<p>Ляціць ганец,</p>
<p>Пад імклівым галубком</p>
<p>На назе шнурок з кальцом.</p>
<p> </p>
<p>Здабылі кальцо мы ўміг</p>
<p>І знайшлі пісьмо для ўсіх:</p>
<p>«Пасылаю вам здалёк</p>
<p>Прывітанне.—</p>
<p>Ваш Пятрок».</p>
<p> </p>
<p> </p>
<h3><a id="chapter166"></a>ПЕРШЫ ПРЫЗ</h3>
<p>Быў я ў Мінску першы раз,</p>
<p>На скачкі паслаў калгас.</p>
<p> </p>
<p>Заявіўся я з канём</p>
<p>На вялізны іпадром.</p>
<p> </p>
<p>Праз мінуту быў парад...</p>
<p>Еду з коннікамі ў рад.</p>
<p> </p>
<p>Праскакалі мы кругом,</p>
<p>Сталі роўненька, ладком.</p>
<p> </p>
<p>Заіграў аркестр,</p>
<p>Як гром,</p>
<p>Узмахнуў старцёр</p>
<p>Сцяжком!</p>
<p> </p>
<p>На адну з блізкіх застаў</p>
<p>Я наважыў —</p>
<p>І памчаў.</p>
<p> </p>
<p>І, як коннік-піянер,</p>
<p>Ўміг узяў адзін бар’ер.</p>
<p> </p>
<p>Я на выскачкі пайшоў,</p>
<p>Пераскочыў цераз роў...</p>
<p> </p>
<p>А пасля як шугану</p>
<p>Праз каменную сцяну,—</p>
<p> </p>
<p>Ні цагліны, ні шнурок</p>
<p>Не крануў на валасок.</p>
<p> </p>
<p>Скончыў я,</p>
<p>На месца стаў.</p>
<p>Хтосьці голасна сказаў:</p>
<p>— Піянер на справе спрыт,</p>
<p>Будзе слаўны ён джыгіт!</p>
<p>Заіграў ў трубу гарніст...</p>
<p>Старшыня падаў мне прыз.</p>
<p> </p>
<p> </p>
<h3><a id="chapter167"></a>ПЕРШАЯ СПРАВА</h3>
<p>З лесу да лесу</p>
<p>калгасная вёска</p>
<p>Кліч пераносіць,</p>
<p>падхоплены жвава:</p>
<p>Лесапіленне</p>
<p>і лесаадвозка</p>
<p>Сёння ў рэспубліцы —</p>
<p>першая справа.</p>
<p>Вёсны.</p>
<p>Заняты пасевамі хлеба.</p>
<p>Звозім у свірны</p>
<p>праз доўгую восень.</p>
<p>А нашай радзіме</p>
<p>такая ж патрэба</p>
<p>Многа мець дубу,</p>
<p>і грабу,</p>
<p>і сосен!</p>
<p>Радасна нам —</p>
<p>з беларускага бору,</p>
<p>Годна драўніна,</p>
<p>куды ні паставіць:</p>
<p>З ёю высока</p>
<p>ўзлятаюць маторы,</p>
<p>З ёю ідуць</p>
<p>караблі</p>
<p>акіяніць!</p>
<p>Ясна адно —</p>
<p>матэр’ял адмысловы.</p>
<p>Многапатрэбны</p>
<p>для новай будовы;</p>
<p>Варта ж успомніць</p>
<p>і рэчы малыя —</p>
<p>Столікі, шафы</p>
<p>ці крэслы якія!</p>
<p>Гэта ж</p>
<p>вядомыя ўсім разуменні.</p>
<p>Наш абавязак —</p>
<p>калгаснымі сіламі,</p>
<p>Добра з’яднаўшыся</p>
<p>ў дружныя звенні,</p>
<p>Выйсці у пушчы</p>
<p>з вострымі піламі.</p>
<p>Наш абавязак</p>
<p>імкнуцца наперад</p>
<p>Скончыць работу,</p>
<p>што вельмі наспела —</p>
<p>Хай між сабою</p>
<p>гавораць сякеры,</p>
<p>Каб аж над голлямі</p>
<p>рэха гудзела.</p>
<p>Потым здабыткі</p>
<p>сабраць мы павінны,</p>
<p>Сані і кары</p>
<p>накладываць спорна,</p>
<p>Каб па аснежаных</p>
<p>зімніх пуцінах</p>
<p>Бесперапынна</p>
<p>каціліся бёрны.</p>
<p>Хай жа</p>
<p>барамі ідзе пагалоска</p>
<p>Кожнай брыгадай</p>
<p>падхопіцца жвава:</p>
<p>Лесапіленне</p>
<p>і лесаадвозка</p>
<p>Сёння ў рэспубліцы —</p>
<p>Першая справа!</p>
<p> </p>
<p> </p>
<h3><a id="chapter168"></a>НАША ГАСПАДАРКА</h3>
<p>Разраслася шпарка</p>
<p>Наша гаспадарка.</p>
<p>Пад паветкаю адной</p>
<p>Шмат у нас багацця,—</p>
<p>Два трусы жылі вясной,</p>
<p>А цяпер дванаццаць.</p>
<p> </p>
<p>Бегае між матак</p>
<p>Многа трусянятак —</p>
<p>Трусяняткі быстрыя,</p>
<p>Белыя, пушыстыя.</p>
<p> </p>
<p>Мы гадуем статак свой</p>
<p>Дружнай грамадою —</p>
<p>Сёмка ходзіць за травой,</p>
<p>Грышка за вадою.</p>
<p> </p>
<p>Мые, чэша — Ганка,</p>
<p>Пасвіць гоніць — Янка.</p>
<p>Скача шмат трусят малых</p>
<p>Белымі клубкамі...</p>
<p>Скора будзе столькі іх,</p>
<p>Што не злічым самі.</p>
<p> </p>
<p> </p>
<h3><a id="chapter169"></a>МАХАЕДЫ</h3>
<p>Было яно з даўніх часоў,</p>
<p>Такое месца на Палессі —</p>
<p>Туды з вясны да маразоў,</p>
<p>Каб як хацеў, не дабярэшся.</p>
<p> </p>
<p>Аб краю змрочлівым сваім</p>
<p>Ніхто, ніколі там не ведаў,</p>
<p>Адно было вядома ім,</p>
<p>Што вёску звалі Махаеды.</p>
<p> </p>
<p>Ні добрай нівы, ні травы,</p>
<p>Ані дарогі выйсці ў людзі,—</p>
<p>Багнішча, твань і паплавы</p>
<p>Са ўсіх бакоў сціскалі грудзі.</p>
<p> </p>
<p>У Махаедах чалавек</p>
<p>Не ведаў радасці ніколі,</p>
<p>Як нараджаўся, дык навек</p>
<p>Прымаў у спадчыну нядолю.</p>
<p> </p>
<p>Губіла трасца з ранніх год,</p>
<p>Каўтун зліваўся карыною.</p>
<p>Зямля давала недарод,</p>
<p>Запаланёная багною.</p>
<p> </p>
<p>Не мог узняць ад стомы рук</p>
<p>Забіты горам паляшук.</p>
<p> </p>
<p>Сяўба.</p>
<p>Наладзіўшы плыток —</p>
<p>Каня паставіць з бараною;</p>
<p>І з астраўка на астравок</p>
<p>Плыве галоднаю вясною.</p>
<p> </p>
<p>А што сабраць з пустэчы мог?</p>
<p>Адмокне ўсё.</p>
<p>А скрозь адзіны</p>
<p>Займецца толькі горкі мох...</p>
<p>і Махаеды з той прычыны.</p>
<p> </p>
<p>Гібела вёска ў дні свае,</p>
<p>Адкуль было ратунак стрэціць?</p>
<p>I свет не ведаў пра яе,</p>
<p>Яна ж не ведала аб свеце.</p>
<p> </p>
<p>Бяжыць прасторлівая гаць</p>
<p>Паміж нізін,</p>
<p>Паміж узлесся...</p>
<p>Ніяк цяпер не адшукаць</p>
<p>Такога месца на Палессі.</p>
<p> </p>
<p>З былым пакутніцкім жыццём</p>
<p>Мінулі жудасці і беды;</p>
<p>Багаццем славіцца кругом</p>
<p>Калгас у вёсцы Махаеды.</p>
<p> </p>
<p>І дзіўна,</p>
<p>Восеньскай парой,</p>
<p>Там, дзе было заўсёды пуста,—</p>
<p>Каноплі ў сажань вышынёй</p>
<p>І па вядру качан капусты.</p>
<p> </p>
<p>Там сад</p>
<p>І нават вінаград,</p>
<p>Як меддзю жыта налітое...</p>
<p>Але яшчэ прастораў шмат</p>
<p>Пад забалочанай зямлёю [...]</p>
<p> </p>
<p>А працы й тэхнікі саюз</p>
<p>Пакорыць дзікія балоты —</p>
<p>Уся выходзіць Беларусь,</p>
<p>Бярэцца дружна за работу.</p>
<p> </p>
<p>Пятнаццаць год.</p>
<p>Дрыгвы нідзе</p>
<p>Не застанецца нават следу...</p>
<p>І сыдзе з памяці людзей</p>
<p>Нядоля вёскі Махаеды.</p>
<p> </p>
<p> </p>
<h3><a id="chapter170"></a>МАЛЫЯ САДОЎНІКІ</h3>
<p>У Юрыка і Наты</p>
<p>Заўсёды працы шмат, —</p>
<p>Пад вокнамі ля хаты</p>
<p>У іх маленькі сад:</p>
<p> </p>
<p>Тры яблыні налівы,</p>
<p>Пяць сёлетніх шчапоў,</p>
<p>Дзве грушыны,</p>
<p>дзве слівы,</p>
<p>Сем ягадных кустоў.</p>
<p> </p>
<p>І дзеці вельмі рады,</p>
<p>Што ўжо чацвёрты год,</p>
<p>Як гэту даў параду</p>
<p>Калгасны садавод.</p>
<p> </p>
<p>Няздарма Ната шчыра</p>
<p>Упэўнена сама —</p>
<p>Такіх,</p>
<p>як дзед Няміра,</p>
<p>На свеце больш няма.</p>
<p> </p>
<p>Не раз ён сам праверыў</p>
<p>Прышчэпы,</p>
<p>каб раслі...</p>
<p>Расла дзічынка,</p>
<p>Бэры —</p>
<p>З ім разам прывілі.</p>
<p> </p>
<p>Садоўніку прыемна</p>
<p>На сэрцы адчуваць,</p>
<p>Што вучні так старанна</p>
<p>За дрэвамі глядзяць.</p>
<p> </p>
<p>Стаіць садок прыбраны.</p>
<p>Вясновая пара —</p>
<p>Сухое пазразана,</p>
<p>Пабелена кара.</p>
<p> </p>
<p>Ідуць між дрэў паволі</p>
<p>Малыя,</p>
<p>З імі дзед —</p>
<p>Глядзяць, што ўжо на голлі</p>
<p>Успыхнуў белы цвет.</p>
<p> </p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>