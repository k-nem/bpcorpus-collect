<div class="container">
<div class="book-utils">
<div id="qrcode"></div>
<a href="/Kandrat_Krapiva/Ci_byla_u_jaho_halava_Staraja_kazka_na_novy_lad_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1945 -->
<!-- HEADER_FIELD Edition: Крапіва К. Збор твораў у пяці тамах. Том 4. Апавяданні, фельетоны, памфлеты, раман.— Мн., «Маст. літ.», 1975. - с. 91-92 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1945 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне,мастацкі/казка,публіцыстычны/фельетон -->
<!-- HEADER_FIELD Title: Ці была ў яго галава? (Старая казка на новы лад) -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Ці была ў яго галава? (Старая казка на новы лад)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На гора ўсяму жывому, усяму разумнаму і светламу з’явілася неяк на свет страшэнная пачвара. Усё, што ёсць на свеце самае крыважэрнае, самае подлае, самае агіднае і смуроднае, сабралася тут у адно месца, перамяшалася, і выйшаў звер не звер, гад не гад, а нешта дагэтуль нябачанае і нячутае, пад назвай Цмок. Тут бы яго і прыдушыць адразу, але суседзі глянулі і адвярнуліся. «Ну і пачвара! — думаюць сабе.— Глядзець агідна». А некаторыя разумнікі сказалі самі сабе: «Няхай гадуецца. Я то з ім паладжу, а вось суседа ён напэўна злопае».</p>
<p>Пачвара тым часам аглянулася сюды-туды, разявіла зяпу дый зараўла:</p>
<p>— Я жраць хачу. Дайце мне Барана.</p>
<p>Пераглянуліся суседзі-разумнікі дый кажуць:</p>
<p>— Дадзім яму Барана. Ён нажарэцца ды супакоіцца, а нас чапаць не будзе.</p>
<p>Злопала пачвара Барана, аблізалася ды яшчэ мацней зараўла:</p>
<p>— Я жраць хачу! Дайце мне Казла!</p>
<p>Параіліся разумнікі дый вырашылі:</p>
<p>— Ахвяруем. На тое ён і Казёл, каб быць казлом адпушчэння. Цяпер-то мы напэўна адкупімся.</p>
<p>Пачвара сажрала Казла, яшчэ шырэй зяпу разявіла:</p>
<p>— Падавайце мне, кажа, Асла! Я жраць хачу.— Тут усе й ахнулі. Асёл жа таксама разумнікам хацеў быць і нават лічыўся прыяцелем гэтай пачвары.</p>
<p>— Так ён і да нас дабярэцца,— сказалі разумнікі.— Трэба Асла бараніць, бо дрэнна будзе.</p>
<p>Але пакуль яны збіраліся бараніць, дык Асёл ужо ў пачвары ў трыбуху апынуўся. Добра падмацаваўшыся, пачвара, доўга не чакаючы, узялася за іншых разумнікаў. Таму хрыбеціну надламала, таму паўбока вырвала, за адным захадам праглынула яшчэ некалькі дробных жывёлін і ўявіла, што дужэйшага за яе ва ўсім свеце нікога няма. А навакол гаўляйтары ды падгаўляйтары, падвывалы ды падпявалы:</p>
<p>— Ты вялікі, Цмок! Ты ўсемагутны, Цмок! Ты ўвесь свет пад ногі можаш падтаптаць.</p>
<p>Ну, у таго й зусім галава закружылася. Зубамі скрыгоча, зямлю нагамі рые, вачамі, кроўю налітымі, зыркае. Зыркнуў на захад — дрыжыць усё, зыркнуў на поўдзень — ляжыць усё, зыркнуў на поўнач — панікла ўсё, зыркнуў на ўсход... А гэта што такое? Чаму ніхто не дрыжыць і ніцма не ляжыць?</p>
<p>— А там,— дакладваюць яму падгаўляйтары,— жыве Леў, які думае, што ён таксама дужы.</p>
<p>— Ну што ж, на снеданне мне хопіць і Льва. Вы толькі падвывайце, я зараз.</p>
<p>І сунуўся Цмок да Льва ў пячору. Спачатку галаву ўсунуў, потым па плечы ўсунуўся, а пасля аж па самы азадак. Папінаецца, нагамі ў зямлю ўпіраецца, аж жылы трашчаць. А падвывалы вакол скачуць ды лямантуюць на ўсе галасы:</p>
<p>— Наш бярэ! Глядзіце, глядзіце ўсе! О, Цмок непераможны, слава табе!</p>
<p>Тут пачвара задрыгала дробненька ножкамі і сцішылася.</p>
<p>— Вось ён яго і ўвабраў,— рашылі гаўляйтары. (Гэта значыць Цмок Льва.) — Зараз вылезе.</p>
<p>Гадзіну чакаюць — не вылазіць, другую чакаюць — не вылазіць, на трэцяй гадзіне здагадаліся:</p>
<p>— Трэба дапамагчы, здабыча цяжкая.</p>
<p>Узялі яны Цмока за ногі, выцягнулі з пячоры, сталі навакол ды дзівяцца: усё ёсць, а галавы няма. Дзівіліся, дзівіліся, потым адзін і кажа:</p>
<p>— А ці была ў яго наогул галава, калі ён у пячору лез?</p>
<p>І пачалі яны ўспамінаць ды спрачацца. Адны кажуць — была нейкая, а другія сваё — ніякай не было. Аж, нарэшце, адзін стары гаўляйтар успомніў:</p>
<p>— Была,— кажа.— Я помню, калі ён яшчэ Барана глытаў, дык галавой матаў.</p>
<p>— Тады наша справа — дрэнь,— сказалі ўсе гаўляйтары, падгаўляйтары, падвывалы ды падпявалы.</p>
<p>Гэтым часам Леў ужо вылазіў з пячоры.</p>
<p> </p>
<p><i>1945</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>