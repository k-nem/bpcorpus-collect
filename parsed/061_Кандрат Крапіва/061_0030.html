<div class="container">
<div class="book-utils">
<div id="qrcode"></div>
<a href="/Kandrat_Krapiva/Valakita_Z_kaapieratyunaj_praktyki_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 108-109 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Валакіта (З кааператыўнай практыкі) -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Валакіта (З кааператыўнай практыкі)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Раз да вечара ад ранку</p>
<p>Прастаяў я ў адным банку,</p>
<p>А назаўтра ад зары</p>
<p>Да тэй самай зноў пары,</p>
<p>І за справай невялікай —</p>
<p>Сторублёваю пазыкай</p>
<p>(Атрымаць яе хацелі</p>
<p>Для малочнае арцелі).</p>
<p>На пазаўтра, як я ўстаў,</p>
<p>Увесь горад аблятаў,</p>
<p>Збіў падноскі, збіў абцасы</p>
<p>Ды патраціў чорт што часу,</p>
<p>А ўжо што зглуміў паперы!</p>
<p>Дык без ліку і без меры.</p>
<p>Прадстаўляў ужо я тут</p>
<p>І балансы, і статут,</p>
<p>І сяброў арцелі спісы,</p>
<p>І чатыры каштарысы,</p>
<p>Сем выняткаў з пратаколу,</p>
<p>Што прашу я па дазволу,</p>
<p>Працы план ды справаздачы</p>
<p>І... паўнейшая няўдача.</p>
<p>А чаму? — Ды, бач, не далі:</p>
<p>Ім прадставіць загадалі</p>
<p>Аб арцелі акт даследчы,</p>
<p>Я ж не меў з сабой тэй рэчы</p>
<p>І дастаць не меў надзеі...</p>
<p>«Абармоты! Ліхадзеі!</p>
<p>Каб вас чорт пабраў, пісакаў!» —</p>
<p>Крыкнуў я дый сам заплакаў,</p>
<p>Рукавом пасля уцёрся</p>
<p>Ды пяшком дамоў папёрся.</p>
<p>Ну і вось — цяпер я дома,</p>
<p>З якім вынікам — вядома:</p>
<p>Грошай страціў я нямеру</p>
<p>На харчы і на кватэру,</p>
<p>Яшчэ болей на паперу,</p>
<p>Атрымаў жа дулю-бэру.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>