<div class="container">
<div class="book-utils">
<div id="qrcode"></div>
<a href="/Kandrat_Krapiva/Davialosia_svinni_na_nieba_hladziec_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1938 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 254-255 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Давялося свінні на неба глядзець... -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Давялося свінні на неба глядзець...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<p>Жыла-была адна Свіння.</p>
<p>Паслушная сваёй прыродзе,</p>
<p>Яна ў гнаі капалася штодня</p>
<p>Ды рылася ў гародзе.</p>
<p>Часамі нават на лугу альбо на полі</p>
<p>Бываць прыходзілася ёй,</p>
<p>Але што ў небе ёсць, над галавой,</p>
<p>Свіння не бачыла ніколі.</p>
<p>Яна хоць чула нейкія гаворкі</p>
<p>Пра сонца, месяц і пра зоркі,</p>
<p>Ды гэта ўсё нічога ёй не гаварыла.</p>
<p>З-пад лапушных сваіх вушэй</p>
<p>Яна і глянуць не магла вышэй</p>
<p>Свайго свінога рыла.</p>
<p>Аж неяк раз Свіння хацела ўлезці</p>
<p>У моркаву суседскую ў гарод,</p>
<p>Узбілася дубка на плот</p>
<p>Пярэднімі нагамі ды грудзьмі</p>
<p>І... неба ўбачыла як мае быць, нарэшце.</p>
<p>— Дык вось яно, хвалёнае людзьмі! —</p>
<p>Захрукала расчаравана.—</p>
<p>Ні лужыны, ні яміны, ні калдабана,</p>
<p>Ніводнай нават кучы гною!</p>
<p>А выхваляюць жа — прастор ды прыгажосць!</p>
<p>Аж проста разбірае злосць,</p>
<p>Што кормяць нас такой маною!</p>
<p>Ну, шырыня, раўніна, гладзь...</p>
<p>Ну дык і што ж? За што іх выхваляць?</p>
<p>Якая мне карысць ад гэтай сіні?</p>
<p>Што неба роўнае — няма чаго дзівіцца:</p>
<p>Каб там было чым пажывіцца,</p>
<p>Яго б даўно парылі свінні.</p>
<p>А сонца ж вунь! Пра хараство яго</p>
<p>Нямала людзі языкамі клепюць,</p>
<p>А тут і хараства ўсяго,</p>
<p>Што вочы толькі слепіць.</p>
<p>Ну вось, пабачыла... Цяпер я з небам квіта.</p>
<p>Няхай туды імкнуцца праз вякі</p>
<p>Энтузіясты-дзівакі,</p>
<p>А мне мілей маё карыта.</p>
<p> </p>
<p><i>1938</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>