<div class="container">
<div class="book-utils">
<div id="qrcode"></div>
<a href="/Ivan_Krylou/Aboz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Абоз -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Абоз</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>                   З гаршкамі раз ішоў Абоз,</p>
<p>І трэба тут з крутой гары спускацца.</p>
<p>          Другім сказаўшы рыхтавацца,</p>
<p>Стаў зводзіць гаспадар памалу першы воз.</p>
<p>          Конь добры на крыжы амаль яго панёс -</p>
<p>                   Так асцярожна, памаленьку.</p>
<p>          А зверху конік маладзенькі</p>
<p>Глядзіць і лае сяк і так:</p>
<p>          «Ай, конь хвалёны, проста дзіва!</p>
<p>          Ну, гляньце ж вы: паўзе, як рак;</p>
<p>          Вось ледзь не зачапіў за камень; коса! крыва!</p>
<p>                   Смялей! Ну вось ізноў штуршок,</p>
<p>          А тут бы крышку ўзяць убок.</p>
<p>Які асёл! Каб гэта на гару крутую</p>
<p>          Або ў пару начную,</p>
<p>А то ж з гары вязе і днём!</p>
<p>          Глядзець і то цярпення не хапае!</p>
<p>          Вазіў бы лепш ваду - няўдаліца такая!</p>
<p>          Вось глянь на нас, як мы махнём!</p>
<p>          Хвіліначкі не замарудзім, -</p>
<p>          Як бачыш пад гарою будзем».</p>
<p>Тут, выгнуўшы хрыбет, напяўся ён, як мог,</p>
<p>І на хамут грудзьмі налёг;</p>
<p>          Як толькі ж узышоў на скат пахілы,</p>
<p>Стаў воз тут напіраць усёю сілай:</p>
<p>Каня штурхае ўзад, каня штурхае ўбок;</p>
<p>          Пусціўся конь наўскок,</p>
<p>                   Імчыць на славу;</p>
<p>          Па грудах, ямінах пайшлі штуршкі,</p>
<p>                   Скачкі,</p>
<p>Лявей, лявей! Бух з возам у канаву!</p>
<p>          А добрыя былі гаршкі!</p>
<p> </p>
<p>Такія і з людзьмі здараюцца прыгоды:</p>
<p>          Здаецца ўсё ў другім памылкай нам,</p>
<p>                   А возьмешся за справу сам,</p>
<p>          Дык удвайне наробіш шкоды.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>