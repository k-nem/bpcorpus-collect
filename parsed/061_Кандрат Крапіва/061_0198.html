<div class="container">
<div class="book-utils">
<div id="qrcode"></div>
<a href="/Kandrat_Krapiva/Sto_ja_bacyu_na_treku_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1922 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 40-41 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1922 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Што я бачыў на «трэку» -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Што я бачыў на «трэку»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Раскажу вам прастарэку,</p>
<p>Як я ўчора быў на «трэку»,</p>
<p>Нават грошы заплаціў —</p>
<p>Так бы «нэп» і не пусціў.</p>
<p> </p>
<p>Давялося мне там бачыць,</p>
<p>У мяшках як людзі скачуць:</p>
<p>Два хлапцы залезлі ў мех</p>
<p>Ды валтузяцца — аж смех,</p>
<p> </p>
<p>Так, як тыя парасяты,</p>
<p>Што вазіў калісь мой тата</p>
<p>У мястэчка на таржок,</p>
<p>Завязаўшы у мяшок.</p>
<p> </p>
<p>Як з таго парагаталі,</p>
<p>Дык паказвалі і далей:</p>
<p>Нейкі хлопчык, як смарчок,</p>
<p>Перыў палкаю гаршчок.</p>
<p> </p>
<p>Завязалі яму вочы —</p>
<p>Стала цёмна, як уночы,—</p>
<p>Пакруцілі разоў пяць,</p>
<p>Потым стаў ён пападаць:</p>
<p> </p>
<p>Гоп аб землю палкай з маху —</p>
<p>Людзі ў рогат: — «Ха-ха-ха!</p>
<p>Ах, каб ты, хлапец, прапаў:</p>
<p>І цяпер вось не папаў».</p>
<p> </p>
<p>Больш нічога я не бачыў,</p>
<p>Дык сягоння чуць не плачу:</p>
<p>Ну, за што, каб хто спытаў,</p>
<p>Я «лімон» дарэмна даў?</p>
<p> </p>
<p>Грошай больш на «трэкі» траціць</p>
<p>Я не буду, не — ўжо хваціць,</p>
<p>А, забраўшыся ў мяшок,</p>
<p>Завяжуся ды — скок, скок!</p>
<p> </p>
<p>Потым жонка мех развяжа,</p>
<p>Хусткай вочы мне завяжа</p>
<p>Ды наставіць мне гаршчок,</p>
<p>А я палкай — шпок ды шпок!</p>
<p> </p>
<p>Па гаршку цаляць не буду:</p>
<p>Я ж не дурань біць пасуду,</p>
<p>А каб нехаця не даць,</p>
<p>Буду трошкі падглядаць.</p>
<p> </p>
<p>Будзе весела бясконца</p>
<p>Не адно мне, але й жонцы —</p>
<p>Гэтак вось святочным днём</p>
<p>Мы «культурна» адпачнём.</p>
<p> </p>
<p><i>1922</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>