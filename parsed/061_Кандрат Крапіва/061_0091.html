<div class="container">
<div class="book-utils">
<div id="qrcode"></div>
<a href="/Kandrat_Krapiva/Kat_u_niamilasci_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1932 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 233-236 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1932? -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш;мастацкі/п’еса -->
<!-- HEADER_FIELD Title: Кат у няміласці -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Кат у няміласці</h2>
<div style="height: 3rem"></div>
<!-- TOC_BEGIN -->
<a href="#chapter1">З’ЯВА І</a><br/>
<a href="#chapter2">З’ЯВА ІІ</a><br/>
<a href="#chapter3">З'ЯВА ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<p>Меладрама ў адной дзеі</p>
<p> </p>
<div class="EPIGRAPH">
<p>Адстаўцы галоўнага ката Мацыеўскага польская фашысцкая прэса аддае такую ж увагу, як і адстаўцы міністра. Пан Мацкевіч-Цат — рэдактар манархічна-памешчыцкага віленскага «Слова» — выказвае сваё глыбокае спачуванне адстаўленаму кату.</p>
<p>З газет</p>
</div>
<div class="CLEAR"></div>
<p> </p>
<p>У П’ЕСЕ АРУДУЮЦЬ:</p>
<p>Пан Мацыеўскі — галоўны дзяржаўны кат Польшчы (у адстаўцы).</p>
<p>Пан Мацкевіч-Цат — рэдактар манархічна-памешчыцкай газеты «Слово» (выдаецца ў Вільні).</p>
<p>Два падарожныя.</p>
<p> </p>
<h3><a id="chapter1"></a>З’ЯВА І</h3>
<p>На сцэне асіна: за вяршок прывязана вяроўка з пятлёй на канцы. Другая шыбеніца — адмысловая.</p>
<p> </p>
<p>Пан Мацыеўскі</p>
<p><i>(заклікае)</i></p>
<p>Людцы добрыя, мілыя!</p>
<p>Не шкадую ж вам мыла я.</p>
<p>Дасканала вяроўка намылена,</p>
<p>Маладая асінка нахілена —</p>
<p>Каму люба на ўлонні прыроды?</p>
<p>Не прашу я лішняй узнагароды:</p>
<p>Адмыслова магу павесіць</p>
<p>За злотых дзесяць.</p>
<p>Танней не магу, паверце, браткі!</p>
<p>Хто ж густуе пейзаж гарадскі,</p>
<p>Хоча глянуць на свет са знарочыстай вышкі,</p>
<p>Калі ласка — а-ля Лукішкі!</p>
<p>Вось вам-шыбеніца-перакладзінка!</p>
<p>Зроблена — во! Адгаблёвана гладзенька,</p>
<p>Памалёвана сёння нанова —</p>
<p>Тэхнікі нашай апошняе слова!</p>
<p>Дваццаць злотых — невялікая плата.</p>
<p>Пашкадуйце ж беспрацоўнага ката!</p>
<p>(Выйшаў, разумееце, казус гэтакі</p>
<p>Праз парушэнне катаўскай этыкі).</p>
<p>Дайце ж зарабіць хаця крышку</p>
<p>На пальчаткі белыя ды на манішку!</p>
<p>Не пакіньце небараку</p>
<p>Без моднага фраку!</p>
<p>Дапамажыце, бо дзе ж гэта відана!</p>
<p>Тысяча злотых дзяржавай мне выдана.</p>
<p>Выходных такіх для галоўнага ката —</p>
<p>Самі разумееце — малавата.</p>
<p>Гэй, падыходзьце — вяроўка намылена!</p>
<p>Гэй, паспяшайце — асінка нахілена!</p>
<p>Каму люба — а-ля Лукішкі!</p>
<p>Не вазьму я з працоўнага лішкі.</p>
<p> </p>
<h3><a id="chapter2"></a>З’ЯВА ІІ</h3>
<p>Пан Мацкевіч-Цат</p>
<p><i>(знімае капялюш і згінаецца ў пашане)</i></p>
<p>Прабачце! Вы, пане, здаецца...</p>
<p> </p>
<p>Пан Мацыеўскі</p>
<p><i>(з гонарам)</i></p>
<p>Вядомы кат.</p>
<p> </p>
<p>Пан Мацкевіч-Цат</p>
<p>Я таксама вядомы... Мацкевіч-Цат...</p>
<p>На крэсах усходніх цэрбер пільны,</p>
<p>Рэдактар «Слова»,— выходзіць у Вільні.</p>
<p> </p>
<p>Пан Мацыеўскі</p>
<p>А-а! Вельмі прыемна! Для гэтакай шышкі</p>
<p>Проша пейзажык а-ля Лукішкі.</p>
<p><i>(Мерыцца накінуць на шыю рэдактара пятлю, прымацаваную да шыбеніцы.)</i></p>
<p> </p>
<p>Пан Мацкевіч-Цат</p>
<p><i>(адступаецца задам, наставіўшы рукі з капелюшом у правай)</i></p>
<p>Пан мяне трошкі... не так зразумеў...</p>
<p>Я крышку не тое... на ўвазе меў.</p>
<p>Дзякую, пане, вам за паслугу,</p>
<p>Але я прыйшоў, як найлепшаму другу,</p>
<p>Выказаць пану пашану сваю...</p>
<p>І... для газеткі ўзяць інтэрв’ю.</p>
<p>Наша газетка вельмі цікавіцца,</p>
<p>Чым пан жывіцца ды як пан бавіцца.</p>
<p> </p>
<p>Пан Мацыеўскі</p>
<p>Жыву пакуль што, з ласкі бога-айца...</p>
<p>Жаліцца кату не вельмі да твару,</p>
<p>Цяжка, аднак жа, знайсці спажыўца</p>
<p>Мне для майго тавару.</p>
<p> </p>
<p><i>(Паказвае на шыбеніцу.)</i></p>
<p> </p>
<p>Стаіць без нагрузкі прыладдзе маё.</p>
<p>З фабрык і з вёсак гэта хам’ё</p>
<p>Дык проста аж нос адварочвае,</p>
<p>Калі начальства яго не заахвочвае.</p>
<p>Ох, цяжка жыць у няміласці ўлады!</p>
<p> </p>
<p>Пан Мацкевіч-Цат</p>
<p>А дайце ж, пан, рады!</p>
<p>Пры вашай кваліфікацыі</p>
<p>Ды пры нашай пацыфікацыі,</p>
<p>Пры дэфіцытнасці ў нас вашай прафесіі</p>
<p>Пакінуць пана без працы</p>
<p>Не было ж аніякай рацыі!</p>
<p>Толькі ж за месяц вы сотню павесілі.</p>
<p>А тысячы іншых да вас у пашане застылі.</p>
<p>Ды вы ж, пане, герой... у старапольскім стылі.</p>
<p>Чуў я гэтымі днямі, нядаўна,</p>
<p>Пра заступніка вашага, Браўна,</p>
<p>Чуў пра яго досыць шмат,—</p>
<p>Дык гэта ж партач, а не кат!</p>
<p>Бярэ пяцьсот злотых на месяц,</p>
<p>Чалавека не ўмее павесіць.</p>
<p>Праўда, новыя кадры ўжо выяўляюцца,</p>
<p>Але ж і тыя ніяк не ўпраўляюцца.</p>
<p> </p>
<p>Пан Мацыеўскі</p>
<p>Шчыра дзякую, пане,</p>
<p>За павагу ды спачуванне.</p>
<p>Буду мець я Мацкевіча-Цата</p>
<p> </p>
<p><i>(працягвае руку)</i></p>
<p> </p>
<p>За роднага брата.</p>
<p> </p>
<p>Пан Мацкевіч-Цат</p>
<p><i>(баязліва бярэ руку, косячы вокам на намыленую пятлю)</i></p>
<p>Сведкаю будзе хай бог нам святы,</p>
<p>Што мы з вамі па духу браты.</p>
<p>Цясней нам сысціся даўно пара:</p>
<p>Вы — ад пятлі, а я — ад пяра,</p>
<p>А працуем над супольнай справай,</p>
<p>Карыстаемся роўнаю славай.</p>
<p>Пра што намякну я ў газеце пяром,</p>
<p>Вы дагаворыце тапаром;</p>
<p>Што распачну я нататкаю лоўкаю,</p>
<p>Тое пан скончыць... вось гэтай вяроўкаю.</p>
<p> </p>
<p><i>(З баязлівай павагай дакранаецца пальцам да пятлі.)</i></p>
<p> </p>
<p>Дык будзьма ж братамі і надалей.</p>
<p>Адзначу я, пане, і ваш юбілей —</p>
<p>Успамяну сваім цёплым «Словам»</p>
<p>Аб слаўным такім, так сказаць, стогаловым.</p>
<p>Хто ж славай такой з вамі можа памерацца?</p>
<p>Дазвольце ж, пане... ад шчырага сэрца...</p>
<p> </p>
<p><i>(Ад наплыву пачуццяў не можа больш гаварыць. Цат і кат горача абнімаюцца, вусны іх злучаюцца ў братнім пацалунку. Абодва ў экстазе заміраюць, не маючы сілы расстацца.)</i></p>
<p> </p>
<h3><a id="chapter3"></a>З'ЯВА ІІІ</h3>
<p>Два падарожныя:  пан Луцкевіч і пан Астроўскі  спыняюцца глыбока расчуленыя праяўленнем такой моцнай дружбы. Дастаюць хусцінкі і выціраюць слёзы замілавання.</p>
<p> </p>
<p>Заслона</p>
<p> </p>
<p><i>1932</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>