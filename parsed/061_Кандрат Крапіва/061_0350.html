<div class="container">
<div class="book-utils">
<div id="qrcode"></div>
<a href="/Uladzimir_Majakouski/Niezvycajnaja_pryhoda,_sto_adbylasia_z_Uladzimiram_Majakouskim_na_dacy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Маякоўскі -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Незвычайная прыгода, што адбылася з Уладзімірам Маякоўскім на дачы -->
<!-- HEADER_FIELD Translation: Кандрат Крапіва -->
<h2><a href="http://knihi.com/Uladzimir_Majakouski/">Уладзімір Маякоўскі</a></h2>
<h2>Незвычайная прыгода, што адбылася з Уладзімірам Маякоўскім на дачы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Пушкіна, Акулава гара, дача Румянцава,</i></p>
<p><i>27 вёрст па Яраслаўскай чыгунцы</i></p>
<p> </p>
<p>У сотні сонц заход палаў.</p>
<p>У ліпень перла лета,</p>
<p>гарачыня,</p>
<p>як вар,</p>
<p>плыла -</p>
<p>было на дачы гэта.</p>
<p>Прыгорак Пушкіна гарбіў</p>
<p>Акулавай гарою,</p>
<p>а ніз прыгорка -</p>
<p>вёскай быў,</p>
<p>крывіўся стрэх карою.</p>
<p>А там, за вёскаю, -</p>
<p>дзіра</p>
<p>была, напэўна, ў доле,</p>
<p>і ў дзірку сонца кожны раз</p>
<p>спускалася паволі.</p>
<p>А заўтра -</p>
<p>свет заліты зноў</p>
<p>барвоваю навалай.</p>
<p>Мне гэта ўсё ўзбурыла кроў,</p>
<p>страшэнна раззлавала.</p>
<p>І так абурыўся я раз,</p>
<p>што ўсё ад страху зблекла;</p>
<p>у твар я сонцу крыкнуў:</p>
<p>«Злазь!</p>
<p>Пакінь цягацца ў пекла!»</p>
<p>Я крыкнуў сонцу:</p>
<p>«Дармаед!</p>
<p>Пястун аблочнай ваты!</p>
<p>А тут - не знай ні зім, ні лет,</p>
<p>сядзі, малюй плакаты!»</p>
<p>Я крыкнуў сонцу:</p>
<p>«Пачакай,</p>
<p>гультай залаталобы!</p>
<p>Чым так заходзіць,</p>
<p>лепш на чай</p>
<p>ты да мяне</p>
<p>зайшло бы!»</p>
<p>Ах, я ж загінуў!</p>
<p>Назнарок</p>
<p>ка мне,</p>
<p>па добрай волі,</p>
<p>само,</p>
<p>распяўшы промень-крок,</p>
<p>ідзе яно па полі.</p>
<p>Стаіўшы страх,</p>
<p>я стаў хутчэй</p>
<p>рэціравацца задам.</p>
<p>У садзе зірк яго вачэй.</p>
<p>Яно ўжо крочыць садам.</p>
<p>Праз дзверы,</p>
<p>шчыліны,</p>
<p>акно</p>
<p>ўваліла сонца маса,</p>
<p>і,</p>
<p>ледзь адсопшыся,</p>
<p>яно</p>
<p>загаварыла басам:</p>
<p>«Назад пагнала я агні</p>
<p>раз першы ад стварэння.</p>
<p>Мяне ты клікаў?</p>
<p>Чай гані,</p>
<p>гані, паэт, варэнне!»</p>
<p>Сляза з вачэй -</p>
<p>гарыць мой твар,</p>
<p>такая спёкі сіла, -</p>
<p>ды я яму -</p>
<p>на самавар:</p>
<p>«Ну, што ж,</p>
<p>сядай, свяціла!»</p>
<p>І чорт жа глотцы даў маёй</p>
<p>крычаць яму дакоры!</p>
<p>Сяджу на лаве,</p>
<p>сам не свой,</p>
<p>дрыжу - не выйшла б горай!</p>
<p>Да сонечных яснот,</p>
<p>аднак,</p>
<p>прывык я</p>
<p>паступова, -</p>
<p>за словам слова мы -</p>
<p>і так</p>
<p>пайшла у нас размова.</p>
<p>Я тое,</p>
<p>гэта гавару,</p>
<p>кажу - заела РОСТа,</p>
<p>а сонца:</p>
<p>«Ладна,</p>
<p>не гаруй,</p>
<p>глядзі на рэчы проста!</p>
<p>А мне свяціць</p>
<p>лягчэй?</p>
<p>Ну дзе ж!</p>
<p>Паспробуй, даражэнькі!</p>
<p>А падручылася -</p>
<p>ідзеш</p>
<p>і свеціш на ўсе зрэнкі!»</p>
<p>Размова ў нас -</p>
<p>да цемнаты,</p>
<p>да быўшай, значыць, ночы.</p>
<p>Якая ж цемра?</p>
<p>Мы на «ты»,-</p>
<p>гляджу я смела ў вочы.</p>
<p>Мацнее дружба ўсё мая, -</p>
<p>б'ю па плячы яго я.</p>
<p>А сонца зноў жа:</p>
<p>«Ты ды я,</p>
<p>нас, таварыш, двое!</p>
<p>Хадзем -</p>
<p>заззяем,</p>
<p>запяём</p>
<p>між хламу і маркоты:</p>
<p>я сонца буду ліць сваё,</p>
<p>а вершамі -</p>
<p>сваё ты».</p>
<p>Сцяна цямноты</p>
<p>знемагла,</p>
<p>пад сонц двухстволкай пала.</p>
<p>Гармідар вершаў і святла -</p>
<p>смалі у што папала!</p>
<p>Яно змарнее -</p>
<p>хоча ноч</p>
<p>прыйсці,</p>
<p>тупая сонніца.</p>
<p>Тут - я</p>
<p>на ўсю заззяю моц -</p>
<p>і зноўку дзень зазвоніцца.</p>
<p>Свяціць заўсёды,</p>
<p>ўсюды,</p>
<p>скрозь,</p>
<p>без краю</p>
<p>і бясконца,</p>
<p>свяціць да дзён астатніх! -</p>
<p>Вось</p>
<p>лозунг мой -</p>
<p>і сонца!</p>
<p> </p>
<p><i>1920</i></p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>