<div class="container">
<div class="book-utils">
<div id="qrcode"></div>
<a href="/Ivan_Krylou/Malpy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Малпы -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Малпы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Разумна пераймаць ніколі не загана,</p>
<p>          Карысць нам гэта можа даць,</p>
<p>          А вось бязглузда пераймаць,</p>
<p>          Не дай ты, божа, як пагана!</p>
<p>Я прыклад прывяду з краін чужых.</p>
<p>                   Хто бачыў малпаў, тыя знаюць,</p>
<p>          Што ўсё яны старанна пераймаюць.</p>
<p>Дык вось у Афрыцы, дзе так багата іх,</p>
<p>На дрэве, на суках, між зелені густой,</p>
<p>          Чародка малпаў раз сядзела</p>
<p>          І крадкам на лаўца глядзела,</p>
<p>          Як па траве качаўся ў сецях той.</p>
<p>Тут Малпа Малпу ў бок - штурхель нагою</p>
<p>          І шэпчуцца паміж сабою:</p>
<p>«Ну, гляньце ж вы на малайца,</p>
<p>Як штукі вырабляе без канца!</p>
<p>                   То ён кульнецца,</p>
<p>                   То размахнецца,</p>
<p>                   А то, дальбог,</p>
<p>          У камячок ён так збярэцца,</p>
<p>          Што не відаць ні рук, ні ног.</p>
<p>          На ўсё мы здатныя, сястрыцы,</p>
<p>А вось такога ў нас мастацтва не відаць.</p>
<p>                   Красуні-маладзіцы!</p>
<p>          Не шкодзіла б нам гэта пераняць.</p>
<p>Здаецца, нагуляўся ён. Прыкмецьце,</p>
<p>          Як толькі пойдзе, дык тады мы ўраз...»</p>
<p>Пайшоў лавец, пакінуўшы ім сеці.</p>
<p>А Малпы тут: «Чаго нам траціць час?</p>
<p>                   Давайце забаўляцца!»</p>
<p>Красуні злезлі ўніз. Для дарагіх гасцей</p>
<p>          Прыгатавана шмат сяцей.</p>
<p>Давай тут Малпы ў іх качацца ды куляцца,</p>
<p>          Укручвацца ды захінацца.</p>
<p>Крычыць, вісчыць, дурэе чарада!</p>
<p>                   Ды вось бяда,</p>
<p>Калі з сяцей прыйшлося вырабляцца!</p>
<p>          Лавец між тым сачыў здалёк,</p>
<p>Убачыў, што пара, і да гасцей з мяшкамі.</p>
<p>          Яны памкнуліся наўцёк,</p>
<p>                   Ды з месца ні на крок,</p>
<p>          І ўсіх пабралі іх рукамі.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>