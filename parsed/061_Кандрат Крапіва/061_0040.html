<div class="container">
<div class="book-utils">
<div id="qrcode"></div>
<a href="/Kandrat_Krapiva/Hiebiels_bresa_-_viecier_nosic_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1943 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 266-268 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1943 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гебельс брэша — вецер носіць -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Гебельс брэша — вецер носіць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каб прыкрасіць крыху справы</p>
<p>Гітлераўскай банды,</p>
<p>У Берліне ёсць плюгавы</p>
<p>Доктар прапаганды —</p>
<p> </p>
<p>Недалужнае стварэнне,</p>
<p>Карлік і крывеша,</p>
<p>Але брэша з захапленнем,</p>
<p>Несціхана брэша.</p>
<p> </p>
<p>Не збрахаць, як карлік, столькі</p>
<p>Дзесяці сабакам,</p>
<p>Брэша больш ён у тры столкі,</p>
<p>Можа, нават з гакам.</p>
<p> </p>
<p>Называў вайну ён бліцам,</p>
<p>Урачыстым маршам,</p>
<p>Набіваў галовы фрыцам</p>
<p>«Пераможным» фаршам,</p>
<p> </p>
<p>Браў Маскву ён адным махам</p>
<p>Разам з Ленінградам,</p>
<p>Ачмураў пужлівых страхам</p>
<p>Ды фашысцкім ядам;</p>
<p> </p>
<p>І пакуль пад Сталінградам</p>
<p>Фрыцы паміралі,</p>
<p>Языком віхлястым гада</p>
<p>Шарыў на Урале.</p>
<p> </p>
<p>Чым мацней фашысты біты,</p>
<p>Чым іх большы смутак,</p>
<p>Тым больш карлік пладавіты</p>
<p>Выпускае «вутак».</p>
<p> </p>
<p>Брахуны з ганні ягонай</p>
<p>Пішуць у газеце,</p>
<p>Што ўжо Арміі Чырвонай</p>
<p>Больш няма на свеце;</p>
<p> </p>
<p>Што ўжо ў нас дзяды ваююць.</p>
<p>Што малыя ўнукі</p>
<p>У атаку штыкавую</p>
<p>Водзяць іх пад рукі;</p>
<p> </p>
<p>Што ўжо дзеці — не падросткі,</p>
<p>А грудныя — ўзяты,</p>
<p>Што ў руках у войска соскі,</p>
<p>А не аўтаматы.</p>
<p> </p>
<p>Нам ужо абрыдлі досыць</p>
<p>Байкі прайдзісвета:</p>
<p>— Гебельс брэша — вецер носіць,</p>
<p>Кажам мы на гэта.</p>
<p> </p>
<p>Як зачуем лопат «птушак»</p>
<p>З гэтага балота,</p>
<p>Б'ём мацней мы фрыцаў з пушак,</p>
<p>Косім з кулямёта.</p>
<p> </p>
<p>Гэта спосаб самы хуткі,</p>
<p>Самы лепшы сродак:</p>
<p>Дохнуць гебельсавы «вуткі»</p>
<p>Ад савецкіх зводак.</p>
<p> </p>
<p><i>1943</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>