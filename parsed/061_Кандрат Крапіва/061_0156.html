<div class="container">
<div class="book-utils">
<div id="qrcode"></div>
<a href="/Kandrat_Krapiva/Sava,_Asiol_dy_Sonca_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1927 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 160-161 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Сава, Асёл ды Сонца -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Сава, Асёл ды Сонца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<p>Сава лятала паначы,</p>
<p>З сабою птушкам смерць насіла,</p>
<p>Хаўтурны спеў ім пеючы,—</p>
<p>Сама там драла іх, сама ж і галасіла,</p>
<p>Ды так не ўбачыла, як нахапіўся дзень,</p>
<p>І Сонца яркага прамень</p>
<p>Да рэшты асляпіў ёй вочы.</p>
<p>Сава ўцячы тут хоча,</p>
<p>Ды толькі вось ляцець не можа,</p>
<p>А поблізу няма дупла нідзе.</p>
<p>Заплакала Сава ў бядзе —</p>
<p>Ну, хто ж Саве паможа?</p>
<p>На шчасце ёй тут лёс паслаў</p>
<p>Знаёмага Асла.</p>
<p>І кажа ён: — Не плач, сястрыца,</p>
<p>Ды надта не бядуй,—</p>
<p>З бяды мы вырабімся самі,</p>
<p>І Сонцу нам не прыйдзецца скарыцца:</p>
<p>Я вушы доўгія на Сонца навяду</p>
<p>І засланю яго вушамі.</p>
<p>Як цемра ўсю пакрые галу,</p>
<p>Як згіне прыкрае святло,</p>
<p>Дык ты й ляці сабе ў дупло</p>
<p>Тады памалу.</p>
<p>І наш Асёл за працу ўзяўся шчыра:</p>
<p>Як можна вушы свае шырай</p>
<p>Ён растапырыў, распрастаў</p>
<p>І проці Сонца стаў.</p>
<p>Калі ж налева глянуў коса —</p>
<p>Святла там яркая палоса.</p>
<p>Ён — гоп у левы бок.</p>
<p>Пасля глядзіць — святло і справа;</p>
<p>Тады назад ён — скок.</p>
<p>Нарэшце бачыць — дрэнна справа:</p>
<p>Скакаў, скакаў і ўжо насілу ходзіць,</p>
<p>А Сонцу ўсё ніяк не шкодзіць,—</p>
<p>Ні каплі не памог Саве,</p>
<p>А вочы пасляпіў сабе.</p>
<p>І вось Аслу нарэшце ясна стала:</p>
<p>Каб Сонца засланіць — вушэй асліных мала.</p>
<p> </p>
<p>Вось гэту праўду едкіх слоў</p>
<p>Нясу, абураны, я на фашысцкіх соў</p>
<p>І іх заступнікаў-аслоў.</p>
<p> </p>
<p><i>1927</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>