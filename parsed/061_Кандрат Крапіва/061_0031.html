<div class="container">
<div class="book-utils">
<div id="qrcode"></div>
<a href="/Kandrat_Krapiva/Varany_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 207-209 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Вараны -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Вараны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Ў адной камуне ці арцелі,</p>
<p>Дзе трактара яшчэ не мелі,</p>
<p>Каб узараць-засеяць гоні,</p>
<p>Было штук дваццаць коней —</p>
<p>Натуры рознай усе чыста:</p>
<p>Адзін — гуляка, той — гультай, а гэты — наравісты.</p>
<p>Вось толькі быў там Вараны,</p>
<p>Па думцы іншых — «конь дурны»,</p>
<p>Па-мойму ж проста — конь сумленны:</p>
<p>Ён прыказку «Узяўся ты за гуж,</p>
<p>Дык не кажы — не дуж»</p>
<p>Заўсёды памятаў нядрэнна</p>
<p>І прытварацца не хацеў.</p>
<p>А дужы быў які! Аб Варанога сіле</p>
<p>Легенды цэлыя хадзілі.</p>
<p>Затое цэлы дзень ён быў у хамуце.</p>
<p>Як толькі бедны Вараны</p>
<p>Адчэпіцца ад бараны,</p>
<p>Дык тут жа ў плуг яго ці ў воз,</p>
<p>І не на ўме яму ні сена, ні авёс.</p>
<p>Ён за гадоў так восем, штосьці,</p>
<p>Зрабіўся — скура толькі й косці,</p>
<p>Аж рэбры лёсткамі тарчаць.</p>
<p>Другі ж, гуляючы, балуецца аўсом,</p>
<p>Дык у яго і шыя калясом,</p>
<p>І спіна круглая, і на крыжы раўчак.</p>
<p>Не могучы жыцця такога знесці,</p>
<p>Давай прасіцца Вараны нарэшце:</p>
<p>«Не трэба,— кажа,— мне аўса, я буду рад і сену,</p>
<p>А толькі дайце змену</p>
<p>Ці невялічкую якую перадышку,</p>
<p>Ну, хоць накрышку,</p>
<p>Хоць на дзянёк, хоць на другі,</p>
<p>Прашу я вашай ласкі».</p>
<p>Яму адказваюць: «Таварыш дарагі!</p>
<p>Вы забываеце пра вашы абавязкі:</p>
<p>Чамусьці раптам на карысць арцелі</p>
<p>Вы працаваць не захацелі.</p>
<p>Забыліся, таварыш, дысцыпліну...»</p>
<p>І зноў тут Вараны напружыў спіну,</p>
<p>І зноў штодзень яму</p>
<p>Без жалю плечы трэ хамут</p>
<p>(Бо не ў зямлю ж жывому лезці).</p>
<p>Але ён доўга не пажыў:</p>
<p>Не выцерпеў нарэшце</p>
<p>І... капытамі налажыў.</p>
<p>Тады, сабраўшыся ўсе чыста,</p>
<p>Так хораша, так урачыста</p>
<p>Таварышы каняку пахавалі,</p>
<p>Прамовамі, вянкамі</p>
<p>І нават музыкай, здаецца, ўшанавалі.</p>
<p>Але, гаворачы між намі,</p>
<p>Карысці з гэтага для Варанога</p>
<p>Было не надта многа:</p>
<p>Калі ўжо шанаваць, дык трэ было жывога.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>