<div class="container">
<div class="book-utils">
<div id="qrcode"></div>
<a href="/Ivan_Krylou/Rucaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Ручай -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Ручай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пеў жаласна ў журбе пастух ля ручайка,</p>
<p>Не пеў, а галасіў у смутку:</p>
<p>                   Яго любімае ягня-малютку</p>
<p>                   Надоечы ўзяла рака.</p>
<p>Пачуўшы пастуха, Ручай бурчыць сярдзіта:</p>
<p>                   «Рака пражорная! Няхай бы дно тваё</p>
<p>                   Было такое, як маё,</p>
<p>Каб ясна ўсё было ў ім і адкрыта,</p>
<p>Каб кожны бачыў у цябе на дне</p>
<p>                   Ахвяры ўсе, якія ты глытала!</p>
<p>Зямлю б ад сораму наскрозь ты пракапала</p>
<p>          І ў цёмных нетрах бы прапала.</p>
<p>                   Каб гэта лёс ды даў бы мне</p>
<p>                   Багатыя такія воды,</p>
<p>                   Я, стаўшы хараством прыроды,</p>
<p>                   І курыцы не прычыніў бы зла:</p>
<p>          Так асцярожненька б вада мая цякла</p>
<p>          Каля халупінкі і кожнага кусточка!</p>
<p>          Усім так робячы адно дабро,</p>
<p>Не прычыніўшы ні бяды, ні гора,</p>
<p>          Вада мая да саменькага мора</p>
<p>          Чысцюткая б дайшла, як серабро».</p>
<p>          Так гаварыў Ручай і так ён марыў,</p>
<p>          Аднак праз тыдзень з навальнічнай хмары</p>
<p>                   Паблізу над суседняю гарой</p>
<p>                   Праліўся лівень мнагаводны:</p>
<p>                   Ручай зраўняўся тут з ракой,</p>
<p>І дзе ж цяпер яго настрой лагодны?</p>
<p>          Ён цераз берагі б'е мутнаю вадой,</p>
<p>Кіпіць, раве ад злосці ў белай пене</p>
<p>          І выварочвае дубы з карэннем,</p>
<p>          Аж толькі трэск чуваць падаляку;</p>
<p>І самы той пастух, што за яго раку</p>
<p>          Так дакараў Ручай, расчулены бядою,</p>
<p>                   Загінуў разам з чарадою,</p>
<p>Ад хаткі ж ад яго прапалі і сляды.</p>
<p> </p>
<p>Як многа ручайкоў журчыць пра мір ды згоду,</p>
<p>          Нібы нясуць для сэрца асалоду,</p>
<p>Ды гэта ўсё таму, што мала ў іх вады!</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>