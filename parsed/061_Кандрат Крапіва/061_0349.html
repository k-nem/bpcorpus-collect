<div class="container">
<div class="book-utils">
<div id="qrcode"></div>
<a href="/Ivan_Krylou/Cyrvoniec.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Чырвонец -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Чырвонец</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>          Асвета - на карысць народу.</p>
<p>          Хто ж гэта будзе адмаўляць?</p>
<p>          Але асветай любім зваць</p>
<p>          Часамі мы раскошы моду</p>
<p>          І нават звычаяў распусных шкоду:</p>
<p>          Дык трэба вельмі разбіраць,</p>
<p>Як станеш грубасці кару з людзей здзіраць,</p>
<p>Каб добрых якасцей ад іх не адабраць,</p>
<p>Не закрануць душы найлепшыя праявы,</p>
<p>          Каб не пазбавіць прастаты</p>
<p>          І, даўшы толькі бляск пусты,</p>
<p>Няславы не набыць для іх заместа славы.</p>
<p>                   Пра гэты доўг святы</p>
<p>Хапіла б важных слоў на кніжак пару,</p>
<p>Ды важна гаварыць не кожнаму да твару,</p>
<p>                   Дык з жартам папалам</p>
<p>Я гэта байкаю хачу давесці вам.</p>
<p> </p>
<p>Адзін мужык-прасцяк - і сам аб тым не марыў -</p>
<p>          Знайшоў Чырвонец на зямлі</p>
<p>Запылены, на ім сляды гразі былі,</p>
<p>Аднак жа медзякоў мо прыгаршчаў са трое</p>
<p>          За той Чырвонец мужыку даюць.</p>
<p>«Чакайце, - кажа ён, - дасце яшчэ не тое!</p>
<p>          Я нешта з ім зраблю такое,</p>
<p>Што аж яго ў мяне з рукамі адарвуць».</p>
<p>          Набраў мужык пяску, жарствы і мелу</p>
<p>          Ды цэглы дробненька натоўк,</p>
<p>          І... праца закіпела.</p>
<p>          Мужык у працы знае толк:</p>
<p>          Чырвонец ён аб цэглу точыць,</p>
<p>                   Жарствой дзярэ,</p>
<p>                   Пяском і мелам трэ,</p>
<p>Каб аж гарэў, як жар, зрабіць ён хоча.</p>
<p>І што ж - гарыць Чырвонец, як агонь,</p>
<p>                   Ды толькі стала</p>
<p>                   Вагі ў ім мала,</p>
<p>          Цану былую страціў ён.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>