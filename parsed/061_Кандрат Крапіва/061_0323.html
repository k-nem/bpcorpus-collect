<div class="container">
<div class="book-utils">
<div id="qrcode"></div>
<a href="/Ivan_Krylou/Dub_i_Tryscina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Дуб і Трысціна -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Дуб і Трысціна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Трысціне Дуб сказаў: «Як бачу я,</p>
<p>Дык сапраўды цябе пакрыўдзіла прырода:</p>
<p>Ты не ўтрымаеш нават вераб'я.</p>
<p>Павее ветрык хоць і ў ціхую пагоду,</p>
<p>Ты захістаешся, пачнеш слабець</p>
<p>І так нагнешся сіратліва,</p>
<p>Што нават жаласна глядзець.</p>
<p>Між тым, як нараўне з Каўказам, ганарліва</p>
<p>                   Узняўшы галаву сваю,</p>
<p>Я мала што прабіцца сонцу не даю,</p>
<p>А перад бурамі з усмешкаю стаю,</p>
<p>Нібы абкружаны навокала спакоем.</p>
<p>Што бурай для цябе, дык мне зефірам тое.</p>
<p>Хоць бы ты блізка ля мяне расла,</p>
<p>Прыкрытая маёй густою кронай,</p>
<p>Я быў бы для цябе надзейнай абаронай;</p>
<p>          Але ж табе прырода адвяла,</p>
<p>Нягледзячы на стан твой кволы,</p>
<p>          Ўладанні бурныя Эола».</p>
<p>Трысціна тут яму: «Не плач па мне дарма:</p>
<p>Каб шкадаваць мяне, прычын зусім няма,</p>
<p>Не за сябе віхураў я баюся:</p>
<p>          Хоць гнуся я, ды не ламлюся,</p>
<p>Дык буры мала шкодзяць мне,</p>
<p>Бадай табе страшней яны ўдвайне.</p>
<p>Хоць праўда, што сярдзітыя навалы</p>
<p>          Цябе дагэтуль не зламалі,</p>
<p>І ад удараў іх не страціў ты вянца,</p>
<p>          Ды пачакаем да канца!»</p>
<p>Трысціна гэта ледзь сказала,</p>
<p>Як раптам з поўначы сярдзітай напралом</p>
<p>І з градам, і з дажджом прымчаўся аквілон.</p>
<p>Стаіць наш Дуб, Трысціна да зямлі прыпала.</p>
<p>Вятрыска злы - падвоіў сілы ён,</p>
<p>          Завыў і вырваў з каранём</p>
<p>Таго, хто галавой да хмараў дакранаўся</p>
<p>          І аб зямлю пятою апіраўся.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>