<div class="container">
<div class="book-utils">
<div id="qrcode"></div>
<a href="/Kandrat_Krapiva/Slachi_da_isciny_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1965 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 289-290 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Шляхі да ісціны -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Шляхі да ісціны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Жылі ў суседстве два Іваны.</p>
<p>Адзін — мудрэц —</p>
<p>Шукаў ва ўсім пачатак і канец,</p>
<p>Другі — прастак —</p>
<p>Жыў проста так.</p>
<p>Вось раз ідзе прастак з двара —</p>
<p>Касцюмчык, гальштук, папяроска.</p>
<p>— Куды? — пытае цёзка.</p>
<p>— Ды мне пара...</p>
<p>Вунь там у скверыку чакае</p>
<p>Чарнявая такая.</p>
<p>— Я бо гляджу — надраіў чуб.</p>
<p>Жаніцца думаеш?</p>
<p>— А хоць бы й так?</p>
<p>— Дык ты ж не знаеш, што такое шлюб.</p>
<p>— Я па-вучонаму адказваць не бяруся,</p>
<p>Як ажанюся — разбяруся.</p>
<p>— Прастак дык ён і ёсць прастак.</p>
<p>А я хачу спачатку разабрацца.</p>
<p>Цяжкая, праўда, праца,</p>
<p>Вунь, бачыш, колькі кніг!</p>
<p>Усё пра шлюб сабрана ў іх</p>
<p>Ад самага Адама.</p>
<p>Дык вось мая праграма:</p>
<p>Пакуль да сутнасці не дабяруся —</p>
<p>Не ажанюся.</p>
<p>Ад першабытнае сям’і пачну.</p>
<p>— Ну-ну!</p>
<p>Жадаю поспеху.</p>
<p>— Табе таксама.</p>
<p>Пакуль мудрэц, сабраўшы кніжак стог,</p>
<p>І дзень і ноч над імі сох,</p>
<p>Пакуль дабраўся да матрыярхату,</p>
<p>Прастак прывёў чарняўку ў хату.</p>
<p>Яшчэ прайшло мо год ці два,</p>
<p>Штудзіруе разумнік том за томам,</p>
<p>Трашчыць аж галава,</p>
<p>А ўсё канца няма крыніцам невядомым.</p>
<p>Раз, глянуўшы на свет, разумны аж здзівіўся:</p>
<p>Сынок у «дурня» нарадзіўся.</p>
<p> </p>
<p>Ішлі гады сваёй хадою...</p>
<p>Пад старасць наш мудрэц,</p>
<p>Абросшы сівай барадою,</p>
<p>Знайшоў-такі пачатак і канец,</p>
<p>Але на сівізну кудзелі</p>
<p>Нявесты не глядзелі.</p>
<p> </p>
<p><i>1965</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>