<div class="container">
<div class="book-utils">
<div id="qrcode"></div>
<a href="/Kandrat_Krapiva/Dziadzka_Chviados_i_malakasos_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 28-29 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Дзядзька Хвядос і малакасос -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Дзядзька Хвядос і малакасос</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Што? Зноў на сход? Ды зноў даклад?</p>
<p>Вучыць старых ты заўжды рад,</p>
<p>А сам яшчэ малакасос,—</p>
<p>Сказаў мне раз Хвядос.—</p>
<p>Цяпер з старых дык проста здзек...</p>
<p>Пражыў мой дзед і бацька век,</p>
<p>І я дзесятак не адзін</p>
<p>Жыву без вашых тых навін.</p>
<p>— Няпраўда гэта. Дзядзька, мусіць,</p>
<p>Ці памыліўся, ці мо хлусіць,</p>
<p>Не бачыць, што ў яго пад носам,—</p>
<p>Павёў я гутарку з Хвядосам.—</p>
<p>Твайму дзядулю-селяніну</p>
<p>Не раз пан сек лазою спіну,</p>
<p>А бацьку плёткай стражнік, прыстаў,—</p>
<p>Вазьмі ж цяпер сваю ім выстаў.</p>
<p>Жывеш ты ў хаце светлай, чыстай,</p>
<p>А варт яна рублёў мо трыста,</p>
<p>І ты смяешся з дзеда-дурня,</p>
<p>Што ён няхайна жыў у курнай.</p>
<p>Дык вось разжуй цяпер ты, дзядзька:</p>
<p>Каб заўжды жыў так сын, як бацька,</p>
<p>А бацька жыў-быў так, як дзед,</p>
<p>Дык і дагэтуль яшчэ свет</p>
<p>Такі б быў самы акурат,</p>
<p>Як тысяч сто гадоў назад:</p>
<p>Не ўмелі б хат мы будаваць,</p>
<p>Не ўмелі б быдла гадаваць</p>
<p>І гатаваць яды б не ўмелі,</p>
<p>Звяракі нас, мы іх бы елі,</p>
<p>Адзін другога — хто каго.</p>
<p>А то глядзі вунь, да чаго</p>
<p>Дайшоў сучасны чалавек.</p>
<p>Аж дзіўна робіцца ўжо нек:</p>
<p>Не мае роўных ён нідзе,</p>
<p>Ні пад вадой, ні на вадзе,</p>
<p>Ў паветры лётае так хвацка,</p>
<p>Бо разумнейшы сын, чым бацька.</p>
<p>Падумаў тут Хвядос хвіліну,</p>
<p>Памармытаў, пачухаў спіну,</p>
<p>Пасля сказаў: — Малакасос,</p>
<p>Але падцёр старому нос.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>