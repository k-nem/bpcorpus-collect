<div class="container">
<div class="book-utils">
<div id="qrcode"></div>
<a href="/Ivan_Krylou/Chlus.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Хлус -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Хлус</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>          Вярнуўшыся з чужых краін,</p>
<p>Якісьці, мабыць, князь ці проста дваранін,</p>
<p>Гуляючы з прыяцелем у полі,</p>
<p>          Стаў выхваляцца тым, дзе ён бываў,</p>
<p>І к былям небыліц без ліку прыкладаў.</p>
<p>«Не, - кажа ён, - што Бог мне бачыць даў,</p>
<p>                   Таго я не пабачу болей.</p>
<p>                            Што тут у вас за край?</p>
<p>                   То холадна, то горача бясконца,</p>
<p>То цемната, то ярка свеціць сонца.</p>
<p>                   Вось там дык проста рай!</p>
<p>                   Успамянеш - аж сэрцу люба!</p>
<p>                   Не трэба свечак тых, ні шубы;</p>
<p>                   Не знаеш век, які той ночы цень,</p>
<p>І круглы божы год ты бачыш майскі дзень.</p>
<p>                   Ніхто не садзіць там, не сее,</p>
<p>А паглядзеў бы ты, што там расце і спее!</p>
<p>                   У Рыме я, напрыклад, бачыў агурок.</p>
<p>                            Ах, мой дружок!</p>
<p>                   Яшчэ цяпер дзіўлюся я парою!</p>
<p>Павер, ляжыць - гара гарою».</p>
<p>«Ну, што за дзіва! - сябар тут пачаў. -</p>
<p>Дзівоснае на свеце ёсць усюды;</p>
<p>          Яго не кожны толькі прыкмячаў.</p>
<p>Вось падыходзім самі мы да цуда,</p>
<p>Якога ты нідзе, напэўна, не страчаў,</p>
<p>          У гэтым я спрачацца буду.</p>
<p>Ты бачыш вунь той мост, куды мы йдзем напрост?</p>
<p>          Ён з выгляду нібы звычайны мост,</p>
<p>                   А вось табе мая парука,</p>
<p>Што не адважыцца па ім прайсці Манюка:</p>
<p>                   Не дойдзе ён і да паловы,</p>
<p>                   Праваліцца, і - будзь здаровы;</p>
<p>А хто не хлусіць - сып хоць у карэце».</p>
<p>                   «А як рака тут глыбінёй?»</p>
<p>                   «А так, што будзе з галавой...</p>
<p>Дык бачыш, друг: шмат дзіўнага на свеце!</p>
<p>Пра рымскі агурок я ўжо не гавару;</p>
<p>Ты кажаш, што ён быў з гару?»</p>
<p>«Гара хоць не гара, а з дом, напэўна, будзе».</p>
<p>                   «Наўрад ці гэтаму павераць людзі,</p>
<p>                   Дзівосы, што й казаць,</p>
<p>Аднак і мост, павінен ты прызнаць,</p>
<p>Цудоўную ўласцівасць мае,</p>
<p>                   Што на сабе Хлуса ён не ўтрымае.</p>
<p>                   На ім сяголетняй яшчэ вясной</p>
<p>          Знайшлі сабе канец</p>
<p>          (Пра гэта цэлы горад знае)</p>
<p>                   Два журналісты ды кравец.</p>
<p>Бясспрэчна, агурок і з дом велічынёй</p>
<p>Рэч дзіўная, калі ўсё гэта справядліва».</p>
<p>                   «Ну, не такое яшчэ дзіва;</p>
<p>          Не думай, што, як тут, палацы, церамы;</p>
<p>                   Якія, братка, там дамы:</p>
<p>                   Дваім у дом насілу ўлезці,</p>
<p>                   І то ні стаць, ні сесці!»</p>
<p>«Няхай і так, дык ёсць чаму дзівіцца,</p>
<p>Што можна ў агурку дваім змясціцца.</p>
<p>Аднак пра мост што можаш ты сказаць?</p>
<p>Не пройдзе Хлус па ім і крокаў пяць,</p>
<p>                            Як шабултых у воду!</p>
<p>          Твой рымскі агурок хоць цуд...»</p>
<p>          «А знаеш што, - сказаў Манюка тут, -</p>
<p>Чым нам на мост ісці, лепш пашукаем броду».</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>