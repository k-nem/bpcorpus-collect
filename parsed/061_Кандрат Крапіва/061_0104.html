<div class="container">
<div class="book-utils">
<div id="qrcode"></div>
<a href="/Kandrat_Krapiva/Lasnaja_kazka_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1947 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 274-276 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1947 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лясная казка -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Лясная казка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>У некаторых раёнах БССР план нарыхтоўкі і вывазкі лесу знаходзіцца пад пагрозай зрыву. Раённыя кіраўнікі не прымаюць канкрэтных захадаў у дачыненні да зрыўшчыкаў плана.</p>
<p>З газет</p>
</div>
<div class="CLEAR"></div>
<p> </p>
<p>Лес высокі стаіць і гонкі,</p>
<p>Ды не ходзіць ён сам да чыгункі,</p>
<p>Растлумачвалі ж разоў дзвесце:</p>
<p>Трэба секчы яго ды везці.</p>
<p>Атрымаў Абібок заданне,</p>
<p>А ахвоты тае — анізвання:</p>
<p>Паглядзіць на лес ён здалёку,—</p>
<p>Моташна Абібоку.</p>
<p>Лесу многа, ды розных парод...</p>
<p>«Трэба, выходзіць, склікаць народ,</p>
<p>Чытаць з раёна паперу</p>
<p>Ды брацца-такі за сякеру</p>
<p>І махаць, і махаць да поту...</p>
<p>Выдумалі ж работу!</p>
<p>Трэба тут з сілай ды не малою,</p>
<p>А потым шоргай яшчэ пілою,</p>
<p>Так натрэш і мазоль часамі;</p>
<p>А потым — пніся, кладзі на сані</p>
<p>Ды цаліною тралюй да дарогі —</p>
<p>Тут памлеюць і рукі, і ногі.</p>
<p>Ды гэта ж не ўсё — лічы:</p>
<p>Да чыгункі яшчэ валачы.</p>
<p>Вось тут работка якая!</p>
<p>Няхай яна лепш пачакае,</p>
<p>Работа, як кажуць, у лес не ўцячэ,—</p>
<p>Зробім яшчэ.</p>
<p>Не такая пільная рэч...»</p>
<p>І лёг жыватом на печ.</p>
<p>Тут начальнік з раёна прыскочыў:</p>
<p>— Чаго ж ты ляжыш, Абібоча?</p>
<p>Чаму ж у лес ты не едзеш?</p>
<p>— Тлумачыць — язык навярэдзіш</p>
<p>(Патыліцу чухае, крэхча).</p>
<p>Ехаць — дык трэба ж каня запрэгчы,</p>
<p>А збруі ніяк не збяру я,</p>
<p>Па ўсім калгасе раскідана збруя:</p>
<p>Дуга у Івана, хамут у Рамана,</p>
<p>Аглобля адна у Сцяпана,</p>
<p>А другая аж у Дзямяна,</p>
<p>У Савасцяна недзе папруга,—</p>
<p>Вельмі прыйшлося мне туга.</p>
<p>Дык я вось ляжу ды гарую:</p>
<p>Як жа сабраць мне збрую?</p>
<p>— А ты загадай, каб знеслі.</p>
<p>— Ох, гэта доўгія песні!</p>
<p>— Паспявай — не пашкодзіць.</p>
<p>— Загадваў — ніяк не выходзіць:</p>
<p>Панёс Іван дугу да Рамана,</p>
<p>А Раман хамут да Сцяпана,</p>
<p>Аглоблю Сцяпан да Дзямяна,</p>
<p>Той сваю да Савасцяна,</p>
<p>А Савасцян да Івана папругу,</p>
<p>Так і ходзяць яны па кругу,—</p>
<p>Не дагоніць хамут дугу...</p>
<p>— Дык хадзем, я табе памагу.</p>
<p>Ідзе Абібок па сяле</p>
<p>З начальнікам на чале.</p>
<p>Ад сядзібы ідуць да сядзібы,</p>
<p>Ад хаткі да хаткі —</p>
<p>Ліквідуюць усякія хібы</p>
<p>Ды арганізацыйныя непаладкі.</p>
<p>Узяўшы Івана, Рамана, Сцяпана, Дзямяна,</p>
<p>Павёў іх начальнік да Савасцяна,</p>
<p>А Савасцяну здалёк пагукаў,</p>
<p>Каб той стаяў ды чакаў.</p>
<p>Абібок дык аж дзівіцца тут:</p>
<p>— Сабраліся ў месца дуга і хамут!</p>
<p>Гэта штука, ядрона-мудрона!</p>
<p>Вось што значыць начальнік з раёна!</p>
<p>Шчыра дзякую за дапамогу!</p>
<p>— Запрагай жа цяпер і ў дарогу.</p>
<p>Абібок ад такога загаду</p>
<p>Заклапочана чухае ззаду:</p>
<p>— Запрагаць тут, начальнік, цяжка:</p>
<p>Адарвана ў папрузе пражка,</p>
<p>І няма ў хамуце супоні,</p>
<p>І някормлены яшчэ коні,</p>
<p>І дуга, ліха ёй, паламана,</p>
<p>І наогул ужо нярана,</p>
<p>Ды дарога ў лес не працёрта,</p>
<p>Ды ваўкоў жа ў лесе да чорта:</p>
<p>Туды ехаць — шукаць сабе згубы:</p>
<p>Пападзіся ім толькі на зубы!</p>
<p>Глянуў начальнік сярдзітым вокам:</p>
<p>Што ты зробіш з такім Абібокам?</p>
<p>Не выконвае ён загаду,—</p>
<p>Трэба ехаць склікаць нараду.</p>
<p>Пацелі раённыя цёці ды дзядзі</p>
<p>На раённай нарадзе,</p>
<p>Гаварылі тры дні і тры ночкі,</p>
<p>Нагаварылі сорак тры бочкі,</p>
<p>Разглядалі пытанне зблізку,</p>
<p>Наскідалі акуркаў міску,</p>
<p>Спісалі рулон паперы —</p>
<p>Намячалі ўсялякія меры,</p>
<p>Каб як Абібока да лесу прывесці.</p>
<p>А лес, як і быў, на месцы —</p>
<p>Высокі стаіць ды гонкі</p>
<p>І сам не ідзе да чыгункі,</p>
<p>Бо даведзена ўжо вякамі,</p>
<p>Што лес не сякуць языкамі.</p>
<p> </p>
<p><i>1947</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>