<div class="container">
<div class="book-utils">
<div id="qrcode"></div>
<a href="/Kandrat_Krapiva/Pletkary_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1922 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 41-42 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1922 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Плеткары -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Плеткары</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Знае ён усё на свеце,</p>
<p>Вестак больш, як у газеце,—</p>
<p>Чуў — не чуў, а навіну</p>
<p>Скажа вам, ды не адну;</p>
<p>Што і чуў, дык пераверне,</p>
<p>І пайшла пісаць губерня,</p>
<p>Бо даўгі яго язык</p>
<p>Да спакою не прывык.</p>
<p>«Вой, сястрыца! Чула дзіва?</p>
<p>Кажуць, сёння нарадзіла</p>
<p>Жонка Сцёпкі Карася</p>
<p>Не дзіця, а парася».</p>
<p>«А я чула ад Аўдолі,</p>
<p>Што папы дзесь раскалолі</p>
<p>Ўсю царкву напапалам —</p>
<p>Частка тут, а частка там».</p>
<p>«На Германію ж, казалі,</p>
<p>Рэпарацыі напалі,</p>
<p>Многа знішчылі дабра...</p>
<p>Гэта, кажуць, машкара.</p>
<p>Так жарэ, што не дай божа:</p>
<p>Есць траву, жывёлу, збожжа,</p>
<p>Лес паела дзе-нідзе,</p>
<p>Пераходзіць на людзей».</p>
<p>Вы, зязюлькі мае, цёткі,</p>
<p>Што за смак вам плесці плёткі?!</p>
<p>І мазоліць языкі</p>
<p>Вам, саколікі-дзядзькі?</p>
<p>Час і сілу дарма траціць?</p>
<p>Плеткарам жа мо не плацяць?</p>
<p>Толькі й платы бедаку,</p>
<p>Што мазоль на языку.</p>
<p> </p>
<p><i>1922</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>