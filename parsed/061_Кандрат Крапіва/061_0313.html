<div class="container">
<div class="book-utils">
<div id="qrcode"></div>
<a href="/Ivan_Krylou/Vasilok.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Васілёк -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Васілёк</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>          Расцвіўшы ў жыце, Васілёк</p>
<p>          Раптоўна звяў і ў марным стане</p>
<p>          Аж галаву схіліў набок,</p>
<p>          Чакаючы свайго сканання.</p>
<p>Зефіру паміж тым ён жаласна шаптаў:</p>
<p>          «Ах, дзе той дзень? Хутчэй бы дзень настаў!</p>
<p>Каб сонца яснае ўсё поле асвяціла,</p>
<p>Дык і мяне б яно, напэўна, ажывіла!»</p>
<p>          «Вось выдумаў, блазнюк! -</p>
<p>          Сказаў яму, што рыўся побач, жук. -</p>
<p>Хіба ж у сонейка ўсяе турботы</p>
<p>          Сачыць, як ты расцеш,</p>
<p>          Ці вянеш ты, ці хораша цвіцеш?</p>
<p>Павер, няма ў яго ні часу, ні ахвоты</p>
<p>                   Для гэткіх спраў.</p>
<p>Каб ты лятаў, як я, ды свет бы знаў,</p>
<p>То бачыў бы, што ўсе лугі, лясы і нівы</p>
<p>Ім толькі і жывуць, ім толькі і шчаслівы:</p>
<p>                   Яно сваім цяплом</p>
<p>Вялізныя дубы і кедры сагравае</p>
<p>          І незвычайным хараством,</p>
<p>Цудоўным пахам кветкі аздабляе.</p>
<p>                   Такія кветкі, праўда, ёсць,</p>
<p>                   Дык там жа прыгажосць!</p>
<p>                   І ты ім толькі пазайздросць.</p>
<p>Сам час касіць шкадуе іх, здаецца,</p>
<p>Ну, а ў цябе ж такога хараства няма,</p>
<p>Дык сонцу просьбай ты не дакучай дарма,</p>
<p>                   І марна дабівацца перастань,</p>
<p>                   Маўчы і вянь!»</p>
<p>Тут сонейка ўзышло, прыроду асвяціла,</p>
<p>З праменнямі жыццё раслінам несучы,</p>
<p>І бедны Васілёк, што звяў быў уначы,</p>
<p>          Нябесным зрокам ажывіла.</p>
<p> </p>
<p>О вы, каго над іншымі шчаслівы лёс</p>
<p>                   Высока ўзнёс!</p>
<p>З майго вы сонца прыклады бярыце, -</p>
<p>                   Паглядзіце:</p>
<p>Куды прамень яго дастане, там яно,</p>
<p>Ці дубу, ці былінцы - ўсё адно,</p>
<p>Жыццё нясе і шчасцем надзяляе,</p>
<p>Затое ў сэрцы ў нас і ў капельцы расы</p>
<p>          Мы бачым водбліскі яго красы,</p>
<p>          І кожны сонейка благаслаўляе.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>