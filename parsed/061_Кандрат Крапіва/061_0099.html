<div class="container">
<div class="book-utils">
<div id="qrcode"></div>
<a href="/Kandrat_Krapiva/Lotcyk_i_Blycha_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1949 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 276-278 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Лётчык і Блыха -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Лётчык і Блыха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<p>Збіраўся Лётчык у палёт</p>
<p>Цяжкі і небяспечны —</p>
<p>Па-над тайгой адвечнай</p>
<p>З Масквы аж на Далёкі Ўсход</p>
<p>Хацеў рэкорд выдатны ён паставіць,</p>
<p>Каб авіяцыю савецкую праславіць.</p>
<p>Вось зборы, клопаты ды вывучэнне карт:</p>
<p>Пракласці трасу як, калі прызначыць старт,</p>
<p>На колькі ўзяць харчоў, як лепей апрануцца</p>
<p>(Зімовы быў сезон).</p>
<p>І трэба ж тут Блысе паблізу апынуцца!</p>
<p>Не ўспеў наш Лётчык аглянуцца,</p>
<p>Як — скок Блыха ў яго камбінезон!</p>
<p>(Блыху занёс сюды не вецер,</p>
<p>А нейкі пёс — бульдог ці сетэр.)</p>
<p>Праз пару дзён,</p>
<p>Уранні,</p>
<p>На світанні,</p>
<p>Пад воплескі ды пажаданні</p>
<p>Узняўся ў неба наш Пілот</p>
<p>З цяжкім, адказным грузам,</p>
<p>І вестку радыё панесла над Саюзам:</p>
<p>Герой адправіўся ў палёт!</p>
<p>Ляціць герой, а на працягу трасы</p>
<p>З ім думкамі заводы і калгасы:</p>
<p>Якая тоўшча хмар і сіла тых вятроў?</p>
<p>І сам ён ці здароў?</p>
<p>Мо пагражае хлопцу небяспека?</p>
<p>(Нам дораг лёс такога чалавека.)</p>
<p>А што ж рабіла там Блыха?</p>
<p>З героем і яна ляцела,</p>
<p>Ды толькі знаць аб гэтым не хацела.</p>
<p>Блысе палёт той — чапуха.</p>
<p>Ёй выбрацца хутчэй бы з кажуха,</p>
<p>Дарвацца да жывога цела.</p>
<p>З трывогаю заўважвае Пілот</p>
<p>На крылах лёд,—</p>
<p>Напружвае ўсе сілы ля штурвала,</p>
<p>Блысе ж і гора мала:</p>
<p>Яна ўжо за кашуляй, на спіне То тут, то там, нібы жыгала,</p>
<p>Балюча тне.</p>
<p>Ах ты, плюгавае стварэнне!</p>
<p>Ды некалі Блыху ганяць:</p>
<p>Хутчэй бы самалёт узняць,</p>
<p>Пазбавіцца абледзянення.</p>
<p>Вышэй! Яшчэ вышэй!</p>
<p>Няма ў Пілота іншай мары,</p>
<p>Як вырвацца з праклятай хмары.</p>
<p>Вышэй!</p>
<p>А кроў і з носа, і з вушэй,</p>
<p>І цела ўсё нібыта</p>
<p>Якімсьці волавам наліта,—</p>
<p>Патрэбен кісларод.</p>
<p>Прыкрыўшы маскай смаглы рот,</p>
<p>Герой працягвае палёт</p>
<p>І прабіваецца да сонца.</p>
<p>А дзесьці ўнізе там хвалюецца народ,</p>
<p>Узбуджаны бясконца:</p>
<p>Прыйшлі героя прывітаць,</p>
<p>Ды нешта доўга не відаць...</p>
<p>Ура! Ляціць! Абдымкі, музыка, прамовы,</p>
<p>Гарачыя, ад сэрца, словы,—</p>
<p>Народ героем горд:</p>
<p>Адолеўшы і ост, і норд,</p>
<p>Наперакор марозу, ветру,</p>
<p>Пакрыўшы тысячы суровых кіламетраў,</p>
<p>Паставіў новы ён рэкорд,</p>
<p>— Што, што? Мне гэта слухаць дзіўна! —</p>
<p>Затрапяталася Блыха.—</p>
<p>Які рэкорд? Вар’яты! Ха-ха-ха!</p>
<p>Я ж суткі цэлыя была з ім неадрыўна</p>
<p>На той жа ўсё спіне,</p>
<p>Дык пра палёт ляпей вядома мне:</p>
<p>Я, праўда, насмакталася ў ахвоту,</p>
<p>Але ж не бачыла ніякага палёту.</p>
<p>Дык што ж іх гэтак узняло?</p>
<p>Дзе гонару таго крыніцы?</p>
<p>Ўсяго ж маршруту ў нас было —</p>
<p>Ад каўняра да паясніцы.</p>
<p> </p>
<p>Сям-там у нас такія блохі ёсць,</p>
<p>Што нашых поспехаў стараюцца не бачыць</p>
<p>І ўсё навыварат тлумачаць.</p>
<p>Такі мне ў крытыцы сустрэўся ягамосць.</p>
<p>Няздольны ахапіць савецкіх спраў вышыні,</p>
<p>Ён мераў нас на свой аршын блышыны.</p>
<p>Кузурак гэтых подленькая злосць,</p>
<p>Агідны іх смяшок слінявы</p>
<p>Не апаганяць нашай славы,</p>
<p>Не зменшаць нашых перамог,</p>
<p>Ды ўсё ж ляпей пазбавіцца ад блох.</p>
<p> </p>
<p><i>1949</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>