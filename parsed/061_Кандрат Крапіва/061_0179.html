<div class="container">
<div class="book-utils">
<div id="qrcode"></div>
<a href="/Kandrat_Krapiva/Fiha_na_talercy_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1927 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 116-119 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Фіга на талерцы -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Фіга на талерцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шмат цяжкой работы</p>
<p>Панству-дыпламатам,</p>
<p>Скажам, тыя ж ноты,</p>
<p>Той жа ультыматум:</p>
<p>Надзяюць вам путы,</p>
<p>Але ўсё «з пашанай».</p>
<p>Колькі тут атруты</p>
<p>З цукрам размяшанай!</p>
<p>Колькі тут фатыгі,</p>
<p>Колькі мёду ў перцы!</p>
<p>Вось узорчык фігі,</p>
<p>Фігі на талерцы.</p>
<p> </p>
<p>Калі вашу кніжку</p>
<p>Пахвалілі ў друку</p>
<p>За паперу крышку,</p>
<p>А пра змест — ні гуку,</p>
<p>Дык пры чым тут кніга?</p>
<p>Вы ўжо мне паверце —</p>
<p>Перад вамі фіга,</p>
<p>Толькі на талерцы.</p>
<p> </p>
<p>Або, скажам, знялі</p>
<p>Вас з якой пасады,</p>
<p>Вам па шапцы далі</p>
<p>Ды за вас жа й рады:</p>
<p>Вечар развітання,</p>
<p>Выпіўка і тосты.</p>
<p>Значыць, тут пытанне</p>
<p>Зноў жа не так проста,—</p>
<p>Веселы вы й самі,</p>
<p>Але што на сэрцы?</p>
<p>Разыгралі з вамі</p>
<p>Фігу на талерцы.</p>
<p> </p>
<p>Калі вам часамі</p>
<p>Закідаюць вуду</p>
<p>(Хто? Глядзіце самі,</p>
<p>Я казаць не буду),</p>
<p>Хваляць на ўсе коркі,</p>
<p>Хоць жадаюць смерці,—</p>
<p>Гэта зноў жа толькі</p>
<p>Фіга на талерцы.</p>
<p> </p>
<p>Вы калісьці елі,</p>
<p>А цяпер «не есца»,</p>
<p>Бо вы службу мелі,</p>
<p>А цяпер без месца.</p>
<p>Падалі заяву —</p>
<p>Просяць вас прысесці,</p>
<p>А сваячка «зава» —</p>
<p>Шасць — і ўжо на месцы:</p>
<p>Браму не праз тую,</p>
<p>Праз другія дзверцы,—</p>
<p>Гэта вас частуюць</p>
<p>Фігай на талерцы.</p>
<p> </p>
<p>Ў вылучэнскім стане</p>
<p>Вам такая ўвага!</p>
<p>«Маё шанаванне»</p>
<p>Ад самога «зага».</p>
<p>Вас цікавіць справа? —</p>
<p>«Кіньце клапаціцца!</p>
<p>Мо ці не пара вам</p>
<p>Ехаць падлячыцца?»</p>
<p>Лёгкія здаровы,</p>
<p>Нічагуткі ў сэрцы...</p>
<p>Маеце адно вы —</p>
<p>Фігу на талерцы.</p>
<p> </p>
<p>Аблажыў псеўдонім</p>
<p>Вас учора ў друку,</p>
<p>А сапраўдны сёння</p>
<p>Паціскае руку</p>
<p>Ды ляпеча штосьці,</p>
<p>Лезе цалавацца,—</p>
<p>Вам тады ад злосці</p>
<p>Як не разарвацца!</p>
<p>Так рука і просіць</p>
<p>Трэснуць па манерцы:</p>
<p>Гэта ж ён падносіць</p>
<p>Фігу на талерцы.</p>
<p> </p>
<p>Калі пры спатканні</p>
<p>З важным бюракратам</p>
<p>Прыкідацца стане</p>
<p>Вельмі ён занятым,</p>
<p>Да другога разу</p>
<p>Пачакаць вас просіць,—</p>
<p>Тут відаць адразу,</p>
<p>Што ён вам падносіць.</p>
<p> </p>
<p>Колькі амбарасу</p>
<p>Каля гэтай справы!</p>
<p>Болей тут акрасы,</p>
<p>Як тае патравы:</p>
<p>Фіга мокне ў ласцы,</p>
<p>Ласку льюць без меркі...</p>
<p>Хай жа ім аддасца</p>
<p>Проста, без талеркі!</p>
<p> </p>
<p><i>1927</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>