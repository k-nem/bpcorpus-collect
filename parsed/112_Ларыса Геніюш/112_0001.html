<div class="container">
<div class="book-utils">
<div id="qrcode"></div>
<a href="/Larysa_Hienijus/Daunina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ларыса Геніюш -->
<!-- HEADER_FIELD CreationYear: 1965-1983? -->
<!-- HEADER_FIELD Edition: Ларыса Геніюш. Выбраныя творы. Менск, МФ «Беларускі кнігазбор», 2000. -->
<!-- HEADER_FIELD FirstPublicationYear: 1990 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2000? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Даўніна -->
<h2><a href="http://knihi.com/Larysa_Hienijus/">Ларыса Геніюш</a></h2>
<h2>Даўніна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Гісторыю спраў вялікіх твораць людзі,</p>
<p>якіх у нетрах ўзгадаваў народ.</p>
<p>Былі мы ад вякоў, мы ёсць. Мы будзем,</p>
<p>на спадчыне дзядоў сваіх - крывіцкі род!</p>
<p> </p>
<p>*</p>
<p> </p>
<p>Ў гадоў тумане велічнасць не гіне,</p>
<p>мы з ёю й сяння, як шляхотны сплаў,</p>
<p>і сніцца мне святая Еўфрасіння</p>
<p>і слаўны крыж, што Богша<sup>1</sup> змайстраваў.</p>
<p>Ў заранні дзеяў першыя святыні</p>
<p>і благачэсце мудрае наздзіў,</p>
<p>з князёў айчынных першыя Святыя,</p>
<p>якімі Полацак народы задзівіў.</p>
<p>Ў час бітваў ў полі ратных і крывавых,</p>
<p>ў час гутарак стралою і кап'ём</p>
<p>дзіця славянаў, юная Прадслава</p>
<p>зышла на землю цёмную - святлом!</p>
<p> </p>
<p>*</p>
<p> </p>
<p>Раніца. Сонца над борам ўстае,</p>
<p>светам зямлю ахапіла.</p>
<p>Хорам птушыным ўжо пушча пяе</p>
<p>гімны для бога Ярылы.</p>
<p>Над стрэхамі хатаў ўзвіваецца дым,</p>
<p>йдзе з коньмі начлежнік з дубровы.</p>
<p>З варотаў сялянскіх на луг, да вады</p>
<p>выходзяць паважна каровы.</p>
<p>Куры кудахчуць, авечкі бляюць,</p>
<p>скрыпіць журавель ля студні.</p>
<p>З сонцам і людзі да працы ўстаюць,</p>
<p>і дзень пачынаецца будні.</p>
<p>Сена над рэкамі выйдуць касіць,</p>
<p>жаць, калі збожжа даспее,</p>
<p>пад новыя нівы лясы церабіць,</p>
<p>каб зернем пад восень засеяць.</p>
<p>У пушчу, ў смалярні па дзёгаць, па мёд,</p>
<p>па дрэва тугое на скрыні,</p>
<p>з сяцямі на рыбу па пояс уброд</p>
<p>ці на ловы з тугой рагацінай.</p>
<p>Жыць - гэта знача як след працаваць:</p>
<p>зжынаць, малаціць і веяць,</p>
<p>дочак галубіць, сыноў гадаваць,</p>
<p>нашчадкаў сваіх надзейных.</p>
<p>Вецер даўно разагнаў туманы,</p>
<p>ўскружылі над дрэвамі галкі,</p>
<p>схаваліся ў тоні глыбокай Дзвіны</p>
<p>з прываблівым спевам русалкі.</p>
<p>Схаваўся, не бродзіць ўжо пушчай лясун:</p>
<p>зло свету праменняў баіцца,</p>
<p>і вецер на дрэвах, на гуслях без струн,</p>
<p>ужо не пяе небыліцаў.</p>
<p>Сонца, малітву табе сваю шлюць</p>
<p>у пушчы ўсе твары жывыя.</p>
<p>Табе гэта песні дзяўчаты пяюць,</p>
<p>заплятаючы косы тугія.</p>
<p>Толькі і Ты ужо, сонца, не Бог,</p>
<p>і хоць для народа Ты - тайна,</p>
<p>не ставяць ўжо стодзіваў болей ў палёх</p>
<p>табе, свет зямлі жыццядайны.</p>
<p>Вялікаю праўдаю стала любоў</p>
<p>і вера ў Хрыстовае слова -</p>
<p>інакшая, чымсьці у нашых дзядоў,</p>
<p>паганаў у пушчах суровых.</p>
<p>Не слава, не гонар - людзей забіваць,</p>
<p>моц павялічваць з цярпенняў,</p>
<p>ворагаў нават належыць кахаць</p>
<p>для Божага благаславення.</p>
<p>З цялеснаю смерцю - жыцця не канец,</p>
<p>яно прадаўжаецца ў вечнасць,</p>
<p>бо так загадаў найсвяцейшы Айцец</p>
<p>зямлі і душы чалавечай.</p>
<p>Не зло і насілле, а - сеяць дабро,</p>
<p>інакшая вартасць багацця,</p>
<p>не сіла, а попел нікчэмны яго</p>
<p>перад ахвярай Распяцця!</p>
<p>Ўсё тленна, дачасна. Гасціна - жыццё,</p>
<p>а вечнасць - дабра перамога.</p>
<p>Любоў - не смяротнасць. Яна - адкрыццё</p>
<p>нябеснае, райскай дарогі.</p>
<p>Жывёле парывы свае заглушаць</p>
<p>належыць жаданнем зямнога,</p>
<p>а ў чалавека ёсць розум, душа,</p>
<p>тварэц ён і частачка Бога!</p>
<p>Не кланяцца сільным, а ціхіх любіць,</p>
<p>да хворых ісці з уцяшэннем,</p>
<p>хлебам надзённым усіх абдзяліць,</p>
<p>злагодзіць людское цярпенне.</p>
<p>За добрае плаціць Бог людзям дабром,</p>
<p>інакшай няма ў яго знаці,</p>
<p>як чыстыя сэрцы ў змаганні са злом</p>
<p>і людзі, як роўныя брацця.</p>
<p>Людзі, як дзеці у Бога Айца,</p>
<p>пакорныя праўдзе Ягонай</p>
<p>і роўныя ў строгім абліччы Тварца,</p>
<p>ад рызмана да кароны!</p>
<p> </p>
<p>*</p>
<p> </p>
<p>Полацак горда стаіць над Дзвіной.</p>
<p>Яго землямі зноў авалодаў,</p>
<p>вярнуўшыся ў град пераможны і свой,</p>
<p>княжаскі род Рагвалодаў<sup>2</sup>.</p>
<p>Спіць сном ужо вечным Ўсяслаў Чарадзей -</p>
<p>зямлі сваёй слава і стража.</p>
<p>Дзяржава ў руках яго верных дзяцей:</p>
<p>Барыс<sup>3</sup> цяпер ў Полацку княжыць.</p>
<p>Поруч пры ім на пасадзе браты,</p>
<p>Ўсяславічы дружныя правяць,</p>
<p>і Святаслаў<sup>4</sup>, самы з іх малады -</p>
<p>бацька князёўны Прадславы.</p>
<p> </p>
<p>*</p>
<p> </p>
<p>А ў замку князёўна расце, як вярба,</p>
<p>лагодная. З ласкі уся і з дабра.</p>
<p>Прадслава, галубка Прадслава -</p>
<p>бацькі яе клічуць ласкава.</p>
<p>Дзяўчына - бы жытні колас,</p>
<p>русыя косы па пояс,</p>
<p>кветкі ў белых далонях,</p>
<p>вочы - Дзвіны прадонне.</p>
<p>Шаты з славянскай белі,</p>
<p>вусны - жар вішняў спелых.</p>
<p>Стан, бы ў бярозкі любай,</p>
<p>якую вятры галубяць,</p>
<p>якую сонца лялее,</p>
<p>якая ў цемры бялее.</p>
<p>Уся яна - песня-бяроза,</p>
<p>толькі сталы ў князёўны розум,</p>
<p>толькі светлы ў князёўны роздум</p>
<p>і не дзявочыя крозы.</p>
<p>Многа баяр нежанатых</p>
<p>хочуць князёўну сасватаць,</p>
<p>кожны ахвочы, згодны</p>
<p>піць шчасце, як кубак мёду,</p>
<p>з рук яе тонкіх, ласкавых,</p>
<p>з вуснаў князёўны Прадславы.</p>
<p>Такая б прала і ткала,</p>
<p>верна з паходу чакала.</p>
<p>Гонар - з такою быць радам.</p>
<p>Яна не дзяўчына, а Лада!</p>
<p> </p>
<p>*</p>
<p> </p>
<p>Сяброўкі Прадславы песні пяюць,</p>
<p>ткуць, вышываюць уборы,</p>
<p>то золата ў русыя косы ўплятуць,</p>
<p>то янтар з недалёкага мора.</p>
<p>Заморскія ткані красуюць на іх.</p>
<p>Пратканыя золатам шаты</p>
<p>сплываюць раскошна па тонкіх, стрункіх</p>
<p>палачанках, красою багатай.</p>
<p>Завушніцы, пэрлы на іх зіхацяць,</p>
<p>такія, як болей ні ў кога,</p>
<p>так ў Полацку ўмеюць красу вырабляць</p>
<p>майстры рамяства залатога.</p>
<p>Лані ў скоках, ад пёрка лягчэй,</p>
<p>вядуць карагод, бы лябёдкі.</p>
<p>Задумай сваіх васільковых вачэй</p>
<p>вабяць яны аднагодкаў.</p>
<p>І не адзін ў баёх слаўны юнак,</p>
<p>адважных ваяраў нашчадак,</p>
<p>сэрцам паддаўся, не ўстояў ніяк,</p>
<p>прад любасцю тых палачанак.</p>
<p>Вачэй не адняць ад чароўнай красы,</p>
<p>белагаловых і русых,</p>
<p>пераліваюцца іх галасы,</p>
<p>вясняныя песні на вуснах.</p>
<p>Гляне з-пад косаў - баярын замрэ</p>
<p>ад шчасця салодкае негі,</p>
<p>а сэрца галубка ў палон забярэ,</p>
<p>як бралі ў палон печанегі.</p>
<p>Толькі Прадслава не знае забаў,</p>
<p>ні песняў, ні скоку, ні смеху,</p>
<p>сэрца князёўны свет іншы забраў,</p>
<p>святой, незямное уцехі.</p>
<p> </p>
<p>*</p>
<p> </p>
<p>Баярычы сохнуць, кахаюць,</p>
<p>да князя сватоў засылаюць,</p>
<p>ім скромнасць князёўны-красуні</p>
<p>мілей за вясёлыя гульні.</p>
<p>За смехам бывае пустэча,</p>
<p>а ў сумных вачах - чалавечнасць.</p>
<p>Князёўна усімі каханая,</p>
<p>бацькам ўсё жыццё паслухмяная,</p>
<p>сяння упарта ў нечым</p>
<p>ім нават стала пярэчыць.</p>
<p>Не адчувае, не бачыць</p>
<p>залётаў прывабных, юначых.</p>
<p>Нават мужнасць, краса баявая</p>
<p>яе сэрца зусім не кранае.</p>
<p>Шчасце ў зямным каханні</p>
<p>не суджана белай лані...</p>
<p> </p>
<p>*</p>
<p> </p>
<p>Вясновае сонца на небе, як лён,</p>
<p>жыццядайна над краем павісла.</p>
<p>Лугоў зіхаценне, бароў перазвон,</p>
<p>калі вецер прыпадзе да лісцяў.</p>
<p>Пах і квітненне, гудзенне вясны,</p>
<p>птушыныя ўзвівы на крыллях</p>
<p>і хваль сіні плёскат аб бераг Дзвіны</p>
<p>князёўну не раз паланілі.</p>
<p>Кожную кветку кахае дзяўчо,</p>
<p>вясну, як клякоча бусел,</p>
<p>і замак, і шумнае вокал жыццё,</p>
<p>нават песні пад звонкія гуслі.</p>
<p>Умее галоўку увагай ўскружыць</p>
<p>да хворых, да ўсіх небагатых,</p>
<p>усё ж аб супружжы не хоча тужыць,</p>
<p>як тужаць другія дзяўчаты.</p>
<p>Бачыла многа бясстрашных баяр,</p>
<p>славу крывіцкіх дружынаў,</p>
<p>ўсё ж сэрца ёй звабіў не муж, а алтар</p>
<p>з Хрыстовай крывёю нявіннай.</p>
<p>Ворагаў трэба ў баі забіваць,</p>
<p>Край бараніць ад напасці,</p>
<p>Бога ж і праўду - мілей пакахаць,</p>
<p>зямное адкінуўшы шчасце!</p>
<p>На крыж да ног Божых ўсім сэрцам прыпасць,</p>
<p>зглыбіць найсвяцейшыя словы.</p>
<p>Народ свой крывіцкі ўлагодзіць, узняць</p>
<p>да соладу веры Хрыстовай.</p>
<p>Ў задуме, у марах Прадслава, бы ў сне,</p>
<p>маці заплаканай кажа:</p>
<p>забавы і сужанцы не для мяне,</p>
<p>служыць хачу Богу - не княжыць.</p>
<p> </p>
<p>*</p>
<p> </p>
<p>Поўнач, далёка яшчэ да відна,</p>
<p>сон вачанят не кранае.</p>
<p>Плешчацца рыбай аб бераг Дзвіна,</p>
<p>у полі вятры запяваюць.</p>
<p>Не спіцца князёўне, хоць гоман замоўк,</p>
<p>заціхлі і песні, і гуслі.</p>
<p>Адны толькі стражы кап'ём незнарок</p>
<p>зазвоняць, ачнуцца прымусяць.</p>
<p>Ўжо князь спачывае на ложы са скур,</p>
<p>княгіня бялявая побач.</p>
<p>Свет месячны шчодра кладзецца на мур,</p>
<p>і цені намечваюць поўнач.</p>
<p>Князёўна у белі, і косы, як лён,</p>
<p>за пояс сплываюць, бы хвалі.</p>
<p>Цвярдзейшае сэрца ўзялі б у палон</p>
<p>такія, калі б пакахала.</p>
<p>Не марыць дзяўчына пра солад сустрэч,</p>
<p>пра шчасце ля мужава боку,</p>
<p>не вабяць ёй сэрца ні рыцар, ні меч,</p>
<p>князёўна ў малітве глыбокай.</p>
<p>То дух хрысціянства на княжым двары</p>
<p>у сэрца пранік пераможна:</p>
<p>з дзяцінства вучылі яе святары</p>
<p>пісьму і прамудрасці Божай.</p>
<p>Сплывае кашуля па тонкім плячы,</p>
<p>подых ветрыку косы цярэбіць,</p>
<p>а малітва, дзявочая просьба ўначы</p>
<p>ляціць ў неспакойнае неба.</p>
<p>І просіць Прадслава ласкава, каб Бог</p>
<p>ад войнаў, ад мораў, нягодаў</p>
<p>святыні, крывіцкія землі сцярог,</p>
<p>народ наш і род Рагвалодаў.</p>
<p>Прабабка Рагнеда даўно ужо спіць</p>
<p>пад Менскам у Ізяслаўі,</p>
<p>сяння піць, як Ўладзімір<sup>5</sup> піў з Божых крыніц,</p>
<p>наканавана Прадславе.</p>
<p>Няхай жа праменіць той кіеўскі свет</p>
<p>на ўсе крывічоў пакаленні.</p>
<p>Прадзеда споўніць яна запавет</p>
<p>ў прачыстым, дзявочым гарэнні.</p>
<p>Патрэбна нямногае княжай дачцэ:</p>
<p>пасвенчаны крыжык на грудзі,</p>
<p>маленькая келля у ціхім Сяльцы,</p>
<p>посах і тры невялічкіх хлябцы,</p>
<p>ды служыць вечна Богу і людзям.</p>
<p> </p>
<p>*</p>
<p> </p>
<p>Плача княгіня і журыцца князь,</p>
<p>Ўсяславічы ў суме паніклі,</p>
<p>думкі супольна снавалі няраз</p>
<p>аб шчасці князёўны вялікім.</p>
<p>Затворніцтва юнай - супружжу няўцям,</p>
<p>з вачэй слёзы капаюць градам.</p>
<p>Пашто ж самахоць уцякаць ад жыцця,</p>
<p>што боль нам прыносіць і радасць?</p>
<p>І толькі князёўна зіяе адна,</p>
<p>ў любові сваёй не сагнецца,</p>
<p>хто ў муках сканаць ўмеў «за друзі свая»,</p>
<p>таму аддала яна сэрца!</p>
<p> </p>
<p>*</p>
<p> </p>
<p>Жаль цябе, бацька, Святаславе родны,</p>
<p>жаль цябе, маці, княгіня Сафія,</p>
<p>дачкі не ўтрымаць вам свае першароднай,</p>
<p>і думаў аб Богу яна не пакіне.</p>
<p>Дарма было поўніць дубовыя скрыні,</p>
<p>раскошныя строіць князёўне харомы.</p>
<p>Йдзе юнасць па шчасце шляхамі сваімі,</p>
<p>няўцям яе нораў юнацкі нікому...</p>
<p> </p>
<p>*</p>
<p> </p>
<p>Змілуйся, маці, мой бацька, даруй,</p>
<p>долі насустрач дзяўчаты</p>
<p>вякі адыходзяць ад матчыных рук,</p>
<p>й мяне лёс таксама сасватаў.</p>
<p>Мой Сужанец слаўны, дарэмны ваш сум,</p>
<p>ці ж большага Маці зрадзіла?</p>
<p>Яму маё сэрца ў далонях нясу,</p>
<p>яму - служыць да магілы.</p>
<p>Доля мая ў Яго Божых руках,</p>
<p>мілей за харомы, карону,</p>
<p>пакутны, цярнёвы жыцця Яго шлях</p>
<p>і храм, гдзе прыбытак ягоны.</p>
<p>Розна на свеце людзі жывуць:</p>
<p>той са зброяй, той з міласцю Божай,</p>
<p>шчасце не тое, што шчасцем завуць,</p>
<p>а тое, што душу трывожыць.</p>
<p>Велічы ў свеце няма без ахвяр,</p>
<p>жыцця я свайго не шкадую,</p>
<p>Богу прынёсшы яго на алтар,</p>
<p>я ў памяць ўпішуся людскую.</p>
<p>У попел рассыплецца мораны дуб,</p>
<p>скарбы сатлеюць па скрынях,</p>
<p>а я праз вякі, палачанка, прайду,</p>
<p>каб жыць для людзей між святымі!</p>
<p>Бы дуб, наш хрышчоны разросся народ,</p>
<p>быць слаўным яму і вялікім,</p>
<p>камель - для прыняцця, стрывання нягод,</p>
<p>а я - толькі дрэва галінка.</p>
<p>Мудрасць і веліч праславіць нам час,</p>
<p>зыскаць для зямлі нагароду.</p>
<p>Кожнай галінцы належыць у нас</p>
<p>быць апорай крывіцкага роду!</p>
<p> </p>
<p>*</p>
<p> </p>
<p>Светлая зорка на неба ўзышла.</p>
<p>Быў вечар, калі у святыню</p>
<p>лёгкай ступой назаўсёды ўвайшла</p>
<p>Прадслава, цяпер Еўфрасіння.</p>
<p>Пакінула ўдома уборы і бель,</p>
<p>ўсе ўцехі, вачэй насалоду.</p>
<p>Малітвы і мудрасць - адзіны удзел</p>
<p>чарніцы цяпер назаўсёды.</p>
<p>І звоняць у Полацку доўга званы</p>
<p>святочна, ўрачыста, за поўнач.</p>
<p>Гэта вітаюць і славяць яны</p>
<p>ў мурах манастырскіх князёўну.</p>
<p>А вокал квітнее, бурліць веснаход,</p>
<p>травы ўбіраюцца ў росы.</p>
<p>Схіляе галовы з павагай народ</p>
<p>прад чынам Прадславы узнёслым.</p>
<p> </p>
<p>*</p>
<p> </p>
<p>З Прадславай той, хто думам даў узвышшы</p>
<p>і мудрасці няземскай пералік.</p>
<p>Чарніца моліцца, чарніца піша,</p>
<p>каб праўды свет у яе Край пранік.</p>
<p>У полымя разыскрыла цяпельца</p>
<p>і верай асвяціла край бацькоў,</p>
<p>нязгоды прыпыніла ціхім сэрцам,</p>
<p>спыніла бой, каб не лілася кроў.</p>
<p>Прадаўні час і мір лунаў над Краем.</p>
<p>Не лязгат зброі - перакліч званоў.</p>
<p>Дык знача, там жыла ужо святая,</p>
<p>што ненавісць змяніла на любоў.</p>
<p> </p>
<p>*</p>
<p> </p>
<p>На рукі цёткі ігуменні</p>
<p>князёўна сплыла задумана.</p>
<p>Багацце і знатнасць адкінула,</p>
<p>грэшны свет за сабою пакінула.</p>
<p>Ды з бярозанькі над крыніцаю</p>
<p>стала строгай цяпер чарніцаю.</p>
<p>За парогам - жаль, плачуць родныя.</p>
<p>ў келлі ціха, мір і свабода ёй.</p>
<p> </p>
<p>*</p>
<p> </p>
<p>Няхай жаль мне душы не кране,</p>
<p>дзядзіна, падтрымай мяне.</p>
<p>Развей, вецер, думы дзявочыя,</p>
<p>бо дамоў мне ўжо не варочацца.</p>
<p>Лёс сама сабе перайначыла,</p>
<p>паліліся слёзы гарачыя,</p>
<p>бо няма дачкі абыякавай,</p>
<p>каб па маці сваёй не заплакала...</p>
<p> </p>
<p>*</p>
<p> </p>
<p>Маці родная і Багародзіца,</p>
<p>Два шляхі з сабой разыходзяцца.</p>
<p>Шлях ўжо выбраны вечны й даўгі,</p>
<p>як жа забыць Ёй той, другі?</p>
<p>Доўга цепліцца ноч лампадаю,</p>
<p>ланю гожую звалі Ладаю,</p>
<p>перад кветачкай, перад ружаю</p>
<p>клалі княжычы сэрцы мужныя.</p>
<p>Рукі верныя, долю слаўную</p>
<p>слалі княжычы прад Прадславаю.</p>
<p>А цяпер колькі трэба сілы ёй</p>
<p>быць манахіняй Еўфрасінняю.</p>
<p>Шлях жа выбраны, шлях ўзлялеяны,</p>
<p>скуль сумненняў цьма неразвязаных?</p>
<p>Цела і душа цесна звязаны...</p>
<p> </p>
</div>
<div class="CLEAR"></div>
<p> </p>
<p> </p>
<p><b>Каментары</b></p>
<p> </p>
<p>Друкуецца паводле выд.: Белы сон, с.311.</p>
<p>Упершыню - час. «Полымя», 1990, № 7, с.140 (публікацыя Барыса Сачанкі і Міхася Чарняўскага).</p>
<p> </p>
<p>1. Богша Лазар - полацкі майстар-ювелір (XII ст.). У 1161 г. на за­каз князёўны Еўфрасінні стварыў шэдэўр эмальернага мастацтва - шасціканцовы напрастольны крыж Еўфрасінні Полацкай.</p>
<p>2. Рагвалод (?- 980?) - першы гістарычна вядомы полацкі князь, заснавальнік дынастыі Рагвалодавічаў, бацька князёўны Рагнеды.</p>
<p>3. Барыс Усяславіч (?-1128) - князь полацкі, сын Усяслава Чарадзея. З яго імем звязваюць надпісы на вядомых Барысавых камянях.</p>
<p>4. Святаслаў-Георгій - князь полацкі, малодшы сын Усяслава Чарадзея, бацька князёўны Прадславы - Еўфрасінні Полацкай.</p>
<p>5. Маецца на ўвазе Ўладзімір Святаславіч (?-1015) - вялікі князь кіеўскі. Каля 980 г. захапіў Полацак, забіў князя Рагвалода, двух яго сыноў, а дачку Рагнеду прымусіў стаць сваёй жонкай. У 988 г. прыняў хрысціянства, якое стала дзяржаўнай рэлігіяй.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>