<div class="container">
<div class="book-utils">
<div id="qrcode"></div>
<a href="/Kanstancyja_Bujlo/Projdzie_dzien_-_i_u_viecnasci_zatonie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Канстанцыя Буйло -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1963? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Пройдзе дзень - і ў вечнасці затоне...» -->
<h2><a href="http://knihi.com/Kanstancyja_Bujlo/">Канстанцыя Буйло</a></h2>
<h2>«Пройдзе дзень - і ў вечнасці затоне...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пройдзе дзень - і ў вечнасці затоне,</p>
<p>І не вернецца назад ніколі.</p>
<p>Колькі іх, прапаўшых у бяздонні,</p>
<p>Мне б вярнуць хацелася да болю.</p>
<p> </p>
<p>І не тых, што шчасцем зіхацелі,</p>
<p>Што далі мне новага шмат зведаць, -</p>
<p>Толькі тых, што марна праляцелі,</p>
<p>Не пакінуўшы ў жыцці ні следу.</p>
<p> </p>
<p>Маладосць! Ты маеш дзён багата,</p>
<p>Ты іх, бесклапотная, не лічыш.</p>
<p>Толькі старасць разумее страту:</p>
<p>Мала - ды ні ў кога не пазычыш.</p>
<p> </p>
<p>Колькі дум задумана цікавых!</p>
<p>Колькі спраў чакае рук і сэрца!</p>
<p>Мне б вярнуць усе дзянькі, здаецца,</p>
<p>Што прайшлі без радасці і славы, -</p>
<p> </p>
<p>Як бы я шырока разгарнула</p>
<p>Ўсе магчымасці свае і сілы,</p>
<p>Ўсё, што недароблена ў мінулым,</p>
<p>Як бы я натхнёна дарабіла!</p>
<p> </p>
<p><i>1963</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>