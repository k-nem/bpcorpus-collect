<div class="container">
<div class="book-utils">
<div id="qrcode"></div>
<a href="/Kanstancyja_Bujlo/Kurhan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Канстанцыя Буйло -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1910 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Курган -->
<h2><a href="http://knihi.com/Kanstancyja_Bujlo/">Канстанцыя Буйло</a></h2>
<h2>Курган</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Там, дзе быстраю хваляю рэчка плыве,</p>
<p>У даліне між цёмнага лесу,</p>
<p>Прытаіўся высокі зялёны курган</p>
<p>Пад плакучых бярозак завесай.</p>
<p> </p>
<p>Руж здзічэлых кустамі зарос ён увесь,</p>
<p>Хто садзіў іх - ніхто тут не знае,</p>
<p>Між руж камень стаіць; пазалоту з яго</p>
<p>Сцерла часу рука векавая.</p>
<p> </p>
<p>А на камені надпіс: «Пад тым курганом</p>
<p>Ляжаць двое - хлапец і дзяўчына:</p>
<p>Пад бярозкай зялёнай схаваны Янук,</p>
<p>Пад кустом ружы дзікай - Галіна».</p>
<p> </p>
<p>Хто іх тут пахаваў і былі кім яны -</p>
<p>Надпіс гэты не кажа нічога.</p>
<p>Аб усім давялося даведацца мне</p>
<p>Ад вандроўнага дзеда старога.</p>
<p> </p>
<p>- Шмат гадоў працякло, як было гэта ўсё, -</p>
<p>Пачаў дзед. - На гары над далінай</p>
<p>Двор вялікі стаяў. У двары тым жыў пан</p>
<p>Нейкі з дочкай прыгожай, Галінай.</p>
<p> </p>
<p>Тут, бывала, штоноч цэлы двор у агнях;</p>
<p>Шмат паноў адусюль наязджае,</p>
<p>Цэлу ноч п'юць, пяюць і гуляюць яны;</p>
<p>Без устанку музыка іграе,</p>
<p> </p>
<p>А чуць свет раз'язджаюцца ўсе, хто куды;</p>
<p>Спаць кладуцца і пан і дружына.</p>
<p>Як замрэ цэлы двор... Адна толькі не спіць</p>
<p>У дварэ маладая Галіна.</p>
<p> </p>
<p>Яна хутка ўстае, бо пад дубам ужо</p>
<p>Янка ціха на дудцы іграе,</p>
<p>Тут, бывала, штодзень статак белых авец</p>
<p>Ён на пашу у лес прыганяе.</p>
<p> </p>
<p>І прыгожы ж быў Янка: хлапец, хоць глядзі!</p>
<p>Твар, як кроў з малаком памяшана;</p>
<p>А яго валасы чорны й цёмны, як ноч,</p>
<p>У стручочкі былі пазвіваны.</p>
<p> </p>
<p>Там, бывала, пад дубам пасядуць яны,</p>
<p>Ціха-ціха на дудцы ён грае, -</p>
<p>Стада белых авечак паляжа укруг,</p>
<p>А Галіна вяночкі сплятае.</p>
<p> </p>
<p>Але трэба ж бяды. Адзін пан малады</p>
<p>Прысылае сватоў да Галіны.</p>
<p>Бацька рад, на вяселле склікае гасцей,</p>
<p>Хоць не хоча йсці замуж дзяўчына.</p>
<p> </p>
<p>У двары зноў банкет: п'юць, гуляюць, пяюць,</p>
<p>Рой дзяўчат маладую ўбірае:</p>
<p>Яна ж, вочы самкнуўшы, на крэсле сядзіць,</p>
<p>Толькі белыя рукі ламае...</p>
<p> </p>
<p>Потым ўстала, памалу ідзе да дзвярэй...</p>
<p>- Пачакайце, вярнуся! - сказала.</p>
<p>На дварэ чакаў Янка - на рукі яго,</p>
<p>Абамлеўшы, Галіна упала.</p>
<p> </p>
<p>Час ляцеў - маладая назад не ішла...</p>
<p>Праляталі мінуты, гадзіны...</p>
<p>Над ракой нейкі крык... скаланулась вада...</p>
<p>Ў ёй прапалі Янук і Галіна...</p>
<p> </p>
<p>Тут, пад тым курганом, бацька іх пахаваў...</p>
<p>Скончыў дзед і закрыў твар рукою;</p>
<p>Па сівой барадзе ўперагонку з сабой</p>
<p>Плылі ціха сляза за слязою.</p>
<p> </p>
<p>- А скажы мне, стары, адкуль ведаеш ты</p>
<p>Ўсю гісторыю Янкі й Галіны?..</p>
<p>Тут стары памаўчаў і, абцёршы слязу,</p>
<p>Мне сказаў: - Янук быў маім сынам...</p>
<p> </p>
<p><i>1914</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>