<div class="container">
<div class="book-utils">
<div id="qrcode"></div>
<a href="/Janka_Sipakou/Viartannie_u_les.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вяртанне ў лес -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Вяртанне ў лес</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кажуць, было гэта даўным-даўно —</p>
<p>Адсюль не відно,</p>
<p>Было недалёка недзе:</p>
<p>Хадзіў мядзведнік з мядзведзем.</p>
<p>Па гарадах і вёсках яны хадзілі,</p>
<p>Абняўшыся, быццам бы роўныя,</p>
<p>Дарослых смяшылі, дзяцей весялілі</p>
<p>Гэтыя артысты вандроўныя.</p>
<p>А мядзведзь быў артыст не просты —</p>
<p>Прыгожы, высокі ростам.</p>
<p>Да таго ж ён, кажуць, перанёс, нібы эпідэмію,</p>
<p>Навуку ў Смаргонскай мядзведжай акадэміі.</p>
<p>Яшчэ і сёння кожнае па назубок</p>
<p>Ён ведаў, нібы той школьнік урок.</p>
<p>Бо танцаваць вучыўся, няйначай,</p>
<p>На патэльні гарачай,</p>
<p>Якую падсоўвалі яму пад ногі</p>
<p>Дужа строгія педагогі.</p>
<p>Колькі смеху ў вёсках было!</p>
<p>Смех збягаўся ў тое сяло,</p>
<p>Дзе танцавала нявінна</p>
<p>Гэтая касматая балерына.</p>
<p>А яна хусцінкай над галавою махала,</p>
<p>Упрысядкі да самой зямлі прысядала,</p>
<p>А затым у паэзію дабаўляла прозы —</p>
<p>Паказвала, як дадому вяртаецца гаспадар нецвярозы.</p>
<p>Асабліва любіў мядзведзь</p>
<p>Нумар, дзе трэба было барукацца,—</p>
<p>Колькі яму даводзілася пасапці, папацець,</p>
<p>Каб гаспадара паваліць, а самому наверх узабрацца!</p>
<p>І раптам не стала пацешнага артыста —</p>
<p>Збег у лес вячысты.</p>
<p>Там на паляне лясной</p>
<p>Сабраў ён род увесь свой</p>
<p>І пачаў перад усімі хваліцца,</p>
<p>Чаму ён змог у людзей навучыцца.</p>
<p>Пачне паказваць, як п’яныя ходзяць,—</p>
<p>Усе маўчаць у здзіўленні:</p>
<p>Не разумеюць, выходзіць,</p>
<p>Сэнсу яго прадстаўлення.</p>
<p>А калі ён упрысядкі пойдзе</p>
<p>Пры ўсім пры лясным народзе,</p>
<p>Пачне махаць над галавою лісцінай,</p>
<p>Нібы хусцінай,</p>
<p>Усе рагочуць,</p>
<p>Аж слёзы ім засцілаюць вочы:</p>
<p>— Што з ім такое?! Чаго ён хоча?!</p>
<p>А калі блудны родзіч з натхненнем паказваў,</p>
<p>Як ён некалі чалавека вобземлю бразнуў,—</p>
<p>Астатнім было не да смеху:</p>
<p>— Цяпер мы верым — ты сапраўды, мусіць, з глузду</p>
<p>з’ехаў.</p>
<p>Не зразумелі мядзведзя родзічы —</p>
<p>Рашыў ён назад варочацца.</p>
<p>Доўга блукаў па пушчы з гэтай пары —</p>
<p>Шукаў чалавека і на палянах, і ў гушчары,</p>
<p>Але, як назло,</p>
<p>Яго нідзе не было.</p>
<p>І раптам... Ад радасці ён ажно крэкнуў —</p>
<p>Убачыў мядзведзь чалавека.</p>
<p>Раскінуўшы лапы шырока,</p>
<p>Мядзведзь кінуўся да яго ў абдымкі</p>
<p>з радасным ровам...</p>
<p>Але чалавек гэты пасвіў каровы,</p>
<p>І ў яго, як на грэх, была дубальтоўка.</p>
<p>Куля, стаіўшыся перад вылетам, ціха ў рулі ляжала — Яго, мядзведзя, чакала,</p>
<p>А спалоханая рука</p>
<p>Хапатліва шукала курка...</p>
<p> </p>
<p>Чалавек гэты быў не мядзведнік, а пастух...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>