<div class="container">
<div class="book-utils">
<div id="qrcode"></div>
<a href="/Janka_Sipakou/Urok.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Урок -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Урок</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сербская балада. ХХ стагоддзе</p>
<p> </p>
<p> </p>
<div class="EPIGRAPH">
<p>«Пуцайце, я і сада држым час»<sup><a href="#footnote-1">2</a></sup>,— словы Мілае Паўловіча, настаўніка з Крагуеваца, сказаныя фашыстам, калі яны расстрэльвалі 300 школьнікаў...</p>
</div>
<div class="CLEAR"></div>
<p> </p>
<p> </p>
<p>Дзеці, супакойцеся,</p>
<p>Мы правядзём сягоння з вамі</p>
<p>Апошні свой урок...</p>
<p>Па-першае, давайце мы паўторым</p>
<p>Мінулае.</p>
<p>Хто ведае, скажыце мне,</p>
<p>Што значыць радасць, воля, смех, Радзіма?</p>
<p>О, столькі рук —</p>
<p>Засвоілі вы добра урок мінулы.</p>
<p>А цяпер давайце запішам тэму новага урока..</p>
<p>Прабачце, не запішам, а запомнім.</p>
<p>Увага, Глішыч! Не глядзі спалохана</p>
<p>На аўтаматы...</p>
<p>Не круціся...</p>
<p>Значыць, тэма:</p>
<p>«Звяры дваццатага стагоддзя».</p>
<p>Мэта:</p>
<p>Вас навучыць хачу я ненавідзець</p>
<p>Такіх звяроў...</p>
<p> </p>
<p>Страляйце ж, крывасмокі!</p>
<p> </p>
<p>Чакаеце...</p>
<p>Ну што ж, тады прадоўжым</p>
<p>Урок наш, дзеці... Перад вамі экспанаты,</p>
<p>Не выкапнёвыя — жывыя экспанаты</p>
<p>І жорсткасці, і трусасці звярынай:</p>
<p>Яны ж баяцца нават вас, малечы,—</p>
<p>Безабаронных,</p>
<p>Вяснушчатых,</p>
<p>Кволых,</p>
<p>Хоць кулачкі адны — ўся ваша зброя...</p>
<p>Цішэй, не шморгай носам, Йовановіч!</p>
<p>Баяцца...</p>
<p>А таму, зірніце, абчапляўшыся</p>
<p>Гранатамі,</p>
<p>Нажамі,</p>
<p>Кулямётамі,</p>
<p>З дзяцьмі ваююць смела, неданоскі...</p>
<p>Не чысці, Крсціч, у фашыста боты —</p>
<p>На іх дыміцца кроў тваіх бацькоў...</p>
<p> </p>
<p>Страляйце ж, ваўкаўё!</p>
<p> </p>
<p>Марудзяць кулі...</p>
<p>Пойдзем тады далей,</p>
<p>Каб лепей разабрацца ў нашай тэме.</p>
<p>Звярніце ўвагу, дзеці:</p>
<p>У фашыстаў</p>
<p>Тупыя, абыякавыя твары,</p>
<p>А ў галаве пустой</p>
<p>(Хоць і такой вялікай!)</p>
<p>Не хопіць месца і маленькай думцы...</p>
<p>Не плач на ўроку, чуеш, Мілаевіч!..</p>
<p>Зірніце:</p>
<p>Вось — вышэйшай расы людзі,</p>
<p>Ніжэйшыя па думках за жывёлу,</p>
<p>Бо нават і ў сабачаняці вашага,</p>
<p>Вы помніце,</p>
<p>Якая мордачка разумная была...</p>
<p>Урок вы зразумелі, дзеці?</p>
<p>Можа,</p>
<p>Пытанні ў каго будуць? Задавайце.</p>
<p>Бо зараз зазвініць званок...</p>
<p> </p>
<p>Званок той быў чаргою кулямётнай,—</p>
<p>Яго ўжо дзеці не змаглі пачуць...</p>
<div class="endnote-block">
<div class="footnote"><p><sup><a id="footnote-1">2</a></sup> «Страляйце, я і зараз вяду ўрок».</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>