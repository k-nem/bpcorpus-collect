<div class="container">
<div class="book-utils">
<div id="qrcode"></div>
<a href="/Janka_Sipakou/Pytannie_balada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FilenameSuffix: balada -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пытанне -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Пытанне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Македонская балада. ХХ стагоддзе</p>
<p> </p>
<p>Ён звозіў даспелае жыта —</p>
<p>Адпрэглі каня чужакі.</p>
<p>Пытаюць са здзекам бандыты:</p>
<p>— Скажы нам, а хто ты такі?</p>
<p> </p>
<p>— Я — Коча Маркоўскі. Мо чулі?</p>
<p>Я — македонец, мужык...</p>
<p> </p>
<p>І пахне так порахам руля,</p>
<p>І сэрца ўжо б’ецца аб штык.</p>
<p> </p>
<p>— Які македонец, хамула?</p>
<p>Тут — Грэцыя, мы на вякі!</p>
<p>І ты, мусібыць, Фамапулас</p>
<p>Альбо Пікіёніс які.</p>
<p>А ён бізуноў, хлопцы, хоча,—</p>
<p>Дайце, каб помніў: ён — грэк...</p>
<p> </p>
<p>На возе маленькі сын Кочы</p>
<p>Плача ад крыўды за здзек.</p>
<p> </p>
<p>Пытанне ізноў сцебанула,</p>
<p>Нібыта бізун той цяжкі:</p>
<p>— Ну, дык ці ўспомніў, хамула,</p>
<p>Хто ты, урэшце, такі?</p>
<p> </p>
<p>— Я — Коча Маркоўскі... Не чулі?</p>
<p>Я — македонец, мужык...</p>
<p> </p>
<p>І зноў пахне порахам руля,</p>
<p>І зноў сэрца б’ецца аб штык.</p>
<p> </p>
<p>— Відаць, было часу замала —</p>
<p>Не ўспомніў нічога, дзівак...</p>
<p> </p>
<p>Нагайка ізноў заспяшала —</p>
<p>Ты — грэк... Толькі так... Толькі так...</p>
<p> </p>
<p>— Ну, а цяпер, можа, ўспомніў,</p>
<p>Хто ты ўсё ж! Досыць маніць!</p>
<p> </p>
<p>Маўчыць. І не дыхае. Промні</p>
<p>Над ранамі — як авадні...</p>
<p> </p>
<p>— Шкада, што забілі... Слабы ўсё ж...</p>
<p>Што грэк ён,— цяпер нам не ўчуць...</p>
<p> </p>
<p>І раптам рашуча ўсхапіўся</p>
<p>На возе маленькі хлапчук:</p>
<p> </p>
<p>— Я — Ташка Маркоўскі, бандыты,</p>
<p>Я — македонец, мужык!</p>
<p> </p>
<p>На воз верне руля сярдзіта...</p>
<p>Як сэрцайка б’ецца аб штык!..</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>