<div class="container">
<div class="book-utils">
<div id="qrcode"></div>
<a href="/Janka_Sipakou/Varzob.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Варзоб -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Варзоб</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Збіраецца чалавек</p>
<p>у якую-небудзь далёка-далёкую далеч,— сам</p>
<p>радуецца, а душа плача: куды і навошта ты</p>
<p>цягнеш мяне?</p>
<p>Вяртаецца чалавек</p>
<p>з той далечы, цешачыся, што хутка абвяселяць позірк родныя краявіды, асветленыя самымі прыгожымі ў свеце вачыма,— сам зноў</p>
<p>жа радуецца, а душа, як і раней, плача: а ці</p>
<p>ўбачу я ўсё вось гэтае хараство, гэтае дзіва,</p>
<p>што пакідаю, калі-небудзь зноў?</p>
<p>Стаю</p>
<p>пасярод вясенняга Душанбе, які зялёнымі</p>
<p>галінкамі адмахваецца ад нечаканага снегу,</p>
<p>што спрабуе ўбяліць яго, і ўсур’ёз пытаюся</p>
<p>ў сваіх новых сяброў — таджыкаў:</p>
<p>— А ці далёка да</p>
<p>Гісарскай упадзіны?</p>
<p>Я хачу палюбавацца ёю.</p>
<p>— Дык любуйся,—</p>
<p>таксама ўсур’ёз адказваюць, Зіё і Камол,</p>
<p>Сайф і Абдулхамід адказваюць.— Яна ў цябе пад нагамі, гэтая ўпадзіна. На ёй стаіш</p>
<p>ты, стаім мы і нават стаіць наш цяжкалёгкі</p>
<p>Душанбе.</p>
<p>Дзіва!</p>
<p>Можна стаяць на крыле птушкі і, калі яна</p>
<p>вялікая, не здагадвацца пра гэта, пакуль</p>
<p>птушка не ўзляціць.</p>
<p>Можна бачыць</p>
<p>заснежаныя горы на небасхіле і думаць, што</p>
<p>гэта ўсяго толькі белыя воблакі.</p>
<p>І можна вось так упэўнена</p>
<p>стаяць на самым дне Гісарскай упадзіны і,</p>
<p>ці чуеце, марыць пра тое, як бы яе пабачыць — хоць краем вока.</p>
<p>Мы ж дамовіліся:</p>
<p>мае вочы — твае вочы. Глядзі імі колькі</p>
<p>хочаш, глядзі як хочаш і куды хочаш,—</p>
<p>яны не стомяцца паказваць табе ўсё, што парадуе цябе, што здзівіць цябе, што напоўніць</p>
<p>цябе,— гэтак жа, як парадавала, здзівіла,</p>
<p>напоўніла і мяне.</p>
<p>Мужчына без жанчыны — ніхто.</p>
<p>Так сабе, нешта сярэдняе — яно. І толькі</p>
<p>жанчына робіць мужчыну мужчынам. І толь-</p>
<p>кі пры жанчыне вырастае і атрасаецца ад</p>
<p>бруду Ён. Жанчына з загатоўкі, з аморфнай</p>
<p>і не выразнай масы выточвае Мужчыну.</p>
<p>Даруй мне, алах, такое блюзнерства —</p>
<p>для Азіі гэткія думкі ўжо самі па сабе —</p>
<p>крамола.</p>
<p>Хаця чаму ж крамола?</p>
<p>А гэта тады што, калі не крамола?</p>
<p>«Так балюча мне, сяброўка,</p>
<p>толькі ты адна прыгожая, так балюча мне,</p>
<p>пакутніку, толькі я так закаханы»,—</p>
<p>прамаўляе Рудакі.</p>
<p>«Адкрый свой твар:</p>
<p>садоў, поўных руж, я прагну; адкрый свае</p>
<p>вусны: мёду салодка-прыемных рос прагну»,—</p>
<p>плача Румі.</p>
<p>«Мілай спаць,</p>
<p>табе ж да рання думаць пра яе з журбой»,—</p>
<p>журыцца Саадзі і дадае: «Не магу з маёй</p>
<p>любімай кветкі аніякай параўнаць».</p>
<p>«Я вусны цалаваў твае,</p>
<p>а ты кусаеш іх»,— здзіўляецца Хафіз.</p>
<p>«Рай для мяне там,</p>
<p>дзе я магу цябе пабачыць»,— прызнаецца</p>
<p>Джамі.</p>
<p>«Малю,</p>
<p>каб ты прыснілася у сне хоць, ды ад кахання не магу заснуць»,— скардзіцца Мушфікі.</p>
<p>І праўда,</p>
<p>жанчына — пакоўня спакусы, пажадлівасці і</p>
<p>распусты для ханжы. Але ж якая чыстая яна</p>
<p>для закаханага чалавека! Але ж паспрабуй</p>
<p>без яе здзейсніць самае святое таінства —</p>
<p>нарадзіць чалавека!</p>
<p>Сядай жа, мая радасць, мая жанчына,</p>
<p>хутчэй у машыну, ды паедзем: ты ўсё роўна</p>
<p>са мною, хоць я і адзін тут, у гасцях.</p>
<p>Паедзем шукаць Варзобскую цясніну.</p>
<p>Спытаўся:</p>
<p>— Як сказаць па-таджыкску «я кахаю цябе»?</p>
<p>— Шырын,— адказалі мне.</p>
<p>— А «вельмі моцна кахаю»?</p>
<p>— Шырын-шырын.</p>
<p>Што значыць: салодкая-салодкая.</p>
<p>Чуеш, як далікатна,</p>
<p>нібыта ласкава дакранаючыся вуснамі да</p>
<p>чагосьці пяшчотнага і цнатлівага, спяваюць хлопцы саадзіўскага «Сарбона»,—</p>
<p>верш, які стаў народнаю песняю.</p>
<p>Абдулхамід і Сайф, Камол і Зіё спяваюць.</p>
<p>Спяваюць, як усё роўна нясуць — усе разам — нейкае чароўнае крышталёвае дзіва.</p>
<p>І словы ўсе — нібыта крышталь.</p>
<p>Словы Саадзі,</p>
<p>які адмовіўся прыняць з рук могучаў спакуслівы лёс прыдворнага паэта і стаў сябрам</p>
<p>кожнаму караваншчыку на пыльна-сасмаглых караванных шляхах.</p>
<p>«Эй, сарбон, пагоншчык вярблюдаў,</p>
<p>не спяшайся так, не паганяй вельмі сваіх</p>
<p>марудаў: ты ж ведаеш, што з табою, з тваім</p>
<p>караванам іду і я. Дык зрабі ж так, каб я паспявала за тваімі вярблюдамі, коньмі і ішакамі».</p>
<p>«Эй, сарбон, паганяй жа ты хутчэй</p>
<p>сваіх марудаў, бо я стамілася чакаць цябе —</p>
<p>мае рукі стаміліся, мае вочы стаміліся, мае</p>
<p>вусны стаміліся чакаць цябе, а ты так няскора ідзеш са сваім караванам».</p>
<p>«Эй, сарбон!</p>
<p>Падварушвай жа хутчэй вярблюдаў—</p>
<p>не бойся, я, невідомая, што з табою і без</p>
<p>цябе, што дзялю з табой дарогу, хоць і далёка зараз ад яе, што зажураная без цябе</p>
<p>і шчаслівая поплеч з табою, не ўпаду з вярблюдзіцы ў падняты тваімі нагамі пыл.</p>
<p>Я чакаю цябе і ніяк не магу дачакацца».</p>
<p>«Калі такое з ёй расстанне, якая ж будзе з ёй</p>
<p>сустрэча!»</p>
<p>Песні цесна ў машыне,</p>
<p>песні цесна ў Варзобскай цясніне, якая робіцца ўсё вузейшай і вузейшай,— і песня</p>
<p>б’ецца крыламі аб горы, аб каменне, як</p>
<p>птушка б’ецца аб час і прастору, але ўсё ж</p>
<p>астаецца жывою, адно выглядае крышачку</p>
<p>стомленай.</p>
<p>Эй, мая салодкая-салодкая! Эй, караваншчык!</p>
<p>Каравана няма. І вось ён ужо як перад вачыма. Ідзе мернаю, спакойнаю хадою. Упэўнена і настойліва ідзе. А вось і ён, сарбон,—</p>
<p>той, па кім так зажурана сумуе стомлены</p>
<p>чаканнем дзявочы голас...</p>
<p>Што ж,</p>
<p>«голас горнасці не чутны ў перазвоне караванным,— плачу, нібыта званочак на апошнім ішаку».</p>
<p>Што ж,</p>
<p>«пакуты — радасць, калі ў іх сустрэчы мроіцца чаканне».</p>
<p>Шчаслівай дарогі — да кахання.</p>
<p>Ад кахання і да кахання.</p>
<p>Бо дарога заўсёды, мусіць, пачынаецца ад</p>
<p>кахання і вяртаецца зноў жа да кахання.</p>
<p>Пачакай, чуеш?</p>
<p>Гэта ўжо другі караван і другі караваншчык.</p>
<p>«О мой жорсткі!</p>
<p>Зайздрослівых ворагаў ты ашчаслівіў вось</p>
<p>зараз, уходзячы,— закрычала ўжо другая</p>
<p>жанчына, убачыўшы, што яе каханы падняў</p>
<p>вярблюдаў у дарогу.— Ты са мною пабудзь</p>
<p>ці хоць шчыра скажы, з караванам ты вернешся зноў ці навек застануся адна я?»</p>
<p>І сарбон здаўся:</p>
<p>«Не спяшайся, вярблюд. Памарудзь, дарагі.</p>
<p>Недарэмна ж назваўся ты сябрам маім. Хай</p>
<p>трава табе будзе, як амбра, салодкай. Заўтра,</p>
<p>заўтра мы рушым у пекла пустынь».</p>
<p>І караваншчык,</p>
<p>зноў разуючыў вярблюдаў і зноў іх паклаў,</p>
<p>каб яшчэ дзень пабыць з каханай.</p>
<p>«Чужому шчасцю не зайздросці, падумай,</p>
<p>а ці не зайздросцяць табе, шчаслівец, самаму?»</p>
<p>А я вось стаю</p>
<p>у вузкай Варзобскай упадзіне — без цябе.</p>
<p>Пад нагамі ў мяне цвітуць гульбарфы —</p>
<p>снежныя кветкі, прабіснегі, ці, як у нас кажуць, сон-трава.</p>
<p>Ружова цвіце на схілах горны міндаль.</p>
<p>З двух бакоў навісаюць вострыя і настылыя</p>
<p>яшчэ з зімы камяні — здаецца, расстаў толькі рукі, і далоні ўпруцца ў вечнахалодныя,</p>
<p>вечнашэрыя, вечнавечныя, такія шурпатыя</p>
<p>шчокі гор.</p>
<p>Бачыш,</p>
<p>зелянее трава, блакітнее неба.</p>
<p>Бачыш,</p>
<p>пад нагамі — смарагд, над галавою — біруза — абодва вельмі пашаноўныя камяні</p>
<p>Усходу.</p>
<p>Бачыш,</p>
<p>злева і справа, за бясконцымі ўтравелымі</p>
<p>вяршынямі — ужо снежныя: здаецца, праз</p>
<p>зеляніну вечным холадам дыхае ў твар першароднасць снегу і неспазнанасць жыцця.</p>
<p>І ўсе ж,—</p>
<p>«такая светлая родная зямля,</p>
<p>такая пахкая зеляніна лугу,</p>
<p>такое ядранае маё віно,</p>
<p>такая пяшчотная мая сяброўка».</p>
<p>Лезу ўверх і думаю:</p>
<p>горы — яны толькі здалёк горы, а зблізку —</p>
<p>гэта ўсяго толькі шэрае каменне пад рукамі,</p>
<p>нагамі і вачамі, толькі дэталі гор, а не самі</p>
<p>горы.</p>
<p>А каб па-сапраўднаму ўбачыць горы, каб да</p>
<p>іх наблізіцца, ад іх трэба адысціся. На паважную адлегласць адысціся.</p>
<p>Лезу, караскаюся,</p>
<p>і здаецца, варта толькі падняцца на гэтую</p>
<p>вось вяршыню, і ты падамнеш пад сябе ўжо</p>
<p>ўсе вяршыні свету. Але і за ёю вырастае</p>
<p>раптам новая, за новаю — яшчэ адна, і ты</p>
<p>адчуваеш, што і гэтая не апошняя: падняўшыся на яе, ты заўважыш, колькі яшчэ нялічаных вяршынь хавала яна за сваёю несамавітаю спіною.</p>
<p>Паўстаюць за вяршыняю вяршыня,</p>
<p>і табе ўжо здаецца, што і канца і краю ім</p>
<p>ніколі не будзе.</p>
<p>Дзіўна,</p>
<p>горы нараджаюць у чалавека крылы: вочы</p>
<p>становяцца крылатымі, рукі — таксама, ногі</p>
<p>і тыя адчуваюць на сабе крылы. Ужо не</p>
<p>кажучы пра душу — яна вольна лунае над</p>
<p>тлумам і тленам лагчын.</p>
<p>Дзіўна,</p>
<p>маленькія вяршыні засланяюць сабой вялікія.</p>
<p>Недзе вось тут, перад вачыма, блізка-блізка</p>
<p>і далёка-далёка славутыя сямітысячнікі —</p>
<p>і пік Камунізму, і пік Леніна, і пік Рэвалюцыі, і ляднік Федчанкі, і жамчужына Паміра — горнае Сарэзскае возера.</p>
<p>Але іх не відаць —</p>
<p>нейкія маленькія вяршынькі, усяго толькі</p>
<p>стометроўкі, падымаюцца перад табою і не</p>
<p>даюць воку сягнуць да самых высозных пікаў, якія так прагнеш ты пабачыць.</p>
<p> </p>
<p>А недзе</p>
<p>вось у гэтым баку — Іран, а там — слынны</p>
<p>Шыраз — горад прыгажунь, і Харасан —</p>
<p>край, дзе ўзыходзіць сонца і дзень і ноч</p>
<p>ззяюць прыгажуні.</p>
<p>А вунь там, злева,</p>
<p>схаваўшыся за бясконцымі вяршынямі,—</p>
<p>Панджруд, горны кішлак непадалёку ад</p>
<p>Зераўшана, дзе ўзышоў між камянёў і травы</p>
<p>Рудакі.</p>
<p>Ага, недзе там,</p>
<p>надзейна ахаваны снежнымі заносамі — перавалы закрыты, і туды можна дабрацца</p>
<p>толькі верталётам — і сам Памір — галоўная</p>
<p>гара таджыкаў.</p>
<p>Там жывуць блакітнавокія таджыкі.</p>
<p>Як з’явіліся яны ў гарах,</p>
<p>адкуль прыйшлі, такія нечаканыя тут блакітныя вочы?</p>
<p>Таджыкі жартуюць:</p>
<p>«Мы жывём між цяснін,</p>
<p>сонца не паспявае з-за адной гары выйсці,</p>
<p>як ужо хаваецца за другую. Таму мы многа</p>
<p>глядзім на неба. Вось ад неба і з’явіўся блакіт нашых вачэй».</p>
<p>Ах, сябры,— можа, яно і так...</p>
<p>А можа, ён, незразумелы блакіт, ад тых</p>
<p>арыйцаў, якія ішлі праз гэтыя горы — з нашага Дняпра ў вашу Індыю?</p>
<p>Дарэчы,</p>
<p>Індыя таксама блізка — яна вось тут, за</p>
<p>Памірам, з якога ужо відаць Гімалаі...</p>
<p>Шуміць унізе па камянях</p>
<p>зеленаваты, колеру марской хвалі, Варзоб,—</p>
<p>бачыце, заўсёды памятае пра мора галоўная</p>
<p>рака таджыкаў.</p>
<p>Іншыя перасыхаюць,</p>
<p>агаляючы рэчышча і лабастае, абточанае вадою каменне ў ім, ад чаго глядзець на такую</p>
<p>нежывую раку балюча і тужліва — як на пакінутыя гаспадарамі хаты ў нашых вёсках</p>
<p>на Беларусі.</p>
<p>Пакінутыя вадою рэкі.</p>
<p>А гэтая — шуміць.</p>
<p>Праўда, яшчэ не моцна,</p>
<p>бо вады ў ёй пакуль не вельмі, але хутка</p>
<p>Варзоб загудзе па-сапраўднаму: дзесьці ў</p>
<p>маі пачнуць раставаць леднікі, і тады неўтаймоўны, радасны, вясёлы гул будзе чуваць і ў Душанбе.</p>
<p>Дык адкуль жа ўсё-такі яны,</p>
<p>блакітныя вочы таджыкаў? У Зіё, Камола і</p>
<p>Сайфа, як і мае быць у Азіі,— цёмныя, а ў</p>
<p>Абдулхаміда — блакітныя. Адкуль, Абдулхамід?</p>
<p>Зіё вельмі перажывае —</p>
<p>на з’ездзе пісьменнікаў яго пакрытыкавалі.</p>
<p>Нічога не можа зразумець—дасюль усе яго</p>
<p>хвалілі, а тут раптам узяліся крытыкаваць.</p>
<p>Прывыкай, хлопча.</p>
<p>Ты выбраў сабе шлях, які не ўсе і не заўсёды разумеюць і падтрымліваюць.</p>
<p>«Табе атруту дасць мудрэц — атруту гэту</p>
<p>выпі, табе нягоднік лекі дасць—ты не прымай тых лекаў».</p>
<p>На гэтым шляху</p>
<p>часцей за ўсё зайздросцяць, спакушаюць і</p>
<p>падстаўляюць ногі. Літаратура, каб ты ведаў, хлопча, гэта якраз той лан, на якім</p>
<p>яднаюць сваю злосць і нізы, і вярхі: вярхі</p>
<p>злуюцца, што нехта ўзнімаецца вышэй за іх,</p>
<p>а нізы — таму, што нехта не апускаецца,</p>
<p>зноў жа, да іх. Ведай гэта, Зіё, і табе лягчэй</p>
<p>будзе на абраным табою шляху.</p>
<p>«Апасаецца вяроўкі той, хто ўджалены змяёй».</p>
<p>Помніш Рудакі?</p>
<p>Таго самага выдатнага паэта і выканаўцу</p>
<p>сваіх вершаў, чый голас і чый уд раскашаваліся ў Бухары пры двары саманідскіх валадароў,— саманіды палюбілі яго і ўзвысілі</p>
<p>над усімі прыдворнымі паэтамі. Таго Рудакі,</p>
<p>хто ў няміласці дажываў свае дні — саманіды западозрылі, што ён спачувае народным</p>
<p>хваляванням, прагналі з двара і ўсе астатнія</p>
<p>дні яму зрабілі начамі — асляпілі яго.</p>
<p>Вялікія казалі:</p>
<p>«Не, не высакародны той, хто на грудзі</p>
<p>ўпаламу наступіць».</p>
<p>«Якая брыдкая валадара душа:</p>
<p>пачціва гаварыць з ім без дыхання мусіш».</p>
<p>«Скарынкаю будзь сыты, ды на волі,</p>
<p>хоць у рыззі, ды шчырае красы»...</p>
<p>Блакітная дабрата</p>
<p>бліснула ў карых вачах Насруло — адна,</p>
<p>здаецца, дабрата жыве ў гэтых вачах.</p>
<p>«Ведаеце, як я навучыўся чытаць?—</p>
<p>усміхаюцца яго ласкавыя вочы.— У мяне</p>
<p>было шаснаццаць брацікаў і сястрычак. Так</p>
<p>што работы хапала. Я калыхаў люльку з</p>
<p>сястрою. А сам — з кнігаю. Засне сястра —</p>
<p>мне дадуць новую работу. Давядзецца пакласці кнігу. Дык я, калі сястра пачне засынаць, ушчыкну яе, яна зноў заплача. Маці</p>
<p>здзівіцца: «Нешта малая доўга не спіць, ці</p>
<p>не захварэла?» Суцішыцца, я ізноў — даруй,</p>
<p>сястра! — ушчыкну. Так з кнігаю і праседжу</p>
<p>ўвесь дзень. Так і навучыўся сам чытаць.</p>
<p>Маці дзівіцца, бацька дзівіцца. Кажуць:</p>
<p>«Бог даў».</p>
<p>О, гэты Бог!</p>
<p>«Божа мой! Ты ў сэрца мураша</p>
<p>Цэлы неабдымны свет змясціў,</p>
<p>Не расшырыўшы пры гэтым сэрца мураша,</p>
<p>Свет не звузіўшы ані на волас,</p>
<p>Божа мой»...</p>
<p>Сайф расказвае пра свой боль.</p>
<p>Ён і апавяданне пра гэта напісаў. Усім</p>
<p>спадабалася. «Бамадары» называецца. «Без</p>
<p>маці», значыць.</p>
<p>Калі яму было тры гады,</p>
<p>яго кінула маці. Ён сам вырас, ажаніўся.</p>
<p>Сына займеў. Абедаць хадзіў у дыетычную</p>
<p>сталоўку — крыху прыхварэў. Аднойчы рас-</p>
<p>казаў пра сваё жыццё афіцыянтцы. Тая расплакалася — чуллівая была, спагадлівая.</p>
<p>А потым прыйшла посуд прыбіраць і прызналася:</p>
<p>«Я ж твая маці».</p>
<p>Потым</p>
<p>так прывязалася да ўнука — яму ж зараз</p>
<p>тры гадкі, якраз столькі, колькі было Сайфу,</p>
<p>калі яго кінулі,— што ўжо і ён не ведаў, што</p>
<p>рабіць: усю ласку, якую не аддала сыну, яна,</p>
<p>вінаватая, аддавала ўнуку.</p>
<p>Але ж душу гэтым не залапіш:</p>
<p>ні сынаву, ні тым болей сваю — у ёй усё</p>
<p>роўна будзе дзірава.</p>
<p>«Калі вялікая ў табе душа,— дары яе ўсім</p>
<p>без роздуму,</p>
<p>калі малая,— то няхай яна ў табе самім,</p>
<p>нібы лампада, ззяе».</p>
<p>А у блакітных вачах Абдулхаміда</p>
<p>мільгнулі карычнева-цёмныя іскры азіята.</p>
<p>— Вось там,—</p>
<p>усміхнуўся ён і паказаў за вяршыні, за якія</p>
<p>нават воку сягаць было і далёка, і балюча,—</p>
<p>там Куляб, і там жыве і сёння Музафар.</p>
<p>І расказаў быль пра Музафара.</p>
<p>Вайна.</p>
<p>Сакратар райкома гаворыць: «Немцы Маскву</p>
<p>ўзялі. Трэба нешта думаць». А Музафар —</p>
<p>начальнік міліцыі. «А што нам думаць, —</p>
<p>будзем Куляб абараняць»,— адказаў ён.</p>
<p>Узяў усю зброю, што была ў міліцыі, і —</p>
<p>у горы. Вайна скончылася, а ён і пасля вайны Куляб абараняе. Нікога не падпускае да</p>
<p>сябе — заняў адзін кругавую абарону і страляе па кожнаму, хто пакажацца ў гарах.</p>
<p>І ніяк нельга яму перадаць, што вайна даўно</p>
<p>скончылася, што Куляб ужо не трэба абараняць.</p>
<p>І ўсё ж неяк перадалі, неяк пачуў ён:</p>
<p>«Музафар!</p>
<p>Маскву немцы не ўзялі, і Куляб не трэба</p>
<p>абараняць».</p>
<p>Пачуў ён і пакінуў свой умацаваны раён.</p>
<p>Але ж яго сустрэлі няласкава —</p>
<p>ён жа, выходзіць, злачынец. Музафара вырашылі звязаць.</p>
<p>«Ну добра,—</p>
<p>згадзіўся ён.— Звяжыце сабе, але не сур’ёзна».</p>
<p>І дазволіў гэта зрабіць сябру.</p>
<p>Аднак—</p>
<p>і сярод людзей, як і сярод сабак, часам ёсць</p>
<p>такія тыпы: радаслоўная — цудоўная, а морда — брыдкая...</p>
<p>Аднак —</p>
<p>ох ужо гэтыя звычайныя чалавечыя слабасці! — сябру спадабалася роля канвойцы: ён</p>
<p>гнаў Музафара (са звязанымі рукамі!), бягом гнаў у Куляб, у яго родную міліцыю, як</p>
<p>і трэба гнаць злачынцу. Музафар злаваўся,</p>
<p>лаяўся, хацеў ударыць нягодніка нагою, але</p>
<p>на баку таго зараз ужо была і сіла, і ўлада —</p>
<p>звязаныя Музафаравы рукі, Музафарава</p>
<p>плётка і нават Музафарава стрэльба, з якою</p>
<p>ён абараняў ад немцаў Куляб.</p>
<p>«Ну, пачакай жа, скаціна!</p>
<p>Я табе пакажу, як толькі ты мяне развяжаш»,— злаваўся ён і рашуча, як ашалелы</p>
<p>бык, круціў галавою.</p>
<p>Але Музафара не развязалі — яго пасадзілі.</p>
<p>«Мой сябра з маім ворагам сягоння быў».</p>
<p>«Уцякай ад матыля, калі ён побач з гадам быў».</p>
<p>Вярнуўся Музафар у Куляб самотны —</p>
<p>жонку, аказваецца, забраў той сябра-канвой-</p>
<p>ца, які з такой асалодаю гнаў яго ў Куляб.</p>
<p>Але Музафар перш за ўсё пайшоў да жонкі:</p>
<p>«Па карану ты мая жонка».</p>
<p>«Дык у мяне ж сямёра дзяцей ужо, Музафар».</p>
<p>«Ну і што, што сямёра.</p>
<p>Але ж па карану ты ўсё роўна мая жонка.</p>
<p>І твае дзеці стануць маімі».</p>
<p>Што ж, бывае і такое:</p>
<p>чым больш нас крыўдзіць каханая, тым</p>
<p>больш мы любім яе.</p>
<p>І сёння ў Кулябскім раёне</p>
<p>жыве селянін Музафар і гадуе многа сваіх</p>
<p>і зноў жа сваіх дзяцей і ўнукаў.</p>
<p>Чужыя дзеці</p>
<p>становяцца сваімі, калі ты любіш таго, хто</p>
<p>нарадзіў іх.</p>
<p>«Нам, дэрвішам, навошта гаворыш ты аб раі?</p>
<p>Наш рай — гэта жыццё вось тут, у родным краі».</p>
<p>А Варзоб шуміць унізе,</p>
<p>а вяршыні бялеюць уверсе, а гульбарфы —</p>
<p>сама чысціня, белыя, з блакітным адлівам,</p>
<p>кветкі — уважліва глядзяць на цябе — не ты</p>
<p>на іх, а яны на цябе.</p>
<p>Недзе на схілы гор</p>
<p>выйшлі ўжо ангорскія авечкі — як статак</p>
<p>шэрых камянёў, сцішыліся яны між зялёнай</p>
<p>травы, недзе ў лагчынах ужо сеюць бавоў-</p>
<p>нік, а між цяснін у блакітных вачах горных</p>
<p>памірцаў, як у блакітным небе, адбіваюцца,</p>
<p>мусіць, вось такія самыя воблакі, што імкліва праплываюць і над намі.</p>
<p>Уверсе, мусіць, моцны вецер —</p>
<p>ён разрывае воблакі, разрывае малюнкі, у</p>
<p>якія яны сплываюцца,— выкручвае рукі чалавеку, ламае напал дрэва, разбурае быццам</p>
<p>сапраўдную хату, і тая развальваецца, разлазіцца на вачах — і ад такога хаосу ў небе і</p>
<p>на душы робіцца неяк трывожна-трывожна.</p>
<p>А затым —</p>
<p>сівы, падцягнуты дзед з ордэнамі і медалямі</p>
<p>на пінжаку распытвае пра Проню, якую ён</p>
<p>вызваляў; актрыса Мар’ям Ісаева ўспамінае</p>
<p>беларускі лес, у якім яна была ў Дні дэкады</p>
<p>таджыкскай літаратуры і мастацтва, і журыцца па нашых спаленых вёсках; Курбан-алі Раджаб, знаны выканаўца народнага</p>
<p>эпасу «Гуруглі» — «Чалавек, які нарадзіўся</p>
<p>ў магіле», кажуць, гучыць у яго выкананні</p>
<p>як найлепей,— задумваецца раптам і, гледзячы на горы, трывожна пытаецца:</p>
<p>«Дык што ж гэта ЯНЫ робяць?!</p>
<p>І я разумею,</p>
<p>што не пра горы ён кажа, не пра Гуруглі ён</p>
<p>гаворыць, не пра чалавека, які нарадзіўся ў</p>
<p>магіле, думае, а пра ўсіх нас, хто нарадзіўся</p>
<p>нармальна, на зямлі, непакоіцца.</p>
<p>Ён пытаецца пра тых нягоднікаў,</p>
<p>якія, нібы вар’яты, носяцца з жахлівымі</p>
<p>ідэямі: зачарніць, да прыкладу, бялюткія</p>
<p>шапкі Паміра — каб яны сцяклі вадою ў нізіны. Во колькі тады паліву будзе! А потым</p>
<p>яшчэ прагнуць спусціць з гор найпрыгажэйшае Сарэзскае возера — скарбніцу, крыніцу</p>
<p>чыстай пітной вады.</p>
<p>А тады што?!</p>
<p>«Яны прагнуць дабываць ваду з агню,</p>
<p>а з вады агонь жадаюць высеч».</p>
<p>«Яны нікчэмныя такія, хачу зраўняць я іх з асламі,</p>
<p>Парожнія, як барабаны, хоць і наўючаныя справамі».</p>
<p>Не, самая жудасная, мусіць, жывёліна</p>
<p>на зямлі ўсё ж — чалавек. Асабліва калі гэты</p>
<p>чалавек — дурань з ініцыятывай.</p>
<p>Як нам зрабіць,</p>
<p>каб адабраць у яго хоць ініцыятыву? Хай</p>
<p>ужо застаецца сабе дурнем — што зробіш! —</p>
<p>толькі без ініцыятывы.</p>
<p>Хаця і дурні, здаецца, патрэбныя.</p>
<p>Каб узвышаць разумных.</p>
<p>На іх фоне вялікія робяцца яшчэ болей вялікімі. А перад імі, вялікімі, ужо ў сваю чаргу мізарнеюць яшчэ больш мізэрныя.</p>
<p>Самі дурні мізарнеюць...</p>
<p>Кветкі да ног вялікіх.</p>
<p>Да ног Авіцэны, слыннага Ібн Сіна,</p>
<p>які раззлаваў султана Махмуда, адмовіўшыся служыць пры двары.</p>
<p>Кветкі да ног,</p>
<p>а запомніліся чамусьці рукі. Рукі лекара</p>
<p>і спагадніка.</p>
<p>Стаўлю кветкі</p>
<p>да ног вялікага Рудакі, які заплаціў вачыма</p>
<p>за волю і непаслушэнства, стаўлю кветкі да</p>
<p>ног, а бачу зноў жа толькі рукі — рукі сляпога, які бачыць і чалавека, і дарогу рукамі.</p>
<p>Кветкі да ног Айні.</p>
<p>«Чыёй поўняю ты гэтай ноччу была</p>
<p>і чыёй насалодай была,</p>
<p>чыю хату ўсю ноч асвятляла</p>
<p>і чыёю спакусай была?»</p>
<p>«Вось я памру</p>
<p>і сіратой пакіну жыць сваю тугу».</p>
<p>«Ты бачыў свет, ды ўсё, што ў ім знайшоў,—</p>
<p>лухта,</p>
<p>І ўсё, што чуў твой слых, што слова меў,—</p>
<p>лухта,</p>
<p>Усё, што з краю ў край ты абышоў,—</p>
<p>лухта,</p>
<p>І ўсё, што ты купіў, набыў, прыдбаў,—</p>
<p>лухта!»</p>
<p>Я паклаў бы кветкі</p>
<p>і да ног Амара Хаяма, але, на жаль, тут няма помніка яму.</p>
<p>Мы з вамі, вочы, на свяце.</p>
<p>А свята — гэта заўсёды гасціннасць. Усюды</p>
<p>так і гучыць: «Хут амадзед». Я ўжо ведаю,</p>
<p>што па-нашаму гэта будзе: «Калі ласка».</p>
<p>Ведаю,</p>
<p>што Зухра — гэта наша зорка Венера, што</p>
<p>Зулейха — гэта палка і безразважна закаханая жанчына, пра якую марыць кожны мужчына, што Харут — гэта анёл, якога Багі скінулі з нябёсаў за каханне да звычайнай</p>
<p>зямной жанчыны.</p>
<p>Услухоўваюся ў незнаёмую мне мову,</p>
<p>і да мяне прыходзіць радасць, што я нічога</p>
<p>не разумею, што яна такая далёкая ад маёй</p>
<p>руплівіцы. Прыходзіць радасць і трывога.</p>
<p>Успамінаю,</p>
<p>што недзе чытаў, як у падмаскоўным санаторыі паміраў Лахуці. Перад смерцю ён разгаварыўся. Доўга, выразна і зразумела, гаварыў ён нешта на фарсі, на сваёй роднай</p>
<p>мове, але там не знайшлося ніводнага чалавека, які б зразумеў, пра што гаворыць, у</p>
<p>чым спавядаецца, развітваючыся з жыццём,</p>
<p>паэт.</p>
<p>«А хто прайшоў наш шлях,— назад не прыйдзе,</p>
<p>Няма ў каго спытаць, дзе лепей,— там ці тут».</p>
<p>Шуміць веснавы Варзоб,</p>
<p>бялеюць чысцюткія вяршыні Паміра, цвітуць гульбарфы і пахнуць такой жа свежасцю, як і пырскі ракі, як і сняжынкі вяршыняў,— яны сёстры, бо вада Варзоба — гэта</p>
<p>тыя ж сняжынкі, толькі ўжо аблашчаныя</p>
<p>сонцам.</p>
<p>Дык дзе ж яно, віно дружбы, сябры?</p>
<p>Дык за што?</p>
<p>Канечне ж, за гэтыя горы і за гэтыя гульбарфы!</p>
<p>Мы і самі не зломкі,</p>
<p>мы і самі сёе-тое можам, але ж давайце запросім за наш дастархан вялікіх — Рудакі і</p>
<p>Хаяма, Хафіза і Джамі запросім.</p>
<p>«Віно — як вораг п’яніцу, з цвярозым дружыць</p>
<p>крута:</p>
<p>Не многа п’ём — лякарства ў ім, а многа п’ём—</p>
<p>атрута».</p>
<p>«Хутчэй віна сюды, не час цяпер для сну,</p>
<p>Я славіць ружамі грудзей хачу вясну,</p>
<p>Але я розуму, дакучліваму старцу,</p>
<p>Каб усыпіць яго, у твар віном ліну».</p>
<p>І ўжо:</p>
<p>«Глядзі, як паддаецца розум</p>
<p>Падману дочухны лазы!»</p>
<p>І ўжо:</p>
<p>«А можа, досыць, што ў мячэці</p>
<p>Не буду лашчыць я дзяўчат?!»</p>
<p>Ах, гэты Хафіз!</p>
<p>Ах, гэты багахульнік і жартаўнік!</p>
<p>«Кахаць красунь я не адмоўлюся</p>
<p>І піць віно, і піць віно».</p>
<p>Э не, гэта табе не Юсуф, народжаны Джамі.</p>
<p>Той, што ўцякаў, як вар’ят, ад Зулейхі,</p>
<p>якая аж пылала ад страсці і кахання:</p>
<p>«Яна яго жамчужыны хацела,</p>
<p>І ракавінай млела яе цела».</p>
<p>Э не, гэты не такі:</p>
<p>«Прыгажунь мы ўсіх паловім,</p>
<p>Перап’ём усё віно!»</p>
<p>«Хушамадзед»...</p>
<p>Мне чуецца гэтае запрашэнне як адно слова. Хоць у галаве ўжо іншыя словы, якія па-іншаму пачынаюць хваляваць і непакоіць:</p>
<p>«Да пабачэння!»</p>
<p>Віно развітання прыспешвае віно сустрэчы.</p>
<p>На сотні вярблюдаў вязу я табе захапленне табою.</p>
<p>Сустракай жа мой караван, каханая.</p>
<p>Цяпер ужо твае вочы — мае вочы.</p>
<p>Яны раскажуць, што адбылося ў нас за той</p>
<p>час, пакуль я слухаў таямнічы Варзоб, любаваўся белымі, зманлівымі снежнікамі Паміра.</p>
<p>Час дадому...</p>
<p>Тым больш што гульбарфы,</p>
<p>прынесеныя ў цудоўную гасцініцу, пастаўленыя ў шыкоўную вазу, завялі імгненна на</p>
<p>вытанчаным стале. Іх, канечне ж, не трэба</p>
<p>разлучаць з гарамі. Яны павінны чуць шум</p>
<p>Варзоба, адчуваць пад сабою халадок каменя і бачыць белыя вяршыні Паміра.</p>
<p>Гэта — абавязкова.</p>
<p>Як сонца і зямля — абавязкова.</p>
<p>Гэта іх жыццё і іх радасць.</p>
<p>Дык няхай жа вечна бялеюць незачэрненыя</p>
<p>вяршыні гор!</p>
<p>Няхай радасна блішчаць між цяснін чыстыя,</p>
<p>не спушчаныя на зямлю, азёры!</p>
<p>Няхай шуміць Варзоб</p>
<p>і цвітуць там, дзе яны ўзышлі, гульбарфы!</p>
<p>Дома сумуе чалавек па дарозе,</p>
<p>а ў дарозе — па дому.</p>
<p>Што ж,</p>
<p>«тую дарогу, па якой прайшоў ці праехаў,</p>
<p>з сабою не забярэш».</p>
<p>І яшчэ:</p>
<p>« — Які край самы прыгожы і самы лепшы?</p>
<p>— Той, дзе ты!</p>
<p>— Які горад самы цудоўны?</p>
<p>— Той, дзе ты!»</p>
<p>Добрай раніцы, родныя мае вочы...</p>
<p>Што тут у нас?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>