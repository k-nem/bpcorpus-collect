<div class="container">
<div class="book-utils">
<div id="qrcode"></div>
<a href="/Janka_Sipakou/Kukis.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Кукіш -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Кукіш</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Руская балада. XVIII стагоддзе</p>
<p> </p>
<p>І ён са мною у палоне,</p>
<p>Віноўнік арышту майго,</p>
<p>Нявінна сцяўся на далоні,</p>
<p>Аж шкода, беднага, яго:</p>
<p>Як кацяня, заплюшчыў вочы —</p>
<p>Здаецца, зараз завуркоча.</p>
<p>Маленькі і несамавіты...</p>
<p>І напалохаў ён чаму</p>
<p>Хлусоў вучоных цэлу світу,</p>
<p>Што нас заперлі у турму?</p>
<p> </p>
<p>Не, тут не кукіш вінаваты,</p>
<p>А я — чарнасашонца сын:</p>
<p>Бо ў іх вучоныя палаты</p>
<p>Зайшоў, зірніце, селянін.</p>
<p>Навуцы — гора, гора, гора:</p>
<p>Сярод вучоных — сын памора.</p>
<p>Таму не могуць прымірыцца,</p>
<p>Даносы пішуць кожны дзень,</p>
<p>Сварыцца любяць і бажыцца,</p>
<p>Што не вучыўся я нідзе.</p>
<p> </p>
<p>А я ж вучыўся у народа —</p>
<p>Мне гэты вопыт дарагі...</p>
<p>Настаўнік першы мой — прырода,</p>
<p>І праца шчырая — другі,</p>
<p>А трэці мой настаўнік будзе</p>
<p>Заўсёды — людзі, людзі, людзі...</p>
<p>Таму я веру, што Неўтонаў</p>
<p>Патрэбна дома нам шукаць,</p>
<p>Што можа і сваіх Платонаў</p>
<p>Расійская зямля раджаць.</p>
<p> </p>
<p>Але пыхлівасць чужаземцаў</p>
<p>Спяшае Русію скарыць.</p>
<p>І з мовы рускае смяецца,</p>
<p>Бо ёй не ўмее гаварыць.</p>
<p>І ў акадэміях лапоча</p>
<p>Па-свойму кожны — як хто хоча.</p>
<p>Яны сцвярджаюць, што ў Расіі</p>
<p>Карысных выкапняў няма,</p>
<p>Сцвярджаюць, быццам бы ў Расіі</p>
<p>Адзін ёсць выкапень — чума.</p>
<p> </p>
<p>О што вы, што вы, прайдзісветы!</p>
<p>Не можа беднай быць зямля,</p>
<p>Дзе так буяе ў красках лета,</p>
<p>Дзе пахне цёпла так ралля,</p>
<p>Дзе вышай воблакаў — вяршыні,</p>
<p>Дзе ў рэчках нашых столькі сіні,</p>
<p>Дзе сонца стоміцца, няйначай,</p>
<p>Пакуль завершыць свой абход,</p>
<p>Дзе людзі адначасна бачаць</p>
<p>І захад сонца, і усход.</p>
<p> </p>
<p>Багацце нашы горы лучыць —</p>
<p>Нам трэба выхад даць яму.</p>
<p>А нас ці збэсцяць, ці адлучаць,</p>
<p>Ці так во ўкінуць у турму,</p>
<p>Каб мы далелі ад навукі,</p>
<p>А ўсё ішло праз іхні рукі,</p>
<p>Якія зноў пасля даносаў</p>
<p>Навуцы чэшуць аглаблю.</p>
<p>А я, Міхайла Ламаносаў,</p>
<p>Ілюмінацый план раблю...</p>
<p> </p>
<p>Мне шкода сіл, якіх не вернеш,</p>
<p>Бо ўсё ж уведаць трэба мне,</p>
<p>Калі зямлі даверыць зерне,</p>
<p>Калі спачын даць баразне.</p>
<p>З начальствам часта я сваруся</p>
<p>Ды так, бывае, і сарвуся</p>
<p>Як гэты раз, калі пры сведках</p>
<p>Я лаяў невукаў-шышоў,</p>
<p>Калі пад нос, пыхлівы гэткі,</p>
<p>Мой кукіш дужа ж падышоў.</p>
<p> </p>
<p>Цяпер са мною у палоне</p>
<p>Віноўнік арышту майго,</p>
<p>Нявінна сцяўся на далоні,</p>
<p>Аж шкода, беднага, яго:</p>
<p>Як кацяня, заплюшчыў вочы —</p>
<p>Здаецца, зараз завуркоча...</p>
<p>Такі вялікі, самавіты.</p>
<p>І напалохаў ён таму</p>
<p>Хлусоў вучоных цэлу світу...</p>
<p>Дык слава кукішу майму!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>