<div class="container">
<div class="book-utils">
<div id="qrcode"></div>
<a href="/Janka_Sipakou/Son,_byccam_java.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сон, быццам ява -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Сон, быццам ява</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Учапіліся за мае рукі</p>
<p>Звяры, дрэвы, птушкі,</p>
<p>Рэкі, травінкі, мурашы.</p>
<p>Учапіліся</p>
<p>І просяць выратаваць іх.</p>
<p> </p>
<p>«Вядзі нас»,— просяць.</p>
<p> </p>
<p>Куды ж мне весці вас,</p>
<p>Браты мае старэйшыя —</p>
<p>Зубры і дразды, дубы і мурашы?</p>
<p>Падкажыце, вы ж мудрыя,</p>
<p>Вы ж ужо былі на гэтай зямлі,</p>
<p>Калі я прыйшоў на яе...</p>
<p> </p>
<p>Як жа мне выратаваць вас,</p>
<p>Сёстры мае старэйшыя —</p>
<p>Кветкі, рэкі, мятлушкі і крынічкі?</p>
<p>Я ж думаў, што вы вечныя,</p>
<p>Што вы застанецеся і пасля таго,</p>
<p>Як я пакіну зямлю.</p>
<p> </p>
<p>«Ратуй нас»,— просяць.</p>
<p> </p>
<p>І тады я ўбачыў,</p>
<p>Што стаю не адзін,</p>
<p>Што навокала многа людзей</p>
<p>І ўсе яны справай занятыя:</p>
<p>Хто выцірае ад сажы лісцё —</p>
<p>Каб лепей дыхалася дрэву,</p>
<p>Хто адмывае зліплае ад мазуту пер’е —</p>
<p>Каб чаіца зноў узляцела ў неба,</p>
<p>Хто абгароджвае мурашнік,</p>
<p>Хто памагае кітам,</p>
<p>Якія з бруднай вады</p>
<p>Выкінуліся на бераг</p>
<p>І не хочуць зноў вяртацца ў акіян...</p>
<p> </p>
<p>Тады і я схапіў у рукі маленькае птушанятка,</p>
<p>Якое, задыхаючыся, бездапаможна</p>
<p>Білася аб дарогу крыльцамі,</p>
<p>Паспешна ўзяў яго дзюбачку ў рот</p>
<p>І, як у дзяцінстве,</p>
<p>Пачаў паіць сваёю сліною.</p>
<p> </p>
<p>І ўзрадаваўся,</p>
<p>Адчуўшы, як птушанятка</p>
<p>На вачах пачало налівацца сілаю.</p>
<p>І — о дзіва! — гэтая ягоная сіла</p>
<p>Напаўняла і мяне.</p>
<p> </p>
<p>І тады я пачуў голас:</p>
<p>«Аддаючы — набываеш.</p>
<p>Яны — гэта ты сам.</p>
<p>Ратуючы птушанятка,</p>
<p>Ты ратуеш самога сябе».</p>
<p> </p>
<p>І прачнуўся.</p>
<p>І зразумеў,</p>
<p>Што гэта быў менавіта мой</p>
<p>Голас.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>