<div class="container">
<div class="book-utils">
<div id="qrcode"></div>
<a href="/Janka_Sipakou/Siauba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сяўба -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Сяўба</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Беларуская балада. ХХ стагоддзе</p>
<p> </p>
<p>На папялішчы, на пачарнелым</p>
<p>Яна сядзела — жанчына ў белым;</p>
<p>На чорнай пляме відна здалёку,</p>
<p>Нібы цяпельца ў халодным змроку,</p>
<p>Ля галавешак — былога ганка —</p>
<p>Сядзела ў одуме партызанка.</p>
<p>А навакола вясна буяла,</p>
<p>Трава пад попелам бушавала,</p>
<p>Трава рассоўвала ўбок вуголле —</p>
<p>Жыццё ірвалася зноў на волю.</p>
<p>І ўжо фашыстаў — нідзе, нікога,</p>
<p>Ідзе, вяселіцца перамога,</p>
<p>І ёю пахне усё на свеце:</p>
<p>Лісцё і неба, зямля і вецер,</p>
<p>І папялішча, дзе каля ганка</p>
<p>Сядзіць у одуме партызанка.</p>
<p>А на каленях — дзіцячай жменькай</p>
<p>Ляжыць вузельчык, такі маленькі,</p>
<p>Дзе знемагае ўжо столькі летаў —</p>
<p>Сяўбы чакае насенне кветак:</p>
<p>У садку сваім семя тое</p>
<p>Яна сабрала перад вайною</p>
<p>І з таго часу з сабой заўсёды</p>
<p>Яго насіла ва ўсе нягоды,</p>
<p>Як талісман той блюла на радасць:</p>
<p>З ім прахадзіла яна блакады</p>
<p>І праз балоты яго, сухое,</p>
<p>Як порах, несла над галавою —</p>
<p>Збудзіць баялася ў ім, ціхмяным,</p>
<p>Бучную сілу жыцця зарана.</p>
<p>Бо калі зерне ды прарастае,</p>
<p>Хто ў вузялочку яго ўтрымае?!</p>
<p>Яна развязвала дужа рэдка</p>
<p>Вузельчык гэты, дзе млелі кветкі</p>
<p>Упершыню яго развязала.</p>
<p>Калі мужа свайго хавала —</p>
<p>У маёвае тое ранне</p>
<p>Сябры прынеслі яго з задання...</p>
<p>Закрасаваліся на магіле</p>
<p>Зноў кветкі тыя, што так любілі</p>
<p>Іх даваенны гарод, каторы</p>
<p>Яны, звязаныя нават, снілі...</p>
<p>Тады ў вузельчык сыпнуўся порах</p>
<p>(Яна набоі рабіла мальцам,</p>
<p>І парашынкі прыліплі к пальцам).</p>
<p>А ў другі раз насенне брала,</p>
<p>Калі сына свайго хавала —</p>
<p>Яго прывезлі з цяжкога бою</p>
<p>З ацежалелаю галавою...</p>
<p>Зачырванелі над хлопцам макі...</p>
<p>А ў вузел трапіў панюх табакі</p>
<p>(Крышыла маці табаку мальцам,</p>
<p>І парашынкі прыліплі к пальцам).</p>
<p>А ў трэці раз яго развязала,</p>
<p>Калі дачушкі малой не стала,</p>
<p>Яе заняньчыў касцісты голад —</p>
<p>Яна памерла ў блакадны холад.</p>
<p>І засталося дзяўчо ў той выспе,</p>
<p>Над выспай кветак гародчык выспеў,</p>
<p>А ў вузялочку запахлі крошкі.</p>
<p>(Дзяўчынка хлеба прасіла трошкі,</p>
<p>Збіралі крошкі ўсе па кішэнях,</p>
<p>Сабралі крошак цэлую жменю,</p>
<p>Ды толькі позна — дзяўчо згарэла...)</p>
<p>Таму сягоння на пачарнелым</p>
<p>На папялішчы вясновым ранкам</p>
<p>Сядзіць самотная партызанка...</p>
<p>А з вузялочка, што у прыполе,</p>
<p>Зярняты прагнуць упасці долу —</p>
<p>Як цягне, цягне іх да зямліцы,</p>
<p>Каб абудзіцца, праз дзёрн прабіцца!</p>
<p>Вось партызанка ўзнімае вочы,</p>
<p>Яна развязвае вузялочак,</p>
<p>Нібы пупышка — набухлы гэткі...</p>
<p>— Ўзыходзьце, кветкі, буяйце, кветкі!</p>
<p>Не асыпайцеся вы ніколі —</p>
<p>Перамажыце той чорны колер,</p>
<p>Які зялёным, вясновым ранкам</p>
<p>Сустрэў няветліва партызанку.</p>
<p>А калі можаце — хоць бы трошкі!—</p>
<p>І вы ўзыдзіце, хлебныя крошкі.</p>
<p>Як будзе голад — і ўдзень і ўночы</p>
<p>Хай лазяць дзеці у мой гародчык!</p>
<p>Яшчэ прашу я — ўзыходзь, табака!</p>
<p>Я зацягнуся табой са смакам,</p>
<p>Бо я прывыкла курыць задужа —</p>
<p>Куру за сына, куру за мужа...</p>
<p>І толькі порах — мой даўні вораг,</p>
<p>Не узыходзь, не дамешвай гора!</p>
<p>Звяжыце моцна яго, карэнні,—</p>
<p>Хай задыхнецца ў зямных скляпеннях...</p>
<p>На папялішчы на пачарнелым</p>
<p>Яна хадзіла — жанчына ў белым...</p>
<p>На чорнай пляме відна здалёку,</p>
<p>Нібы цяпельца ў халодным змроку.</p>
<p>Ля галавешак — былога ганка —</p>
<p>Кветкі сеяла партызанка.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>