<div class="container">
<div class="book-utils">
<div id="qrcode"></div>
<a href="/Janka_Sipakou/Kachannie_balada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FilenameSuffix: balada -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Каханне -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Каханне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кашубская балада. XVI стагоддзе</p>
<p> </p>
<p>«А мора — дыбкі, а вецер — валіць,</p>
<p>І я не бачу, куды плысці...</p>
<p>Гэй, хваля, хваля, мая ты хваля,</p>
<p>Мяне дадому ты адпусці».</p>
<p> </p>
<p>«Ты што, мой любы, ты што, рыбача,</p>
<p>Цяпер вяселле нас не міне.</p>
<p>Ты ж столькі ў моры, хіба не бачыш</p>
<p>Што спадабаўся даўно ты мне».</p>
<p> </p>
<p>«Вяселле, кажаш? Ці ж гэтак можна</p>
<p>Я ж да жывога ўсяго жадзён.</p>
<p>Я любаваўся табой, прыгожай,</p>
<p>Пакуль мой бераг мне быў відзён».</p>
<p> </p>
<p>«І ўсё ж са мною хадзем, рыбача,</p>
<p>Ты — прытуліся, я — абдыму».</p>
<p>«А дзеці? Сын мой, ці чуеш, плача,</p>
<p>Хто слёзы вытра з вачэй яму?»</p>
<p> </p>
<p>«А сыну цацку анёл змайструе,</p>
<p>Ён і заціхне ў кутку пустым».</p>
<p>«А жонка?»</p>
<p>«Жонка? Ну, пагаруе,</p>
<p>Паплача крыху, ды і на тым.</p>
<p> </p>
<p>А потым выйдзе другі раз замуж</p>
<p>І будзе з новым спяваць і жыць.</p>
<p>З ім будзе ў рыбу хадзіць таксама,</p>
<p>Цябе забудзе — не ўсё ж тужыць».</p>
<p> </p>
<p>А вецер енчыць, а мора вые,</p>
<p>Кульгае лодка на два вяслы.</p>
<p>Ах, сілы цемры, ах, сілы злыя,</p>
<p>Ваш чуцен холад глыбінны, злы.</p>
<p> </p>
<p>«Мяне не пусціш, тады на бераг</p>
<p>Вярні хоць лодку сям’і маёй».</p>
<p>«Мне й лодка трэба. Я лодцы веру —</p>
<p>З табой паплаваць хачу на ёй».</p>
<p> </p>
<p>«Тады хоць песню вярні на волю,</p>
<p>Дамоўкі, к людзям яе пусці».</p>
<p>«І песню возьмем з сабой. Спатолю</p>
<p>Урэшце мару ў сваім жыцці.</p>
<p> </p>
<p>Як я зайздросціла, вар’яцела,</p>
<p>Калі вы ў лодцы плылі дваіх.</p>
<p>Як ты спяваў ёй — о як хацела</p>
<p>Я прыгарнуцца да слоў тваіх!</p>
<p> </p>
<p>Дык паспявай жа і мне, каханы,</p>
<p>Я, як умею, так падцягну.</p>
<p>Я ў пырскі, нібы ў вянок, прыбрана,</p>
<p>Не пакідай жа мяне адну».</p>
<p> </p>
<p>Накрыла хваля сабою лодку —</p>
<p>Ад нецярпення сама дрыжыць.</p>
<p>Далее неба, і дно шарготка</p>
<p>Усё бліжэе праз цень імжы.</p>
<p> </p>
<p>І той жа момант рыбачка мужна</p>
<p>Нырнула ў мора — назло штармам.</p>
<p>«Аддай мне, хваля, вярні мне мужа —</p>
<p>Я не напелася з ім сама!»</p>
<p> </p>
<p>Зламаўшы хвалі крыло цяжкое,</p>
<p>Дагнала лодку на дне сваю.</p>
<p>Забрала мужа. Там, пад вадою,</p>
<p>Яны і зараз дваіх пяюць.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>