<div class="container">
<div class="book-utils">
<div id="qrcode"></div>
<a href="/Janka_Sipakou/Valy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Валы -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Валы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Балгарская балада. XIX стагоддзе</p>
<p> </p>
<p>Хутчэй на бераг! Родная зямля,</p>
<p>Як па табе хайлукі сумавалі!</p>
<p>Не дачакаўшыся прычалу карабля,</p>
<p>Яны скакалі у траву здаля,</p>
<p>І падалі, і прагна цалавалі</p>
<p>Зямлю сваю.</p>
<p> </p>
<p>Бывай, захоплены знячэўку параход,</p>
<p>Што высадзіў атрад ля Казладуя,—</p>
<p>Плыві далей... А змагары — ў паход:</p>
<p>Іх так чакае стомлены народ,</p>
<p>Якім турэцкі ятаган кіруе</p>
<p>Даўно ўжо так.</p>
<p> </p>
<p>Дзве сотні іх... Хутчэй, туды хутчэй,</p>
<p>Дзе ў бойцы захлынаецца паўстанне,</p>
<p>Дзе так бракуе маладых плячэй,</p>
<p>Дзе гасне разам гэтулькі вачэй,—</p>
<p>Хадземце з намі, цеслі і сяляне!</p>
<p>Хадземце, людзі!</p>
<p> </p>
<p>Вось плужыць на валах шматок зямлі</p>
<p>Надзіва супакоены араты...</p>
<p>— Там рэвалюцыя! Не чуў хіба? Пайшлі!</p>
<p>— Што! Рэвалюцыя? А мне няма калі —</p>
<p>Араць мне трэба: я ж не так багаты,</p>
<p>Каб траціць час...</p>
<p> </p>
<p>— Тады хоць нам валоў сваіх прадай:</p>
<p>На іх мы пакладзём патроны, зброю...</p>
<p>— Што? Вам прадаць? — пытаецца ратай.—</p>
<p>Ды колькі вы дасцё?! Вы ж голыя бадай,</p>
<p>А туркі мне рукою — менш скупою —</p>
<p>Заплацяць больш...</p>
<p> </p>
<p>— Тады валоў на час хоць зможаш даць?</p>
<p>Пад’едзем троху — забярэш, нябога...</p>
<p>— Вы ж пастраляеце,— ды вас і не відаць,</p>
<p>А туркі вернуцца і тых пачнуць страляць,</p>
<p>Хто вам валоў даваў на дапамогу...</p>
<p>Не, я не дам.</p>
<p> </p>
<p>— О, бедная радзіма,— бачыць Бог! —</p>
<p>Як здзекуюцца туркі, чарбаджыі!</p>
<p>Для рэвалюцыі б я ўсё аддаў, што мог,</p>
<p>Паўстанню б я крывёю дапамог,</p>
<p>А ён шкадуе і валовай шыі...</p>
<p>Пайшлі хутчэй!</p>
<p> </p>
<p>І Хрыста Боцеў, задушыўшы гнеў,</p>
<p>Павёў юнакаў пешых у Балканы —</p>
<p>Там падалі сябры, там бой грымеў...</p>
<p>Ён рэвалюцыі аддаў усё, што меў,—</p>
<p>Там з куляю ён стрэўся гэтак рана</p>
<p>На Вол-гары...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>