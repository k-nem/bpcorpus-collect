<div class="container">
<div class="book-utils">
<div id="qrcode"></div>
<a href="/Janka_Sipakou/Bylo_tady.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Было тады..." -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>"Было тады..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Было тады</p>
<p>Сяло Сады.</p>
<p>Цвілі гады,</p>
<p>Нібы сады.</p>
<p>Шумеў наш сад,</p>
<p>Не меўшы звад.</p>
<p>І ў полі спеў</p>
<p>Паволі спеў.</p>
<p>І ты была —</p>
<p>Квяты нясла.</p>
<p>І я ў вясне</p>
<p>Стаяў, бы ў сне:</p>
<p>Спакусны ўзлёт</p>
<p>І вуснаў злёт.</p>
<p>І ціш вачэй</p>
<p>Паміж начэй...</p>
<p>Сяло Сады,</p>
<p>Сяло Сады</p>
<p>Цвіло тады</p>
<p>Там, нібы дым,</p>
<p>Нам маладым...</p>
<p>Сяло, сяло...</p>
<p>Было... было...</p>
<p>Сады, Сады...</p>
<p>Тады... Тады...</p>
<p> </p>
<p>***</p>
<p>Сумую я па лыжным следзе...</p>
<p>Спакусна лашчыцца лыжня,</p>
<p>А навокал, як вокам згледзець,</p>
<p>Цнатлівы снег і цішыня.</p>
<p> </p>
<p>Твой ціхі след пазнаю лёгка,</p>
<p>Бо ля яго суседзіць мой.</p>
<p>Да сварак, звад яшчэ далёка—</p>
<p>Адной мы дыхаем зімой.</p>
<p> </p>
<p>І халадок зімы на вуснах,</p>
<p>Сняжынкі плавіць дабрыня.</p>
<p>І гэтак хораша, спакусна</p>
<p>Твой след, як вецер, даганяць.</p>
<p> </p>
<p>Ці ведаў я лыжню такую?</p>
<p>Яе, магчыма, й не было...</p>
<p>Па гэтым проста я сумую,</p>
<p>Калі — па сэрца замяло.</p>
<p> </p>
<p>А дзве лыжні я недзе бачыў,</p>
<p>А мо прыдумаў нават сам,</p>
<p>Як сімвал вернасці юначай</p>
<p>Тваім снягам, тваім лясам.</p>
<p> </p>
<p>І я хацеў бы, каб заўсёды</p>
<p>Імчалі поруч дзве лыжні,</p>
<p>Абняўшыся, як тыя годы,</p>
<p>Вясёлыя, як тыя дні.</p>
<p> </p>
<p>І ўспамінаюцца самотна</p>
<p>Зіма і снег — як даўні доўг.</p>
<p>А мы далёка ў незваротным</p>
<p>Ад той лыжні, ад тых слядоў.</p>
<p> </p>
<p>Як час спяшаецца імкліва—</p>
<p>І толькі ляскаюць гады...</p>
<p>А я вяртаюся, бы ў дзіва,</p>
<p>І бачу тыя зноў сляды...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>