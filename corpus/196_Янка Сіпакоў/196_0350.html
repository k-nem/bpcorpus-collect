<div class="container">
<div class="book-utils">
<div id="qrcode"></div>
<a href="/Janka_Sipakou/Pazar_u_starazytnym_Polacku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пажар у старажытным Полацку -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Пажар у старажытным Полацку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>В Полотске позвониша заутренюю у Светыя Софеи въ колоколы: а он въ Кыеве звонъ слыша.</p>
</div>
<div class="CLEAR"></div>
<p> </p>
<p class="sign">«Слова аб палку Ігаравым»</p>
<p>Полымем раскалыханыя званы,</p>
<p>У Полацку</p>
<p>Кідаюцца ў агні яны,</p>
<p>Нібы жывыя,—</p>
<p>Ім цесна ў цеснаце званіц Званіць.</p>
<p>«Дапамажыце, людзі дарагія!</p>
<p>Хоць нечым...</p>
<p>Мы клічам вас на веча!»</p>
<p>А ў адказ, аглушаныя звонам</p>
<p>(Не адарвацца птушкам ад званіц!),</p>
<p>Крычаць, лятаючы ля іх, шалёна</p>
<p>І падаюць, як факелы, уніз...</p>
<p>У горадзе — адны званы.</p>
<p>А вораг тут, ля гарадской сцяны,</p>
<p>І чуцен звон ягоны:</p>
<p>Звіняць страмёны,</p>
<p>Мячы і дзіды звоняць...</p>
<p>Звіняць званы.</p>
<p>І плавяцца званы, бы воск.</p>
<p>І кропелькі — маленькія званочкі — у жар</p>
<p>Звіняць і падаюць,</p>
<p>І падаюць...</p>
<p>Бы скідвае на мёртвыя стагоддзі</p>
<p>Свой рэквіем пажар.</p>
<p>«Народзе, дзе ты, мой народзе!..»</p>
<p>Маўчаць, дымяцца ваяры.</p>
<p>Званы кідаюцца ўгары</p>
<p>І клічуць мёртвых зноў на веча...</p>
<p> </p>
<p>Трымайцеся, званы! Пачуў вас...</p>
<p>Коней асядлаў...</p>
<p>Спяшае з Кіева дадому Усяслаў,—</p>
<p>Будзе сеча, будзе сеча...</p>
<p> </p>
<p>Але пакуль</p>
<p>Ад агню паўсюль</p>
<p>Абараняюцца званы адны...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>