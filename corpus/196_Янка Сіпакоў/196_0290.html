<div class="container">
<div class="book-utils">
<div id="qrcode"></div>
<a href="/Janka_Sipakou/Kalychanka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Калыханка -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Калыханка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бацька:</p>
<p>Ты расці, мой сын, ты расці хутчэй,</p>
<p>Будзеш мне тады ты памочнікам:</p>
<p>Станем з косамі — упракосім луг,</p>
<p>Стог складзем удвух — залюбуешся,</p>
<p>Воз уціснем мы — нібы лялечка,</p>
<p>Хату новую з табой выстружам —</p>
<p>На ўхвалу усім нашым дзедзічам...</p>
<p>Ты расці, мой сын,</p>
<p>Ты расці, мой сын,</p>
<p>Ты расці, мой сын,</p>
<p>Там — сяўба.</p>
<p>Маці:</p>
<p>Не спяшайся, сын, так расці, малю,</p>
<p>Буду век табой я лагодзіцца,</p>
<p>Я цябе люляць буду ласкава,</p>
<p>Я цябе насіць на руках буду,</p>
<p>Я цябе карміць буду з лыжачкі</p>
<p>І, шчаслівая, назіраць буду,</p>
<p>Як ты з ручкамі забаўляешся...</p>
<p>Не расці, мой сын,</p>
<p>Не расці, мой сын,</p>
<p>Не расці, мой сын,</p>
<p>Там — вайна.</p>
<p>Радзіма:</p>
<p>Ты расці, мой сын, ты расці званчэй,</p>
<p>Абыдзі, прашу, гэту просьбу-плач,</p>
<p>Разумею я сэрца матчына,</p>
<p>Бо і я ж сама — маці вам усім</p>
<p>І за кожнага з вас крываўлюся.</p>
<p>Але ж ты расці, мой заступнічак,</p>
<p>Не давай сябе люляць лішняе,</p>
<p>Лыжку сам бяры — не прасі карміць,</p>
<p>І на ножкі ты станавіся сам —</p>
<p>Не звыкай да рук, абаронца мой.</p>
<p>Будуць ворагі — барані мяне,</p>
<p>А прагоніш іх — жыта, сыне, сей,</p>
<p>І касі траву, і святліцу стаў...</p>
<p>Ты расці, мой сын,</p>
<p>Ты расці, мой сын,</p>
<p>Ты расці, мой сын,</p>
<p>Там — жыццё!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>