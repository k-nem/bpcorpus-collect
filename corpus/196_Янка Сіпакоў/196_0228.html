<div class="container">
<div class="book-utils">
<div id="qrcode"></div>
<a href="/Janka_Sipakou/Vajdelotki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вайдэлоткі -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Вайдэлоткі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Выйдуць з лодкі вайдэлоткі,</p>
<p>Пойдуць сена варушыць,</p>
<p>Тыя самыя малодкі,</p>
<p>Што умелі мудра жыць.</p>
<p> </p>
<p>Што ў хароміне Праўрымы</p>
<p>Вечны цеплілі агонь,</p>
<p>Каб ён вуснамі сваімі</p>
<p>Лашчыў кожную далонь.</p>
<p> </p>
<p>Што ахвярніцы займалі</p>
<p>Чыстай памяццю сваёй</p>
<p>І што песнямі трымалі</p>
<p>Сувязь з роднаю зямлёй...</p>
<p> </p>
<p>Як сучасна хусткі свецяць</p>
<p>Між абрэджаных дубоў.</p>
<p>Як ім хораша у леце,</p>
<p>Іх вянкам вакол галоў.</p>
<p> </p>
<p>Мы глядзім, нібыта продкі,</p>
<p>І ўжо верым пакрысе,</p>
<p>Што з Багамі вайдэлоткі</p>
<p>Танцавалі па расе.</p>
<p> </p>
<p>Ведаў іх у твар, напэўна,</p>
<p>І вярхоўны жрэц — Крывіч.</p>
<p>Ведаў іхні голас спеўны,</p>
<p>Што лагодзіцца ў крыві.</p>
<p> </p>
<p>З імі раіліся, мусіць,</p>
<p>Ваяры і вадары,</p>
<p>Як нам жыць на Беларусі,</p>
<p>Як спяваць і гаварыць.</p>
<p> </p>
<p>І ў свяцілішчах, здаецца,</p>
<p>Прысак даўні не ачах.</p>
<p>Песні, што трымцелі ў сэрцы,</p>
<p>На лугах усё гучаць...</p>
<p> </p>
<p>Зноў паселі ў свае лодкі,</p>
<p>Адплываюць з астраўка...</p>
<p>Хіба ж гэта вайдэлоткі?</p>
<p>Бабы з граблямі ў руках!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>