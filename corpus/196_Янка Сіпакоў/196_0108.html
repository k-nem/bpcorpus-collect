<div class="container">
<div class="book-utils">
<div id="qrcode"></div>
<a href="/Janka_Sipakou/Lahcej_vy_pamirali,_nasy_prascury.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Лягчэй вы паміралі, нашы прашчуры..." -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>"Лягчэй вы паміралі, нашы прашчуры..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лягчэй вы паміралі, нашы прашчуры,</p>
<p>Бо верылі, што будзеце прыходзіць</p>
<p>Сюды, дамоў, на кожныя Дзяды —</p>
<p>Вясной і ўвосень. На сваім падворку,</p>
<p>Перш чым зайсці у сцішаную хату,</p>
<p>Усё агледзіце руплівым вокам,</p>
<p>За кожны знадабень зачэпіцеся вы:</p>
<p>Вясной — у баране паправіце кляцы,</p>
<p>Падмажаце рыпучыя калёсы,</p>
<p>Павесіце на месца скінутыя лейцы</p>
<p>І ў думках свайго сына паўшчуваеце,</p>
<p>Што гаспадарыць ён не так, як вы.</p>
<p>А восенню ў вас іншы клопат —</p>
<p>Прыкінуць намалочанае збожжа,</p>
<p>Зірнуць, ці добра выкапана бульба,</p>
<p>Аўса насыпаць коням поўны жолаб</p>
<p>І ўзважыць добра ўлежанае сена —</p>
<p>Ці хопіць на зіму? А потым</p>
<p>Вы прыйдзеце ў цяплынь начную хаты</p>
<p>І сядзеце у покуце на лаву,</p>
<p>Драўляную намацаеце лыжку</p>
<p>І саганок, закураны у печы;</p>
<p>І есці будзеце са смакам груцу,</p>
<p>Пакінутую на стале для вас,—</p>
<p>Так некалі вячэралі вы ў поцемках,</p>
<p>Вярнуўшыся запозна з дамалотак...</p>
<p>З якою ж прагай вы пасля вячэры</p>
<p>Нагбом з вядра вады крынічнай вып’еце,</p>
<p>Вусы спярша развёўшы даланёю!</p>
<p>А потым, зноў збіраючыся з хаты,</p>
<p>Вы пакалышаце ліповую калыску,</p>
<p>Дзе ваш унук, прачнуўшыся, заплача;</p>
<p>І доўга клямку будзеце шукаць,</p>
<p>Якую вашы рукі гэтак зналі,</p>
<p>Якую рукі сталі забываць.</p>
<p>Ад бразгату прахопіцца нявестка</p>
<p>І сонным голасам спытае: «Хто там?»</p>
<p>А сын спакойна гэтак ёй адкажа:</p>
<p>«Спі, гэта, мусіць, бацька...»</p>
<p>Адкажа так, нібыта, як калісьці,</p>
<p>На досвітку вы ўсталі малаціць...</p>
<p> </p>
<p>Лягчэй вы паміралі, нашы прашчуры.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>