<div class="container">
<div class="book-utils">
<div id="qrcode"></div>
<a href="/Janka_Sipakou/Z_cuzymi_Bahami.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: З чужымі Багамі -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>З чужымі Багамі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Тапчу тваю траву, Абхазія, а здаецца: сваю</p>
<p>тапчу.</p>
<p>Тапчу тваю траўку-мураўку, Апсны,— такую ж самую, як у дзяцінстве каля свае</p>
<p>хаты таптаў.</p>
<p>Тапчу рамонку пахучую — такую ж, як і</p>
<p>каля свае сцежкі ведаў.</p>
<p>Тапчу мятлік — такі ж, як і на маім лузе</p>
<p>заўсёды трымцеў.</p>
<p>Тапчу бамбучнік, тапчу вострае каменне,</p>
<p>тапчу загарэлыя пяскі пляжаў і тады</p>
<p>толькі пачынаю разумець, што гэта ўжо</p>
<p>не маё — такога не помніць маё дзяцінства.</p>
<p>Сярод галаногага і галаспіннага натоўпу</p>
<p>хаджу, і здаецца мне, што ўсюды, як і</p>
<p>тут, няма большага клопату за клопат</p>
<p>адпачынку.</p>
<p>Сярод галаголага статку блукаю, сярод бесклапотна-потных курортнікаў соўгаюся</p>
<p>і, натыкаючыся ўсюды на іх задаволены</p>
<p>смех, сам пачынаю думаць, што няма</p>
<p>нідзе ў свеце ні слёз, ні гора, ні пакут.</p>
<p>Усе адпачываюць, і ўсім весела!</p>
<p>Усе ні пра што не думаюць, і ўсе смяюцца.</p>
<p>І таму адзіная цяжарная жанчына, сціпла</p>
<p>апранутая і заклапочаная, што немаведама як і апынулася між гэтага голага</p>
<p>рою-раю, здалася лішняю і недарэчнаю:</p>
<p>чаму і навошта яна тут?</p>
<p>Хіба ў гэтай краіне вечнага свята ёсць яшчэ</p>
<p>нехта, хто цяжарае і раджае дзяцей?!</p>
<p>Навошта дзеці, калі і без іх так хораша смяяцца і адпачываць?</p>
<p>І ўсё ж тут працуюць і раджаюць, як працавалі і раджалі спрадвеку.</p>
<p>Усе гэтыя голыя спіны і ногі — не тутэйшыя: яны прывезеныя.</p>
<p>Цягнікамі і легкавушкамі, аўтобусамі і самалётамі прывезеныя.</p>
<p>Сыдзе лета, захліпнецца ад вятроў і дажджоў позняя восень, схлынуць голыя</p>
<p>спіны і ногі.</p>
<p>І тады абхазы астануцца самі сабе. Іхняя</p>
<p>зямля ім самім астанецца.</p>
<p>Зямля, на якой трэба працаваць і трэба раджаць!</p>
<p>Спачатку чорныя сукенкі і чорныя хусты</p>
<p>жанчын не разумееш — вельмі ж яны</p>
<p>душныя і жалобныя сярод сонца, спёкі</p>
<p>і галізны.</p>
<p>А потым радуешся адкрыццю: дык чорны ж</p>
<p>колер — самы ўрачысты, самы чысты і самы светлы ў сонечнай Абхазіі.</p>
<p>Спачатку не разумееш нейкай староннасці</p>
<p>мужчын, абыякавасці, а то і няўвагі да</p>
<p>іншых — абхазы жывуць, працуюць, смяюцца між сабою, некуды спяшаюцца,</p>
<p>аднекуль вяртаюцца, а цябе і не заўважаюць: быццам і няма нікога побач</p>
<p>з імі.</p>
<p>А потым разбярэшся: яны жывуць сваім</p>
<p>жыццём і, разгубленыя ад такога летняга нашэсця, не хочуць змяшацца з ім,</p>
<p>хочуць застацца самі сабою.</p>
<p>Жывуць пасярод натоўпу, а здаецца, стаяць</p>
<p>збоку ад яго.</p>
<p>Душою адсланіўшыся ад галагалых.</p>
<p>Сэрцам прысланіўшыся да свае зямлі.</p>
<p>«Апсны — краіна душы» — прачытаў недзе</p>
<p>ў гарах.</p>
<p>І задумаўся: не кожны народ адважыцца на</p>
<p>такую самахарактарыстыку — дужа ж</p>
<p>многа яна патрабуе ад таго, хто сказаў</p>
<p>так!</p>
<p>А ён адважыўся. І дзякуй яму за гэта!</p>
<p>Хто не замахваўся на яго душу, хто не хацеў</p>
<p>прыручыць яе, зрабіць сваёю — пакорнаю</p>
<p>і паслухмянаю.</p>
<p>А ён ведаў сваё: абразу не цярпець, знявагу</p>
<p>ненавідзець, здзек не дараваць.</p>
<p>Мусульмане і хрысціяне змагаліся за яго душу, кожны хваліў сваю малітву, а ён</p>
<p>заставаўся са сваімі Багамі.</p>
<p>З даўнявечнымі язычніцкімі Багамі заставаўся, бо душа яго была язычніцаю.</p>
<p>З Айтарам — Богам размнажэння, абнаўлення і жывёлагадоўлі заставаўся.</p>
<p>З Джаджаю — багіняю ўрадлівасці, заступніцаю палёў і раслін заставаўся.</p>
<p>З Богам Шашвы, які спачувае ўсім кавалям,</p>
<p>заставаўся.</p>
<p>У кожнага ёсць свой Бог — у душы і ў целе.</p>
<p>Бог вечны — няма яму ні пачатку, ні канца:</p>
<p>ён усюды і ва ўсім.</p>
<p>Бог усё ведае і ўсё бачыць, Бог блізка, і</p>
<p>Бог далёка.</p>
<p>Бог — камень, і Бог — травіна.</p>
<p>Бог — болей цела і болей душы.</p>
<p>Але той жа час ён — кропля душы і кропля</p>
<p>цела.</p>
<p>Яднанне гэтых кропель і ёсць жыццё.</p>
<p>Справа Бога — суцяшаць у бядзе, ратаваць</p>
<p>ад злосці.</p>
<p>Злосць забівае чалавека: калі ты раззлаваўся, ты прайграў...</p>
<p>Мітушуся, а трэба разжыцца на спакой.</p>
<p>Непакоюся, а трэба засяродзіцца.</p>
<p>Бегаю, а трэба спыніцца і разгледзецца.</p>
<p>Памажыце мне, чужыя язычніцкія Багі, зразумець вашу краіну душы.</p>
<p>Вядзі мяне, Дзыдзлан, Бог вады, па горных</p>
<p>дарогах, дзе так цкліва пахне геранню,</p>
<p>праціскайся праз вузкія шчыліны ў гарах, узнімайся на тысячы метраў, каб</p>
<p>паказаць свой скарб, сваю жамчужыну — блакітную кроплю ў далонях гор:</p>
<p>возера Рыцу.</p>
<p>Гара і раўніна, якія б яны ні былі розныя,—</p>
<p>усё роўна родныя сёстры.</p>
<p>Адна без адной жыць не могуць — дзе ёсць</p>
<p>гара, там ёсць і раўніна.</p>
<p>Раўніна сушыць табаку — лапушыстыя лісты</p>
<p>роўненька нанізаны на драты.</p>
<p>Даліна спеліць вінаград — гронкі ацяжарваюць, як не ламаюць вінаграднікі.</p>
<p>І тое, і другое — яд для чалавека.</p>
<p>Але абхазы жартуюць: «Дзякуючы менавіта</p>
<p>гэтым ядам, дзякуючы таму, што ў нас</p>
<p>яны спеляцца разам, мы жывём па сто</p>
<p>гадоў: табака звужае сасуды, а віно расшырае іх...»</p>
<p>Хаты і магілы ў дварах. Жывыя — жывуць</p>
<p>у хатах, мёртвыя — каля хат.</p>
<p>«Навошта так?» — пытаюся.</p>
<p>«Каб жывых адусюль цягнула да родных хат</p>
<p>і магіл»,— адказваюць Багі.</p>
<p>У бамбука, звычайна, калі зацвіце хоць адно</p>
<p>каліва,— гіне ўвесь гай: каранёвая сістэма</p>
<p>адна!</p>
<p>Зацвіло — значыць, адбылося, здейснілася</p>
<p>тое, дзеля чаго ўсе жылі.</p>
<p>У людзей тое ж самае? Людзі жывуць для</p>
<p>таго ж? Няўжо клопаты ў чалавека і</p>
<p>бамбука супадаюць?</p>
<p>У нізіне сонечна, а па гарах, па цяснінах</p>
<p>паўзуць павольныя, марудлівыя, як дырыжаблі, воблакі.</p>
<p>Бзыбская цясніна — самая шырокая, Гегская — самая вузкая, Юпшарская — самая прыгожая.</p>
<p>А па іх плюскочуць тры ракі — як адна: мітусліваму воку нават цяжка ўгледзець,</p>
<p>дзе Юпшара становіцца Гегаю, а Гега выліваецца ў Бзыб.</p>
<p>Там — толькі вусікі за каменьчыкамі, якія</p>
<p>абцякае вада, тут — толькі нагнутая да</p>
<p>самых пырскаў галінка, якую гайдае</p>
<p>плынь, а далей — бурлівы паварот пад масток — і ўжо новая рака.</p>
<p>І ўсюды настойліва пахне геранню.</p>
<p>Сіні туман над вадою, смарагдавая трава па</p>
<p>берагах — і хаткі, хаткі, хаткі.</p>
<p>Не для чалавека, для пчол хаткі.</p>
<p>О, Анана-Гунда, спагадніца пчолам і пчалярству!</p>
<p>Як ты рупішся, каб жылі ў згодзе людзі,</p>
<p>рэкі, пчолы і горы!</p>
<p>Вось яны, горы, у блакітным прывідным засціле і самі як прывіды.</p>
<p>Не стае аўтобуснага акна, каб вокам дабрацца да іх вяршынь.</p>
<p>Але горы — гэта ўжо клопат іншых Багоў.</p>
<p>Ашха Інцваху — духаў гор — клопат.</p>
<p>«Зірніце направа — там замак д’ябла»,— пазяхае экскурсавод.</p>
<p>А мне здаецца, што бачу я замак багоў.</p>
<p>Ваш замак, Ашха Інцваху.</p>
<p>Раскажыце мне пра вашы горы, шаноўныя</p>
<p>заступнікі.</p>
<p>Веліч іх бачу, прыгажосць бачу, але ж за гэтым бачу і нешта іншае.</p>
<p>Тое, што мяне злуе і абражае.</p>
<p>Пагарду і знявагу бачу, грэблівасць да нас,</p>
<p>людзей, адчуваю спіною.</p>
<p>Голыя горы — без дрэў і кустоў — халодныя</p>
<p>і самаўпэўненыя.</p>
<p>Так, горы — гэта тое, што было да людзей і</p>
<p>будзе пасля людзей.</p>
<p>Людзі жадаюць іх зразумець, прагнуць зраўняцца з імі, а горы не хочуць гэтага.</p>
<p>Колькі смелых яны спіхнулі са сваіх вяршынь, колькі пахавалі ў цяснінах, паламалі леднікамі, змялі лавінамі...</p>
<p>Але гордыя абхазы не могуць змірыцца з</p>
<p>гэтым — яны зноў лезуць на вяршыні, каб</p>
<p>ад таго месца, дзе загінуў родзіч, да</p>
<p>самага дома працягнуць нітачку.</p>
<p>Яны ведаюць, што цела памірае, а душа</p>
<p>жыве.</p>
<p>І нітачка трэба душы, каб яна лягчэй знайшла дарогу да свае хаты.</p>
<p>Але нітачка патрэбна не толькі для мёртвых,</p>
<p>яна і для жывых абавязковая: каб даказаць гарам, што і чалавек не слабы.</p>
<p>Зірніце, колькі нітачак — залатых, як промні</p>
<p>сонца, сярэбраных, як павучынкі,— цягнуцца з вяршынь і прадонняў, з выступаў</p>
<p>і пячор у скалах.</p>
<p>Яны вядуць мёртвых і жывых у родныя</p>
<p>хаты.</p>
<p>Традыцыя абхазскіх хат: раз у год збірацца раднёю, каб ведаць усё пра свой род:</p>
<p>хто ажаніўся, хто паступіў у інстытут,</p>
<p>хто пабудаваў новую хату, у каго нарадзілася дзіця, хто трапіў у турму...</p>
<p>Сядзяць, гамоняць, радуюцца і засмучаюцца,</p>
<p>падтрымліваюць і абураюцца.</p>
<p>Іх уважліва слухаюць і продкі — яны побач,</p>
<p>хоць і не за сталом, а ў магілах.</p>
<p>Мітушуся па тваіх дарогах, Абхазія, гляджу</p>
<p>на яшчэ зялёныя твае мандарыны, радую руку аксамітнаю пяшчотаю твайго</p>
<p>чайнага куста, спяшаюся, хоць і адчуваю, што зразумець цябе можна толькі</p>
<p>спакоем.</p>
<p>Дарэчы, а ці ёсць у пячор свае багі?</p>
<p>Ці, можа, і там гаспадараць яны, Ашха Інцваху?</p>
<p>Гэта ж усё ў камені — свае прадонні і свае</p>
<p>цясніны пасярод гары.</p>
<p>А можа, ёсць менавіта Бог гор, толькі я не</p>
<p>ведаю яго імя?</p>
<p>А можа, у пячорах, гэтых вялікіх палацах,</p>
<p>збіраюцца ўсе багі?</p>
<p>І Дзыдзлан там бывае — у пячорах жа ёсць</p>
<p>падземныя рэкі і падземныя азёры.</p>
<p>І нават свае вадаспады ёсць, якія сцякаюць</p>
<p>застылаю лаваю,— хоць і без шуму, але</p>
<p>так, як і ўсе вадаспады свету.</p>
<p>І Аірг, Бог жывёлагадоўлі, не абмінае, мусіць, пячор: там жа ёсць кузуркі і кажаны — адны ўнізе, другія ўверсе.</p>
<p>Дарэчы, і ў пячор тая ж самая пагарда і грэблівасць да чалавека — я магу ўсіх вас</p>
<p>раздушыць, казяўкі.</p>
<p>І праўда, там, на самым дне пячор, побач з</p>
<p>глыбамі каменю, што ўпалі і разбіліся,</p>
<p>побач з глыбамі, якія вісяць над табою</p>
<p>і таксама могуць упасці і разбіцца, адчуваеш сябе маленькім, нікчэмным і безабаронным.</p>
<p>Як і той хлапчук, які выпадкова адкрыў Новаафонскую пячору.</p>
<p>Які, звязаўшы рваныя вяроўкі, пераадольваючы страх, адчуваючы нагамі пустату, бясконцае прадонне, упершыню за</p>
<p>ўсё жыццё падзямелля спускаўся ў яго</p>
<p>холад і цемру.</p>
<p>Канечне ж, ён адчуваў ваша дыханне, Ашха</p>
<p>Інцваху, канечне ж, разумеў, што, калі</p>
<p>сарвецца, ніхто і ніколі яго не ўратуе.</p>
<p>Гэта ж цяпер тут светла, святочна, прыгожа — ззяюць дзівосныя, як рубіны, сталагміты, вісяць, як ледзяшы, сталактыты, і нават прасторна — ад глыбы да</p>
<p>глыбы — гучыць народная песня абхазаў</p>
<p>пра параненую скалу.</p>
<p>Гэта ж цяпер тут камень радзіў зялёную</p>
<p>траву — з’явілася святло, а вільгаці ў</p>
<p>пячоры хапае, і ўжо зазелянела, як на</p>
<p>лузе, мурава каля свяцільнікаў.</p>
<p>І папаўзлі на святло і зеляніну халодныя</p>
<p>ад вечнага холаду, сляпыя ад вечнай цемры, галодныя ад вечнага голаду казяўкі:</p>
<p>хоць яны і ядуць камень, хоць яго</p>
<p>тут і многа, але ж каменем дужа не</p>
<p>наясіся...</p>
<p>Кропля, што не ўтрымалася на столі і ўпала</p>
<p>на дно пячоры, пачала сталагміт.</p>
<p>А тая, што збаялася і, ўчапіўшыся за скляпенне, засталася вісець угары, заснавала сталактыт.</p>
<p>Хто з іх выйграў, хто прайграў?</p>
<p>Тая, што адважылася, стала на камень</p>
<p>цвёрда.</p>
<p>Тая, што збаялася, вісіць на камені і баіцца</p>
<p>і зараз — непакоіцца, каб не ўпасці.</p>
<p>А ўвогуле яны абедзве ахвяры — часу і прасторы ахвяры.</p>
<p>Яны ўсё роўна імкнуцца адна да адной,</p>
<p>растуць насустрач адна адной.</p>
<p>І некалі з’яднаюцца, стануць суцэльнаю калонаю, што злучыць неба і зямлю пячоры.</p>
<p>Колькі ж стагоддзяў трэба ім, каб сустрэцца?!</p>
<p>Але зноў жа: калі ёсць надзея, вякі не</p>
<p>страшныя — сустрэнуцца!</p>
<p>І падзеляцца сваімі ўражаннямі: адна раскажа, як страшна падаць у чорную</p>
<p>прорву, другая — як жудасна вісець над</p>
<p>невядомаю пустатою.</p>
<p>Няўжо ніколі не было Бога пячор?</p>
<p>Быў ён, быў, і толькі мы, людзі, чамусьці не</p>
<p>помнім яго.</p>
<p>Хіба вось гэтыя прасторныя, як бездакорныя</p>
<p>залы для музыкі, каменныя лёхі маглі</p>
<p>калі-небудзь пуставаць?</p>
<p>У гэтай грандыёзнай і велічнай руіне — Новаафонскай пячоры — здаецца, сама сабою гучыць музыка.</p>
<p>Як гучала для мяне ў Піцундскім трохнефным храме дзесятага стагоддзя.</p>
<p>Арган на паўсотню галасоў, на чатыры тысячы труб.</p>
<p>Спявае некалькі чалавек, а здаецца, стараецца цэлы хор.</p>
<p>Нават сцены там вызвалілі ад штукатуркі — каб патушыць рэха, бо яно — вораг</p>
<p>музыкі.</p>
<p>Тут нічога і ні ад чаго не трэба было вызваляць — пячора створана для рэха, і яно</p>
<p>тут — сябра і памочнік музыкі.</p>
<p>У храме зразумеў: арган можа сумаваць у</p>
<p>мажоры, а радавацца і ў міноры.</p>
<p>Пад каменнымі скляпеннямі, паміж сталактытаў і сталагмітаў адчуў, што пячоры</p>
<p>і храмы створаны для роздуму.</p>
<p>Там можна толькі думаць — весяліцца і смяяцца там немагчыма.</p>
<p>У храме ці ў пячоры можна памерці для</p>
<p>звычайнага грэшнага жыцця і нарадзіцца для</p>
<p>жыцця святога, духоўнага...</p>
<p>Тым не менш, вернемся зноў на дарогу.</p>
<p>Бачыце, вось і ён, каменны мяшок,— шчыліна ў гары на адзін толькі аўтобус.</p>
<p>Злева скала, як казяўку, хоча спіхнуць</p>
<p>у прадонне наш аўтобус.</p>
<p>Але справа прадоння няма, там таксама скала.</p>
<p>І яна прагне раздушыць нашу кузурку цывілізацыі.</p>
<p>Спіхнуць няма як, а вось раздушыць — абедзве разам! — адчуваеш, могуць.</p>
<p>Таму няўтульна, нягледзячы на экзотыку,</p>
<p>эмацыянальна-неспакойнай душы ў аўтобусе, які прадзіраецца праз шчыліну,</p>
<p>як не тручыся вокнамі аб самыя скалы.</p>
<p>Здаецца, няма выйсця з гэтага каменнага</p>
<p>мяшка — ні аўтобусу, ні думцы.</p>
<p>Здаецца, усё, што трапіла сюды,— трапіла назаўсёды.</p>
<p>Дрэвы абраслі з усіх чатырох бакоў мохам — значыць, тут з усіх чатырох бакоў поўнач?</p>
<p>Сонца, здаецца, тут не бывае, але і без яго</p>
<p>горы велічныя: што можа дадаць да іх</p>
<p>велічы сонца?!</p>
<p>Горы спераду і ззаду, горы з бакоў і над</p>
<p>табою.</p>
<p>І надакучлівы голас экскурсавода: «А што</p>
<p>прыгажэй гор? Горцы, горцы...»</p>
<p>Хіба могуць прыбавіць што-небудзь да самой велічы словы?!</p>
<p>Велічы слова не трэба — веліч вышэй слоў.</p>
<p>Цікава, а чаму няма тут Бога людзей?</p>
<p>Бог раслін ёсць, Бог кузурак ёсць, Бог пчол</p>
<p>ёсць, а Бога чалавека няма...</p>
<p>А чалавеку ж таксама патрэбен свой Бог.</p>
<p>Які б абараняў яго ад гвалту і разбою, ад</p>
<p>здзеку і несправядлівасці.</p>
<p>Ад войнаў каб абараняў.</p>
<p>А ці быў у абхазаў Бог абароны?</p>
<p>Канечне ж, быў, але абхазы, мусіць, знарок</p>
<p>не памятаюць яго, бо ён кепска памагаў</p>
<p>ім.</p>
<p>А можа, абарону людзей браў на сябе</p>
<p>Афы — Бог грозных з’яў прыроды?</p>
<p>Бо гвалт і здзек — хіба гэта не грозныя з’явы</p>
<p>прыроды? А вайна?</p>
<p>А колькі ад такіх злавесных з’яў напакутавалася, набалелася Абхазія, асноўным</p>
<p>таварам вывазу якой былі самшыт і</p>
<p>рабы.</p>
<p>Першыя месцы сярод рабоў, што вывозіліся</p>
<p>з Каўказа, разам з чэркесамі і грузінамі падзялялі абхазы.</p>
<p>На рабоў выменьвалі соль — самы дарагі на</p>
<p>той час прадукт.</p>
<p>Бачыце, чалавек, а дзешавей солі.</p>
<p>«Туркі патрабуюць выключна нявольнікаў»,— плакалі бедныя.</p>
<p>І смяяліся багатыя — свае родныя феадалы</p>
<p>памагалі туркам і разам з іхнімі купцамі палявалі на жывы тавар — на людзей.</p>
<p>Праўду кажуць: «Вялікія людзі пасварыліся,</p>
<p>а іх сяляне перабілі адзін аднаго».</p>
<p>Сяляне ва ўсім вінаваты!</p>
<p>Хоць і сяляне былі розныя: анхаюцкя, чыстыя сяляне, да прыкладу, трымалі самі рабоў.</p>
<p>А вось ахашвала — былі ўжо сапраўдныя</p>
<p>рабы: яны не мелі ні сям’і, ні жытла, ні</p>
<p>маёмасці.</p>
<p>Яны працавалі за жменю гомі ці абыста—звычайнага проса.</p>
<p>Менавіта іх лавілі і прадавалі ў рабства.</p>
<p>Але з іх выходзілі сапраўдныя сялянскія важакі.</p>
<p>Сказаў быў аднойчы вось такі селянін —</p>
<p>Кублух Агумаа з сяла Джгерда — думку, што зямля павінна належаць таму,</p>
<p>хто яе апрацоўвае, а яго за гэта ў Сібір</p>
<p>саслалі.</p>
<p>Цяпер вунь гэтую прапанову народныя дэпутаты мусоляць, аднак нікога нікуды не</p>
<p>ссылаюць.</p>
<p>Ды што селянін! Не спадабаўся некаму</p>
<p>апошні валадар Абхазскага княства Міхаіл Чачба, перазваны па-грузінску —</p>
<p>Шэрванідзе, прызналі ўсёмагутнага ненадзейным і саслалі ў Варонеж.</p>
<p>Усё забралі ў яго, толькі тытул «святлейшага князя» пакінулі — так і памёр ён у</p>
<p>Варонежы «святлейшым».</p>
<p>Абхазы, чакаючы нападу, звычайна спалі ў</p>
<p>брані, з пікаю ў руцэ.</p>
<p>Шчыт клалі пад галаву, а асядланага каня</p>
<p>прывязвалі да свайго ложа.</p>
<p>Чаму ж ты, Афы, не памагаў ім тады?</p>
<p>Чаму маўчаў у тыя трагічныя гады руска-турэцкай вайны, калі абхазаў сілаю перасялялі ў зненавідную Асманскую імперыю — туркі адступалі панічна, але</p>
<p>не забываліся забіраць з сабою і рабоў.</p>
<p>А абхазы, як і мы, беларусы, дужа любяць</p>
<p>сваю зямлю.</p>
<p>Калі пасяляюцца ўжо дзе, дык не пакідаюць</p>
<p>гэтае месца да самай смерці.</p>
<p>Як калісьці даўно і мы — яшчэ пры сваіх</p>
<p>язычніцкіх багах.</p>
<p>Абхазы не хацелі на турэцкія караблі, яны</p>
<p>ўцякалі ў свае лясы, а заваёўнікі спальвалі ў гэты час іхнія вёскі — каб не было куды вяртацца.</p>
<p>Хто супраціўляўся — знайшоў волю, але вечную: іх, непакорных, жорстка пакаралі</p>
<p>і склалі штабялямі ў Сухумі — глядзіце,</p>
<p>маўляў, і бойцеся.</p>
<p>У тым Сухумі, ці Цхумі, дзе кожнае лета</p>
<p>любіла адпачываць грузінская царыца Тамар.</p>
<p>У тым Цхумі, які быў сталіцаю гандлю рабамі.</p>
<p>Зноў апусцелі квітнеючыя даліны, зноў нямымі сталі сёлы.</p>
<p>Толькі адзін з пяці махаджыраў-перасяленцаў застаўся жывы.</p>
<p>Але і ён жыў на чужыне адною мараю —</p>
<p>вярнуцца на радзіму, да сваіх спаленых</p>
<p>хат.</p>
<p>Там было кепска, але яны не ведалі, што і</p>
<p>тут не лепей.</p>
<p>Іх ніхто на радзіме не чакаў.</p>
<p>Але ж надзея — гэта стан душы і цела.</p>
<p>Яна — нібы німб вакол чалавека.</p>
<p>Надзея — гэта тое, дзеля чаго мы жывём.</p>
<p>З надзеяй мы магутныя, без яе — слабыя.</p>
<p>Цяжка быць першаму, але яшчэ цяжэй</p>
<p>апошняму.</p>
<p>Ніхто цябе не чакае, а ты ідзеш.</p>
<p>Цяжка прыйсці тады, калі ўсе пайшлі ўжо.</p>
<p>Што больш за ўсё трэба чалавеку?</p>
<p>Багацце? Золата? Слава? Узнагароды?</p>
<p>Не! Чалавеку перш за ўсё трэба радзіма.</p>
<p>Іх абражаюць — не даюць сяліцца ў цэнтральнай частцы края, выганяюць з прыморскай паласы і дазваляюць толькі</p>
<p>арандаваць свае ж колішнія землі, а яны</p>
<p>ўсё роўна рвуцца на радзіму.</p>
<p>З іх здзекуюцца, а яны, кінуўшы ўсё на чужыне, парожне спяшаюцца дамоў.</p>
<p>Ачба і Чочуа, Хашба і Лолуа, Бебія і Акобія</p>
<p>спяшаюцца.</p>
<p>Спадзеючыся, як сказаў сялянскі красамоў-</p>
<p>ца Асман Шамба з сяла Эшэры, адпа-</p>
<p>чыць і ўладкавацца пасля доўгіх няшчасцяў і нягод.</p>
<p>Душа спяшаецца дадому, а заадно цягне і</p>
<p>цела.</p>
<p>Цела аселае, а душа, аказваецца, яшчэ болей аселая.</p>
<p>І дома, дараваўшы нягоднікам усе здзекі і</p>
<p>пакуты, зноў пачыналі квітнець спустошаныя лугі, палі, нівы.</p>
<p>І тады прыходзіў Айтар — Бог размнажэння — і ў хатах, садах, на вуліцах пачыналі кугакаць малыя.</p>
<p>Крычанё да крычаня — ужо народ, ужо будучыня.</p>
<p>Ужо чысціня душы і чысціня цела.</p>
<p>Але ж і зараз абхазаў на сваёй зямлі меншасць — усяго толькі семнаццаць працэнтаў...</p>
<p>За што раззлаваўся ты на цэлы народ, Айтар?</p>
<p>І вось ужо аўтобус — не аўтобус, а птушка.</p>
<p>Нібыта няма пад яго коламі асфальту, нібыта адарваўся ён ад зямлі, як самалёт, і</p>
<p>ляціць над гарамі, завісае над дарогаю,</p>
<p>па якой мы толькі што праехалі.</p>
<p>Над цяснінамі ляціць, над прадоннямі ляціць, над самшытавымі гаямі лунае,</p>
<p>якія тут ужо называюцца Рыцынскім</p>
<p>запаведнікам.</p>
<p>Дарэчы, самшытавымі венікамі тут мятуць</p>
<p>вуліцы — мусіць, з пратэсту, што самшыт, як і людзі, вывозіўся калісьці ў</p>
<p>рабства.</p>
<p>Мы молімся на самшыт, а тут ім мятуць</p>
<p>смецце...</p>
<p>Як моцна пахне геранню!</p>
<p>І малюнак — хоць адразу ў рамку.</p>
<p>Адсюль, з вышыні і даліні, яшчэ вузейшаю</p>
<p>здаецца шчыліна ў каменным мяшку.</p>
<p>Здаецца, прамень ніяк не можа прабіцца ў</p>
<p>яе, а той, які прабіўся, не можа знайсці</p>
<p>выйсця — мітусіцца па скалах, усюды натыкаючыся на камень.</p>
<p>І зноў не верыцца, што мурашка — такі ж</p>
<p>камфартабельны, як і наш, аўтобус, што</p>
<p>набліжаецца да расколіны,— зможа праціснуцца ў яе.</p>
<p>А пад намі, здаецца, уся Абхазія — шырыцца з краю ў край пад невідомымі крыламі аўтобуса.</p>
<p>Хачу зразумець тваё жыццё, твае абрады і</p>
<p>веру, тваю душу і тваё цела, Апсны.</p>
<p>Цела спачывае, душа думае.</p>
<p>Цікава, а што робіць тады душа, калі думае</p>
<p>цела?</p>
<p>Хачу пачуць, як спявае твой мудрэц над параненым воінам — ён верыць, што песня залечвае раны.</p>
<p>А калі верыш — абавязкова залечвае.</p>
<p>Хачу ўбачыць, якая шчаслівая — а як жа,</p>
<p>яна выходзіць замуж! — стаіць абхазская дзяўчына ля высока засланага</p>
<p>ложка з гарою падушак на ім — якраз</p>
<p>як у нашай вясковай хаце.</p>
<p>Гэта ты памагаеш ім, дзяўчыне і хаце, Ерыгі — багіня ткацтва і іншай жаночай</p>
<p>працы.</p>
<p>Хачу адчуць радасць пляча і радасць суседства, калі ў застоллі самы пашаноўны</p>
<p>чалавек надзявае на сябе трохраговы</p>
<p>ручнік, два другія рагі кладучы на калені тым, хто сядзіць побач.</p>
<p>Радасць дружбы таго, хто кладзе, і тых, каму кладуць.</p>
<p>Чысціня цела і чысціня душы.</p>
<p>Суседзі ўжо не могуць варагаваць ні з тым,</p>
<p>хто паклаў ім ручнік, ні між сабою.</p>
<p>Дзякуй вам, язычніцкія багі Абхазіі, за шматраговы ручнік, пакладзены на мае калені.</p>
<p>Дзякуй за ўсё, што вы дазволілі паглядзець.</p>
<p>А вось і яно само — возера Рыца.</p>
<p>Нечакана блакітнае, надзіва спакойнае, да</p>
<p>болю задумлівае.</p>
<p>Усё адлюстроўваецца ў вадзе — і горы, што</p>
<p>навісаюць над возерам, і дрэвы, што</p>
<p>моцна трымаюцца за каменне, і снягі,</p>
<p>якія шарэюць вышэй дрэў.</p>
<p>Усё адбіваецца ў ім, і ўсё робіцца блакітным,</p>
<p>а то і смарагдавым — і горы, і дрэвы, і</p>
<p>снягі.</p>
<p>Нават Юпшара, адзіная рака, што выцякае</p>
<p>з возера,— таксама смарагдавая.</p>
<p>І думка, якая хоча спасцігнуць гэтае дзіва,—</p>
<p>зноў жа блакітна-зялёная.</p>
<p>Смарагд пасярод каменю.</p>
<p>Кропля ў далонях гор.</p>
<p>Замучоная і замучаная...</p>
<p>Не, я не памыліўся.</p>
<p>Вада ў возеры ліпкая, у яе панакідана ламачча, бляшанак ад кансерваў, бітых</p>
<p>бутэлек.</p>
<p>А паўсюль аж прагінаецца, аж стогне камень ад упэўненага статка турыстаў.</p>
<p>Дзыдзлан, Бог вады! Ты стварыў такую прыгажосць — цаны няма твайму смарагду.</p>
<p>Дык чаму ж ты яго не ратуеш?</p>
<p>Дзе ты падзеўся, што не відно цябе?</p>
<p>Мусіць, і ты збег адсюль — не вытрымаў такога нашэсця цікаўных ног, рук, вачэй.</p>
<p>Дзе ты, Бог?</p>
<p>Недзе далёка ўнізе пачуўся трэск галля...</p>
<p>Гэта ты, Божа?</p>
<p>За дрэвамі і кустамі, мусіць, ішоў зубр —</p>
<p>нашы зубры добра прыжыліся ў Рыцынскім запаведніку.</p>
<p>Але, кажуць, сярод самшытавых гаёў і паху</p>
<p>герані яны ўсё яшчэ настойліва шукаюць зуброўку -— траву, якую помняць па</p>
<p>Белавежы...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>