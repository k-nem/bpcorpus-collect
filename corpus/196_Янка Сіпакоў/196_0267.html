<div class="container">
<div class="book-utils">
<div id="qrcode"></div>
<a href="/Janka_Sipakou/Zancyna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD CreationYear:  -->
<!-- HEADER_FIELD Edition: Сіпакоў Я. Выбраныя творы. У 2 т. Т. 1. Паэзія / Прадм. Л. Ламекі. - Мн.: Маст. літ., 1995. - 431 с., [1 л. партр.]. -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A1957 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Жанчына -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Жанчына</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">X</a><br/>
<a href="#chapter11">ХІ</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<a href="#chapter15">Магістраль</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p>Ты — женщина, и этим ты права.</p>
</div>
<div class="CLEAR"></div>
<p> </p>
<p class="sign">Валеры Брусаў</p>
<p> </p>
<h3><a id="chapter1"></a>І</h3>
<p>Ад рук, ад вуснаў, ад вачэй тваіх</p>
<p>Пачаўся свет — ласкавы і пакорны.</p>
<p>А што было, скажыце мне, да іх</p>
<p>У заінелай з нелюбі прасторы?</p>
<p> </p>
<p>Як грэліся б ад позіркаў цяжкіх</p>
<p>Мужчыны у сваім мужчынскім горы,</p>
<p>Калі б цябе не выснілі вякі —</p>
<p>Цябе, што гэтак шчодра ўсіх адорыць.</p>
<p> </p>
<p>Прыйшла ты — кветкі выраслі ля хат,</p>
<p>І гнёзды нараджалі птушанят,</p>
<p>цёпла стала ўсюды, нібы ў леце.</p>
<p> </p>
<p>Мужчына усміхнуўся сам сабе,</p>
<p>Бо зразумеў, самотны,— за цябе</p>
<p>Няма нічога ласкавей на свеце!</p>
<p> </p>
<p> </p>
<h3><a id="chapter2"></a>II</h3>
<p>Няма нічога ласкавей на свеце,</p>
<p>Як чуць тваё святочнае імя,</p>
<p>Цябе, яшчэ нядократкаю, стрэціць</p>
<p>І позірк сарамлівы пераняць.</p>
<p> </p>
<p>І са спакусаю змаганне весці,</p>
<p>І зразумець, што свет твой — чысціня,</p>
<p>І лаяць вусны — іх жа не адвесці,</p>
<p>Іх, нібы хваляванне, не суняць.</p>
<p> </p>
<p>Шаптаць у радасці «Кахаю» — як замову,</p>
<p>І цалаваць у лёце твае словы —</p>
<p>Мой дзень пагодзіцца ад іх, ад іх.</p>
<p> </p>
<p>І, несучы святло тваё праз годы,</p>
<p>Да ісціны дайсці, што назаўсёды</p>
<p>З’яднала нас прырода удваіх.</p>
<p> </p>
<h3><a id="chapter3"></a>III</h3>
<p>З’яднала нас прырода удваіх,</p>
<p>Як два крылы — свайго палёту прыклад,</p>
<p>Як два вечназялёныя гаі,</p>
<p>Як хвалі дзве, што абняліся звыкла.</p>
<p> </p>
<p>Я да цябе, сасмаглы ўвесь, прынік,</p>
<p>Ты да мяне, шчаслівая, прынікла,</p>
<p>І радасная тоеснасць, бы крык,</p>
<p>На ўсе вякі адна — адна! — узнікла.</p>
<p> </p>
<p>І хто сказаў, што наш саюз — палон,</p>
<p>Што, нібы крыж, цяжкі і сумны ён?</p>
<p>Я ўсё жыццё яго гатовы несці!</p>
<p> </p>
<p>З табою не цяжкі ніякі крыж:</p>
<p>На нас, сівых, ты строга паглядзіш —</p>
<p>І мы дабрэем пры табе, як дзеці.</p>
<p> </p>
<h3><a id="chapter4"></a>IV</h3>
<p>І мы дабрэем пры табе, як дзеці,</p>
<p>І галаву кладзём табе ў прыпол.</p>
<p>Мы, неслухі, даёмся нават песціць</p>
<p>І зла не заўважаем навакол.</p>
<p> </p>
<p>І супакойваемся ў ціхай песні</p>
<p>Ад свету тлумнага, што меле нас на змол.</p>
<p>І нават чуем, як далёка дзесьці</p>
<p>Спадае ліст, бы мятлушка, на дол.</p>
<p> </p>
<p>Калі ж ты і параніш нас, бывае,</p>
<p>Сама і лечыш — хутка зажывае,</p>
<p>Як ты душы кранешся, ран саміх.</p>
<p> </p>
<p>І зноў ля нас засвецяць шчодра промні,</p>
<p>І мы тады з удзякаю успомнім:</p>
<p>Тваё жыццё — як бліскавіцы міг.</p>
<p> </p>
<h3><a id="chapter5"></a>V</h3>
<p>Тваё жыццё — як бліскавіцы міг.</p>
<p>Да войнаў — землятрусаў нечаканых —</p>
<p>Праводзіш ты мужоў, сыноў сваіх,</p>
<p>А сустракаеш — немасць пахаванак.</p>
<p> </p>
<p>Свой чорны жаль на свята хоць здымі,</p>
<p>Ідзі на хрэсьбіны — у смех гулянак...</p>
<p>Хай крэматорыяў жахлівыя дымы {дымы</p>
<p>}Мінаюць новых дзетак і каханых!</p>
<p> </p>
<p>Ідзі, прымай жа новых немаўлят:</p>
<p>Паболей свят для новых трэба хат —</p>
<p>Застолле кожнае цябе прывеціць.</p>
<p> </p>
<p>Твая прысутнасць нам спакой дае.</p>
<p>Як вочы добрыя і светлыя твае,</p>
<p>Твая усмешка век нам цёпла свеціць.</p>
<p> </p>
<h3><a id="chapter6"></a>VI</h3>
<p>Твая усмешка век нам цёпла свеціць,</p>
<p>І мы ідзём на гэтае святло.</p>
<p>Зімою ад яе, збудзіўшы вецце,</p>
<p>Давер’е — наша дрэва — скрозь цвіло.</p>
<p> </p>
<p>І дзе б мы ні ўмярзалі на планеце —</p>
<p>Каханне ўсюды гнёзды ў нас віло.</p>
<p>Праз турмы, голад, холад, ліхалецце</p>
<p>Тваё святло дадому ўсіх вяло.</p>
<p> </p>
<p>Вярталіся, адвыклыя, мы з войнаў</p>
<p>І слухалі, як у цішы спакойнай</p>
<p>Твой шэпт ля вуснаў радасна прыціх.</p>
<p> </p>
<p>Усмешка плакала твая ад шчасця,</p>
<p>Што мы, мінаючы усе напасці,</p>
<p>Спяшаем да цябе з нягод усіх.</p>
<p> </p>
<h3><a id="chapter7"></a>VII</h3>
<p>Спяшаем да цябе з нягод усіх,</p>
<p>Каб бачыць, як твае світаюць вочы,</p>
<p>Каб груз нялёгкі радасна насіць —</p>
<p>З сабой насіць і дні твае і ночы.</p>
<p> </p>
<p>Мы не баімся рук тваіх зусім,</p>
<p>Калі яны абвіць нас шчыра хочуць.</p>
<p>Мы ведаем, ты волю нам дасі</p>
<p>І ласку ў сарамлівасці дзявочай.</p>
<p> </p>
<p>Каханне — клетка? Дык такой бяды —</p>
<p>Хутчэй туды, хутчэй хачу туды,</p>
<p>Абы з табой — хай і ў няволю, ўрэшце...</p>
<p> </p>
<p>Любіць цябе — як усё роўна жыць,</p>
<p>Нібы да сонца ліст, мой век к табе спяшыць,</p>
<p>Як на кругі свая спяшае вецер.</p>
<p> </p>
<p> </p>
<h3><a id="chapter8"></a>VIII</h3>
<p>Як на кругі свая спяшае вецер,</p>
<p>Так мы спяшаем на твае кругі.</p>
<p>Цябе шукаем, дзе сляды ў суквеццях,</p>
<p>Дзе ў сонцы і ў дажджынах спяць лугі.</p>
<p> </p>
<p>Як хораша, пужлівую, прыкмеціць</p>
<p>Там, дзе няма ні сварак, ні тугі,</p>
<p>Дзе мы з табой дваіх. Ды яшчэ трэці —</p>
<p>Вялікі свет — нам шырыць берагі.</p>
<p> </p>
<p>Табою, сарамлівай, любавацца</p>
<p>І разумець, што каб табе прызнацца,</p>
<p>Не хопіць ва ўсім свеце, мусіць, слоў.</p>
<p> </p>
<p>І ўчырванець у гэты міг шчаслівы;</p>
<p>Што сам — усё ж нячысты, памаўзлівы,</p>
<p>А ты — святая, як сама любоў.</p>
<p> </p>
<h3><a id="chapter9"></a>IX</h3>
<p>А ты — святая, як сама любоў,</p>
<p>Цішэеш ад абуджанай надзеі.</p>
<p>Адчула: за дваіх віруе кроў</p>
<p>І за дваіх душа ўжо ласкавее.</p>
<p> </p>
<p>Цяжарная, нялоўкая ты зноў.</p>
<p>Пакорнасць светліць з-пад дрыготкіх веек.</p>
<p>Надзею носіш, ціхая, без слоў,</p>
<p>І сама з надзеяй маладзееш.</p>
<p> </p>
<p>Хвалюешся і плачаш, можа, ўпотай —</p>
<p>Твае не за сябе, а за яго турботы,</p>
<p>Хто прыйдзе ў свет наступнікам бацькоў.</p>
<p> </p>
<p>Даруй нам, што ў балеснасці вялікай —</p>
<p>Заўсёды з плачам і заўсёды з крыкам —</p>
<p>Раджала фараонаў і рабоў.</p>
<p> </p>
<p> </p>
<h3><a id="chapter10"></a>X</h3>
<p>Раджала фараонаў і рабоў,</p>
<p>Герояў і нікчэмных палахліўцаў,</p>
<p>Сама ж ішла ты чыстай між вякоў</p>
<p>І толькі чысціні магла маліцца.</p>
<p> </p>
<p>Мы ўсе, мы ўсе з тваіх надзей і сноў...</p>
<p>А ты трывожышся, табе не спіцца:</p>
<p>Хто ж б’ецца каля сэрца зноў —</p>
<p>Сусветны геній ці які п’яніца?</p>
<p> </p>
<p>Малодзяць маці ўдалыя сыны,</p>
<p>І стараць — як няўдалыя яны,</p>
<p>Хоць і раслі аднолькава як быццам.</p>
<p> </p>
<p>І ўсё ж раджай, жанчына, нас раджай,</p>
<p>Гадуй, спялі, наш вырай памнажай,</p>
<p>Каб жыццядайнасць не магла спыніцца.</p>
<p> </p>
<h3><a id="chapter11"></a>ХІ</h3>
<p>Каб жыццядайнасць не магла спыніцца,</p>
<p>Ты ў гэтым свеце хараства жывеш.</p>
<p>Пакуль ты ёсць — працяг наш будзе віцца</p>
<p>За далеч часу — без канца, без меж.</p>
<p> </p>
<p>Ты неперасыхальная крыніца</p>
<p>І поўная заўжды — не перап’еш.</p>
<p>Табой ніколі нам не наталіцца.</p>
<p>А дзе ж шукаць ратунак смазе? Дзе ж?</p>
<p> </p>
<p>Яно нярэдка гэтак вось бывае,</p>
<p>Што смага — смагу большую раджае,</p>
<p>Дабро — несупакоенасць дабра.</p>
<p> </p>
<p>І мы, да слёз расчуленыя самі,</p>
<p>Вяселімся, што ты заўсёды з намі:</p>
<p>Ты — маці, жонка; ты — дачка, сястра.</p>
<p> </p>
<h3><a id="chapter12"></a>XII</h3>
<p>Ты — маці, жонка; ты — дачка, сястра.</p>
<p>Ты маеш столькі за жыццё абліччаў!</p>
<p>Хоць ты — такі ж, як мы, мужчыны, прах,</p>
<p>А ўсе цябе аздобай свету лічаць.</p>
<p> </p>
<p>Дачку мы не стамляемся гушкаць,</p>
<p>З сястрой — супольнасць шчырая за звычай,</p>
<p>Мілуем жонку, носім на руках,</p>
<p>І маму, калі цяжка дужа, клічам.</p>
<p> </p>
<p>Былі дзяўчаткамі усе бабулі,</p>
<p>І ўсіх дзяўчатак старасць папрытуліць:</p>
<p>Там вочы ўжо не так, не так гараць.</p>
<p> </p>
<p>Але, жанчына, сумаваць не трэба:</p>
<p>На гэтым свеце і пад гэтым небам</p>
<p>Твая заўсёды гожая пара.</p>
<p> </p>
<h3><a id="chapter13"></a>XIII</h3>
<p>Твая заўсёды гожая пара —</p>
<p>Красуе і вясною і пад восень.</p>
<p>І павуцінкі — завязь серабра —</p>
<p>Цябе малодзяць, нібы маю просінь.</p>
<p> </p>
<p>Ты не саромейся гадоў. Гадоў гара —</p>
<p>Нібы для нівы спелае калоссе.</p>
<p>Хто будзе за ўраджай сябе караць?</p>
<p>За тое, што жыццё, як сон, збылося?</p>
<p> </p>
<p>І восенню суцішнай, і зімой</p>
<p>Нам хораша, журботная, з табой</p>
<p>З красы жыцця і ў старасці дзівіцца.</p>
<p> </p>
<p>І маладую у табе спазнаць</p>
<p>Не перашкодзіць нават сівізна —</p>
<p>Дазволь, жанчына, ў ногі пакланіцца.</p>
<p> </p>
<p> </p>
<h3><a id="chapter14"></a>XIV</h3>
<p>Дазволь, жанчына, ў ногі пакланіцца</p>
<p>За тое, што змагла мяне радзіць,</p>
<p>Што я трымаўся за тваю спадніцу,</p>
<p>Калі вучыўся, немаўля, хадзіць.</p>
<p> </p>
<p>Што памагла каханню нарадзіцца,</p>
<p>Што навучыла ўсё вакол любіць,</p>
<p>Што свет адкрыла, ім дала здзівіцца,</p>
<p>Каб гэтым змог і ўнукаў я здзівіць;</p>
<p> </p>
<p>Што, дзеўчанё, мяне пацалавала,</p>
<p>Што потым шчыра век мяне кахала —</p>
<p>І як нам хораша было ўдваіх!</p>
<p> </p>
<p>Што засланяла ласкай ад няслаўя,</p>
<p>Што цеплыню заўсёды адчуваў я</p>
<p>Ад рук, ад вуснаў, ад вачэй тваіх.</p>
<p> </p>
<p> </p>
<h3><a id="chapter15"></a>Магістраль</h3>
<p>Ад рук, ад вуснаў, ад вачэй тваіх</p>
<p>Няма нічога ласкавей на свеце.</p>
<p>З’яднала нас прырода удваіх,</p>
<p>І мы дабрэем пры табе, як дзеці.</p>
<p> </p>
<p>Тваё жыццё — як бліскавіцы міг,</p>
<p>Твая усмешка век нам цёпла свеціць.</p>
<p>Спяшаем да цябе з нягод усіх,</p>
<p>Як на кругі свае спяшае вецер.</p>
<p> </p>
<p>А ты — святая, як сама любоў —</p>
<p>Раджала фараонаў і рабоў,</p>
<p>Каб жыццядайнасць не магла спыніцца.</p>
<p> </p>
<p>Ты — маці, жонка; ты — дачка, сястра,</p>
<p>Твая заўсёды гожая пара.</p>
<p>Дазволь, жанчына, ў ногі пакланіцца.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>