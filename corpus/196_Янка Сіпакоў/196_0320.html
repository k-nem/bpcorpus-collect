<div class="container">
<div class="book-utils">
<div id="qrcode"></div>
<a href="/Janka_Sipakou/Matcyna_serca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Матчына сэрца... -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Матчына сэрца...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З усіх гукаў, якія зведаў,</p>
<p>гэты быў самы першы —</p>
<p>яго я пачуў яшчэ да свайго нараджэння:</p>
<p>як прыслухоўваўся я і як мне спакойна</p>
<p>было ў ім — ён, здаецца, мяне атуляў,</p>
<p>як паветра, з якім пазнаёмлюся потым.</p>
<p>Гэты гук, калі я нарадзіўся,</p>
<p>быў таксама заўсёды са мною,</p>
<p>ён мацнейшым здаваўся</p>
<p>за ўсе гукі і вёскі і горада:</p>
<p>за рыканне кароў і рыпенне трамваяў,</p>
<p>за спевы птушак і галас транзістараў,</p>
<p>за пошум дрэў і ўздых стадыёнаў,</p>
<p>калі там забіваюць гол.</p>
<p>І хоць гук быў нямоцны, па ім</p>
<p>я заўсёды звычайна знаходзіў,</p>
<p>дзе на той час была мая мама:</p>
<p>ля студні, у полі, пад лесам</p>
<p>ці на кладзішчы...</p>
<p>І хоць мамы даўно ўжо няма,</p>
<p>я і зараз біццё яе сэрца чую</p>
<p>і лягчэй засынаю, натомлены,</p>
<p>пад яго супакойлівы тукат —</p>
<p>як пад гоман ціхага летняга ліўня</p>
<p>альбо пад задумліва-светлае</p>
<p>ціктаканне</p>
<p>звыклае</p>
<p>ходзікаў...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>