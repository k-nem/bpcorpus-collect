<div class="container">
<div class="book-utils">
<div id="qrcode"></div>
<a href="/Janka_Sipakou/Saranca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Саранча -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Саранча</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Украінская балада. XVII стагоддзе</p>
<p> </p>
<p>Засланіла неба хмара,</p>
<p>Стала цёмна, што ўначы.</p>
<p>Змоўклі нівы, бы ахвяры,</p>
<p>Пад крыламі саранчы.</p>
<p> </p>
<p>Каб прабіцца праз мярзоту,</p>
<p>Нават сонцу мала сіл.</p>
<p>Толькі чуеш шум палёту,</p>
<p>Толькі чуцен шорах крыл.</p>
<p> </p>
<p>І садзілася імкліва</p>
<p>Цьма — крыло каля крыла.</p>
<p>Стала шэраю ўміг ніва,</p>
<p>Што зялёнаю была.</p>
<p> </p>
<p>Ваяваць дарма з той сілай —</p>
<p>Што палохаць і крычаць!</p>
<p>Усё вакол запаланіла</p>
<p>Саранча.</p>
<p> </p>
<p>З саранчы адной — паветра,</p>
<p>Саранчой усланы дол,</p>
<p>Саранчаць вада і ветры,</p>
<p>З саранчы ўсё навакол.</p>
<p> </p>
<p>Лезе ўсюды, як зараза,</p>
<p>Ва ўсе дзіркі лезе зброд.</p>
<p>Слова мовіш — і адразу</p>
<p>Саранчою поўны рот.</p>
<p> </p>
<p>І садзілася на вусны,</p>
<p>Бы пладзілася ў вачах,</p>
<p>Набівалася ў нос гнюсам</p>
<p>Саранча.</p>
<p> </p>
<p>Свечкі ўдзень палілі ў Сечы,</p>
<p>Без іх кожны — як сляпы.</p>
<p>Курані забіла нечысць</p>
<p>І канюшні, і скляпы.</p>
<p> </p>
<p>І дарогі ўкрыла. Коні</p>
<p>Не адважацца ступіць,</p>
<p>А як іх усё ж падгоняць,</p>
<p>Бруду — ажно да ступіц.</p>
<p> </p>
<p>Толькі шум — ратоў мільёны</p>
<p>Усё зялёнае жаруць:</p>
<p>Лес зялёны, луг зялёны,</p>
<p>Лан зялёны не ў пару.</p>
<p> </p>
<p>Аж рушніцы затрашчалі —</p>
<p>Зброю так змаглі абсесць,</p>
<p>Бы марціры і пішчалі</p>
<p>Заманулася паесць.</p>
<p> </p>
<p>Што рабіць, як з’едзь такую</p>
<p>Перамогчы, Бог святы?</p>
<p>Толькі сківіцы працуюць,</p>
<p>Толькі шамкаюць раты.</p>
<p> </p>
<p>А ўзняліся, паляцелі —</p>
<p>Аж дыханне заняло:</p>
<p>Стала чорным, бо паелі</p>
<p>Усё, што зелена было.</p>
<p> </p>
<p>І пасля такога роя</p>
<p>На аголенай зямлі</p>
<p>Засталася толькі зброя —</p>
<p>Зброю з’есці не змаглі.</p>
<p> </p>
<p>У людзей было багата</p>
<p>Зброі — нават не злічыць.</p>
<p>Ды мушкетам і арматай</p>
<p>Не адпомсціш саранчы!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>