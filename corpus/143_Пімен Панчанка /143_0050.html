<div class="container">
<div class="book-utils">
<div id="qrcode"></div>
<a href="/Pimien_Pancanka/Viecier_hruknuu_fortkaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1978 -->
<!-- HEADER_FIELD FirstPublicationYear: 1978 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Вецер грукнуў форткай..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Вецер грукнуў форткай..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Вецер грукнуў форткай.</p>
<p>Прабудзіся.</p>
<p>Пачалося восені выццё.</p>
<p>Калі можаш абысціся —</p>
<p>Абыдзіся</p>
<p>Без жабрацкай скаргі на жыццё.</p>
<p> </p>
<p>Што з таго, што ў нечым ты раскаешся,</p>
<p>Спавядальна ў грудзі патаўчэш?</p>
<p>Ад сябе самога не схаваешся,</p>
<p>Ад сябе самога не ўцячэш.</p>
<p> </p>
<p>Лёгка мы сабе грахі даруем,</p>
<p>Іншых б’ём з-за дробнае віны,</p>
<p>Ад малой няўдачы ўжо гаруем,</p>
<p>Забываем гора дзён вайны.</p>
<p> </p>
<p>І, да блізкіх вельмі не ашчадныя,</p>
<p>Рэдка вымаўляем мы: «Прабач».</p>
<p>Веру я у слёзы ачышчальныя.</p>
<p>Веру ў добры дзень пасля няўдач.</p>
<p> </p>
<p>Лістападу радуйся і снежню,</p>
<p>І вятрам асеннім і снягам.</p>
<p>І малая крыўда здасца смешнай,</p>
<p>І як слаўна жыць — адчуеш сам.</p>
<p> </p>
<p>Гэта ўсё не штучная бадзёрасць,</p>
<p>Ісціну адну ты зразумей:</p>
<p>Тое, што здаецца нам будзённым,</p>
<p>Нібы свята, ўспомніцца пазней.</p>
<p>1978</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>