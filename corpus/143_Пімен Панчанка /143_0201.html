<div class="container">
<div class="book-utils">
<div id="qrcode"></div>
<a href="/Pimien_Pancanka/Zakon_zachavannia_enierhii.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Закон захавання энергіі -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Закон захавання энергіі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пераканаўся,</p>
<p>Што ёсць ён, ёсць</p>
<p>Закон захавання энергіі.</p>
<p>Не прападае ні радасць, ні злосць</p>
<p>З пашкуматанымі нервамі.</p>
<p> </p>
<p>Злыдзень,</p>
<p>Што нашых дзяцей пужаў,</p>
<p>Не страціў паршывай якасці.</p>
<p>А мінскі гнеўны і страшны пажар —</p>
<p>У электрычнай яркасці.</p>
<p> </p>
<p>І пераможнае наша «ура»</p>
<p>Грыміць і сёння на стадыёнах.</p>
<p>І бессмяротная машкара</p>
<p>Ўецца каля калгасных даёнак...</p>
<p> </p>
<p>На дыбкі ўстаю</p>
<p>І гляджу праз гады:</p>
<p>Знікне ўсё</p>
<p>І ўсё захаваецца.</p>
<p>Хопіць і радасці, і бяды:</p>
<p>Чалавецтва грашыць і каецца.</p>
<p> </p>
<p>Рэлігіі знікнуць, як паразіты,</p>
<p>Ды памоліцца некаму</p>
<p>Нехта ў роспачы.</p>
<p>Закон захавання!</p>
<p>І кампазітары</p>
<p>Абсмокчуць</p>
<p>Харалы царквы</p>
<p>Аж да костачак.</p>
<p> </p>
<p>На могілках быстраходных машын</p>
<p>Чалавек уздыхне з палёгкай.</p>
<p>А прагрэс усміхнецца:</p>
<p>«Не стой, не смяшы,</p>
<p>Купляй верталёт для палётаў».</p>
<p> </p>
<p>Будзе жыццё прыгажэць і святлець,</p>
<p>Лазер заменіць ракеты, патроны.</p>
<p>А поскудзь</p>
<p>Доўга будзе ўсё тлець</p>
<p>На ціхіх мяшчанскіх нейтронах.</p>
<p> </p>
<p>Грувасткасць</p>
<p>Электронных сістэм</p>
<p>Паўстане ў мініяцюрным абліччы.</p>
<p>І звышразумная ЭВМ</p>
<p>Майго нашчадка аблічыць.</p>
<p> </p>
<p>У чорную дзірку, у антысвет</p>
<p>Знікнуць і рак,</p>
<p>і вусны здрадніц.</p>
<p>А новыя вірусы піснуць: «Прывет!»</p>
<p>І здрада — ля новых абранніц.</p>
<p> </p>
<p>Заместа акул і кітоў перабітых</p>
<p>У акіянах паселяць</p>
<p>Маладажонаў.</p>
<p>І шмат мужыкоў уцячэ на арбіты</p>
<p>Ад распрыгоненых жонак.</p>
<p> </p>
<p>Тут круціся ці там круціся —</p>
<p>Шчасце ад розуму,</p>
<p>Гора ад розуму...</p>
<p>А ўсё-такі лепей з любімай прайсціся</p>
<p>Сёння</p>
<p>Па цёплай зямлі пад бярозамі;</p>
<p> </p>
<p>Закасцянеласць песняй прабіць,</p>
<p>Водам застойным</p>
<p>Надаць рухомасць.</p>
<p>Пафантазіраваць, перарабіць</p>
<p>І пераліцца ў новыя формы...</p>
<p> </p>
<p>А той, хто глядзіць штодня на свой пуп</p>
<p>І нюхае плёткі, як я пралескі,</p>
<p>Выб’ецца ў ствол, у цыбульны пук</p>
<p>І жоўцю сам на сябе пральецца.</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>