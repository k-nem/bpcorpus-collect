<div class="container">
<div class="book-utils">
<div id="qrcode"></div>
<a href="/Pimien_Pancanka/Na_vystaucy_Arkadzia_Plastava.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На выстаўцы Аркадзя Пластава -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>На выстаўцы Аркадзя Пластава</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сягоння ля Манежа</p>
<p>Натоўп людзей густы...</p>
<p>Не думай</p>
<p>аб манеры,</p>
<p>Не разважай</p>
<p>пра стыль.</p>
<p> </p>
<p>Уся як ёсць Расія</p>
<p>Сюды</p>
<p>да нас прыйшла:</p>
<p>Арала і касіла,</p>
<p>Спявала, галасіла,</p>
<p>Змагалася, жыла.</p>
<p> </p>
<p>Тут свет,</p>
<p>здаровы, росны,</p>
<p>У сіле спелых ніў,</p>
<p>У сенажацях, соснах</p>
<p>Мяне запаланіў.</p>
<p> </p>
<p>Усё дайшло да сэрца:</p>
<p>Лясная цішыня,</p>
<p>Жанчына ў лазні сельскай</p>
<p>Зямная чысціня;</p>
<p> </p>
<p>І грузавік, набіты</p>
<p>Людзьмі святочным днём;</p>
<p>І пастушок, забіты</p>
<p>Фашысцкім груганом.</p>
<p> </p>
<p>Тут прастата і мудрасць,</p>
<p>Сялянскай працы пот,</p>
<p>Жыцця святло і мутнасць</p>
<p>І зморшчыны турбот.</p>
<p> </p>
<p>З вачэй суровых, сініх</p>
<p>Дапытліва на нас</p>
<p>Глядзіць уся Расія</p>
<p>Праўдзіва,</p>
<p>без прыкрас.</p>
<p>Нам у душу ўлілося</p>
<p>Праз геній мастака</p>
<p>Жытнёвае калоссе,</p>
<p>Туман каля стаўка,</p>
<p> </p>
<p>Прасторы даляў росных,</p>
<p>Зямлі сваёй пласты,</p>
<p>Сусвет, Радзіма, розум,</p>
<p>Жыцця настой густы.</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>