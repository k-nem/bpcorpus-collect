<div class="container">
<div class="book-utils">
<div id="qrcode"></div>
<a href="/Pimien_Pancanka/Zyccio_majo.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жыццё маё... -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Жыццё маё...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыццё маё, ты — як цягнік бясконцы:</p>
<p>Святло і цень,</p>
<p>То змрок, то светласць рос.</p>
<p>І людзі з-за мільгаючых аконцаў</p>
<p>Не бачаць ні пакут маіх, ні слёз.</p>
<p>Я добра знаю ныцікаў мізэрнасць,</p>
<p>Не страчу моцнай веры</p>
<p>Ад няўдач...</p>
<p>І тапаліны пах, і шорах зерня,</p>
<p>І над труною горкі матчын плач,</p>
<p>І выкрык развітальны паравоза,</p>
<p>І галасы з касмічных караблёў,</p>
<p>І смех дзяцей,</p>
<p>І ворагаў пагрозы,—</p>
<p>Жыццё сваё навек я з вамі сплёў.</p>
<p>Мой белы свет,</p>
<p>Мой свет цяжкі ды мілы,</p>
<p>Я ведаю, як трэба шмат рабіць,</p>
<p>Каб нам было бліжэй, чым да магілы,</p>
<p>Да шчасця і да сонечных арбіт.</p>
<p>Таму крывінкай кожнай ненавіджу</p>
<p>Я раўнадушных,</p>
<p>Чэрствых,</p>
<p>Прагных,</p>
<p>Хіжых,</p>
<p>Якія, каб паболей адхапіць,</p>
<p>Гатовы праўду Леніна забіць.</p>
<p>Гаворыце, што выйшлі вы з народа?</p>
<p>Куды? Чаму?</p>
<p>Якой цяпер пароды?</p>
<p>Я са свайго народа не выходзіў</p>
<p>І жыць да скону буду у народзе.</p>
<p>Мне сорамна народ агітаваць,</p>
<p>Каб людзі больш і больш штодня рабілі,</p>
<p>Мясілі гліну, валуны драбілі:</p>
<p>Ён ведае і сам, як працаваць...</p>
<p>Жыццё маё, ты столькі мела стратаў,</p>
<p>Што на паўстанку ціхім не сысці.</p>
<p>Я перад вамі вечна вінаваты,</p>
<p>Усе, каму нялёгка у жыцці:</p>
<p>Перад калекамі —</p>
<p>За ўсе іх пакуты,</p>
<p>Перад сінімі рэкамі —</p>
<p>За патокі атруты,</p>
<p>Перад птушкамі —</p>
<p>За браканьераў,</p>
<p>Перад памяццю мужных —</p>
<p>За чыёсьці нявер’е,</p>
<p>Перад старымі —</p>
<p>За кніжак убогасць,</p>
<p>Перад маладымі —</p>
<p>За хлусню дэмагогаў.</p>
<p>І я кажу трывожнаму юнацтву:</p>
<p>Жыві і вер, няхай цябе вядзе</p>
<p>Чырвоны сцяг,</p>
<p>Што вылецеў ў Семнаццатым</p>
<p>З сэрцаў найсумленнейшых людзей.</p>
<p>1965</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>