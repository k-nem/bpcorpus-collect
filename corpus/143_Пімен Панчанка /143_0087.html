<div class="container">
<div class="book-utils">
<div id="qrcode"></div>
<a href="/Pimien_Pancanka/Ludzi_leta_z_paletkau_nazvozili.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1979 -->
<!-- HEADER_FIELD FirstPublicationYear: 1980 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Людзі лета з палеткаў назвозілі..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Людзі лета з палеткаў назвозілі..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Людзі лета з палеткаў назвозілі,</p>
<p>Гул гарачых матораў заціх...</p>
<p>Асцярожна хадзіце па восені,</p>
<p>Па завулках яе залатых.</p>
<p> </p>
<p>Хай палае няяркі агеньчык</p>
<p>Кожнай кветкі ў халоднай траве.</p>
<p>Покуль сівер наўкол не заенчыць,</p>
<p>Спелы пах над зямлёю плыве.</p>
<p> </p>
<p>Пазіраюць праз рыжае лісце</p>
<p>Позніх яблык крутыя ілбы.</p>
<p>На двары ўсё святлей і празрысцей...</p>
<p>Што ты страціў?</p>
<p>І што ты набыў?</p>
<p> </p>
<p>Гэта вечныя нашы пытанні,</p>
<p>Сэрца стук</p>
<p>І антонавак стук.</p>
<p>Гэта нібы з жыццём развітанне:</p>
<p>Ты апошнюю бачыш вярсту.</p>
<p> </p>
<p>Неяк вусцішна, грозна, журботна...</p>
<p>А найлепшая з хатніх навін:</p>
<p>Землякі з-пад Бягомля з балотаў</p>
<p>Мне прывезлі вядро журавін.</p>
<p> </p>
<p>Я ўзяў невялікую жменю.</p>
<p>Божа мой,</p>
<p>Што за смак,</p>
<p>Што за сок!</p>
<p>Журавіны,</p>
<p>Маленства,</p>
<p>Здзіўленне...</p>
<p>Пачакай ты, магільны пясок.</p>
<p> </p>
<p>Лістападу цякуць ручаіны,</p>
<p>Ты даўжэй з гэтым цудам пабудзь...</p>
<p>Хутка восень вятры і жанчыны</p>
<p>З падмарожаных сцежак зграбуць.</p>
<p>1979</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>