<div class="container">
<div class="book-utils">
<div id="qrcode"></div>
<a href="/Pimien_Pancanka/Paezija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паэзія -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Паэзія</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Абывацель гавора,</p>
<p>А нехта ўжо ў паніцы:</p>
<p>Паэты — фантазёры,</p>
<p>Пустазвоны і п’яніцы.</p>
<p> </p>
<p>Паэты — эгаісты,</p>
<p>Да славы раўнівыя.</p>
<p>А як жа загаіцца</p>
<p>Сэрцу ранімаму?</p>
<p> </p>
<p>Кажуць, непатрэбшчына —</p>
<p>Рыфмы нават геніяў.</p>
<p>А што рабіць з трэшчынай?</p>
<p>Помніце? Гейнэ.</p>
<p> </p>
<p>А што ваша маці спявала,</p>
<p>Калі вас калыхала:</p>
<p>Дысертацыі, рэфераты?</p>
<p>Былі вы песеньцы рады.</p>
<p> </p>
<p>Народ — пясняр, народ — паэт.</p>
<p>Народ без паэзіі? Недарэчнасць.</p>
<p>Паэзія — самы няўлоўны сакрэт,</p>
<p>Які не будзе нікім рассакрэчаны.</p>
<p> </p>
<h3><a id="chapter2"></a>2</h3>
<p>Паэзія — гэта пакута і радасць,</p>
<p>Праклён і бязлітаснасць, споведзь і гордасць,</p>
<p>Вогненны сцяг над барыкадай,</p>
<p>Цішыня травы і рыканне горада;</p>
<p> </p>
<p>Гэта вар’яцтва і гэта мудрасць,</p>
<p>Розум і ачышчэнне;</p>
<p>Плаванне ў рэках бурлівых і мутных</p>
<p>І зоркі далёкай свячэнне;</p>
<p> </p>
<p>Гэта чаканне каханай дзяўчыны</p>
<p>Сцюжы і здрадзе наперакор;</p>
<p>Гэта душы найвышэйшая шчыльнасць</p>
<p>І задыханне, разрэджанасць гор;</p>
<p> </p>
<p>Гэта трывога за касманаўта</p>
<p>І ручаіны жаночых рук;</p>
<p>Чыстая, з самага донца праўда,</p>
<p>Сэрца дзіцячага здзіўлены стук;</p>
<p> </p>
<p>Гэта ныранне ў прасторы марскія,</p>
<p>Гэта палёты ў заўтрашні век.</p>
<p>Гэта здабыткі і мары людскія,</p>
<p>Крыўды і страты твае, чалавек;</p>
<p> </p>
<p>Цень трапяткі ад абеліска</p>
<p>Каля дарогі пад чорнай сасной;</p>
<p>Матчыны вочы над першай калыскай,</p>
<p>Матчыны вочы над першай труной;</p>
<p> </p>
<p>Вера у шчасце, з няпраўдай змаганне,</p>
<p>Чорнае неба і сонца ў расе;</p>
<p>Гэта спрадвечныя нашы пытанні,</p>
<p>Гэта адказы, ды толькі не ўсе...</p>
<p> </p>
<p>Вось і блукай апантаны па лесе,</p>
<p>Як і твой прадзед калісьці блукаў...</p>
<p> </p>
<p>Каб жа я знаў, што такое паэзія,</p>
<p>Гэтыя б вершы не напісаў.</p>
<p>1975</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>