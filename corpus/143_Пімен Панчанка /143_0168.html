<div class="container">
<div class="book-utils">
<div id="qrcode"></div>
<a href="/Pimien_Pancanka/Bielaruskaj_cyhuncy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беларускай чыгунцы -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Беларускай чыгунцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чыгунка Беларуская,</p>
<p>Трывожныя гудкі...</p>
<p>Твае тугія шпалы —</p>
<p>Пявучыя радкі.</p>
<p>У кожнага ці станцыя,</p>
<p>Ці хоць паўстанак ёсць,</p>
<p>Дзе пачалася, скончылася</p>
<p>Наша маладосць.</p>
<p>Мы не былі абражаны</p>
<p>Вакзальнай духатой</p>
<p>І цеснатой вагоннаю...</p>
<p>Абы не пехатой.</p>
<p>На станцыях ты шчодра нас</p>
<p>Паіла кіпятком</p>
<p>І частавала вішнямі,</p>
<p>А зрэдку і мядком...</p>
<p>Даруй, цябе ірвалі мы</p>
<p>І трушчылі на друз,</p>
<p>Калі да нас вазіла ты</p>
<p>Чужы смяротны груз.</p>
<p>Не па сваёй ахвоце,</p>
<p>Не па сваёй віне.</p>
<p>І ўсе пераканаліся,</p>
<p>Што гнеў жалеза гне...</p>
<p>А потым быў твой лепшы дзень,</p>
<p>Высокі зорны час,</p>
<p>Калі скрозь кветкі, слёзы, плач</p>
<p>З вайны ты везла нас.</p>
<p>Легендаю зрабіліся</p>
<p>Дні «рэйкавай вайны»,</p>
<p>На стыках зноў ты цокаеш</p>
<p>Абцасікам стальным.</p>
<p>Цяпер ты ўся інакшая,</p>
<p>Інакшы груз вязеш...</p>
<p>Ды часам, чарку выпіўшы,</p>
<p>«Зямлянку» зноў пяеш.</p>
<p>І ўсё адразу робіцца</p>
<p>Сардэчней і прасцей.</p>
<p>І для народа сцелеш ты</p>
<p>Вандроўную пасцель.</p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>