<div class="container">
<div class="book-utils">
<div id="qrcode"></div>
<a href="/Pimien_Pancanka/Raunaprauje_dreu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1969 -->
<!-- HEADER_FIELD FirstPublicationYear: 1970 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Раўнапраўе дрэў -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Раўнапраўе дрэў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пара падумаць пра раўнапраўе дрэў.</p>
<p>Даволі падглядваць,</p>
<p>Як горнецца тонкая рабіна</p>
<p>Да самаўпэўненага дуба.</p>
<p>Не кляніцеся ў каханні</p>
<p>Да белай бярозы:</p>
<p>Вы даўно ёй здрадзілі,</p>
<p>Нож у белыя грудзі ўсадзілі,</p>
<p>Каб толькі напіцца</p>
<p>Яе свежай вясновай крыві.</p>
<p>І гэтага вам было мала.</p>
<p>Вы перарэзалі ёй сухажылле,</p>
<p>Кінулі ў прагную печ,</p>
<p>Каб яе апошнім гарачым дыханнем</p>
<p>Пагрэць свой стары раматус...</p>
<p>І так, я пра раўнапраўе дрэў!</p>
<p>Слава табе, вольха!</p>
<p>Ты самая мужная і адданая</p>
<p>Захавальніца нашых рэчак</p>
<p>І заступніца сарамлівых дзяўчат.</p>
<p>Асіна, мая асінка!</p>
<p>Я больш не дазволю нікому</p>
<p>Удавіцца на тваім суку —</p>
<p>Няхай разбіваецца</p>
<p>На раўнадушнай машыне.</p>
<p>А тваё ласкавае лісце</p>
<p>З ціхім журчаннем</p>
<p>Будзе пералівацца</p>
<p>У горлы птушак...</p>
<p>Хвала і вам,</p>
<p>Цярплівыя таполі!</p>
<p>Хай рукі адсохнуць у тых,</p>
<p>Хто бязлітасна вас высякае.</p>
<p>Ім боязна пуху твайго лебядзінага,</p>
<p>Ім боязна паху твайго салаўінага,</p>
<p>Яны баяцца тваёй красы.</p>
<p>Ім падабаюцца толькі слупы</p>
<p>На пустых бальшаках</p>
<p>Ды часам кактусы.</p>
<p>1969</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>