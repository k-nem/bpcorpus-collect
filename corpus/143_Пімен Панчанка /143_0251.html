<div class="container">
<div class="book-utils">
<div id="qrcode"></div>
<a href="/Pimien_Pancanka/Pasla_vandrovak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пасля вандровак -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Пасля вандровак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чаканне радасней здзяйснення:</p>
<p>І ў свята часам нудзімся.</p>
<p>Шуканні і перасяленні,</p>
<p>Мы ў вашым рытме круцімся...</p>
<p> </p>
<p>Жыві, працуй,</p>
<p>А там, глядзіш,</p>
<p>Мясцком дасць атэстацыю —</p>
<p>І ты да караблёў ляціш,</p>
<p>Мінаючы ўсе станцыі.</p>
<p> </p>
<p>Бадзяешся, цікавішся</p>
<p>І праўдаю, і казкамі...</p>
<p>Музеі ватыканскія,</p>
<p>Халупы афрыканскія.</p>
<p> </p>
<p>Падзівішся на Нотр-Дам</p>
<p>І Луўрам ты насыцішся.</p>
<p>А лепш, калі з людзьмі і там</p>
<p>На добрым слове сыдзешся.</p>
<p> </p>
<p>Адразу робіцца прасцей</p>
<p>Зямля з птушыным гоманам.</p>
<p>Пшаніца добрая расце</p>
<p>Пад Рымам, як пад Гомелем.</p>
<p> </p>
<p>Сустрэнеш каля нільскіх вод</p>
<p>Бусла свайго палескага</p>
<p>І вернешся на цеплаход,</p>
<p>Усцешаны паездкаю...</p>
<p> </p>
<p>Пабачыў: плаваюць кіты,</p>
<p>Сустрэўся з насарогамі.</p>
<p>А людзі ўсюды, як і ты,</p>
<p>З турботамі, трывогамі...</p>
<p> </p>
<p>На моры гул і неспакой,</p>
<p>За хваляй хваля коціцца.</p>
<p>Убачыць родны бераг свой</p>
<p>Табе да болю хочацца...</p>
<p> </p>
<p>Сысці на станцыі малой,</p>
<p>Дзе гай ды неба ціхае,</p>
<p>Дзе пахне сонцам і смалой</p>
<p>Ды птушаняты ціўкаюць,</p>
<p> </p>
<p>Дзе глушыць колаў перастук</p>
<p>Палеміка сарочая,</p>
<p>Дзе мальвы свецяць на вярсту</p>
<p>З лахматых агародчыкаў.</p>
<p> </p>
<p>Чмялі над кветкамі басяць,</p>
<p>Гудуць над сапяжанкаю.</p>
<p>— Ну што, нагойсаўся, басяк,</p>
<p>Спаткаўся з парыжанкамі?</p>
<p>Праўленне.</p>
<p>Тэлефон звініць,</p>
<p>Удакладняе графікі.</p>
<p>— Адкуль?</p>
<p>І хочацца зманіць,</p>
<p>Ды буркнеш ціха:</p>
<p>— З Афрыкі...</p>
<p> </p>
<p>Круглеюць вочы друга...</p>
<p>— Што ж,</p>
<p>А мне дык хоць бы выспацца...</p>
<p>Кароткатэрміновы дождж</p>
<p>На пыл дарожны сыплецца.</p>
<p>1965</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>