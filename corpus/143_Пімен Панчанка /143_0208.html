<div class="container">
<div class="book-utils">
<div id="qrcode"></div>
<a href="/Pimien_Pancanka/Ziamla_backou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зямля бацькоў -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Зямля бацькоў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>А на Палессі ўсё нядробна:</p>
<p>Цяжкая спадчына вякоў,</p>
<p>Цяжкія рукі хлебаробаў,</p>
<p>Цяжкія сны палешукоў.</p>
<p> </p>
<p>Якую трэба мець адданасць</p>
<p>І сэрца сынава, каб так</p>
<p>Любіць палескі край туманны</p>
<p>І маці бедны андарак.</p>
<p> </p>
<p>Якую мужнасць мець патрэбна,</p>
<p>Каб хуткасці наперакор</p>
<p>Уваскрасіць і воблік зрэбны</p>
<p>Сяла,</p>
<p>І водбліск даўніх зор.</p>
<p>Нас б’е па сэрцах паскарэнне,</p>
<p>Сціскаюцца прастора, час.</p>
<p>А матчынай зямлі карэнні</p>
<p>Ніколі не адпусцяць нас.</p>
<p> </p>
<p>Хвалюючае падабенства!</p>
<p>Старонкі Мележа крані —</p>
<p>І з небыцця, з майго маленства</p>
<p>Мае узнікнуць Курані.</p>
<p> </p>
<p>І час імкліва незваротны</p>
<p>Мастак ізноў вяртае нам,</p>
<p>І ажывае ўладна роднасць,</p>
<p>Хоць я з мясцін інакшых сам.</p>
<p> </p>
<p>Пад навальнічны подых рэзкі</p>
<p>Я пад буслянкаю стаю</p>
<p>І ў ціхай вёсачцы палескай</p>
<p>Сябе малога пазнаю.</p>
<p> </p>
<p>І, навальніцаю абмыты,</p>
<p>Па сцежцы, як па паяску,</p>
<p>Іду па лузе аксамітным</p>
<p>Ля выспаў белага пяску.</p>
<p> </p>
<p>Развеяўся настрой наганы,</p>
<p>Каліны зноў цвітуць мае.</p>
<p>І свеціць мне усмешка Ганны,</p>
<p>Любоў яе і боль яе.</p>
<p> </p>
<p>Зямля бацькоўская, святая.</p>
<p>Так, гэта мы. Увесь народ...</p>
<p>Мне ў сэрца бусел залятае</p>
<p>З трывожных прыпяцкіх балот.</p>
<p>1975</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>