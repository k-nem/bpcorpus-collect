<div class="container">
<div class="book-utils">
<div id="qrcode"></div>
<a href="/Pimien_Pancanka/Jablyki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Яблыкі -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Яблыкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ёсць пытанне ці няма пытання? —</p>
<p>Формула кіруючых мужчын.</p>
<p>Ад напору яблык на світанні</p>
<p>Пахіснуўся наш палескі тын.</p>
<p> </p>
<p>Папацелі садаводы трошкі:</p>
<p>Яблыні — агульная любоў.</p>
<p>Падстрыгалі іх, бялілі ножкі,</p>
<p>Апраналі ў кажушкі з кулёў.</p>
<p> </p>
<p>Урадзіла сёлета не скупа</p>
<p>Белых, бурштыновых, залатых.</p>
<p>І плыве ўначы пад зорны купал</p>
<p>Смачны пах садоў, як мёд густы.</p>
<p> </p>
<p>Як жа гэтым яблыням цудоўным</p>
<p>Да сталіцы рукі дацягнуць?</p>
<p>Яблыкі галлё у дугі гнуць,</p>
<p>Іх — куды ні глянь — усюды поўна.</p>
<p> </p>
<p>Хрубастаць іх будуць не мінчане,</p>
<p>Над ападам горбіцца наш сад.</p>
<p>Тут кароў салодкае мычанне,</p>
<p>Яблычнае свята ў парасят.</p>
<p> </p>
<p>Самазвалы на прасёлках грузнуць.</p>
<p>Восень.</p>
<p>На зямлі і ў небе муць.</p>
<p>А па Чорным моры сухагрузы</p>
<p>Яблыкі заморскія вязуць.</p>
<p> </p>
<p>Звар’яцелы вецер свішча рэзка,</p>
<p>Недзе ціха тупае зіма.</p>
<p>Хочацца антонаўкі палескай...</p>
<p>Ёсць, сябры, пытанне ці няма?</p>
<p>1975</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>