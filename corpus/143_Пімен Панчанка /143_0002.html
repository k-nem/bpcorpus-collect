<div class="container">
<div class="book-utils">
<div id="qrcode"></div>
<a href="/Pimien_Pancanka/A_movu_ledz_nie_zataptali.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1985 -->
<!-- HEADER_FIELD FirstPublicationYear: 1985? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «А мову ледзь не затапталі...» -->
<!-- HEADER_FIELD Uploaded: 2011-08-01T09:00:06Z -->
<!-- HEADER_FIELD Year: 1985 -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>«А мову ледзь не затапталі...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>А мову ледзь не затапталі</p>
<p>I асмяялі, як раней.</p>
<p>А вы ў народа запыталі,</p>
<p>Якая мова нам радней?</p>
<p> </p>
<p>Бацькі (яшчэ не ўсе),</p>
<p>I Дурні,</p>
<p>I хамы (хамам не пярэч!)</p>
<p> </p>
<p>Сцвярджаюць:</p>
<p>«Руская — культурней</p>
<p>I прагрэсіўней.</p>
<p>Нашу — прэч!»</p>
<p> </p>
<p>Так мова руская —</p>
<p>У сіле!</p>
<p>Яна багатая...</p>
<p>Але</p>
<p>Мы бульбай дзелімся з Расіяй,</p>
<p>Шлём сала, мяса і алей.</p>
<p> </p>
<p>Мацуем нашу роднасць працай,</p>
<p>Дзе цяжка —</p>
<p>Мы туды ідзём.</p>
<p>Над кожнаю магілай брацкай</p>
<p>Мы кветкі памяці кладзём.</p>
<p> </p>
<p>А мову родную заўсёды</p>
<p>I ўсюды вучыць першы клас.</p>
<p>А ў нас стыдаюцца: «Не модна...»,</p>
<p>Як і калісьці ў царскі час.</p>
<p> </p>
<p>Усе сыны усіх народаў</p>
<p>На памяць помняць родны верш</p>
<p>I ганарацца песняй роднай,</p>
<p>3 якой з калыскі ты жывеш.</p>
<p> </p>
<p>Ну, а салдаты з Беларусі</p>
<p>Ці служаць, ці ідуць на бой,</p>
<p>Саромяцца ў юнацкай скрусе:</p>
<p>Не знаюць спадчыны сваёй...</p>
<p> </p>
<p>Мілей мне «кнігаўка», чым «чыбіс»,</p>
<p>Бо голас кнігаўкі ў душы.</p>
<p>I бульбу смажаную чыпсам</p>
<p>Ты зваць па модзе не спяшы.</p>
<p> </p>
<p>I я на «клюкву» «журавіны»</p>
<p>Не прамяняю, не аддам.</p>
<p>I светлы край наш жураўліны</p>
<p>Я дзецям ціха перадам.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>