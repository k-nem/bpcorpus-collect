<div class="container">
<div class="book-utils">
<div id="qrcode"></div>
<a href="/Pimien_Pancanka/Sparysy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1954 -->
<!-- HEADER_FIELD FirstPublicationYear: 1955 -->
<!-- HEADER_FIELD SectionAuthor: Вершы -->
<!-- HEADER_FIELD Source: http://vershy.ru/content/sparyshy -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Спарышы -->
<!-- HEADER_FIELD Uploaded: 2011-08-11T08:10:00Z -->
<!-- HEADER_FIELD Year: 1954 -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Спарышы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адгрымела ноччу навальніца,</p>
<p>Птушак пазванчэлі галасы,</p>
<p>I пяюць на сто ладоў сініцы —</p>
<p>Упіліся, пэўна, ад расы.</p>
<p> </p>
<p>На ялінах росных зор мільярды,</p>
<p>Дурнап'яну гаркаваты пах.</p>
<p>I арэхаў наліўныя ядры</p>
<p>Хрумстаюць так смачна на зубах...</p>
<p> </p>
<p>Ён адшастаў ценісты арэшнік,</p>
<p>Змок увесь, але знайшоў, знайшоў —</p>
<p>З думкай пра яе, зусім нягрэшнай, —</p>
<p>Пару запаветных спарышоў.</p>
<p> </p>
<p>Хоць ніколі ў прымхі ён не верыў,</p>
<p>Проста для забавы ўзяў, а ўсё ж,</p>
<p>Калі стукнуў да яе у дзверы,</p>
<p>Скаланула радасная дрож.</p>
<p> </p>
<p>У яе пакоі — вокны насцеж,</p>
<p>I сама, як раніца, была.</p>
<p>«На, вазьмі сабе спарыш на шчасце...»</p>
<p>Ціха засмяялася, ўзяла.</p>
<p> </p>
<p>Узяла і тут жа раскусіла:</p>
<p>«Дзякую, браточак, шчасце ёсць!»</p>
<p>На вяселле хлопца запрасіла:</p>
<p>«Будзеш у мяне найлепшы госць!»</p>
<p> </p>
<p>Не, не быў ён госцем на вяселлі.</p>
<p>Па начных дарогах, без дарог</p>
<p>Ён хадзіў ля пожняў і аселіц,</p>
<p>Боль хацеў развеяць і не мог.</p>
<p> </p>
<p>А праз год яна яго спаткала</p>
<p>Выпадкова.</p>
<p>Ці то ён яе...</p>
<p>Ля вачэй — маршчынкі...</p>
<p>Шчасця мала:</p>
<p>Муж — гультай, бадзяецца ды п'е.</p>
<p> </p>
<p>Прызнавацца сорамна і горка.</p>
<p>«Як тады аслепнуць я магла?</p>
<p>— Сумным жартам скончыла гаворку:</p>
<p>Шкода, што спарыш не зберагла».</p>
<p> </p>
<p>Вось і ўся гісторыя...</p>
<p>А можа</p>
<p>Гэта толькі першая з дарог?</p>
<p>Нездарма яе так устрывожыў</p>
<p>Ціхі сказ хлапца: «А я збярог».</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: http://vershy.ru/content/sparyshy<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>