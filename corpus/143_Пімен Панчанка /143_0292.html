<div class="container">
<div class="book-utils">
<div id="qrcode"></div>
<a href="/Pimien_Pancanka/Tvorcasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1974 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Творчасць -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Творчасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З паэзіяй мне развітацца пара,</p>
<p>Пакуль не зрабіўся сапраўдным вар’ятам.</p>
<p>Прыгожа, дасціпна... І ўсё ж — мішура...</p>
<p>Лятуць на падлогу усе варыянты.</p>
<p> </p>
<p>А словам дакладным не трэба прыкрас,</p>
<p>Сапраўдным пачуццям не трэба аздобы.</p>
<p>Паэзія мучыць бязлітасна нас.</p>
<p>Даволі!</p>
<p>І я выбіраюся з дому.</p>
<p> </p>
<p>Іду, як заўсёды, ў купалаўскі сад,</p>
<p>Падняўшы каўнер і насунуўшы кепку.</p>
<p>А ў садзе шуміць залаты лістапад...</p>
<p>Шапчу я: Іван Дамінікавіч, кепска...</p>
<p> </p>
<p>Працуем, а нас не чытаюць амаль,</p>
<p>Жартуем, а людзям чамусьці не смешна...</p>
<p>Спакойны і мудры, глядзіць ён удаль,</p>
<p>Усё перад ім: гэты сад і бязмежнасць.</p>
<p> </p>
<p>Крычаў і маліўся, стагнаў і спяваў,</p>
<p>Каб кроў мужыка не лілася на росы;</p>
<p>Ён сонца выворваў,</p>
<p>З магілы ўставаў,</p>
<p>Каб толькі убачыць у шчасці народ свой.</p>
<p> </p>
<p>Я жорстка ўпікаю самога сябе</p>
<p>І тых, што не страцілі гонар і сорам.</p>
<p>І так, аб будоўлі... І так, аб сяўбе...</p>
<p>А мы тут пры чым?</p>
<p>Мы бясконца гаворым...</p>
<p> </p>
<p>Стаіць ля Карэлічаў жыта сцяной,</p>
<p>Шыпшына цвіце каля Мірскага замка,</p>
<p>Да брацкай магілы ідзе партызанка...</p>
<p>Я зноў на вайне.</p>
<p>Я падбіты вайной.</p>
<p> </p>
<p>Успомніў ізноўку сырыя лясы,</p>
<p>І Ловаць, і Полу, і тыя балоты,</p>
<p>Шчаціну на шчоках</p>
<p>І гразь на пілотках,</p>
<p>Сержантаў ахрыплыя галасы.</p>
<p> </p>
<p>І грукат, і стогны, і пыл, і туман,</p>
<p>І той пад Бягомлем глыбокі калодзеж,</p>
<p>Дзе кідалі немцы жывых партызан...</p>
<p>І зноўку нянавісцю сэрца калоціць.</p>
<p> </p>
<p>Ля брацкіх магіл трэ спыняцца часцей,</p>
<p>Чытаць надмагільныя надпісы моўчкі.</p>
<p>У сэрцах людскіх залатыя замочкі</p>
<p>Тады адамкнём, калі станем чысцей.</p>
<p> </p>
<p>Хай хітрая слава мяне абміне,</p>
<p>Жыццё не пакіне трывожыць і вабіць.</p>
<p>А нехта ссылае у старасць мяне,</p>
<p>Імкнецца мой гнеў да мяшчанства аслабіць.</p>
<p> </p>
<p>Не здамся!</p>
<p>Бяссоннаю працай спалю</p>
<p>Сябе, ды ад праўды я не адступлюся.</p>
<p>І словам я сцверджу усё, што люблю</p>
<p>У народзе сваім і ў сваёй Беларусі.</p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>