<div class="container">
<div class="book-utils">
<div id="qrcode"></div>
<a href="/Pimien_Pancanka/Pietrusiu_Brouku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1977 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Петрусю Броўку -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Петрусю Броўку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пад старасць мы, як жабракі,</p>
<p>Збіраем успаміны:</p>
<p>Святло зары,</p>
<p>І пах ракі,</p>
<p>І нават выбух міны.</p>
<p> </p>
<p>Імгненні даўныя сустрэч,</p>
<p>Дзіцячы свой ласунак.</p>
<p>На кожную старую рэч</p>
<p>Глядзім з лагодным сумам.</p>
<p> </p>
<p>Усё запомніла душа:</p>
<p>І конаўкі, і лыжкі.</p>
<p>Яшчэ быў пах карандаша</p>
<p>І самай першай кніжкі.</p>
<p> </p>
<p>Былі радоўкі у жыцці,</p>
<p>Начлег, туман і коні...</p>
<p>Ці ты прыпомніў гэта, ці</p>
<p>Я даўны час прыпомніў?</p>
<p> </p>
<p>На схіле розных летніх дзён</p>
<p>Параніў нас да болю</p>
<p>Спеў берасцянкі,</p>
<p>Ціхі звон</p>
<p>На матыльковым полі.</p>
<p> </p>
<p>І кожны з нас успомніць, як</p>
<p>Пярун страшэнны грымнуў</p>
<p>На Кацярынінскі бальшак</p>
<p>З бярозамі старымі.</p>
<p> </p>
<p>У нас жыве ва ўсе часы</p>
<p>Зялёны родны гоман.</p>
<p>«Ушачы»,— шэпчуцца лясы,</p>
<p>Гудуць лясы: «Бягомль...»</p>
<p>Чытаю вершы я твае,</p>
<p>Напоеныя лесам.</p>
<p>І гэтыя, дзе кожны б'е</p>
<p>І гневам, і жалезам.</p>
<p> </p>
<p>Мы ўсё прайшлі: агонь і дым,</p>
<p>Каб злыдні пацішэлі.</p>
<p>Былі ў акопе мы адным,</p>
<p>Былі ў адной траншэі...</p>
<p> </p>
<p>Нас час, як дзяцел той, дзяўбе</p>
<p>Усё мацней з гадамі.</p>
<p>Гляджу я сёння на цябе</p>
<p>І думаю: адданасць.</p>
<p> </p>
<p>І ўнукам некалі скажу,</p>
<p>Што лёс у нас адзіны.</p>
<p>На твой і мой бальшак гляджу</p>
<p>І думаю: Радзіма.</p>
<p>1977</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>