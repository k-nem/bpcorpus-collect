<div class="container">
<div class="book-utils">
<div id="qrcode"></div>
<a href="/Pimien_Pancanka/Toj_dzien_prapau_i_stracany_navieki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1973 -->
<!-- HEADER_FIELD FirstPublicationYear: 1974 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Той дзень прапаў і страчаны навекі...» -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>«Той дзень прапаў і страчаны навекі...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Той дзень прапаў і страчаны навекі,</p>
<p>Калі ты не зрабіў таго, што мог;</p>
<p>Калі не паспрыяў ты чалавеку,</p>
<p>Няшчыры быў, зманіў, не дапамог.</p>
<p> </p>
<p>Той дзень збяднеў, зліняў на сотню радуг</p>
<p>І, попелам пасыпаны, сканаў,</p>
<p>Калі не падзяліў з суседам радасць</p>
<p>І больш за дзень узяў ты, чым аддаў.</p>
<p> </p>
<p>Той дзень, лічы, завянуў пустацветам,</p>
<p>Калі ты пяць хвілін пашкадаваў,</p>
<p>Каб дзецям паказаць куточак свету</p>
<p>І хараство людзей, і дрэў, і траў.</p>
<p> </p>
<p>Той дзень зусім закрэслены табою,</p>
<p>Калі ты раўнадушна абмінуў</p>
<p>Бяду чужую, пабаяўся болю,</p>
<p>Абразу хама моўчкі праглынуў...</p>
<p> </p>
<p>Пазней старэць пачнеш самотна ў хаце</p>
<p>І будзеш скаргі гнеўна кідаць нам.</p>
<p>Не мы, жыццё табе даўгі заплаціць</p>
<p>За раўнадушша.</p>
<p>Вінаваты сам.</p>
<p> </p>
<p>Мы не плюём на дружбу і на працу:</p>
<p>Нам без трывог не зберагчы жыцця.</p>
<p>Сябры, давайце будзем хвалявацца</p>
<p>За ўсіх і ўсё: за зерне і дзіця...</p>
<p> </p>
<p>Я не святы, хоць і не сквапны злыдзень.</p>
<p>Даруйце, калі часам быў глухі</p>
<p>Ці чалавека грубасцю пакрыўдзіў...</p>
<p>Грахі мае, бясконцыя грахі.</p>
<p>1973</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>