<div class="container">
<div class="book-utils">
<div id="qrcode"></div>
<a href="/Francisak_Bahusevic/Sviedka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Францішак Багушэвіч -->
<!-- HEADER_FIELD CreationYear: 1886-1900? -->
<!-- HEADER_FIELD Edition: Багушэвіч Ф. Творы / Францішак Багушэвіч ; [укладанне, прадмова Я. Янушкевіча ; каментарыі У. Cодаля, Я. Янушкевiча; мастак Г. Хiнка-Янушкевiч]. - Мінск : Мастацкая літаратура, 1991. - 308 с. -->
<!-- HEADER_FIELD FirstPublicationYear: 1907 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD SectionAuthor: Апавяданьні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Сведка -->
<h2><a href="http://knihi.com/Francisak_Bahusevic/">Францішак Багушэвіч</a></h2>
<h2>Сведка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У нядзелю ранюсенька заходзіць да мяне Панасюк. Тое ды сёе, а потым кажа: «У тую суботу каб быў ты ў воласці ў сведкі на суд». - «Як у сведкі, дык у сведкі. Хоць я нічым нічога, казаў той, ніколі нікому».</p>
<p>Прыходжу - сядзяць. Я зірк - і ён тут, наш Бартак храмы.</p>
<p>Пытаюць суддзі: «А ты што знаеш аб гэтым дзеле?»</p>
<p>«Чаму, кажу я, не знаю? Ведама, усё, казаў той, знаю».</p>
<p>«Ну дык кажы».</p>
<p>«Як казаць, кажу, дык і скажу ўсё. Так і так, кажу, у мяне, кажу, Каруська (гэта жонка мая) надта, гадзіна, рана ўстае. Так якасьць пасля Пятра, якраз пасля нядзелі, чуць зорачка занялася, яшчэ навет і дзяркач на балоце ні разу не дзёрнуў, калі яна прыходзе да мяне і будзіць: «Юзук, Юзук!» - Ці ты, кажу, здурэла, ці што якое? Гэта ж, кажу, нядзеля. «Гэта, - яна кажа, - учора была нядзеля». Я схамянуўся: праўда, учора! Як так, дык так. «Ідзі ж ты, - кажа, - касіць на Лабок». А той Лабок, каб ваша ведалі, - дык чысты лабок. Як пойдзеш касіць, дык сцімбіркі толькі дзылінкаюць ля касы ды казельчыкі скачуць, а сена толькі, сколькі валасоў вунь на галаве ў пана суддзі (адзін лысы быў)».</p>
<p>«Ну, ну, - той кажа, - да дзела гавары! Ці відзеў?»</p>
<p>«Відзеў, кажу, чаму не відзець? Святлюсенька стала, покі расчухаўся. Вот расчухаўся, пайшоў пад свіран - узяць бы касу, а касы нямаш: сюды - нямаш, туды - нямаш! Ніяк не спомню, гдзе дзеў. Аж я гэта, як рэзаў барана яшчэ з восені, ды ўткнуў у сцяну, дык яе там ці ржа пабіла, ці мышы вышчарбілі. Давай я яе кляпаць, а яна - давай крышыцца. Кляпаў-кляпаў, кляпаў-кляпаў... Віджу - нічога не будзе, пара палуднаваць. Папалуднаваў, праўда - Каруська кіслага малака дала крышку, а ў нас перадойка гэты год была, казалі, палявала, а цяліцца - не цялілася. Пад'еўшы трошкі, думаю: падбягу да Барткі храмога, - вот і ён тут, не дасць салгаць, - пазычу касу. - Покі тое ды сёе, туды ды сюды, калі і сонечка стала хавацца. Прыляцеў да Барткі храмога (а ён сусед), калі яго няма. Косіць, кажуць, тыкі ж на Лабку (і ў яго такія ж сцімбіркі); калі я слова сказаць, і Бартак тыц у хату, - і зараз пацямнела. Мы сабе аб тым ды аб сім, а пасля таго я пашоў дахаты вячэраць. Як дзісь помню, еў зацірку з малаком. Дык чаму ж я не знаю? Усё знаю».</p>
<p>«А відзеў ты (пытаюць суддзі), як Пятрук Сушка Бартку біў?»</p>
<p>«Калі?» - пытаю.</p>
<p>«Да тагды, як тое было?»</p>
<p>«Не ведаю», - кажу.</p>
<p>«Які ж ты сведка?»</p>
<p>«Але, кажу, які ж я сведка?»</p>
<p>І пашоў дахаты.</p>
<p>А, праўда, па дарозе зайшоў да Бэрчыхі. А больш, дальбо, нічога не ведаю.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>