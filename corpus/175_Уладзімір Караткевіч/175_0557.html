<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Jak_razmaulajuc_zviary_i_ptuski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1957? -->
<!-- HEADER_FIELD FirstPublicationYear: 1957 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як размаўляюць звяры і птушкі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Як размаўляюць звяры і птушкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Закаханы ў жыццё і ў кожную мушку,</p>
<p>Я іду каля хат і росных садоў.</p>
<p>І са мной размаўляюць звяры і птушкі</p>
<p>На дзесятках і тысячах розных моў.</p>
<p>Ў валасы мае вішні свой снег завеялі,</p>
<p>Мне на вуха шэпчуць абшары ніў;</p>
<p>Маўляў, каго любіш, таго заўжды зразумееш,</p>
<p>У якой бы скуры ён ні хадзіў.</p>
<p>Галубы ў ліловых і сініх барвах,</p>
<p>На мяне паглядзеўшы, вуркочуць так:</p>
<p>— «Пр-роста вар-рвар, варвар, стр-рашэнны варвар.</p>
<p>Крыл не мае, а кр-рочыць, крочыць, дзівак».</p>
<p>Певень, палкай падбіты, скача, як конік,</p>
<p>І здзіўленым курам, як зрынуты бог,</p>
<p>Утрапёна крычыць ад болю і гонару:</p>
<p>— «Не па-паў! Не па-паў! Міма ног! Мі-ма ног!»</p>
<p>Калі ж ноч паплыве над зямлёю мілаю,</p>
<p>Размаўляюць дзве жабы ля соннай ракі:</p>
<p>— «Ку-ума, кума, а што ты вячэраць варыла?»</p>
<p>— «Боршч, боршч, буракі, бура-кі-кі-кі-кі».</p>
<p>Я, напэўна, таксама здаюся ім зверам,</p>
<p>І яны разважаюць у засені траў:</p>
<p>— «Вось ідзе двухногая птушка без пер’яў</p>
<p>Ці мядзведзь, што шубу ў ламбард заклаў».</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>