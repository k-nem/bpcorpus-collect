<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kastalskaja_krynica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1955? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Кастальская крыніца -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Кастальская крыніца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чутка ёсць, што ў лясной лагчыне,</p>
<p>Дзе туман на галінах сядае,</p>
<p>Ручаёк празрысты і сіні</p>
<p>З-пад калоды ў свет выцякае.</p>
<p> </p>
<p>Там спявае ўсё-ўсё жывое,</p>
<p>Нават жоўтая, палая гліца,</p>
<p>І спяваюць стройныя хвоі,</p>
<p>Што растуць над гэтай крыніцай.</p>
<p> </p>
<p>Кропля кожна голас мае,</p>
<p>Як бяжыць яна па адхону.</p>
<p>Нават шчур салаўём спявае,</p>
<p>Як нап’ецца вады сцюдзёнай.</p>
<p> </p>
<p>Чуеш? Песня звініць, не сарвецца</p>
<p>Гукам чыстым, высакародным.</p>
<p>А крыніца — песняю звецца,</p>
<p>А цячэ яна — з гушчы народнай.</p>
<p> </p>
<p>Адшукаць бы яе не прадвесні</p>
<p>У лясістых горах і долах,</p>
<p>Каб спяваць не чужую песню,</p>
<p>А сваю — ды на поўны голас.</p>
<p> </p>
<p>Як шукаць мне тую крыніцу</p>
<p>Сярод дрэў вялікіх, няўламных?</p>
<p>Як вады дасхочу напіцца</p>
<p>І зайграць, каб слухалі камні?</p>
<p> </p>
<p>Каб зубры прыходзілі з лесу</p>
<p>І надоўга жваць забывалі,</p>
<p>Каб сабакі — і тыя за песню</p>
<p>Запылёныя ногі лізалі.</p>
<p> </p>
<p>Каб магутнай была як навала,</p>
<p>Каб для ўсіх была добрай знаёмай,</p>
<p>Каб мярзотнікаў розных карала</p>
<p>Як удар няўмольнага грому,</p>
<p> </p>
<p>Каб са мною плакалі людзі</p>
<p>І смяяліся разам са мною,</p>
<p>Каб у самых бяздушных грудзях</p>
<p>Сэрца стукнула як маладое.</p>
<p> </p>
<p>Тут адному дарогі не будзе,</p>
<p>Правядзіце мяне да хвояў,</p>
<p>Працавітыя, простыя людзі,</p>
<p>Сумленне маё жывое.</p>
<p> </p>
<p><i>[1955 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>