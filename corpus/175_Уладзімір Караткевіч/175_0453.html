<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Pauluk_Bahrym.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паўлюк Багрым -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Паўлюк Багрым</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>ПАЎЛЮК БАГРЫМ<sup><a href="#footnote-1">1</a></sup></p>
<p> </p>
<p>На гасцінцах бярозы</p>
<p>Зусім пачарнелі ад ветру.</p>
<p>Дзіч і глуш безнадзейная,</p>
<p>Бураломныя хвояў кражы,</p>
<p>На лясным раздарожжы</p>
<p>Капліца прыткнулася ў нетрах,</p>
<p>І Хрыстос сем стагоддзяў</p>
<p>Вісіць на пахілым крыжы.</p>
<p> </p>
<p>Праз акенца сляпое</p>
<p>Шэры дожджык глядзіцца у хату,</p>
<p>У якой дагарае,</p>
<p>Бы ў небе асеннім зара,</p>
<p>Непатрэбная старасць</p>
<p>Адстаўнога паўстанца-салдата,</p>
<p>Невядомага генія,</p>
<p>Беларускага песняра.</p>
<p> </p>
<p>Дагарае жыццё.</p>
<p>Хто на ўлонне старому прытуліцца?</p>
<p>Ні дзяцей, ні нашчадкаў,</p>
<p>Даўно праляцела вясна,</p>
<p>Прагрымела паўстаннем,</p>
<p>Прайшла праз зялёную вуліцу,</p>
<p>Згасла ў цяжкай салдатчыне...</p>
<p>Мусіць у рабстве сканаць.</p>
<p> </p>
<p>Мог бы славай грымець</p>
<p>Сярод годных паэтаў Еўропы,—</p>
<p>Гвалтам спуталі ногі,</p>
<p>Трымалі ўвесь час за руку.</p>
<p>Што пакіне ён?</p>
<p>Вершык у памяці хлопаў,</p>
<p>Кандэлябру у касцёле</p>
<p>Ды кроў на гаручым пяску.</p>
<p> </p>
<p>А ў краіне так цяжка</p>
<p>(Асіны ад ганьбы палаюць),</p>
<p>І над ёй фанабэрыцца</p>
<p>П’яны, разбэшчаны гун.</p>
<p>Як пры князю Ўсяславе —</p>
<p>Дзень вялікі, а луста малая.</p>
<p>Як пры князю Ягайле —</p>
<p>На кожную спіну бізун.</p>
<p> </p>
<p>Абжыраюць удоў,</p>
<p>П’юць з гарэлкай сірочыя слёзы,</p>
<p>Тлустым задам расселіся</p>
<p>На паднявольнай зямлі,</p>
<p>На шлагбаумы мёртвыя</p>
<p>Пассякалі жывыя бярозы,</p>
<p>На шпіцрутэны гнуткія</p>
<p>Запаветныя вербы звялі.</p>
<p> </p>
<p>Беларусь мая, сонца,</p>
<p>Дарагая і родная маці!</p>
<p>На якіх раздарожжах</p>
<p>Згубіла ты шчасце сваё?</p>
<p>Ці удасца хоць дзецям</p>
<p>Шчаслівага дня дачакаці</p>
<p>Пасля мужнасці гэткай,</p>
<p>Пасля столькіх крывавых баёў?</p>
<p> </p>
<p>Цень паўстання народнага,</p>
<p>Дзень светлай волі Крашына!</p>
<p>Я таксама пакутваў</p>
<p>За гэту зямную юдоль...</p>
<p>О, чаму ты, кажан,</p>
<p>Не крануў мяне ў годы дзяцінства,</p>
<p>Каб не вырасла сэрца,</p>
<p>Каб вочы не бачылі боль?</p>
<p> </p>
<p>Мы чакалі свабоды,</p>
<p>І касілі нас кулямі роты,</p>
<p>Ў ланцугі нас кавалі,</p>
<p>Каб пад палкай нам быў карачун.</p>
<p>Узялі мае вершы,</p>
<p>Ўзялі маіх дзетак гаротных.</p>
<p>Вершы, бедныя вершы</p>
<p>Пад чырванню сургучу!</p>
<p> </p>
<p>Край сагнуўся ў спіне,</p>
<p>Край баіцца размовы пра волю,</p>
<p>Край згубіў сваю мову</p>
<p>І матчынай песні напеў...</p>
<p>Нельга верыць у бога,</p>
<p>Калі ён такое дазволіў.</p>
<p>Цяжка верыць у люд свой,</p>
<p>Калі ён такое сцярпеў.</p>
<p>І няўжо не ўваскрэсне</p>
<p>Забытая родная мова</p>
<p>Не на тое, каб енчыць,</p>
<p>А каб крыкнуць да ўсіх на зямлі:</p>
<p>«Ўстаньце, хлопы, да зброі!</p>
<p>Ліце кроў для вялікай любові,</p>
<p>Каб на гэтай крыві</p>
<p>Небывалыя кветкі ўзраслі!»</p>
<p> </p>
<p>Не учуем адказу,</p>
<p>Усё больш нахіляюцца хаты,</p>
<p>Ўсе маўчаць ад пялёнак:</p>
<p>Мужыкі, дзецюкі і дзяды...</p>
<p>Пройдзе некалькі месяцаў —</p>
<p>Прах самотны старога салдата</p>
<p>Хапатліва знясуць</p>
<p>На глухія, старыя клады.</p>
<p>О, як хочацца волі!</p>
<p>Жаданая воля, ты чуеш?</p>
<p>Асвяці мне усмешкай</p>
<p>Апошнія дні у жыцці.</p>
<p>Ты маўчыш?</p>
<p>Ты не чуеш?</p>
<p>Можа, ў дзень, калі ты запануеш,</p>
<p>Верас будзе стагоддзі</p>
<p>З разбітага сэрца расці.</p>
<p> </p>
<p>Беларусь,</p>
<p>прачынайся!</p>
<p>Я цябе абуджаю!</p>
<p>Ты павінна прачнуцца,</p>
<p>Не праспі сваё шчасце ўначы,</p>
<p>Я гукаю цябе,</p>
<p>Дарагая, святая!</p>
<p>Адкажы ж, мая родная,</p>
<p>Не маўчы!..</p>
<p>Паміраю і веру:</p>
<p>Калісьці над светлымі водамі,</p>
<p>Над свабоднай зямлёю</p>
<p>І над Белаю Руссю маёй</p>
<p>Шчасце сонцам заззяе,</p>
<p>І слова нашчадка свабоднага</p>
<p>Мае раны загоіць</p>
<p>Гаючай жывою вадой.</p>
<div class="endnote-block">
<div class="footnote"><p><sup><a id="footnote-1">1</a></sup> Славуты беларускі пясняр XIX стагоддзя,</p>
<p>які ўдзельнічаў у Крошынскім паўстанні</p>
<p>1828 г., правёў дваццаць пяць год у салдатчыне</p>
<p>і дажываў свой век у адзіноце.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>