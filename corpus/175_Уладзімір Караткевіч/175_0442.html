<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Niaviescie_Kalinouskaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 05.07.1960 -->
<!-- HEADER_FIELD FirstPublicationYear: 1961 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Нявесце Каліноўскага -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Нявесце Каліноўскага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Недзе поруч ляжалі дарогі,</p>
<p>Кліч кахання ляцеў ад ніў,</p>
<p>Але ён не кахаў нікога,</p>
<p>Бо занадта радзіму любіў.</p>
<p>Варты лепшага ў свеце кахання,</p>
<p>Рана скончыўшы мужны палёт,</p>
<p>Русы хлопец золкім світаннем</p>
<p>На высокі ўзышоў эшафот.</p>
<p>Плач людскі барабаны крыюць,</p>
<p>І ад пошчаку глухне зямля.</p>
<p>На высокую гордую шыю</p>
<p>Успаўзае змяёю пятля.</p>
<p>З плачам жоравы пралятаюць.</p>
<p>Курганы і магільны жвір,</p>
<p>Непалітая ніва святая,</p>
<p>Плач жанчын, эшафот і Сібір.</p>
<p>Нікні гожаю галавою,</p>
<p>Па нязнанай страце ўздыхай.</p>
<p>Дарагая, ты стала ўдавою,</p>
<p>Не пабачыўшы жаніха.</p>
<p>Вашы кветкі ў лугах завялі,</p>
<p>Месяц марна згарэў над ракой,</p>
<p>Ты чакала яго, а стала</p>
<p>І нявестай і жонкай чужой.</p>
<p>І чамусьці ў сэрцы, як рану,</p>
<p>Я нясу твой нязбыты лёс,</p>
<p>Не даруючы ўсім тыранам</p>
<p>Непралітых табою слёз.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>