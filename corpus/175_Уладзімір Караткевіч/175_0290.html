<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Biekies,_abo_Oda_jerasi_Balada_1555_hoda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: студзень 1966; 03.12.1970 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Бекеш, або Ода ерасі (Балада 1555 года) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Бекеш, або Ода ерасі (Балада 1555 года)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ў змроку, калі спалыхнуць над Гародняй байніцы,</p>
<p>Еду размерана, повад аддаўшы каню,</p>
<p>Еду паўз лобныя месцы, катоўні, цямніцы,</p>
<p>Еду паўз ночы цямноцце насустрач далёкаму дню.</p>
<p>Ляпае меч па баку — ну-тка, варта, хто возьме рукамі?</p>
<p>Злосныя позіркі світак ядуць мае вочы, як дым.</p>
<p>Ведаў бы хто з іх, што б’ецца пад гэтымі сабалямі?</p>
<p>Ведаў бы хто, што палае пад гэтым берэтам маім?</p>
<p>Ерась, вялікая маці, агонь ступакі твае ліжа.</p>
<p>Хлопы не ведаюць, ярасці варачы страшны напой,</p>
<p>Што я за іх ненавіджу, знішчальней за іх ненавіджу,</p>
<p>Бо й аднавокая ярасць пакажа дарогу сляпой.</p>
<p>Ерась, вялікая маці ўсіх народаў вялікіх,</p>
<p>Выратуй сына свайго, што не будзе быдлець спакваля,</p>
<p>Не падтрымае ў натоўпе аб дыбе звярыныя крыкі,</p>
<p>І не падкіне нявінна ў вогнішча Гуса галля.</p>
<p>Ведаю я за табою, што як бы ні катавалі,</p>
<p>Як бы цябе ні прыдушвалі змрочных стагоддзяў валы—</p>
<p>Не апявала ты статуй і догмы заўжды адмаўляла,</p>
<p>Знаючы цвёрда, што смерць, што гніццё у патоках</p>
<p>хвалы.</p>
<p>Цемры князі і хлусні, што і праўдай і сонцам</p>
<p>праклятыя,</p>
<p>Лёд вашых зрэнак змяіных павольна паўзе за спіной.</p>
<p>Як вы мяне ненавідзіце, д’яблавы адвакаты!</p>
<p>Так, што... нянавісць клякоча ля лытак пагарды маёй.</p>
<p>Я праязджаю праз чорныя мантыі, справы і душы,</p>
<p>Нібы праз строй праязджаю праз імі прыдушаны край,</p>
<p>Крыкі людзей у катоўнях казань хлуслівую глушаць,</p>
<p>Пекла штодзённае глушыць размовы пра баечны рай.</p>
<p>Блізкі, здаецца, ды толькі не верце, што вам абяцаюць.</p>
<p>Ён міражом адплывае, вясёлкаю перад гразой.</p>
<p>І не нагнаць таго раю, павек не нагнаць таго раю,</p>
<p>Як на найлепшым кані не дагоніць ніхто гарызонт.</p>
<p>Веры адкідамі, смеццем будуць зваць цябе людзі,</p>
<p>Пакуль у капішчах іхніх будзеш паўзці, нібы крот,</p>
<p>Пакуль ты слухаць іх будзеш, і пакуль ты верыць</p>
<p>ім будзеш,</p>
<p>І пакуль будзеш скарацца ім, мой беларускі народ,</p>
<p>Вашага бога не ведаю з раем рабоў і гаротных,</p>
<p>Пекла яго не баюся, бо ўсё гэта ваша багно,</p>
<p>Не клапачуся аб целе, ані аб душы бессмяротнай,</p>
<p>Тым бессмяротнай, што зробіць, каб потым пагаснуць</p>
<p>са мной.</p>
<p>Тут пабудуйце свой рай. Бо ён у руках вашых чорных</p>
<p>Ў людзях на гэтай зямлі, людзях, што робяць свой лёс,</p>
<p>Ў праве на праўду і слова, на свенты агонь непакорны,</p>
<p>Ў праве на веру не браць, нават як скажа Хрыстос.</p>
<p>Я з баганоснага племя, якое у турмы спускалі,</p>
<p>Шылі ў дурацкі каўпак, рэзалі дзёрзкі язык.</p>
<p>Але забылі вы тое, што колькі б вы нас ні цкавалі,</p>
<p>Рацыю меў, праз стагоддзі, заўжды — ерэтык.</p>
<p> </p>
<p>Ветрык свабоды далёкай пяро на берэце ўзвівае,</p>
<p>Вогнішчаў полымя злое ў вачах маіх дзёрзкіх гарыць.</p>
<p>І паўстаюць папярэджаннем, якім да канца пагарджаю,</p>
<p>Шыбеніц чорных «пакоі» на фоне далёкай зары.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>