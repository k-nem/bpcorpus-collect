<div class="container">
<div class="book-utils">
<div id="qrcode"></div>
<a href="/Uladzimir_Karatkievic/I_sniu_Adam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 09.08.1962 -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: І сніў Адам... -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>І сніў Адам...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Н. Н.</i></p>
<p> </p>
<p>Ў той дзень зямля святло і празарэнне</p>
<p>Дала яму. Ён спаў між райскіх дрэў,</p>
<p>Не зведаўшы яшчэ грэхападзення,—</p>
<p>Як кветка, як алень, як зоркі спеў.</p>
<p>Травою пахнулі яго далоні,</p>
<p>Бег цень ад Дрэва Дабрыні і Зла.</p>
<p>А побач верылі дрымотна коні</p>
<p>У вечны свет без бойняў і сядла.</p>
<p>І сніў Адам:</p>
<p>Камета ўстала ў небе</p>
<p>Барвяным страшным зракам — і тады</p>
<p>Крывёю пачала сачыцца глеба</p>
<p>І згінулі эдэмскія сады.</p>
<p>І пакаціўся ён, бяздольны, голы,</p>
<p>Як пералёт, адсохлы на карню,</p>
<p>Насустрач болю і насустрач волі,</p>
<p>Насустрач злу і сернаму агню.</p>
<p>І сніў Адам:</p>
<p>Зямля ў глыбінным лоне</p>
<p>Няволю нараджае для жывых.</p>
<p>Дрымотныя, даверлівыя коні</p>
<p>Ў бяздоннай захлынаюцца крыві.</p>
<p>І сніў Адам:</p>
<p>Да светлых зор сусвету</p>
<p>Імчыць, як лямант, шматвяковы жах —</p>
<p>Кроў Іліяды, попел Плошчы кветак,</p>
<p>Рагнеды плач і Хірасімы прах,</p>
<p>І дыбіцца шалёны свет гарою</p>
<p>Над цалаванай брызам і вадой,</p>
<p>Карункавай ад сонца і прыбою,</p>
<p>Блакітнаю каралавай градой.</p>
<p>...Туды... сюды...</p>
<p>...Туды... сюды...</p>
<p>Над прыскам,</p>
<p>Над цішынёй, дрыжачай, бы струна,</p>
<p>Бязгучная гайдаецца калыска,</p>
<p>Як паміж небам і зямлёй труна.</p>
<p>...І плакаў ён,</p>
<p>Хаця ў праменнях сініх</p>
<p>Эдэмская купалася зямля,</p>
<p>Бо лепш у самым чэраве загінуць,</p>
<p>Чым падарыць нашчадкам гэткі шлях.</p>
<p>Нашто жыве і ў дыме гіне вулей?!</p>
<p>Нашто стагоддзі беспрасветных мук?!</p>
<p> </p>
<p>.  .  .  .  .  .  .  .  .  .  .  .  .  .  .  .  .  .  .  .  .  .</p>
<p>І Ева падышла і працягнула</p>
<p>Далоні сонных і пяшчотных рук.</p>
<p>І ён з трывогай, з радасцю няпэўнай</p>
<p>І з мужнасцю суровай, як праклён,</p>
<p>Прынік да іх у страсці горкай, гнеўнай,</p>
<p>Бо ён любіў...</p>
<p>Бо добра помніў сон.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>