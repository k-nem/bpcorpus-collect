<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Razviedcyk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 19.08.1969 -->
<!-- HEADER_FIELD FirstPublicationYear: 1984 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Разведчык -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Разведчык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Загінеш — і ведаць не будуць</p>
<p>Пра цябе нічога сябры.</p>
<p>Загінеш — і ведаць не будуць</p>
<p>Маці, жонка, бацька стары.</p>
<p> </p>
<p>Загінеш — і ведаць не будзе</p>
<p>На роднай мяжы лебяда...</p>
<p>Але вечна тваім застаецца</p>
<p>Толькі тое, што ты аддаў.</p>
<p> </p>
<p>Вораг навіснуў над лёсам..</p>
<p>І, можа, не ўбачыць зор,</p>
<p>Над Убарцю пілы ўцёсаў,</p>
<p>Над Улай зубчасты бор.</p>
<p> </p>
<p>...І слова па-беларуску</p>
<p>Перад смерцю не смей сказаць,</p>
<p>І нічога навокал роднага,</p>
<p>З чым лёгка так паміраць.</p>
<p> </p>
<p>Побач выскалы, побач лычы.</p>
<p>А сябры — як джалам мяча —</p>
<p>Здалёку здраднікам клічуць</p>
<p>Або з пагардай маўчаць.</p>
<p> </p>
<p>Атруту салодкую точаць</p>
<p>Схаваныя ўсімі нажы,</p>
<p>Але смела ўсміхайся ў вочы</p>
<p>Смяротнаму стану чужых.</p>
<p> </p>
<p>Ты не з імі. Ты — за каханне.</p>
<p>І таму — у вякі вякоў</p>
<p>Ідзі за межы пазнання,</p>
<p>Пастыр сярод ваўкоў.</p>
<p> </p>
<p>Вядзі іх манлівай сцяжынай</p>
<p>У нетры, змрок, глушыню,</p>
<p>Каб з-за той, з-за <i>тваёй</i> асіны</p>
<p>Раптам вылецеў слуп агню.</p>
<p> </p>
<p>Калі горкім пацягне дымам</p>
<p>І ўвап’ецца ля сэрца набой —</p>
<p>Ты маліся адной радзіме,</p>
<p>Што цябе асудзіла на бой.</p>
<p> </p>
<p>«Зямля, што мне суджана лёсам,</p>
<p>Адзіная ў свеце любоў,</p>
<p>На табе няма хмарачосаў,</p>
<p>Апроч вечных тваіх дубоў.</p>
<p> </p>
<p>Асеннім усходам абмытыя</p>
<p>Ў вечным ззянні расы ці ільда,</p>
<p>Устаюць твае піраміды,—</p>
<p>Дзюнаў палескіх града.</p>
<p> </p>
<p>Дым вячэрні пад родным парогам,</p>
<p>Россып літар у лемантары,—</p>
<p>Гэта ўсё мне суджана богам,</p>
<p>І за гэта — хоць тройчы памры...</p>
<p> </p>
<p>За мятлушкаў песню жывую,</p>
<p>За паданняў бясконцы сувой,—</p>
<p>Усім жыццём за іх адваюю...</p>
<p>А, як трэба,— смерцю сваёй...</p>
<p> </p>
<p>Загінеш — і ведаць не будзе</p>
<p>На ўзмежку тваім лебяда...</p>
<p>Але вечна тваім застанецца</p>
<p>Толькі тое, што ты аддаў.</p>
<p> </p>
<p>Але волі няма вышэйшай</p>
<p>За абраную ў гэтым жыцці,</p>
<p>Але долі няма вышэйшай,—</p>
<p>Аднаму на тысячы йсці!</p>
<p> </p>
<p>Аднаму — без сотняў дывізій,</p>
<p>Без тысяч сконаў і мук.</p>
<p>Аднаму загінуць, зрабіўшы</p>
<p>Усё адзінаю парай рук.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>