<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Amal_chryscijanski_tost_za_vorahau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 18.03.1968 -->
<!-- HEADER_FIELD FirstPublicationYear: 1971 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Амаль хрысціянскі тост за ворагаў -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Амаль хрысціянскі тост за ворагаў</h2>
<div style="height: 3rem"></div>
<!-- TOC_BEGIN -->
<a href="#chapter1">Балада пра архангелаў</a><br/>
<br/><br/>
<!-- TOC_END -->
<!-- BOOK_BEGIN -->
<p><i>Адаму Мальдзісу</i></p>
<p> </p>
<p>Гіене — баяцца, сабаку — вішчаць,</p>
<p>Свінні — рыцца ў гноі сваім,</p>
<p>А льву патрэбны калючы гушчар,</p>
<p>Родны край і свабода ў ім.</p>
<p>П’ю за тое, каб нам сярод родных лясоў</p>
<p>Не вішчаць, не дрыжаць, не крывіць,</p>
<p>Бо ўсе мы тут не з гіен і не з псоў,</p>
<p>Бо мы — сапраўднай крыві.</p>
<p>І таму давайце за ворагаў піць</p>
<p>І за імі сатканую сець,</p>
<p>Бо ім не дадзена нас палюбіць</p>
<p>І не дадзена нас зразумець.</p>
<p>Бедалагі!</p>
<p>Не ўцяміць іх бедным мазгам,</p>
<p>Пакуль не праб’е ім канец,</p>
<p>Як добра быць другам і братам нам,</p>
<p>І яму, і табе, і мне.</p>
<p>Божа, дай ім даўжэй пражыць,</p>
<p>Хай спаўна аттрубяць свой час,</p>
<p>Хай да самай апошняй нашай мяжы</p>
<p>Будуць яны у нас.</p>
<p>Божа, ты скінуў іх нам, як дары,</p>
<p>І мы славім мудрасць тваю,</p>
<p>Бо яны нас будзяць яшчэ на зары</p>
<p>І рана заснуць не даюць.</p>
<p>І ўстаём і арэм мы нашы палі,</p>
<p>Пакуль не апусціцца змрок,</p>
<p>І мы ўстаем, і зброю сталім,</p>
<p>Слова сталім і радок.</p>
<p>Ім няма з кім ісці плячо да пляча,</p>
<p>З кім любіць, з кім стаяць у баі,</p>
<p>З кім смяяцца, спрачацца і нават маўчаць.</p>
<p>А памруць — хто паплача па іх?</p>
<p>Даруй ім. Яны пакараныя й так</p>
<p>(Даруй хоць на гэты раз),</p>
<p>Бо розуму ў іх, як слёз у катá,</p>
<p>І не могуць пазычыць у нас.</p>
<p>І даруй нам, што сеем мы ў душы ім жах,</p>
<p>Як скачком бяром частакол,</p>
<p>Што даводзіцца ім дрыжаць у дамах,</p>
<p>Калі гойсае леў вакол.</p>
<p>Твой закон, што вазіць нявартыя гной</p>
<p>Чалавек такі і народ,</p>
<p>Калі вораг ад назвы іхняй адной</p>
<p>Не бялее, як снег і як лёд.</p>
<p> </p>
<p> </p>
<h3><a id="chapter1"></a>Балада пра архангелаў</h3>
<p>Днём і ўначы і ранкам</p>
<p>Пошчак падкоў пад зямлёй:</p>
<p>Гэта конныя скачуць архангелы</p>
<p>Па дарогах планеты маёй.</p>
<p>Бяздумныя, падшыя, светлыя,</p>
<p>Поўсць на німбах расце,</p>
<p>Замест сумлення — дубінка,</p>
<p>І замест сэрца — касцет.</p>
<p>Абыякава і бяздумна</p>
<p>Архангелы топчуць расу.</p>
<p>Невядома нікому на свеце,</p>
<p>Што яны людзям нясуць.</p>
<p>Невядома — турму або волю,</p>
<p>Невядома — дабро ці зло,</p>
<p>Але моўчкі чорныя птушкі</p>
<p>За імі ўстаюць на крыло.</p>
<p>Перад імі лунае гора,</p>
<p>За імі лунае жах,</p>
<p>Рудыменты крылаў, пагоны</p>
<p>Лунаюць на іхніх плячах.</p>
<p>Па дарогах зямнога шара</p>
<p>Крылатая скача раць,</p>
<p>І мёртвыя крылы не могуць</p>
<p>Да сонца ніводнага ўзняць —</p>
<p>Таму што на цяжкіх крылах,</p>
<p>Апушчаных змрочна ў імгле,</p>
<p>Ўссядае мана на правым</p>
<p>І здрада — на левым крыле.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>