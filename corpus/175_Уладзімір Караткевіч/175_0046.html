<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Backauscyna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1956? -->
<!-- HEADER_FIELD FirstPublicationYear: 1957 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Бацькаўшчына -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Бацькаўшчына</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Дагарэў за брамай небакрай,</p>
<p>Месяц паміж воблачкаў плыве.</p>
<p>Выйду зноў, як у мінулы май,</p>
<p>Басанож прайдуся па траве.</p>
<p>Дымная, сцюдзёная раса,</p>
<p>Цёмныя ў траве ад ног сляды.</p>
<p>А такога рослага аўса</p>
<p>Я не бачыў доўгія гады.</p>
<p>Бач, хмызы спляліся, як павець,</p>
<p>Светлякі мігцяць, гараць святлей.</p>
<p>Перад тым як звонка ў лозах пець,</p>
<p>Прачышчае горла салавей.</p>
<p>Лашчыцца трава да босых ног.</p>
<p>З дальніх паплавоў плыве ракой</p>
<p>Ледзь прыкметны сумны халадок —</p>
<p>Подых юні ўходзячай маёй.</p>
<p>Паімчаць за ёю наўздагон? —</p>
<p>Хоць і схопіш — усё адно падман.</p>
<p>Дзе каханне тых мінулых дзён —</p>
<p>Весніх паркаў бэзавы туман?</p>
<p>Нават шкадаванне — дзе яно?</p>
<p>Зноў вясна, і жаль знікае зноў.</p>
<p>(Так губляюць пах перад вясной</p>
<p>Ссохлыя сцябліны палыноў.)</p>
<p>Ціха цмокае у сне рака.</p>
<p>О, як добра, як прыгожа жыць!</p>
<p>Раска, як русалчына луска,</p>
<p>На вадзе ад месяца гарыць.</p>
<p>А вакол травіцы роснай рай</p>
<p>І бярозак белая сям’я.</p>
<p>Мой чароўны беларускі край,</p>
<p>Бацькаўшчына светлая мая!</p>
</div>
<div class="CLEAR"></div>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>