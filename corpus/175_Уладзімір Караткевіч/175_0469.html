<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Pryvatnaja_historyja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 04.02.1982 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прыватная гісторыя -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Прыватная гісторыя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Без сцягоў, без прамоў, без багнетаў,</p>
<p>Без атак з памінаннем чартоў —</p>
<p>Вяршыць яна справы сусвету</p>
<p>Побач з іншай гісторыя,— <i>той</i>.</p>
<p>Без крыклівай і кідкай грубасці</p>
<p>З ёю робіць справу жыцця.</p>
<p>Але той — барабаны і трубы.</p>
<p>Гэтай — сціплы спакой забыцця.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Ў час разгрому прайграны і раны і планы</p>
<p>Ў сто слупоў аж пад неба дымяць:</p>
<p>Гэта ўспыхвае Пушкініяна,</p>
<p>Каб не пэцкалі любых імя...</p>
<p>Ляпнуў нехта слова міжвольнае,</p>
<p>Наракнуўшы на штось, і таму</p>
<p>Рве Купала паперы крамольныя,</p>
<p>Каб сяброў не павесці ў турму.</p>
<p>Ў паляўнічых доўгія лапы,</p>
<p>Ім гаворыць кожны трафей,—</p>
<p>Ёсць — «свае» з прадажнаю зяпай,</p>
<p>Ёсць — ахранка, СД і гестапа,</p>
<p>Есць,— каб людзям да іх не трапіць,—</p>
<p>Ў кожнай попельні — аўтадафэ.</p>
<p>Пра падзеі ратнай гісторыі</p>
<p>Ў паднябеснай слава звініць.</p>
<p>Ўсе архівы прыватнай гісторыі</p>
<p>Ў выбаровай яме (у адходжым месцы) й агні.</p>
<p>Пра вялікую трубы гнюсяць,</p>
<p>Пра малую шапочуць лісты.</p>
<p>Ды яе забіваюць хлусы,</p>
<p>А цябе забівае — святы.</p>
<p>Не спяваюць нідзе араторый</p>
<p>Пра твае неўміручасць і жах.</p>
<p>Гіне праўда прыватнай гісторыі</p>
<p>У пляткарак на языках.</p>
<p>І паколькі ідзе непрыкаянай,</p>
<p>І паколькі ў хлусні — сто ног! —</p>
<p>Выглядае нязломны — Каінам,</p>
<p>Дантэ — бабнікам, Юдам — пан бог.</p>
<p>І за «Шэйлака» йдзе бяссрэбранік,</p>
<p>«Прадае» Багушэвіч пяро,</p>
<p>І хаваюць «мільёны» пад зрэб’ем</p>
<p>Страстацерпцы за бедны народ.</p>
<p>Некрыклівая, безабаронная,</p>
<p>Бо адкрыты ж кожны парог,</p>
<p>Патанае ў чорным бяздонні.</p>
<p>А гісторык — адзіны бог.</p>
<p>Ды сумленне і нюх некаторых,</p>
<p>Якіх нельга маніць навучыць...</p>
<p>Ўсю гісторыю гэта гісторыя</p>
<p>На нябачнай пласе маўчыць.</p>
<p>У засценку дапытчыкаў платных,</p>
<p>Дзе ў вяках на цвіках стаяць...</p>
<p>Ты прабач чалавецтву, прыватная,</p>
<p>Што не можа цябе адстаяць.</p>
<p>.  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Абяздоленая, абясхлебленая,</p>
<p>Сярод родных душаў — адна,</p>
<p>Ўсё ж вядзе яна людства да неба,</p>
<p>Толькі ўбогая, толькі яна.</p>
<p> </p>
<p><i>4 лютага 1982 г. 16.11</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>