<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Piesnia_kolau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня колаў -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Песня колаў</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Кожны раз, як дамоў ад’язджаю,</p>
<p>Еду я міма дома твайго...</p>
<p>Ноч, як лёс, дамам пагражае</p>
<p>Цёмнай злівай, слатой, тугой.</p>
<p>Ў неба іскры ўзлятаюць, як слёзы,</p>
<p>І, калі мой цягнік закрычыць.</p>
<p>Застаешся ты з ноччу і з лёсам</p>
<p>На чужым, непатрэбным плячы.</p>
<p> </p>
<h3><a id="chapter2"></a>II</h3>
<p>Прасціны твае, бы ў калючай асве,</p>
<p>Клубіцца скупы цыгарэтны дым...</p>
<p>А я табе прапаноўваў свет,</p>
<p>Цэлы свет у сэрцы маім.</p>
<p>Вольны вецер і песні палян... палян...</p>
<p>Неба ў маю... Неба ў маю...</p>
<p>Кахання майго акіян... акіян...</p>
<p>Сонца і душу... Душу маю...</p>
<p>Мне — як табе, пустэчу хапаць.</p>
<p>У начах маіх золь і драма.</p>
<p>І ёсць дзесяткі, з кім можна спаць,</p>
<p>Прасыпацца — ніводнай няма.</p>
<p>І знічкаю падае сэрца ў палі</p>
<p>І ў агні згарае на тло:</p>
<p>Прынцэсы былі, царыцы былі,—</p>
<p>Папялушкі адной не было.</p>
<p>Хутары сумней у палях і сумней...</p>
<p>Спускаюся ў цемру, нібы вадалаз...</p>
<p>Прадала, прадала, прадала ты мяне,</p>
<p>Прадала, галавой аддала.</p>
<p>На спакой змяняла крылаў стралу,</p>
<p>Катула — на месікаслоў,</p>
<p>На смецце — гордае золата дум,</p>
<p>На даброты — музыку слоў.</p>
<p> </p>
<h3><a id="chapter3"></a>ІІІ</h3>
<p>А ён не даў табе і таго...</p>
<p>Лёс аднолькава нас адзначаў,</p>
<p>Але Муж — не той, хто не знаў батагоў,</p>
<p>А той, хто пад імі маўчаў.</p>
<p>Па валах, што туды і сюды бягуць,</p>
<p>Ён імя, як ветразь, насіў.</p>
<p>Вучыў, перавучваў, як чосу дадуць,</p>
<p>Зноў вучыў, даравання прасіў.</p>
<p>У Каносу бег за сабачай гайнёй,</p>
<p>Без шапкі стаяў ля брам,</p>
<p>Каяўся перад кожнай свіннёй,</p>
<p>Плакаўся ў корчмах сябрам.</p>
<p>Заклаў радзіму, Еўропу, род,</p>
<p>Вучняў, шэфаў, Дэга, Курбе,</p>
<p>Мастацтва, сяброў, Пікаса, народ</p>
<p>І цябе... Ты чуеш? Цябе.</p>
<p>Багаццем якім ён табе напыліў?</p>
<p>Што прынёс ён табе у дом?</p>
<p>Дзе імя, у якое ніхто на зямлі</p>
<p>Не насмеліцца кінуць багном?</p>
<p>Душы родныя дзе? Ўцяклі і яны.</p>
<p>І адна ты ў зброднай глушы,</p>
<p>У мурашніку аднадумцаў дурных,</p>
<p>Дзе ніводнай роднай душы.</p>
<p>Хто яны, што праспалі жыццё і бой,</p>
<p>Людцы гэтыя, гэты гной,</p>
<p>Што калісьці табой гандлявалі і мной,</p>
<p>А сягоння — адною табой?!</p>
<p>Ад шчаўчка пігмея лятуць тарчма,</p>
<p>Паўзуны, бяскрылае зло,</p>
<p>Накіп людская, свінушнік, карчма,</p>
<p>Эстэцкіх гадзін кубло.</p>
<p>Што ж цяпер за здраду будзе з табой?</p>
<p>Не магу і ўявіць сабе,</p>
<p>Як ён хрупне пад Этнай пагарды людской,</p>
<p>Твой слабенькі, танюткі хрыбет.</p>
<p>І ў імя таго, што на цвердзі зямной</p>
<p>Кветкі ёсць, і любоў, і трава,—</p>
<p>Вы... даруйце за подласць жанчыне дурной,</p>
<p>Даруйце...</p>
<p>Як я дараваў.</p>
<p> </p>
<h3><a id="chapter4"></a>IV</h3>
<p>Колаў стук. І надзея. І горыч.</p>
<p>І ў начы гэтай золкай, глухой</p>
<p>Ты не спіш з маім ворагам поруч,</p>
<p>Як не сплю я з цемрай сваёй.</p>
<p>Ад вачэй тваіх бедных і прагных</p>
<p>Да маіх спакойных вачэй</p>
<p>Повязь цягнецца, цягнецца, цягнецца</p>
<p>Ўсё танчэй, танчэй і танчэй.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>