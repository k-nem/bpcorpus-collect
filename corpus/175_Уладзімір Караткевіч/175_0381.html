<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Karadah.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 05.04.1965 -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Карадаг -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Карадаг</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Л. А. Панамарэнка</i></p>
<p> </p>
<p>Іліяда мая! Колькі даўніх крылатых стагоддзяў</p>
<p>Ты разрэзала ветразем, вартым людзей і багоў,</p>
<p>Плывучы ў невядомае, ў дальнія тысячагоддзі,</p>
<p>Быццам бронзай акуты «Арго»,</p>
<p>Крутабокі і звонкі «Арго».</p>
<p>Ўвосень чырвань сумаху на скронях тваіх выступала,</p>
<p>Так трымаў ты свой крыж —</p>
<p>мора цяжкага ўдары і гром:</p>
<p>Быццам плакалі скалы, кроўю даўняю плакалі скалы</p>
<p>Пад сухім і траскучым, як Крым, пад цярновым вянком.</p>
<p>Коні сінія з мора імчалі на бурным прадвесні,</p>
<p>Ты хапаў іх за белыя грывы і біў уразлёт</p>
<p>Або слухаў спакойна пелазгаў забытыя песні</p>
<p>І глухія — пад вечар — званочкі авечых чарод.</p>
<p>Іліяда мая! Пасмы чорныя хмар на вяршыні.</p>
<p>Як гекзаметр звонкі, ўдараюць аб бераг валы —</p>
<p>Неўміручыя строфы, што морам прапахнулі сінім,</p>
<p>І сухою травою, і ёдам, і вечным спакоем зямлі.</p>
<p>І за вечную цвёрдасць тваю мора вечнае данню</p>
<p>вялікай</p>
<p>Сыпле дым скамянелы агата табе на далонь,</p>
<p>І крывавыя слёзы забытых багоў — сердалікі,</p>
<p>І празрыстыя слёзы самотных жанок — халцэдон.</p>
<p>Дзе яны, што ахвяры палілі глухімі начамі,</p>
<p>Кантрабанду насілі, багоў павяргалі у жах,</p>
<p>Дзе яны, што ў крылатыя шлемы званілі мячамі</p>
<p>І на ўласнай крыві узрасцілі крывавы сумах?</p>
<p>Я не веру, што зніклі яны... Вось...выходзяць з пучыны</p>
<p>З морам зорным на скуры і соллю ў кучме ільняной —</p>
<p>Лістрыгоны, пяніцелі хваль, заваёўнікі чорных</p>
<p>вяршыняў.</p>
<p>І прыбою гекзаметр гулка ўздыхае ля ног.</p>
<p>Іліяда мая! Вечна морам плыві да свабоды,</p>
<p>Вечны ветразь напяўшы, кіруйся у казачны шлях</p>
<p>Са сваім непакорным, дэльфінападобным народам,</p>
<p>З бурным морам у жылах і сонцам у дымных вачах.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>