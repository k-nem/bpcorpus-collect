<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vulica_Kasmanautau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1961? -->
<!-- HEADER_FIELD FirstPublicationYear: 1962 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вуліца Касманаўтаў -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Вуліца Касманаўтаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У горадзе без тралейбусаў,</p>
<p>над імклівай нямоўчнай ракой,</p>
<p>На вуліцы Касманаўтаў — хата маці маёй,</p>
<p>На вуліцы Касманаўтаў, дзе ўлетку бубняць чмялі,</p>
<p>На самай мне любай вуліцы з усіх,</p>
<p>што ёсць на зямлі...</p>
<p>Пасталі дамы ў пажары каралавых арабін —</p>
<p>Шаснаццаць аднапавярховых і двухпавярховы адзін.</p>
<p>А поруч з імі узносяцца над стромай садоў залатых</p>
<p>Велічны гмах піўзавода і дом Грамады глухіх.</p>
<p>Хто там смяецца з’едліва? Лепей няхай маўчыць!</p>
<p>Па гэтым па цёплым пыле я вуды нёс на плячы.</p>
<p>Тут маці мая ля брамы, як выплыве месяца рог,</p>
<p>Чакае нястомнага сына з далёкіх-далёкіх дарог...</p>
<p>Асенняй імжой безнадзейнай і вясной,</p>
<p>калі гоняць кароў,</p>
<p>Адзіная з тысяч вуліц, ты — святло маё і любоў.</p>
<p>Нідзе ў сусвеце не стрэнеш стрэх і кветак такіх,</p>
<p>Тут гусі такія паважныя, бы з Марса вывезлі іх,</p>
<p>І нідзе не песціў на свеце ніякі вішнёвы сад</p>
<p>Такіх немаўлят крыклівых і такіх пяшчотных дзяўчат.</p>
<p>Дзяўчат, што ўсю ноч да світання купальскай добрай</p>
<p>парой</p>
<p>Спяваюць зорныя песні пра вярбу над ціхай вадой.</p>
<p>Спявайце, дзяўчаты, спявайце, каб адпачыць салаўю,</p>
<p>Пра сон і вільготныя веі, пра апошнюю страту маю...</p>
<p>Нябачны нікому на свеце, стаю і слухаю вас,</p>
<p>Каб сэрца не сумавала ў чорны паўночны час...</p>
<p>Вуліца Касманаўтаў збягае ў лагчыну з гары.</p>
<p>Вытокі яе — у горадзе, вусце яе — ў Дняпры.</p>
<p>Направа — дамы і краны, і шызы з комінаў дым,</p>
<p>Налева — Дняпро і абрывы, і аблокі над гэтым усім.</p>
<p>Цяпер жа, далёка за поўнач, як згаслі агеньчыкі ўсе,</p>
<p>Над ёй беларускае неба ў сваёй адвечнай красе;</p>
<p>Зменліва ззяе Капэла, сінее віно ў Каўшах,</p>
<p>Шлях Чумацкі віхурыцца пылам, срэбны Батыеў Шлях.</p>
<p>Спявайце, дзяўчаты, спявайце — крылаты чакае лёс:</p>
<p>З вуліцы Касманаўтаў на срэбны гасцінец нябёс.</p>
<p>Дзякуй за адпачынак. Сад зацвіў недарма,</p>
<p>Я іду адсюль. Я спяшаюся. Дарозе канца няма.</p>
<p>І недзе далёка свеціць, як забыты цёплы маяк,</p>
<p>Вуліца Касманаўтаў —</p>
<p>пустая калыска мая.</p>
<p> </p>
<p><i>1962 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>