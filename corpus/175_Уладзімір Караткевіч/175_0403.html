<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Malennie_ab_casy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маленне аб чашы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Маленне аб чашы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>М. Прашковічу</i></p>
<p> </p>
<p>Паплавок то спачне, то адплыне,</p>
<p>Свіцязь дрэмле ў зялёных гаях,</p>
<p>Нібы поўная чаша сіняя,</p>
<p>Малахітавая па краях.</p>
<p>Сонца нізкага спляснуты персік,</p>
<p>Пад вадою — стронгаў палі...</p>
<p>Чаша ўнізе і чаша ўверсе.</p>
<p>І — як мошка — я ў крышталі.</p>
<p>У чаўне на каленях тулюся.</p>
<p>Скача воддаль падзёнак сям’я</p>
<p>І канае з сонцам. І ў скрусе</p>
<p>З сонцам гасне душа мая,</p>
<p>І любоў да цябе, як мора,</p>
<p>Расцякаецца ў ціхай журбе</p>
<p>Ад Адама, што даў табе корань,</p>
<p>Да Адама, што ўславіў цябе.</p>
<p>Ад падзёнак у сінім дыме,</p>
<p>Ад апошняй былкі гарбоў —</p>
<p>Да пагодкаў тваіх, радзіма,</p>
<p>Дзесяцівяковых дубоў.</p>
<p>Беларусь мая, ты адзіная,</p>
<p>Перад кім на каленях стаю:</p>
<p>Мне, слузе твайму, цяжка загінуць,</p>
<p>Лёгка — жыць у славу тваю.</p>
<p>Лёгка з песняй глядзець у вочы,</p>
<p>Цяжка — кроўю расіць чараты...</p>
<p>Ўрэшце, як сабе ты захочаш,</p>
<p>Ўрэшце, як сабе вызначыш ты.</p>
<p>Калі прыйдзе на нівы нашы</p>
<p>Смерць з касою сваёю крывой —</p>
<p>Не мінай мяне гэтай вось чашай,</p>
<p>Што барвее заходняй крывёй.</p>
<p>Як магу я не йсці на пакуты</p>
<p>За цябе, за спакойны твой дым,</p>
<p>Я</p>
<p>Ўсяго толькі мошка,</p>
<p>Закутая</p>
<p>Ў светаносным бурштыне тваім?!.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>