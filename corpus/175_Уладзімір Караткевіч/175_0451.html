<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Partyzanskaja_balada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1957? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Партызанская балада -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Партызанская балада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Памяці Арцём’евай</i></p>
<p> </p>
<p>На нашай любай і чыстай, на нашай сіняй зямлі</p>
<p>Зяберам і асотам зараслі пустыя палі,</p>
<p>Зяберам і асотам, горкай пустой травой,</p>
<p>Бярозкаю і ваўчкамі, і павітухай тугой.</p>
<p>Вяжуць жанчын да танкаў, дзяцей з аўтаматаў б’юць.</p>
<p>Вёскі на выспы лясныя ад свастыкі чорнай бягуць.</p>
<p>Хаты стаяць пустыя, лісіцы спяць у хлявах,</p>
<p>Восы, стракатыя восы гнёзды звілі ў чарапах.</p>
<p>А ноччу па ўсёй краіне пад ветру халоднага спеў</p>
<p>На горам засеяных нівах расце небывалы гнеў.</p>
<p>Пахне згарэлым порахам нават старцоў рызман,</p>
<p>Ляжаць пад адхонам саставы з надпісам:</p>
<p>«Deutsche Reichsbahn».</p>
<p>Гэта было ў сорак першым на прыдняпроўскай зямлі</p>
<p>Ў звычайнай маленькай вёсцы з смешнаю назвай</p>
<p>«Казлы».</p>
<p>Чалавек пастукаў у шыбу і ў дзверы ўваліўся</p>
<p>як куль,</p>
<p>І сказаў: «Зачыні, Паўліна, непадалёку — патруль.</p>
<p>Я нарваўся на вартавога. Ён даў мне ў плячо штыхом,</p>
<p>Але ён не пабачыць таксама ў Нямеччыне родны дом.</p>
<p>Перавяжы мне рану — іначай не дабрыду».</p>
<p>— «Заставайся».</p>
<p>— «Нельга, Паўліна, хату тваю падвяду».</p>
<p>Мужчына быў год пад сорак —</p>
<p>але моцны яшчэ чалавек.</p>
<p>У жанчыны сівелі скроні — канчаецца бабін век.</p>
<p>І яна непрыкметна пагладзіла рукаў яго кажуха,</p>
<p>І яна на нагах хіснулася,</p>
<p>Яна не ўпала траха.</p>
<p>І ўзяла сарочку жаночую з карункавым падалом,</p>
<p>І яе на бінты пакроіла вялікім сталовым нажом,</p>
<p>І калі рукаў разрэзала — кроў цякла па лязе цурком,</p>
<p>І калі зацягвала вузел — да раны прыпала крадком.</p>
<p>І мужчына сказаў ёй мякка: «Цябе ніхто не кране.</p>
<p>Я пайду, але ты, Паўліна, паслухай цяпер мяне:</p>
<p>Можа, мяне спаймаюць... пад дубам, што ведаеш ты,</p>
<p>Я закапаў узрыўчатку, прыблізна на два масты.</p>
<p>Масты неабходна знішчыць. Па іх да нашых брыгад</p>
<p>Немцы мяркуюць падвесці вялікі карны атрад.</p>
<p>Калі загіне мой сябра, калі загіну я,</p>
<p>То спавясціць пра гэта будзе справа твая.</p>
<p>Дашлі туды дзеда Сымона, ён лёгкі яшчэ на хаду.</p>
<p>Дашлі неадменна, адразу ж... Дзякуй, Паўліна, пайду.</p>
<p>Жонцы, дзецям, таварышам прывітанне маё перадай...</p>
<p>Падрыўніка яны знойдуць — на мне не сышоўся край».</p>
<p> </p>
<p>Ён пайшоў, і яго схапілі на выгане ля сяла,</p>
<p>А ўранку да каменданта тая ж жанчына прыйшла</p>
<p>І сказала з сухімі вачыма: «Паслухайце, пан капітан.</p>
<p>У вас сядзіць мой каханы. Вы сказалі,</p>
<p>што ён партызан.</p>
<p>Не ён забіў вартавога, рана не ад штыка.</p>
<p>Рану нажом зрабіла каханкі яго рука.</p>
<p>Вы павінны мяне даслухаць,</p>
<p>вы кахалі кагось у жыцці.</p>
<p>А мне без майго кахання дваццаць год давялося</p>
<p>брысці.</p>
<p>Я любіла, а ён ажаніўся, пакінуў наша сяло.</p>
<p>Спытайце ва ўсіх на вёсцы, што так яно і было.</p>
<p>Да мяне пяць дзён як вярнуўся і назваў каханаю ён.</p>
<p>О, каб ведалі вы, што такое каханне на схіле дзён,</p>
<p>Горкае і гарачае, не такое, як ранняй вясной!..</p>
<p>А ўчора сказаў ён,</p>
<p>што зноўку пойдзе да жонкі сваёй...</p>
<p>Без яго апусцелі б навекі сэрца маё і дом,</p>
<p>Яго за здраду, за здраду ўдарыла я нажом.</p>
<p>Для мяне нат слабым і хворым ён быў бы харош і гож.</p>
<p>Бачыце, вось кашуля. Бачыце, вось ён, нож».</p>
<p> </p>
<p>І яе тапталі нагамі, яе катавалі пяць дзён,</p>
<p>А яна упарта казала: «Каханы, каханы ён».</p>
<p> </p>
<p>Калі шосты дзень за лясамі, сплыўшы крывёю, сканаў,</p>
<p>Мужчыну штурхнулі ў свіран, дзе пластам ляжала яна.</p>
<p>Твар яе быў апечаны агнём пякучым свячы</p>
<p>І не гаіліся раны, якіх ніхто не лячыў.</p>
<p>Ён стаў ля яе на калені, пагладзіў рассечаны лоб,</p>
<p>І яна яму расказала пра свой свядомы паклёп:</p>
<p>«Ты маўчаў? Не сказаў, дзе паранены?</p>
<p>Ім самім давялося шукаць.</p>
<p>Мой разлік быў тонкі і верны.</p>
<p>Пра каханых заўсёды маўчаць.</p>
<p>Ты бачыш, я паміраю. Канец. Крычы не крычы.</p>
<p>Любы мой, любы мой, любы... Маўчы, неадменна маўчы.</p>
<p>Маўчы дзеля бедных дзетак, дзеля любай жонкі сваёй,</p>
<p>Дзеля вечнага, добрага шчасця,</p>
<p>што будзе над нашай зямлёй.</p>
<p>Даруй, што бруднай рукою ўспаміны кранулі яны.</p>
<p>Ты ведаеш, зерне праўды жыло ў гэтай хлусні.</p>
<p>Калі будзеш пад нашым дубам,</p>
<p>калі прыйдзеш туды адзін,—</p>
<p>Дакраніся хоць на імгненне</p>
<p>да яго каравых галін...»</p>
<p> </p>
<p>Ціха-ціха ўздымаюцца да бінтоў, ад крыві рабых,</p>
<p>Чыстыя-чыстыя рукі — белыя галубы...</p>
<p>І калі яна праз імгненне пакінула гэту турму —</p>
<p>Мужчына ад плачу затросся,</p>
<p>як яна дваццаць год таму.</p>
<p>Перад тым як жанчыны вочы заснаваў невядомага</p>
<p>дым,</p>
<p>Ён прыпаў да губ схаладзелых у пацалунку адным.</p>
<p>І ён зразумеў, нарэшце, што яна дачакала свайго...</p>
<p> </p>
<p>І прыйшлі два зялёных салдаты, і ўзялі ад яе яго.</p>
<p>І твар яго, чорны і горкі, такі незвычайны быў,</p>
<p> </p>
<p>Што афіцэр нямецкі вочы ўніз апусціў,</p>
<p>Паглядзеў на крыжы салдацкія,</p>
<p>што за вокнамі спалі ў імгле,</p>
<p>Паглядзеў на сталовы ножык,</p>
<p>што ляжаў на пісьмовым стале,</p>
<p>Паглядзеў на рукі мужчыны, што сціскаліся ў кулакі,</p>
<p>І загадаў салдатам ад дзвярэй адвесці штыкі.</p>
<p> </p>
<p>І мужчына пайшоў ад вёскі па глыбокай асенняй гразі,</p>
<p>І мужчына сівы з узлесся назад кулаком пагразіў,</p>
<p>І наступны дзень над зямлёю скалечанаю ўставаў,</p>
<p>Чырвоны ад дальняга зарыва на патоках асенніх траў,</p>
<p>Чырвоны, як быццам мыўся ў крыві ад глыбокіх ран.</p>
<p> </p>
<p>.  .  .  .  .  .  .  .  .  .  .  .  .  .  .  .  .  .  .</p>
<p>Назаўтра два дальніх выбухі скаланулі балотны</p>
<p>туман.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>