<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Recka_Paparac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1984? -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Рэчка Папараць -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Рэчка Папараць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чорная, з адценнямі зялёнымі,</p>
<p>Быццам качкі цьмянае пяро,</p>
<p>Цягнецца яна праз нетры сонныя,</p>
<p>П’е балот настоеную кроў.</p>
<p> </p>
<p>Ціша ззаду цягнецца да шыі:</p>
<p>Ў гэтым кінутым кутку зямлі</p>
<p>Волаты змагаліся лясныя,</p>
<p>Зрынулі, пасеклі, паляглі.</p>
<p> </p>
<p>Ўсё змяшалася і спрахла з часам.</p>
<p>Курчыць зрынутыя дрэвы страх.</p>
<p>Мухаморы, як кавалкі мяса,</p>
<p>Кінутая, як шчыты, кара.</p>
<p>Бервяно праз рэчку аксамітнае.</p>
<p>Я зваліўся на спіну ў імхі</p>
<p>І не ўбачыў ні шматка блакіту</p>
<p>Праз ялін кашлаты малахіт.</p>
<p> </p>
<p>Ўсё адно, калматыя ялінкі,</p>
<p>Што ўзрасце каля вачэй маіх,</p>
<p>Баравік, надрэзаны сцяблінкай,</p>
<p>Ці галоўка вострая змяі.</p>
<p> </p>
<p>Хай мне будзе абаронай цвёрдай</p>
<p>Звонкае, як шчыт, найменне той,</p>
<p>Гожай, як язмін, няўмольнай, гордай,</p>
<p>Як світанне сэрцу, дарагой.</p>
<p> </p>
<p>Будзьце сведкамі,</p>
<p>Лясныя сілы,</p>
<p>Да апошняга ў гаі ліста,</p>
<p>Што яна калісь сказала:</p>
<p>«Мілы».</p>
<p>Мімаходам.</p>
<p>Лёгка.</p>
<p>Проста так.</p>
<p> </p>
<p>Што мне нетры?</p>
<p>Што мне цені смерці?</p>
<p>Што мне змеі?</p>
<p>Толькі ты любі.</p>
<p>.  .  .  .  .  .  .  .  .  .  .  .  .  .  .  .  .  .  .</p>
<p>Тых, хто носіць небасхіл у сэрцы,</p>
<p>Нельга ні уджаліць, ні забіць.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>