<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Moj_viek.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 17.09.1969; 1984? -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мой век -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Мой век</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Было ў ім усякага жыта:</p>
<p>Тысячы добрых гадзін,</p>
<p>І сонца, і шчасце, і літасць,</p>
<p>І космас — на ўсіх адзін.</p>
<p>А ўсё ж такі мне ён сасніцца</p>
<p>Ў агні пякельных начэй</p>
<p>Не добрай васковай пшаніцай,—</p>
<p>Плевеламі хутчэй.</p>
<p>За дрот валакуцца строем...</p>
<p>З «ведзьмаў» высмоктваюць кроў...</p>
<p>Дзяцей, старых і герояў</p>
<p>Бульдозер зграбае ў роў...</p>
<p>Вулканы Мінска і Кіева...</p>
<p>Трэблінкі — вар’яцкі сон...</p>
<p>Вусны жанчын, у якія</p>
<p>Асвенцімскі рвецца «цыклон».</p>
<p>Забітых халодныя горы...</p>
<p>Котлішчаў вечны спакой...</p>
<p>Дык што ж вы з такім дакорам?</p>
<p>Чаму з пагардай такой?</p>
<p>Што? Рыдаю над даўнімі болькамі?</p>
<p>Што? Валюся ў азёрах крыві?</p>
<p>Падаў...</p>
<p>Плакаў...</p>
<p>Ды толькі</p>
<p>Ў той час, як не бачылі вы.</p>
<p>І які той цяжар ні будзе,</p>
<p>Ён веры маёй не сагне:</p>
<p>Мяне пахаваюць людзі,</p>
<p>Лепшыя за мяне.</p>
<p>І якіх не было гекатомбаў,</p>
<p>Ў ім не згаснула праўды Свяча,</p>
<p>І я веру ў хрышчаны бомбамі</p>
<p>Мой крывавы, мой страшны час.</p>
<p>Ў ім цяжка раслося калоссям,</p>
<p>І на большым абшары зямлі</p>
<p>Раскашней паршыўцам жылося,</p>
<p>То адкуль жа Людзі былі?</p>
<p>Тыя, што за радзіму,</p>
<p>За людства, праўду і нас,</p>
<p>Тыя, што за адзіную</p>
<p>Паміралі літару «аз».</p>
<p>Ваявалі ўпарта са змеем,</p>
<p>Карчавалі ўпарта ляду,—</p>
<p>На іх у мяне надзея</p>
<p>Ў час апошні, калі адыду.</p>
<p>Няхай іх душа жывая</p>
<p>Пакуль што не знішчыла снег.</p>
<p> </p>
<p><i>Яны</i> мяне пахаваюць,</p>
<p>Лепшыя за мяне.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>