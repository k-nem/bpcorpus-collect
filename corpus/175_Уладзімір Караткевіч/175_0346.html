<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zadany_hosc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жаданы госць -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Жаданы госць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У небе сузор’і такія сінія,</p>
<p>Сон над снягамі яшчэ плыве.</p>
<p>«Добрага ранку, ўдава-гаспадыня,</p>
<p>Мір клапатлівай тваёй галаве».</p>
<p>Полымя цёплы чалеснік ліжа.</p>
<p>Лёд на акне ад яго сышоў,</p>
<p>Проста ў акно, ад водбліску рыжы,</p>
<p>Звонку глядзіць і зайздросціць воўк.</p>
<p>«Ты як знаходка для ўсёй брыгады:</p>
<p>Сытыя ўсе, абшытыя ўсе...</p>
<p>Толькі жывеш не сабе на радасць...</p>
<p>Ведаеш?.. Не, пайду пакрысе».</p>
<p> </p>
<p>* * *</p>
<p>«Сонца якое, ўдава-гасгіадыня,</p>
<p>Дзень які добры... Сустрэліся зноў...</p>
<p>Што гэта села на скронях? Іней</p>
<p>Ці сівізна ад мінулых гадоў?</p>
<p>Ёсць ад чаго. І я гэта маю.</p>
<p>Цяжка было нам жыць на зямлі:</p>
<p>Мужа забілі твайго паліцаі,</p>
<p>Жонку маю пад расстрэл падвялі:</p>
<p>Боль абаім яшчэ сэрца паліць,</p>
<p>Ты яго несці дапамагла...</p>
<p>Тузіну год мы па іх сумавалі,</p>
<p>Пухам няхай ім будзе зямля.</p>
<p>Шкода глядзець на цябе, гаротная,</p>
<p>Так бы й пагладзіў па галаве.</p>
<p>Ці вінаватая ты ў адзіноцтве?</p>
<p>Ці вінаваты я ва ўдаўстве?</p>
<p>Ранак быў цяжкі. Стамілася, мусіць?</p>
<p>А выглядаеш, як сліва ў расе.</p>
<p>Добраю б жонкай была ты камусьці...»</p>
<p>«Дзякуй на слове».— «Я... пайду пакрысе»</p>
<p> </p>
<p>* * *</p>
<p>Ноч надыходзіць. За вокнамі сінія</p>
<p>Зноў заляглі бясконца снягі.</p>
<p>«Што ж ты сядзіш без святла, гаспадыня?</p>
<p>Пэўна, стамілася? Дзень даўгі...</p>
<p>Ведаеш... восень — цяжкая штука,</p>
<p>Але ж бывае і цёплай яна.</p>
<p>Калі трымаеш жончыны рукі —</p>
<p>Сэрцам адчуеш: зноўку вясна.</p>
<p>Што ж ты такое зрабіла са мною,</p>
<p>Што ад цябе мне дарогі няма,</p>
<p>Што на душы мне так неспакойна,</p>
<p>Што ў галаве маёй нейкі туман.</p>
<p>Снег замятае шляхі-дарогі.</p>
<p>Любая. Што ж ты? Не трэба, не плач...»</p>
<p>Падае,</p>
<p>Падае на падлогу</p>
<p>З рук гаспадыні чорны рагач.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>