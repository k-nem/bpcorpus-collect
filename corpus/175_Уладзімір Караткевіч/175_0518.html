<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Tryzniennie_muzyckaha_Brejhiela.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Трызненне мужыцкага Брэйгеля -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Трызненне мужыцкага Брэйгеля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>ТРЫЗНЕННЕ МУЖЫЦКАГА БРЭЙГЕЛЯ<sup><a href="#footnote-1">5</a></sup></p>
<p> </p>
<p><i>Н. М. Молевай</i></p>
<p> </p>
<p>Ў кірмашным радзе горада пры моры</p>
<p>Прыжыўся ціхі і спакойны поўдзень.</p>
<p>На вулках не відаць ані сабакі:</p>
<p>Краіна ўся, нагандляваўшы грошай,</p>
<p>Да хрыпу накрычаўшыся на біржы,</p>
<p>Набегаўшыся па усіх прычалах,</p>
<p>Абед ператраўляе, як пітон.</p>
<p>Абліты сонечным салёным сяйвам,</p>
<p>Ідзе кірмашным радам чалавек</p>
<p>І кіем грукае па белых плітах.</p>
<p>У чалавека вочы мудраца</p>
<p>І з’едлівая сумная усмешка,</p>
<p>І, каб схаваць яе ад крамароў,</p>
<p>Ён нізка капялюх на твар насунуў.</p>
<p>Ён ходзіць цэлы дзень. Ідзе ў трушчобы,</p>
<p>Ў багатыя кварталы, ў крамы, ў гавань.</p>
<p>Адценні фарбаў, твары і усмешкі —</p>
<p>Ўсё застаецца ў памяці яго.</p>
<p>І толькі часам ля багатай крамы,</p>
<p>Ў шынку на бочцы, на гулянцы шумнай</p>
<p>Ён дазваляе веям апусціцца,</p>
<p>Ён дазваляе адпачыць вачам.</p>
<p>Не трэба. Не чапайце. Пачакайце.</p>
<p>Ён трызніць. І калі адкрые вочы,—</p>
<p>Мільгне такое цяжкае у зрэнках,</p>
<p>Што ворагу свайму не пажадаў бы.</p>
<p>Мужыцкі Брэйгель трызніць родным краем</p>
<p>На вуліцы паміж абжорных крам.</p>
<p>О крамы, крамы! Вы душа радзімы.</p>
<p>Вісяць на прэнтах заржавелых тушы.</p>
<p>Барвянец мяса смачна адцяняюць</p>
<p>Янтарны тлушч і цукарная косць.</p>
<p>Індычкі ў папяровых панталонах,</p>
<p>Цяляты, ўзрошчаныя без вады,</p>
<p>На цёплым малацэ. Ігрушы шынкаў,</p>
<p>Што пахнуць горка елянцовым дымам</p>
<p>І часнаком. А ў ваннах ледзяных</p>
<p>Блажэнна парсюкі адпачываюць.</p>
<p>Для студзіны.</p>
<p>І ўся твая радзіма</p>
<p>Нагадвае такога парсюка.</p>
<p>На рыбных лавах волка пахне морам.</p>
<p>На сонцы тае вэнджаны вугор.</p>
<p>Чырвоныя вялізныя амары</p>
<p>Гурманаў з нецярплівасцю чакаюць.</p>
<p>І льюцца ртутным срэбрам у варэйкі</p>
<p>Трапёткія жывыя селядцы.</p>
<p>А там жаўцее свежым маслам рэпа,</p>
<p>Ляжаць гуркі, брусельская капуста,</p>
<p>Радыс ружовы з беласнежнай дупкай</p>
<p>І з кроплямі на лісцях сітаватых.</p>
<p>А памідоры з вільгаццю гарачай</p>
<p>З-пад дзяснаў сонцам пырскаюць у глоткі.</p>
<p>І гэта ўсё, наваленае купай,</p>
<p>Апырсканае сонцам і вадою,</p>
<p>Спявае, радуецца і звініць,</p>
<p>Край цяжка сыты, як пастух на Юр’я:</p>
<p>З усіх краін прыносяць караблі</p>
<p>Карыцу з пахам выспаў акіянскіх,</p>
<p>Гваздзіку, чорны і духмяны перац,</p>
<p>Што сутаргава страўнік скарачае.</p>
<p>Іначай мяса, рыбы і дзічыны</p>
<p>Краіна не магла б ператравіць.</p>
<p>Мужыцкі Брэйгель ля шынка на плошчы</p>
<p>Сядае і ў руцэ альбом сціскае.</p>
<p>Ён бачыць тоўстых бюргераў за півам,</p>
<p>Сляпога, што пяшчотна гладзіць скрыпку,</p>
<p>Сталы, што цяжка крэкчуць ад жратвы,</p>
<p>Настаўленай на іх.</p>
<p>На нізкім ганку</p>
<p>Стаіць шынкарка і глядзіць на плошчу,</p>
<p>На цяжкія сталы і на гуляк.</p>
<p>Аддайся ёй. Ды толькі памаліся,</p>
<p>Каб хоць душу жывой на свет пусціла</p>
<p>З абдымкаў страшных беласнежных рук.</p>
<p>Стаіць яна, узяўшы рукі ў бокі.</p>
<p>Здаецца, не на ганку — на дзяржаве</p>
<p>Уцвярдзіла ногі, тоўстыя, як шынкі.</p>
<p>А зрэштаю, такіх жанчын тут любяць.</p>
<p>І вось млынар з натоўпу выплывае.</p>
<p>Перад шынкаркаю нагою дрыгнуў</p>
<p>І запрасіў яе з сабой на танец.</p>
<p>І вось ляцяць яны. Трасуцца грудзі.</p>
<p>Дол гнецца пад слановаю хадою.</p>
<p>Варочаюць магутнымі мясáмі</p>
<p>І задам дрыгаюць. І сыты пот</p>
<p>Сцякае з твараў у піўныя куфлі.</p>
<p>Павекі Брэйгеля прыкрылі зрэнкі.</p>
<p>Ён думае, што млынару з шынкаркай</p>
<p>Цудоўна будзе спаць на сенавале,</p>
<p>А там усё на свеце хоць бы што.</p>
<p>За сытасцю яны не заўважаюць,</p>
<p>Што шашаль есць іх дом, што іх абкрадуць,</p>
<p>І назву самую «край Нідэрландаў»</p>
<p>Забудуць спячыя. Пракляты край!</p>
<p>Ніхто не хоча ведаць пра свабоду,</p>
<p>Пра пошукі, гарэнне і мастацтва.</p>
<p>Не,— ён схлусіў,— мастацтва дазваляюць.</p>
<p>Яно павінна лашчыць вочы сытых,</p>
<p>Высакароднымі рабіць іх твары,</p>
<p>І мышцамі рабіць на шыях тлушч,</p>
<p>І апяваць іх цёплыя пакоі,</p>
<p>Іх коўдры, начнікі і іхніх жонак,</p>
<p>Спакойных, як галандскія каровы,</p>
<p>І пераконваць іх, што быццам людзі,</p>
<p>Лаўцы амараў і ткачы шаўкоў</p>
<p>Не кашляюць крывёй і ў шторм не тонуць.</p>
<p>Што выведзе іх з сытай асалоды?!</p>
<p>Сам кожны за сябе. Нішто не ўзрушыць.</p>
<p>Ікар загіне — і ніхто не кіне</p>
<p>Нат позірку на ўспененыя хвалі,</p>
<p>Дзе жаласна, пакутліва і горда</p>
<p>Мільгнула наламанае крыло.</p>
<p>Што ім да ўзлётаў і да летуценняў,</p>
<p>Да гожай мужнасці ў імя свабоды?</p>
<p>Яны валлё наб’юць — і пад пярыну.</p>
<p>Краіна гультаёў!</p>
<p>Пад тлустым дрэвам,</p>
<p>Якое замест яблык, поўных сокам,</p>
<p>Ўзрасціла на галінах каўбасу,</p>
<p>Што капае з канцоў празрыстым тлушчам,</p>
<p>Ўзрасціла з трыбухою піражкі,—</p>
<p>Спяць людзі мёртвым сном і ў вус не дуюць.</p>
<p>Спіць воін, галаву на меч паклаўшы,</p>
<p>Чыноўнік спіць, адкрыўшы рот слінявы,</p>
<p>Спіць селянін, забыўшы пра цапільна.</p>
<p>Аднекуль з-пад хмызоў да гультаёў</p>
<p>Ідзе яешня на танюткіх ножках.</p>
<p>Ад чорнай і распаленай патэльні</p>
<p>Добранамерны курыцца парок,</p>
<p>І застаецца толькі ротам чамкаць.</p>
<p>А што ж яшчэ рабіць?</p>
<p>Яешню есці</p>
<p>Закон нікому не забараняе,</p>
<p>Як грошы ёсць.</p>
<p>Мужыцкі Брэйгель трызніць.</p>
<p>Хто вы такія? Як назваць вас, людзі?</p>
<p>Куды краіна з вамі забрыдзе?</p>
<p>Сляпыя! Мёртвыя! Яны ідуць,</p>
<p>Паклаўшы рукі на плячо пярэдніх,</p>
<p>І іх вядзе сляпы. І проста ў яму</p>
<p>Ён падае.</p>
<p>А заднія не бачаць,</p>
<p>І, як раней, застыў на іхніх тварах</p>
<p>Самаздаволены па-свінску гонар.</p>
<p>Што ж ты пракінуўся, мужыцкі Брэйгель?</p>
<p>Шпурляй у твар ім горкія палотны,</p>
<p>Дражні, як бугая чырвонай хусткай,</p>
<p>Паказвай ім, сляпым, канец Ікара,—</p>
<p>Яны ж усё адно не зразумеюць.</p>
<p>Хіба нашчадкі, можа?</p>
<div class="endnote-block">
<div class="footnote"><p><sup><a id="footnote-1">5</a></sup> Пітэр Брэйгель Старэйшы, празваны «Мужыцкім»</p>
<p>(памёр у 1569 г.),— славуты нідэрландскі мастак</p>
<p>XVI ст., аўтар карцін «Падзенне Ікара», «Сляпыя»,</p>
<p>«Сялянскі танец», «Краіна гультаёў» і інш.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>