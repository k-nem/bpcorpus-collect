<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ramans_pra_karala,_sto_pakinuu_tron.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 25.11.1981 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Раманс пра караля, што пакінуў трон -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Раманс пра караля, што пакінуў трон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Так было і доўга так будзе:</p>
<p>Палілі вёскі й палі,</p>
<p>З гарадоў рабілі руіны і груды</p>
<p>Ўсёй зямлі — усе каралі.</p>
<p>Не, не ўсе. Ў даўніну забытую</p>
<p>Быў адзін — адзіны, і ён</p>
<p>Для простых кінуў эліту,</p>
<p>Для кахання пакінуў свой трон.</p>
<p>Заблукаў ён на паляванні,</p>
<p>І з дачкой палясоўшчыка Рут</p>
<p>Прасядзеў ля агню да світання</p>
<p>І найлепшую стрэў зару.</p>
<p>І кінуў магнатаў без жалю,</p>
<p>Палюбіў курных хата ў дым,</p>
<p>І аддаў сваё сэрца не замкам і залам,</p>
<p>А халупам і бедным братам сваім.</p>
<p>Палюбіў іх песні і словы,</p>
<p>Бо казаў іх каханай рот,</p>
<p>І зляцелі ў многіх галовы</p>
<p>З тых, хто мучыў і нішчыў народ.</p>
<p>І аднойчы сказаў ён магнатам,</p>
<p>Сказаў словы дзіўныя ён:</p>
<p>«За каханне у простай хаце</p>
<p>Я пакіну бацькоўскі трон.</p>
<p>А паколькі мне вецер вее</p>
<p>З нейкай іншай, свабоднай зямлі,</p>
<p>То ў Ісландыю, край завеі,</p>
<p>Мы сплывем на сваім караблі».</p>
<p>...І ў той час, калі йшчэ не ўкрылі</p>
<p>Крылы ветразяў мачты ўзлёт,</p>
<p>На прычале конна з’явіліся</p>
<p>Сваякі тых, што нішчыў народ.</p>
<p>Гналі коннікі ў дзікім намёце.</p>
<p>Кожны меч свой цягнуў з нажон:</p>
<p>«Не каханнем — макітрай заплоціш</p>
<p>Ты, што, дурню, кінуў свой трон».</p>
<p>Нараджала маланкі зброя,</p>
<p>І пад вечар ад роднай зямлі</p>
<p>Ў край далёкі, край мёртвых герояў</p>
<p>Ён адплыў на сваім караблі.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Раздзімаў яму ветразі вецер,</p>
<p>І адплыў у Нязнанае ён...</p>
<p>Той адзіны кароль на свеце,</p>
<p>Што аддаў за каханне свой трон.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>