<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Aposniaja_piesnia_Dante.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 03.01.1961 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Апошняя песня Дантэ -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Апошняя песня Дантэ</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Арлену Кашкурэвічу</i></p>
<p> </p>
<p>У пошуках за любай і адзінай,</p>
<p>Спазнаўшы круг апошні, мы прыйшлі</p>
<p>Туды, дзе льдзіны адлівалі сінім,</p>
<p>У нетры той нязведанай зямлі,</p>
<p>Дзе нават пекла ўлада асяклася,</p>
<p>Дзе павуціння д’яблы не плялі</p>
<p>На душы самых горшых, тых, што гасяць</p>
<p>У чалавеках праўду і любоў,</p>
<p>На душы, дзе кублом гадзюк сплялася</p>
<p> </p>
<p>Атрута вераломства. Злосць звяроў</p>
<p>Узнагарылася бы поруч з ёю...</p>
<p>І там пабачыў я бяздонны роў.</p>
<p> </p>
<p>Бязмежнаю варонкаю крутою</p>
<p>Зрываўся ён ля самых нашых ног</p>
<p>У нетры зла. І гэтаю сцязёю</p>
<p> </p>
<p>Сам божы сын — і той прайсці б не змог.</p>
<p>Схіл абрываўся: стромы і смярдзючы,</p>
<p>Схіл зла і слёз, адчаю і трывог,</p>
<p> </p>
<p>Пакут і безнадзейнасці пякучай.</p>
<p>І нехта там варочаўся на дне,</p>
<p>Дарэмна поўз на ледзяныя кручы</p>
<p> </p>
<p>І ўніз зрываўся, грузны, як свінец..</p>
<p>Ў бяссільнай злосці, ў ярасці пакутах</p>
<p>Ён ланцугамі пачынаў звінець,</p>
<p> </p>
<p>Стагнаў і выў раз’юшана і люта,</p>
<p>І роў, як львы і гарпіі — адзін,—</p>
<p>Як быццам дэман там крычаў прыкуты</p>
<p> </p>
<p>Пра ганьбу і пакуты ўсіх краін...</p>
<p>І я пабачыў, што вакол бязодні</p>
<p>Стаяў натоўп занураных мужчын.</p>
<p> </p>
<p>Я многіх там пабачыў, блізкіх, родных.</p>
<p>Там быў мой брат з крывёю на губах,</p>
<p>Мой друг, апечаны агнём паходні.</p>
<p> </p>
<p>Распятыя на болю і дратах,</p>
<p>Яны вакол стаялі і чакалі,</p>
<p>Маўклівыя, з гадзюкамі ў руках.</p>
<p> </p>
<p>Раз-пораз праз натоўп віхуры гналі</p>
<p>Двухногіх нейкіх, тоўстых ці худых,</p>
<p>Якія скавыталі і стагналі</p>
<p> </p>
<p>Аб літасці на розныя лады,</p>
<p>А ураган, імпэтны і імклівы,</p>
<p>Іх кідаў на адхон, на край, на льды.</p>
<p> </p>
<p>І вось тады натоўп людзей маўклівы,</p>
<p>Над прорваю схіліўшыся ніжэй,</p>
<p>На гэтых, што спаўзалі па абрыву,</p>
<p> </p>
<p>Стаў кідаць срэбных і цякучых змей.</p>
<p>І змеі іх кусалі ў вочы, ў карак,</p>
<p>У кіпці, што чапляліся за глей.</p>
<p> </p>
<p>Яны зрываліся. І там пачвара,</p>
<p>Ўздымаючыся змрочнай галавой,</p>
<p>Задыхала атрутнай, мерзлай парай</p>
<p> </p>
<p>І забурчэла з радасцю нямой.</p>
<p>І спадарожнік мне сказаў з трывогай:</p>
<p>«Горш сатаны царыца прорвы той.</p>
<p> </p>
<p>Яе адроддзе пазабыла бога</p>
<p>І, д’яблаў горш, пануе на зямлі,</p>
<p>У вёсках, гарадах і на дарогах.</p>
<p> </p>
<p>О справядлівасць, душы іх спалі!</p>
<p>Развей іх попел! Пракляні іх семя!</p>
<p>Да сотага калена спапялі!</p>
<p> </p>
<p>Дай сілу іх ахвярам стаць у стрэмя</p>
<p>І зрынуць іх сюды, на дно, на дно,</p>
<p>На схілы прорвы, вострыя, як крэмень!</p>
<p> </p>
<p>Каб дзерла твары ім, як бараной,</p>
<p>Каб паспыталі многіх простых мукі,</p>
<p>І каб пачвара зжэрла гэты гной,</p>
<p> </p>
<p>Як змеянят сваіх жарэ гадзюка...</p>
<p>Хай згубіцца ў бяздонні іхні крык,—</p>
<p>І зацвітуць зямлі пакутнай лукі,</p>
<p> </p>
<p>І заплыве правал, як свет стары,</p>
<p>Бо здохне з голаду дракон-начвара.</p>
<p>Бо злосць яго без паліва згарыць».</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Ён скончыў. І прадбачаннем кашмара</p>
<p>Я ў яме зведаў ворага майго...</p>
<p>Ты, вечная любоў мая і мара,</p>
<p> </p>
<p>Загінула ад подыху яго,</p>
<p>Пакінуўшы мяне ў бязгучным крыку,</p>
<p>Пакінуты мяне з маёй тугой.</p>
<p> </p>
<p>«Настаўнік,— я спытаў (нясцерпна-дзікай</p>
<p>Была здагадка. Я хацеў стагнаць),—</p>
<p>Хто там крычыць у ярасці вялікай?»</p>
<p> </p>
<p>І ён сказаў: «Не бачыш ты?</p>
<p>Вайна!»</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>