<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Muzyk_i_dziva_adnavokaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1952? -->
<!-- HEADER_FIELD FirstPublicationYear: 2000 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Мужык і дзіва аднавокае -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Мужык і дзіва аднавокае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>П'яны мужык дыбаў з радзін у сястры. Ідзе, хістаецца, дарога ў яго вачах знікае, яліны ўпрысядкі скачуць. А яму гора мала: спявае песні. Толькі чуе раптам:</p>
<p>- Пачакай жа, мужык!</p>
<p>Аглядзеўся - што за трасца з хваробай. Анікога. Ледзь пайшоў далей - зноў:</p>
<p>- Ды пачакай жа ты!</p>
<p>Глянуў - і бачыць: сядзіць на двух ялінах дзіва аднавокае, гайдаецца на верхавінах, як на сенніку. Скокнула дзіва на зямлю і пачало перад мужыком расці. У таго й хмель знік:</p>
<p>- А што, мужык, калі б мне дзеля развагі з'есці цябе?</p>
<p>Мужык трохі падумаў і кажа.</p>
<p>- Развага, вядома, добра, толькі давай я лепш табе раней нешта пакажу.</p>
<p>- Ану, - кажа дзіва.</p>
<p>Мужык выцягнуў крэсіва, выбіў на «грыб» цяпло, сціснуў яго зубамі, агнём унутр і пачаў дзьмухаць. За зубамі ў яго трут цепліцца, зубы сталі ружовымі наскрозь, і з роту дым заклубіўся.</p>
<p>- Бач ты, - кажа дзіва аднавокае, - відаць, што ты чалавек разумны. Толькі ўсё адно я цябе з'ем.</p>
<p>Мужык засумаваў жыватом, але няма чаго рабіць - сарвалася справа.</p>
<p>- А дзе ты мяне есці думаеш? - пытае. - Я б лепей ля хаты жадаў быць з'едзеным. Тут недалёка, вярсты чатыры.</p>
<p>- Пайшлі, - кажа дзіва, - усё адно ўвесь азадак мохам аброс.</p>
<p>- Так ісці нецікава, - кажа мужык, - давай лепей адзін на другім па чарзе будзем ехаць. Ты сядай мне на шыю і датуль будзеш ехаць, пакуль усіх спеваў, якія ведаеш, не прапяеш, а потым я табе на шыю сяду, і ты мне будзеш везці, пакуль я ўсіх сваіх не прапяю.</p>
<p>- Добра, - кажа дзіва, - я першы палезу.</p>
<p>І з гэтым - скок яму на горб, сам цёплы, гарачы нават, як кот на прыпечку, мяккі. Вось мярзота!</p>
<p>Пачало дзіва аднавокае спяваць, але ж калі патрэбна нешта прыпомніць - яно не прыйдзе ў галаву. Так і тут, не йдуць песні на язык. Няма чаго рабіць, злез, не праехаўшы нават вярсты. А мужык, як толькі ўскочыў дзіву на горб, так і запеў усім вядомую песню «У папа быў сабака».</p>
<p>Ехалі, ехалі, дзіва хвалявацца пачало, што гэта, кажа, за песня гэткая бясконцая.</p>
<p>- Ого, - адпавядае мужык, - калі б ты ў маё становішча патрапіла - і не тое б заспяваў.</p>
<p>Агеньчыкі вёскі заміргалі. Як жа ж гэта ад дзівы аднавокага пазбыцца, - думае мужык.</p>
<p>- Хопіць, прыехалі, - кажа дзіва, - абдурыў ты мяне, мужык.</p>
<p>- Гм, - кажа той, - а ты, дзіва, чараваць можаш?</p>
<p>- Эге.</p>
<p>- Ну дык давай мы з табой вып'ем.</p>
<p>Дзіва, слова не кажучы, села на мужыковую шапку, а калі ўстала - там бутэлька гарэлкі ляжала і розная страва. Выпілі ўдвох, мужык і кажа:</p>
<p>- Залезці туды зможаш?</p>
<p>Дзіва падскочыла - і туды «шчупачком».</p>
<p>А мужык коркам бутэльку запхнуў і кажа: «Ведай, як з сялянствам размаўляць, падла».</p>
<p>І пайшоў да вёскі, а дзіва ў бутэльцы варухаецца, каравыя лапкі выпускае, як хрушч з сернічковай скрынкі. Мужык у вёску ўвайшоў, а ўсё прыадчыніць корак і запіхне назад лапку. А дзіва лямантуе:</p>
<p>- Я ўсё адно адсюль па кавалачках выдрапаюся.</p>
<p>І пачало сыпацца стуль кавалачкамі. Мужьік давай гэтыя кавалкі лавіць і зноў на месца піхаць. А сам мармыча:</p>
<p>- Вось дзіва! Вось дзіва дык дзіва. Вачыма не бачыў, вушыма не чуў. А ў вёсцы рух, прыбегла нейкая баба да суседкі і крычыць ёй:</p>
<p>- Хрысцінка, твой мужык па вуліцы йдзе п'яны-расп'яны і на чарцей палюе.</p>
<p>Выглянула тая, і сапраўды бачыць такое: стаіць яе муж на вулцы, разгойдваецца, твар п'яны, вочы без усякага сэнсу.</p>
<p>Трымае ў руцэ пустую бутэльку, а другою нешта ў паветры ловіць і запіхвае ў рыльца, асцярожна прыадчыняючы корак. А сам мармыча:</p>
<p>- Вось дзіва дык дзіва. Вачыма не бачыў, вушыма не чуў.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>