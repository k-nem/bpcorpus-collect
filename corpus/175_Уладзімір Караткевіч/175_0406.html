<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Matcyna_dusa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1955? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Матчына душа -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Матчына душа</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ноч прыйшла да зямлі на спатканне,</p>
<p>Захад скончыў агнём палаць,</p>
<p>І дубы ў малочным тумане</p>
<p>Веліканамі ціха стаяць.</p>
<p>Бач, агеньчыкі вёскі далёкай,</p>
<p>Бач, на ростані ўзняўся курган.</p>
<p>Явар сумны і адзінокі</p>
<p>Пахіліў задумёны стан.</p>
<p>Кветка тут уначы расцвітае,</p>
<p>Водар мяккі пялёсткі льюць...</p>
<p>І яе па роднаму краю</p>
<p>«Кветкай матчынай» людзі завуць.</p>
<p>Я крануў яе ціха рукою —</p>
<p>І пялёсткі спеў завялі,</p>
<p>І паўсталі вакол чарадою</p>
<p>Ўсе паданні роднай зямлі.</p>
<p>Вось карона ў рацэ заблішчэла,</p>
<p>Хтось плыве, як туман, на вадзе,</p>
<p>Па дарозе, ад месяца белай,</p>
<p>Цар змяіны кудысьці паўзе.</p>
<p>Цені ў лесе бягуць. Цямнее.</p>
<p>І ў чароўнай лясной гушчыні</p>
<p>Праімчаўся кудысь, як завея,</p>
<p>Ян Прыгожы на белым кані.</p>
<p>Нехта зблытаў на росных палянках</p>
<p>Сцежкі ўсе ў недасяжны край.</p>
<p>Як далёка, далёка каханка!</p>
<p>Сто гадоў шукай ды шукай.</p>
<p>Недзе лье яна чыстыя слёзы,</p>
<p>Спавівае ўвесь замак сон,</p>
<p>І Буран на сухой бярозе</p>
<p>Сцеражэ яе ля акон.</p>
<p>Над зямлёю зарніцы мільгаюць,</p>
<p>І здаецца, што гэта не гром,</p>
<p>А нячыстую раць пабівае,</p>
<p>Пакаціла цудоўным мячом.</p>
<p>І не вецер раве-нарастае</p>
<p>І ламае галлё на дубах,</p>
<p>А асілкі дубы змятаюць,</p>
<p>Каб да сонца расчысціць шлях.</p>
<p>І пялёсткі гучаць трывожна,</p>
<p>Бо мінуўся спеў забыцця.</p>
<p>Казкі новыя, казкі грозныя,</p>
<p>Небывалыя казкі жыцця.</p>
<p>Ўспамінаю косы, і вілы,</p>
<p>І над замкамі жаркі агонь,</p>
<p>Безымянныя ў лесе магілы,</p>
<p>І няволі цяжкі палон,</p>
<p>Волі нашай крывавыя роды,</p>
<p>Катаванні і здзек варагоў,</p>
<p>Барацьбу і пакуты народа,</p>
<p>Неўміручую душу яго,</p>
<p>І паўстанні, паўстанні бясконцыя,</p>
<p>І замучаных кроў на раллі,</p>
<p>І, нарэшце, шчасце і сонца,</p>
<p>Што сышло на нашы палі.</p>
<p>Вы, што маці душу забылі,</p>
<p>Без яе пажадалі пражыць,</p>
<p>Што вы варты без гэтай магілы,</p>
<p>Без каліны на роднай мяжы?</p>
<p>Без дубоў, што ў тумане млеюць,</p>
<p>Без расы на роднай траве?</p>
<p>Звяртайцеся! Вецер мацнее!</p>
<p>Маці кліча, кветка заве!</p>
<p>Для яе я павінен, я мушу</p>
<p>Неўміручыя гукі схапіць,</p>
<p>Ўзяць у рукі «матчыну душу»</p>
<p>І на вершы яе пераліць.</p>
<p>Запісаць старыя паданні,</p>
<p>Усё, што думаў і што жадаў,</p>
<p>І легенды, што на кургане</p>
<p>Сумны явар мне праспяваў.</p>
<p>Цяжкі крыж, але вельмі пачэсны,</p>
<p>Пераліць на свае аркушы</p>
<p>Казку мудрую, простую песню,</p>
<p>Кветку матчынай чыстай душы.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>