<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_Nieviadomaha,_Piersaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра Невядомага, Першага -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра Невядомага, Першага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Н. М. Молевай</i></p>
<p> </p>
<p>Ён ляпнуў вохрай на камень;</p>
<p>І зліўся з пячорнай сцяной</p>
<p>Зубр чырвоны з рагамі,</p>
<p>Што кінуўся ў страшны бой.</p>
<p>Трывожнае, новае, дзіўнае</p>
<p>Адымала голад і сон.</p>
<p>У дыме над жоўтым біўнем</p>
<p>Кашляў і плакаў ён.</p>
<p>І з жахам глядзелі людзі,</p>
<p>Як явелі дзень за днём</p>
<p>Дзявочыя рукі і грудзі</p>
<p>Пад крамянёвым нажом.</p>
<p>Натуршчыца, першая ў свеце,</p>
<p>Зразумеўшы сваю прыгажосць,</p>
<p>На беразе Першага страціла</p>
<p>І дала мазгавую косць.</p>
<p>І племя важак калматы</p>
<p>Ўзняў велічэзны сук,</p>
<p>І мускулы, як канаты,</p>
<p>Загулялі пад скурай рук.</p>
<p>Ён сказаў уладна і сонна:</p>
<p>«Свавольству гэтаму — край.</p>
<p>Аддаі!, я знішчу разьблёнае,</p>
<p>І дзяўчыну гэту — аддай».</p>
<p>І Першы, гнеўны, трывожны,</p>
<p>Забіў ударам нажа</p>
<p>Таго, хто дзяўчат прыгожых</p>
<p>Браў, як арды важак.</p>
<p>І праўленне яго шчаслівае</p>
<p>Паклала забойствам канец.</p>
<p>І стала ў ардзе справядлівасць:</p>
<p>Кавалак табе і мне.</p>
<p>Над тундраю годы знікалі,</p>
<p>А потым скананне прыйшло,</p>
<p>Лютым мамантам стала,</p>
<p>На біўні яго ўзняло.</p>
<p>Але Першы паспеў яму ў скроню</p>
<p>Завостраны ўбіць ражон.</p>
<p>Нават уласным сконам</p>
<p>Племю даў ежу ён.</p>
<p>Ўсю зіму не ведалі гора,</p>
<p>Сыты глыталі дым,</p>
<p>І доўга ў цёмных пячорах</p>
<p>Гучалі легенды аб ім.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>