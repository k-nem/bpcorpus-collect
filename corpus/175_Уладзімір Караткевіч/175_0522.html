<div class="container">
<div class="book-utils">
<div id="qrcode"></div>
<a href="/Uladzimir_Karatkievic/U_tuju_noc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1957? -->
<!-- HEADER_FIELD FirstPublicationYear: 1957 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У тую ноч -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>У тую ноч</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кветка ў нетрах лясных распускалася,</p>
<p>Залатая, агністая, сіняя,</p>
<p>На купаллі, на росным купаллі,</p>
<p>Ў бураломнай лясной лагчыне.</p>
<p>У глушы, дзе туманы белыя,</p>
<p>Дзе жывуць лесуны і трасца,</p>
<p>Як заўсёды, шукалі смелыя</p>
<p>Кветку-папараць, кветку шчасця.</p>
<p>Як жадалі мець гэту кветку</p>
<p>Цёмных пушчаў глухія шаты,</p>
<p>Каласы на бедных палетках,</p>
<p>Людзі ў цёмных, закураных хатах!</p>
<p>Ўсё было ў тую ноч звычайным:</p>
<p>Над агнямі лёталі цені,</p>
<p>Пяткі «Янку» прывычна чаканілі,</p>
<p>Пахла мёдам мурожнае сена.</p>
<p>За вячэру скупую сядалі</p>
<p>Дзеці бедныя пры лучыне;</p>
<p>Загубіўшы вянок, рыдала</p>
<p>Панам збэшчаная дзяўчына.</p>
<p>У клапоўніку лаяўся п’яны,</p>
<p>За карчмою кагосьці білі,</p>
<p>Хтось на пузе ляжаў адшмаганы</p>
<p>І  кабета над ім галасіла.</p>
<p>З каліты салёнай, парожняй</p>
<p>Залатоўку узяўшы ў рукі,</p>
<p>Дзед шпурляў яе ў «божае вогнішча»,</p>
<p>Каб сухоты пусцілі ўнука.</p>
<p>Ўся краіна над працай гарбела,</p>
<p>Ела бульбу, не бачыла сала,</p>
<p>Ўсе маліліся, ўсе цярпелі,</p>
<p>І ўсе, як нямыя, маўчалі.</p>
<p>І не ведалі вёскі ў дубровах,</p>
<p>Людзі хмурыя і палеткі,</p>
<p>Што ўсяму ўжо знайшлося Слова,</p>
<p>Што яно прагрыміць над светам,</p>
<p>Што язык залаты атрымалі</p>
<p>Ў гэту ноч пушчы цёмнай шаты,</p>
<p>Рэчак поўных лянівыя хвалі,</p>
<p>Занядбаныя, чорныя хаты.</p>
<p>Хоць нясцерпным ставала гора —</p>
<p>Наваколле пакуль што маўчала.</p>
<p>Ноч плыла агнямі і зорамі...</p>
<p>Нарадзіўся Янка Купала.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>