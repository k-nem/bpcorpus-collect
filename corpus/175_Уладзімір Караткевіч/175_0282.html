<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_calavieka,_jaki_zmahausia_sa_smierciu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1955? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Балада пра чалавека, які змагаўся са смерцю -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра чалавека, які змагаўся са смерцю</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кашаль зваліў, ахутаў,</p>
<p>Грудзі пачаў сціскаць:</p>
<p>«Хутчэй прынясіце путы,</p>
<p>Ён не хоча смерць паважаць».</p>
<p>Лёд на сценах. Калоціць. Цяжка.</p>
<p>І з-за вуснаў ізноў, ізноў,</p>
<p>Як віно з заімшэлай пляшкі,</p>
<p>Выцякае паволі кроў.</p>
<p>Смерць прыйшла і на ложак мосціцца.</p>
<p>Гэта лепей... Не можна жыць.</p>
<p>Так усё жадана і проста:</p>
<p>Падкарыцца, павекі стуліць.</p>
<p>Будзе цёпла... Спакой навекі...</p>
<p>У грудзях не смыліць агнём...</p>
<p>І не будзе гвалту і здзеку,</p>
<p>І руін за разбітым шклом.</p>
<p>«Горад... горад... родны мой... любы...</p>
<p>Па-над вулкамі тлусты чад...</p>
<p>Ўсіх знішчаюць... бетонныя кубы —</p>
<p>Камісара гестапа загад.</p>
<p>Гад адзін, а тысячы гінуць...</p>
<p>Ўсе здаровыя — цяжка канаць...</p>
<p>Хутка два... Ён выйдзе з машыны.</p>
<p>Трэба ўстаць, трэба ўстаць.</p>
<p>Ёсць загад... Мелі ўсе ахвоту.</p>
<p>Ён сябрам заявіў тады:</p>
<p>«Права мне надалі сухоты</p>
<p>І юнацкія вашы гады».</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Цяжка ўстаць, бы дзіцёнку з калыскі,</p>
<p>Трэба думаць, хадзіць, глядзець.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .</p>
<p>А над ім, схіліўшыся нізка,</p>
<p>Умаўляе пяшчотна смерць:</p>
<p>«Што ты трызніш. Лепей памерці</p>
<p>І спакойна марыць і спаць.</p>
<p>Спаць так добра».</p>
<p>— «А боль у сэрцы?</p>
<p>Трэба ўстаць! Трэба ўстаць!..»</p>
<p>— «Спі каханы. Галоўка цяжкая...</p>
<p>Сон апошні цябе атуліў...»</p>
<p>— «Прэч адсюль...</p>
<p>Не магу...</p>
<p>Не жадаю...</p>
<p>Я не ўсё давяршыў».</p>
<p>Як на хвалях ложак хістаўся,</p>
<p>Заставалася сорак хвілін.</p>
<p>Ён паволі, па частках падняўся</p>
<p>Бы цяслярскі аршын.</p>
<p>І хоць смерць абяцала цішу,</p>
<p>Мяккі сон, салодкі дурман —</p>
<p>Ён як п’яны з пакоя выйшаў,</p>
<p>Намацаўшы ў кішэні наган.</p>
<p>Валаклася за ім неадступна,</p>
<p>Бо лічыла ганьбою адстаць,</p>
<p>Сто разоў на кожнай прыступны</p>
<p>Запрашала легчы й не ўстаць,</p>
<p>Але ён, слабы і галодны,</p>
<p>Адказаў, сціскаючы рот:</p>
<p>«Што мне скажа мой горад родны?</p>
<p>Што мне скажа родны народ?</p>
<p>Што мне выгляд твой дзікі і грозны?</p>
<p>Вось той дом. Я памру ў барацьбе.</p>
<p>Ты спачатку мярзотніка возьмеш.</p>
<p>Я прымушу цябе.</p>
<p>Тормаз рыпнуў... Ідзе па алеі...</p>
<p>Адыдзі і не замінай,</p>
<p>Адыдзі, адыдзі хутчэе,</p>
<p>Стань унь там і маўчы, чакай».</p>
<p>Першы стрэл упэўнена гакнуў,</p>
<p>Другі трапіў яшчэ камусь:</p>
<p>«Атрымай, атрымай, сабака,</p>
<p>Хай жыве Беларусь!»</p>
<p>Вось штыхоў халодныя джалы,</p>
<p>Вось апошні да смерці парог...</p>
<p>Смерць зубамі заскрагатала:</p>
<p>«Ён памрэ, але ён перамог».</p>
<p>Чалавек на нагах хіснуўся,</p>
<p>Проста рукі злажыў накрыж,</p>
<p>Паглядзеў на яе, усміхнуўся:</p>
<p>«Што чакаеш?... Хадзі ж... Хадзі ж».</p>
<p> </p>
<p><i>[1955 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>