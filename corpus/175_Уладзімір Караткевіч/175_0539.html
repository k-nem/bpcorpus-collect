<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Curlonis.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 20.04.1966 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чурлёніс -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Чурлёніс</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>В.І. Бараўскене</i></p>
<p> </p>
<p>Як цябе засланіць небывалаю марай,</p>
<p>Як цябе зберагчы у змаганні са злом,</p>
<p>Ты, Зямля, ты, сівы адуванчыка шарык</p>
<p>Пад савіным павевам, пад няўмольным крылом?</p>
<p>Не дрыжы, не дрыжы, калі ласка, Зямля мая,</p>
<p>Бо навекі рассеешся ў цемру вякоў,</p>
<p>Абляціш ад атаму, ўспышак рэкламы,</p>
<p>Ад прадажнага ляску друкарскіх станкоў,</p>
<p>Ад таго, што без ведання зла і нягоды,</p>
<p>Як туман, абыякавы да ўсяго,</p>
<p>Як азійская лава, праплываюць народы,</p>
<p>Абмінаючы ногі раўнадушных багоў.</p>
<p>Вось, вось-вось, як ахвяру сонцу памерламу,</p>
<p>Нібы ў згаслую печку засунуць труну...</p>
<p>Ўсё далей хаўтурных паходняў перлы,</p>
<p>Ўсё бліжэй да вечнага змроку і сну.</p>
<p>І як толькі каханне памрэ няшчаснае,</p>
<p>Скінуць гукі і колеры пад адхон,—</p>
<p>Ў канчатковым сконе прасторы і часу,</p>
<p>Павуціннем аблытаны, спыніцца звон.</p>
<p>Ў панаванні цямноцця й хаосу гэтага,</p>
<p>Без марэй, без усмешак, без сонца-ліста,</p>
<p>Я ўздымаю далоні над светам без свету</p>
<p>І ўзглашаю яму:</p>
<p>«Светаносны, паўстань!»</p>
<p>Не хачу! —</p>
<p>І ўздымаюцца колеры ніцыя.</p>
<p>Заклінаю! —</p>
<p>І вось над бязмежжам зямлі,</p>
<p>Над празрыстымі, быццам лістота, званіцамі</p>
<p>Ў звонкім небе, як хмаркі, лятуць караблі.</p>
<p>Мір усім! —</p>
<p>І спыняюцца страшныя воды,</p>
<p>І — хвіліну назад смертаносна руды —</p>
<p>Акіян жыцця, затаіўшы подых,</p>
<p>Адуванчык пільнуе на кромцы вады.</p>
<p>Будзе так! —</p>
<p>І зарука ў сонцы і зорах,</p>
<p>У любові і мужнасці, ў дні і ў начы,</p>
<p>Ў сініх стронгавых замках — літоўскіх азёрах —</p>
<p>І ў бяздонных зяніцах літоўскіх жанчын.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>