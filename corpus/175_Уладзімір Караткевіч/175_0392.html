<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Krumkacy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: снежань 1960 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Крумкачы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Крумкачы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стаяў жахлівы позні лістапад.</p>
<p>Навекі зніклі лебедзі з каналаў,</p>
<p>А з сэрца знікла радасць.</p>
<p>І вясна</p>
<p>З каханнем і з птушынай прагнай песняй</p>
<p>Была далей, чым маладосць мая.</p>
<p>Чым горш, тым лепш.</p>
<p>Таму я не пайшоў</p>
<p>На вуліцы, дзе маладосць спявала,</p>
<p>А кінуўся да кручаных завулкаў</p>
<p>І заглыбіўся ў іх.</p>
<p>Старая Рыга</p>
<p>Мяне ўзяла, як змучанага сына.</p>
<p>Я ведаў, што яна мяне суцешыць.</p>
<p>Калі ж не зможа даць спакой жыцця,</p>
<p>Дык дасць спакой хоць небыццём стагоддзяў.</p>
<p>І я выходзіў зноў на тыя ж вулкі,</p>
<p>І зноў, і зноў. І мне здалося ўрэшце,</p>
<p>Як быццам той, што йдзе перада мною,</p>
<p>Я сам. Ссутулены. У чорнай шапцы.</p>
<p>Што бачу сам сябе я са спіны...</p>
<p>Засекі. Склады. Блокі на вяроўках.</p>
<p>Маслісты брук. Куродым соцень год</p>
<p>На мёртвых дахах. Мордачкі анёлаў</p>
<p>З парочнаю усмешкай на парталах,—</p>
<p>Ўся тая Рыга, што аж шэсць стагоддзяў</p>
<p>Смактала сок з твайго народа, друг.</p>
<p>З народа, што уласнымі рукамі</p>
<p>Паклаў тут кожны камень. Для чужых...</p>
<p>Бляшаны пеўнік копціцца ў дыму</p>
<p>Над комінам.</p>
<p>Туман (ці, можа, хмары)</p>
<p>Абняў за пояс Домскую званіцу,</p>
<p>І толькі шпіль узносіцца над ім.</p>
<p>І раптам з Домскай вежы проста ў хмары</p>
<p>Ўзняліся з хрыплым крыкам крумкачы,</p>
<p>Як чорныя крыжы вякоў мінулых;</p>
<p>Што год, то крыж. Яны лятуць угору,</p>
<p>Вышэй, вышэй.</p>
<p>Над шпілем.</p>
<p>Над Даўгавай.</p>
<p>Над Рыгай, над Лáчплесісам, над краем,</p>
<p>Над бедным пеўнікам, што ад трывогі</p>
<p>На бронзавым прутку замітусіўся.</p>
<p>Знікаюць у тумане крумкачы...</p>
<p>Іду далей. І вуліцамі цягне</p>
<p>Такім халодным, горкім, страшным дымам.</p>
<p>Як быццам там, за рогам гэтай вулкі,</p>
<p>На плошчы, зноў святошы паляць латаў.</p>
<p>І цень крыжа лягла на твар палонных,</p>
<p>На струшчаныя ў бітве іх мячы.</p>
<p>О Рыга! Што гэта са мной?</p>
<p>Я мару?</p>
<p>Нішто.</p>
<p>Хіба у сонечнага пеўня</p>
<p>Няма мільёнаў дужых абаронцаў?</p>
<p>Хіба яны трымаць не могуць зброю?</p>
<p>Хіба не тут мой друг?</p>
<p>Туманны горад,</p>
<p>Ты вылечыў мяне пасля хваробы:</p>
<p>Ты скінуў мне цяжар вякоў на плечы,</p>
<p>Цяжар забітых, страчаных, палонных,</p>
<p>Цяжар паўстанняў, і распраў, і слёз —</p>
<p>Пакуль-ва ўсёабдымным болю гэтым</p>
<p>Не патануў мой непрыкметны боль</p>
<p>І я не выпрастаўся.</p>
<p>Крумкаччо!</p>
<p>Я вас пакіну ў вашых чорных хмарах.</p>
<p>Вам хмары, нам — зямля. Яе — не рушце.</p>
<p>Кажу апошняе святое слова:</p>
<p>Мой меч з мячамі балтаў, з Рыгай, з другам,</p>
<p>З усёй латышскай добраю зямлёй.</p>
<p>Мой друг, мой брат,</p>
<p>Ад гэтых вузкіх вуліц,</p>
<p>Што мне далі спакой, і гнеў, і сілу,</p>
<p>Іду да новых вуліц. Да цябе.</p>
<p>Прыпомні месца, дзе ў тузе і шчасці</p>
<p>Узнікла наша вернае сяброўства.</p>
<p>Былі там песні, і віно і смех.</p>
<p>І там была яна. Ты памятаеш?</p>
<p>Яе згубіўшы, я цябе прыдбаў,</p>
<p>Тваё сяброўства і тваю радзіму.</p>
<p>Так, шчасце мне, відаць, не задалося.</p>
<p>Але пакуль лунаюць крумкачы</p>
<p>Над вулкамі заблытанымі Рыгі,</p>
<p>Пакуль са мною плачуць вочы друга</p>
<p>Над цяжкай стратай — ёсць яшчэ жыццё.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>