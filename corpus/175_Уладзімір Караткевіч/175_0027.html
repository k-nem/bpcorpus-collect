<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zabki_i_Carapacha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 01.08.1980 -->
<!-- HEADER_FIELD FirstPublicationYear: 1981 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Жабкі і Чарапаха -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Жабкі і Чарапаха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На беразе маленькага ляснога возера-балотца разгарлаліся, разышліся і наладзілі канцэрт жабы. Церушыў на іхнія галоўкі цёплы дожджык, свяціла праз яго сонца. Весела было жабкам - вось яны і спявалі.</p>
<p>І тут прыплыла пратокай з такога самага суседняга балотца-возера вялікая балотная Чарапаха. Жыла яна адна, пачула вясёлыя спевы і вось прыплыла, вынырнула, напалову вылезла на бераг і ўся аж зморшчылася ад асалоды. Надта добра спявалі жабкі.</p>
<p>- Жабкі-жабкі, дзень добры.</p>
<p>- А ты што за цуда-юда? - спыталі жабкі.</p>
<p>- Я Чарапаха.</p>
<p>- Бачыць такое не бачылі, чуць гэткае не чулі. Значыць, не можа цябе быць.</p>
<p>- Ды ёсць жа я, - сумна сказала Чарапаха. - І як жа вы добра спяваеце! Паўтарыце, калі ласка. Проста салаўі.</p>
<p>- Можам, - сказалі ўлешчаныя жабкі.</p>
<p> </p>
<div class="POETRY">
<p>Ку-ма, кума</p>
<p>Бор-ршчык вар-рыла.</p>
</div>
<div class="CLEAR"></div>
<p> </p>
<p>- Выдатна, - сказала Чарапаха. - Выключна.</p>
<p> </p>
<div class="POETRY">
<p>Бур-ракі, бур-рак-кі,</p>
<p>Бур-ракі-кі-кі-кі-кі.</p>
</div>
<div class="CLEAR"></div>
<p> </p>
<p>У Чарапахі - аж слёзы з вачэй, так хораша спявалі жабы.</p>
<p>- Жабкі-жабкі, прыміце мяне ў свой хор.</p>
<p>- А ты спяваць умееш?</p>
<p>- Не. Я слухаць люблю.</p>
<p>- Дык слухай. Здалёк. Ці прывядзі сястру, якая ўмее.</p>
<p>- І яна не ўмее, - сумна сказала Чарапаха. - Мы, чарапахі, не ўмеем спяваць. Голасу нам не дадзена.</p>
<p>- Дык нашто ты нам тады? - спыталі жабкі.</p>
<p>- А слухаць вас хто будзе? Хваліць?</p>
<p>- Нас і так усе чуюць. І ўсе хваляць.</p>
<p>- Ну і я ціхенька сядзела б ды хваліла, - сказала добрая і разумная Чарапаха.</p>
<p>- Дык ты, можа, яшчэ нешта ўмееш? - спытала Галоўная Жаба ў хоры, якая аж дзьмулася ад важнасці.</p>
<p>- Плаваць умею. Ныраць.</p>
<p>- Гэта й мы ўмеем. А скакаць умееш?</p>
<p>- Не, - уздыхнула Чарапаха.</p>
<p>- Нічога ты не ўмееш... А мы яшчэ нясём ікру. Жабурынне.</p>
<p>- Я замест яе яйкі нясу, - сказала Чарапаха. - Вялікія.</p>
<p>- Ф-фу, - сказала Галоўная, - яйкі... Ну, паспрабуй усё ж заспяваць.</p>
<p>І Чарапаха зарыпела:</p>
<p> </p>
<div class="POETRY">
<p>Свеціць месячык з гары</p>
<p>На глыбокія віры.</p>
<p>На шчытах у чарапах</p>
<p>Сіняе святло гарыць.</p>
</div>
<div class="CLEAR"></div>
<p> </p>
<p>- Словы нішто сабе, - сказалі жабы, - але ж голас? Бр-р-р!</p>
<p>- Дык я б вам - словы, а вы б - спявалі.</p>
<p>- Словы ў нас не горшыя. Самі прыдумалі:</p>
<p> </p>
<div class="POETRY">
<p>Што вар-рыла, кум-ма, кум-ма?</p>
<p>Боршч, бор-ршч, бур-ракі.</p>
</div>
<div class="CLEAR"></div>
<p> </p>
<p>- Добрыя словы, - сказала Чарапаха, - але галасы ў вас лепшыя.</p>
<p>- І што гэта за «шчыты ў чарапах»? - спытала Галоўная Жаба.</p>
<p>- А вось тое, што на мне.</p>
<p>- Гэта карычневае? - усхваляваліся жабы. - Гэта брыдкае? Ну не. Мы вось такія прыгожыя. Зялёныя. Бліскучыя. Як лакіраваныя.</p>
<p>- Жывыя, - сказала Чарапаха, - усе прыгожыя.</p>
<p>- А чаму гэта брыда завецца шчытом? - спытала Маладзенькая Жабка.</p>
<p>- Яна цвёрдая.</p>
<p>- Няўжо-о? Во-ой! Быць не можа.</p>
<p>Самая смелая з жабак падплыла асцярожна і дакранулася да панцыра лапкай.</p>
<p>- Вой! Яна ж як жалезная!</p>
<p>- Ну і што? - сказала Чарапаха.</p>
<p>- Цвёрдая!.. Голасу не мае!..</p>
<p>- Усё роўна вы мне падабаецеся. Спяваеце прыгожа. Мне адной сумна.</p>
<p>Але жабы ўжо разышліся:</p>
<p>- Жалезная жаба, - зарагатала самая насмешлівая.</p>
<p>- А мы мяккія жабкі. Зялёныя.</p>
<p>- Жалезная! Гы-гы-гы!</p>
<p>Чарапаха пачала крыўдаваць:</p>
<p>- Кожная жывёла - розная. А я - карысная.</p>
<p>- І мы кар-рысныя... А ў цябе голасу няма... Кар-рычневая...</p>
<p>- Жаба ў танку, - пажартавала насмешніца.</p>
<p>Пакрыўдзілася бедная Чарапаха, нырнула і паплыла ў пратоку, а пасля ў сваю азярынку. А жабы, гледзячы на яе бурбалкі, зноў завялі сваю валынку з катрынкай:</p>
<p> </p>
<div class="POETRY">
<p>Бур-ракоў не было -</p>
<p>Бр-ручкі навар-рыла...</p>
</div>
<div class="CLEAR"></div>
<p> </p>
<p>...Ну і што? І ці добра гэта атрымалася? Тут сабе жабкі весела спяваюць дурныя словы добрымі галасамі. А там Чарапаха, што не мае голасу, але ведае добрыя словы, ляжыць сабе пад вадой, пад святлом месяца, пакрыўджаная і адна-адзінюсенькая.</p>
<p>І нашто, калі ты зялёны і мяккі, лаяць таго, хто карычневы і цвёрды? Ты вось ходзіш на дзвюх нагах, а кот - на чатырох. І няхай сабе.</p>
<p>Дрэнна вы зрабілі, жабы. Ану, марш адразу ж у Чарапахі прабачэння прасіць, перапрашаць яе!</p>
<p>А ты зараз кладзіся спаць, бо жабы будуць перапрашаць Чарапаху аж да раніцы. А пасля прыйдуць да нашых дзвярэй. І раніцай, калі прачнешся, тата або мама, бабуля або дзед раскажуць табе, даравала жабам Чарапаха ці не.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>