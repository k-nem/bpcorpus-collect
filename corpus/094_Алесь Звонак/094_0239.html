<div class="container">
<div class="book-utils">
<div id="qrcode"></div>
<a href="/Ales_Zvonak/Praudzie_vieku_Vianok_sanietau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1971 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Праўдзе веку (Вянок санетаў) -->
<h2><a href="http://knihi.com/Ales_Zvonak/">Алесь Звонак</a></h2>
<h2>Праўдзе веку (Вянок санетаў)</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Пульс часу, біся ў роўным рытме</p>
<p>сэрца —</p>
<p>Табой жыву, табе заўжды служу,</p>
<p>Хоць і нялёгка шрам былога сцерці,</p>
<p>Як між дабром і злом знайсці мяжу.</p>
<p> </p>
<p>Не раз зірнуўшы ў твар кашчавы смерці,</p>
<p>Адно з усмешкай шчыраю скажу:</p>
<p>Не звузіць свет закрачанаму шкельцу,</p>
<p>Арліны лёт не прыпыніць стрыжу!</p>
<p> </p>
<p>Бо ты жывеш на свеце, Праўда Веку.</p>
<p>Хоць сто разоў прарочылі твой скон</p>
<p>І аддавалі на пацеху здзеку —</p>
<p> </p>
<p>Не пагасіць вячысты твой агонь!</p>
<p>Таму на злосць пыхлівым недарэкам</p>
<p>Табе служу аддана з першых дзён!</p>
<p> </p>
<p> </p>
<h3><a id="chapter2"></a>2</h3>
<p>Табе служу аддана з першых дзён,</p>
<p>Зарок на вернасць даўшы, як прысягу.</p>
<p>Даўно пяройдзен Сцікс і Рубікон,</p>
<p>Даўно на іншых выспела адвага.</p>
<p> </p>
<p>Вядзі ж наперад. Хай круты адхон</p>
<p>Збівае ногі, вусны сушыць смагай —</p>
<p>Мы ўсё даўно паставілі на кон,</p>
<p>Музеям здаўшы світкі і сярмягі.</p>
<p> </p>
<p>За ўсё, за ўсё заплочана даўно.</p>
<p>Хай кроў ніколі болей не пральецца,</p>
<p>Хай свеціць сонца шчасця ўсім адно:</p>
<p> </p>
<p>І тым, хто мір здабыў цаною смерці,</p>
<p>І тым, хто тройчы кляў глухую ноч,</p>
<p>Калі шукаў з цямніцы вузкай дзверцы.</p>
<p> </p>
<p> </p>
<h3><a id="chapter3"></a>3</h3>
<p>Калі шукаў з цямніцы вузкай дзверцы,</p>
<p>Ці думаў ты, рамантык і паэт,</p>
<p>Што голас твой, як рэха,</p>
<p>адгукнецца,</p>
<p>Што песень строй пакіне ў душах след?</p>
<p> </p>
<p>Было за гэта варта ў сцюжах мерзці,</p>
<p>Кайлом на скалах ставіць безліч мет,</p>
<p>Не знаць, што подзвіг твой</p>
<p>раўня бяссмерцю</p>
<p>На скрыжаванні лютых зім і лет.</p>
<p> </p>
<p>Што ж? Гэта ўсё было, як не бывала,—</p>
<p>Браў новы лад не без ахвяр разгон,</p>
<p>Рваў дынаміт і скалы і завалы,</p>
<p> </p>
<p>Двух светаў бой даваў пякучы плён,</p>
<p>Але ўзялі мы з бою перавалы,</p>
<p>Адкуль абрыс Наступнага відзён!</p>
<p> </p>
<p> </p>
<h3><a id="chapter4"></a>4</h3>
<p>Адкуль абрыс Наступнага відзён,</p>
<p>Там царства сонца, сіні акіяны.</p>
<p>Зірні: упаў там цень на гарызонт</p>
<p>І кроў зары цячэ са свежай раны.</p>
<p> </p>
<p>Слых навастры: ці не Хатыні звон</p>
<p>У стогн Сангмі уплёўся нечакана</p>
<p>І праз вякі разбуджан сфінксаў сон</p>
<p>Грымотным залпам дзесь за Іярданам?</p>
<p> </p>
<p>Палае ў свеце зарыва баёў.</p>
<p>Каб рабства след з зямлі дашчэнту сцерці,</p>
<p>Каб слёзы высахлі з вачэй удоў,</p>
<p> </p>
<p>За шчасце волі ў бітве лепш памерці!</p>
<p>Дык хай апошні раз пральецца кроў,</p>
<p>Чым век вагацца ў хісткай паняверцы!</p>
<p> </p>
<p> </p>
<h3><a id="chapter5"></a>5</h3>
<p>Я не вагаўся ў хісткай паняверцы,</p>
<p>Калі баі грымотныя гулі.</p>
<p>Боль сціх. Няхай хутчэй мігцення тэрцый</p>
<p>Пульсуе з нетраў нафта — кроў зямлі.</p>
<p> </p>
<p>Як перад боем, стрэлкі часу зверце,</p>
<p>Каб нас нашчадкі марна не клялі,</p>
<p>Што ў бурны век імклівых кілагерцаў</p>
<p>Зраўняцца з часам не заўжды маглі.</p>
<p> </p>
<p>Крывіся, скептык, з’едлівы і колкі,</p>
<p>Дзікун звышмодны, слоўны пустазвон.</p>
<p>Мне блізка ўсё: краса жывой вясёлкі</p>
<p> </p>
<p>І таямнічы волат — пазітрон!</p>
<p>Калісь і я згінаўся ў віхар золкі,</p>
<p>Як той някемны ў бойцы маладзён.</p>
<p> </p>
<p> </p>
<h3><a id="chapter6"></a>6</h3>
<p>Як той някемны ў бойцы маладзён,</p>
<p>Юнак, агнём вайны не абстраляны,</p>
<p>У свет ілюзій, пачуццю ў палон</p>
<p>І я ўступаў, жыццём зачараваны.</p>
<p> </p>
<p>Вось і цяпер, ужо на схіле дзён,</p>
<p>Душу ўспамін кранае нечакана,</p>
<p>Калі раптоўна рве кароткі сон</p>
<p>Забыты голас мілай і каханай.</p>
<p> </p>
<p>Што ж? Маладосці прывіду я рад,</p>
<p>Хай саграе прытомленае сэрца —</p>
<p>Хачу, ссівелы радавы салдат,</p>
<p> </p>
<p>Быць навабранцам юным на паверцы!</p>
<p>Таму прашу: мне добрых стрэч і дат,</p>
<p>Гады жыцця, яшчэ крыху адмерце!</p>
<p> </p>
<p> </p>
<h3><a id="chapter7"></a>7</h3>
<p>Гады жыцця, яшчэ крыху адмерце,</p>
<p>Хоць колькі часу дзеля добрых спраў!</p>
<p>Шмат на планеце набралося смецця —</p>
<p>Каб не прыкрыла парасткі дабра;</p>
<p> </p>
<p>Каб хваля чорнай злосці</p>
<p>цёмным смерчам</p>
<p>Не змыла ўсё здабытае з двара,—</p>
<p>Вартаўнікі эпохі, спаць не смейце!</p>
<p>Яшчэ скасоўваць варты не пара!</p>
<p> </p>
<p>З глыбінь падводных цэльце перыскопы —</p>
<p>Пірат цікуе наш спакой і сон!</p>
<p>Воч не спускайце. Там, у зорным сконе,</p>
<p> </p>
<p>Па-над зямлёй нядрэмна кружыць ён.</p>
<p>Сачыце, каб не ўкрыў атрутны попел</p>
<p>Плугамі працы ўзнятых баразён!</p>
<p> </p>
<p> </p>
<h3><a id="chapter8"></a>8</h3>
<p>Плугамі працы ўзнятых баразён</p>
<p>Мы не пакінем ялавець бясплодна —</p>
<p>Хай даспявае небывалы плён</p>
<p>Пад ясным сонцам бацькаўшчыны роднай!</p>
<p> </p>
<p>Людзей галодных не адзін мільён</p>
<p>Яшчэ не стаў на шлях хады свабоднай.</p>
<p>Расціце хлеб і помсту! Хай праклён</p>
<p>Падзе на тых, хто бомбай вадароднай</p>
<p> </p>
<p>Гатоў знявечыць мілы твар зямлі,</p>
<p>Каб недзе ў банку пух рахунак чыйсьці!</p>
<p>Пазбавім сад зямны ад едкай тлі,</p>
<p> </p>
<p>Ад вусеня — яго жывое лісце,</p>
<p>Каб светлай праўды макі расцвілі</p>
<p>На злосць жрацам хадзячых танных ісцін!</p>
<p> </p>
<p> </p>
<h3><a id="chapter9"></a>9</h3>
<p>На злосць жрацам хадзячых танных ісцін</p>
<p>Жыві, Вялікай Праўды прастата,</p>
<p>Бурштыну гронкай, прозалаццю лісця,</p>
<p>Ажурнай аркай лёгкага маста,</p>
<p> </p>
<p>Ускрыленаю марай, што калісьці</p>
<p>Была цяжкой, як першая вярста,</p>
<p>Часінай той, якой няма ўрачысцей,</p>
<p>Якую ўславіць прыйдзе свой мастак.</p>
<p> </p>
<p>Не той, што сыпле медзякі праменняў</p>
<p>На беднасць тым, хто духам слеп</p>
<p>і глух,</p>
<p>Хто ўяўна служыць зыркаму святлу,</p>
<p> </p>
<p>А той, хто жарам сэрца і натхнення,</p>
<p>Нязломнай сілай чыстага сумлення,</p>
<p>Высокай Праўды не аддасць на глум.</p>
<p> </p>
<p> </p>
<h3><a id="chapter10"></a>10</h3>
<p>Высокай Праўды не аддасць на глум,</p>
<p>Хто за яе плаціў сваёй крывёю.</p>
<p>Ажыццяўленнем самых светлых дум</p>
<p>Яна ўстае над нашаю зямлёю.</p>
<p> </p>
<p>Яна жыве і будзе! Біржаў бум</p>
<p>Штогод прарочыць ёй усё ліхое —</p>
<p>Праз пыл хлусні, нянавісці самум</p>
<p>Гарыць яе свяціла агнявое.</p>
<p> </p>
<p>Азоран ёю наш дваццаты век,</p>
<p>Што ўсіх былых крывавей і агнісцей,</p>
<p>Што праз цясніны гор, разводдзе рэк</p>
<p> </p>
<p>Пранёс, як сцяг, ідэі камуністаў;</p>
<p>Што горда ўзвысіў слова Чалавек,</p>
<p>Які жыве не для сваёй карысці.</p>
<p> </p>
<p> </p>
<h3><a id="chapter11"></a>11</h3>
<p>Той, хто жыве не для адной карысці,</p>
<p>Не для канап, квяцістых дываноў,</p>
<p>Той, хто прайшоў дарогаю цярністай,</p>
<p>Хто хрышчан дымам, порахам,</p>
<p>вайной,—</p>
<p> </p>
<p>Не размяняе ідэалаў чыстых</p>
<p>Ні на ўслаўленняў пеннае віно,</p>
<p>Ні на утульных дач спакой цяністы,</p>
<p>Ні на нейлон замежных рызманоў!</p>
<p> </p>
<p>За тых, каго завём мы: рабацягі,</p>
<p>Не аглушыў каго авацый шум,</p>
<p>Давай нальём у келіхі павагі,</p>
<p> </p>
<p>Сучаснік мой, мой даўні аднадум!</p>
<p>Мы ж да чужых заслуг не маем прагі,</p>
<p>Мы ж не імкнёмся ў рай праз твань і тлум!</p>
<p> </p>
<p> </p>
<h3><a id="chapter12"></a>12</h3>
<p>Я не імкнуся ў рай праз твань і тлум,</p>
<p>У безгалосым хоры быць салістам.</p>
<p>Зірнеш падчас — душу агорне сум:</p>
<p>Эўтэрпы маску носяць кар’ерысты!</p>
<p> </p>
<p>Што муз хаўрус для іх? Шматлюдны ЦУМ,</p>
<p>Дзе з-пад прылаўка знойдзеш усё чыста!</p>
<p>Той друг міністру, той Літфонду кум,</p>
<p>Бяздарны ж той — сааўтар сцэнарысту!</p>
<p> </p>
<p>О Крапіва, мінулым трасяні,</p>
<p>Блісні ізноў Хвядосам<sup><a href="#footnote-1">6</a></sup>, як калісьці,—</p>
<p>Жыве ж курылка той і ў нашы дні!</p>
<p>Усюдыісны, пнецца ён кудысьці,</p>
<p>Нібы ваўчок — куды ні павярні,—</p>
<p>З крутога віру ўмела знойдзе выйсце!</p>
<p> </p>
<p> </p>
<h3><a id="chapter13"></a>13</h3>
<p>З крутога віру ўмела знойдзе выйсце</p>
<p>Той бессаромны, вёрткі, як уюн,</p>
<p>Хто цень кладзе на дзень наш прамяністы,</p>
<p>На мару — лапу сквапную сваю.</p>
<p> </p>
<p>Як пустазеллем ён на ніве выспеў,</p>
<p>Саладкагучны ўчэпісты пяюн,</p>
<p>Прыгрэты нашай дабратой з калыскі?!</p>
<p>Чуццём яго здалёк я пазнаю.</p>
<p> </p>
<p>Радзіма-маці, будзь жа тройчы строгай!</p>
<p>Узяўшы ў рукі добрую мятлу,</p>
<p>Гані ты прэч ад чыстага парога,</p>
<p> </p>
<p>Не падпускай к гасціннаму сталу</p>
<p>Тых, хто, падзеўшы праўдалюбства тогу,</p>
<p>Замест дабра употай служыць злу.</p>
<p> </p>
<p> </p>
<h3><a id="chapter14"></a>14</h3>
<p>Замест дабра, хто ўпотай служыць злу,—</p>
<p>Хітрун і хлус нямала сее шкоды.</p>
<p>Змый, хваля часу, іх! Хутчэй вяслуй</p>
<p>Праз быстрыню, парогі, перашкоды,</p>
<p> </p>
<p>Мой горды век! Магутнаму крылу</p>
<p>Размах вышынь і рызыка прыгоды</p>
<p>Да твару больш.</p>
<p>Страле патрэбен лук.</p>
<p>Байцу — адвага. Мудры дух — народу!</p>
<p> </p>
<p>Пад вечна юным сонечным шатром</p>
<p>Цвіці, Зямля, у вечнай кругаверці!</p>
<p>Хай над табой не грымне войнаў гром</p>
<p> </p>
<p>І не чадзіць смуродны попел смерці!</p>
<p>Хай шчасце міру ўвойдзе ў кожны дом,</p>
<p>Пульс часу б’ецца ў роўным рытме сэрца!</p>
<p> </p>
<p> </p>
<h3><a id="chapter15"></a>15</h3>
<p>Пульс часу, біся ў роўным рытме сэрца!</p>
<p>Табе служыў аддана з першых дзён,</p>
<p>Калі шукаў з цямніцы вузкай дзверцы,</p>
<p>Адкуль абрыс Наступнага відзён.</p>
<p> </p>
<p>Я не вагаўся ў хісткай паняверцы,</p>
<p>Як той някемны ў бойках маладзён.</p>
<p>Гады жыцця, яшчэ крыху адмерце</p>
<p>Плугамі часу ўзнятых баразён!</p>
<p> </p>
<p>На злосць жрацам хадзячых танных ісцін,</p>
<p>Высокай праўды пе аддасць на глум</p>
<p>Той, хто жыве не для адной карысці,</p>
<p> </p>
<p>Хто не імкнецца ў рай праз твань і тлум.</p>
<p>А той з любога віру знойдзе выйсце,</p>
<p>Замест дабра хто ўпотай служыць злу!</p>
<p> </p>
<p>1971</p>
<div class="endnote-block">
<div class="footnote"><p><sup><a id="footnote-1">6</a></sup> «Хвядос — Чырвоны нос» — сатырычная паэма К. Крапівы.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>