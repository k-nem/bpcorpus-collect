<div class="container">
<div class="book-utils">
<div id="qrcode"></div>
<a href="/Ales_Zvonak/Paunocnaja_rapsodyja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1947 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Паўночная рапсодыя -->
<h2><a href="http://knihi.com/Ales_Zvonak/">Алесь Звонак</a></h2>
<h2>Паўночная рапсодыя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Там, на прыіску гэта было</p>
<p>У мінулым ці ўчора.</p>
<p>Усё роўна.</p>
<p>Світанак, як сёння,</p>
<p>Празрысты наскрозь,</p>
<p>Ружавеў на усходзе,</p>
<p>Залаціў спахмурнелыя горы,</p>
<p>Прахалоду з распадкаў</p>
<p>На крылах нябачаных нёс...</p>
<p> </p>
<p>Там, на Поўначы,</p>
<p>Лета ішло</p>
<p>Па лагчынах нясмела,</p>
<p>І, аслепшы ад сонца,</p>
<p>Рыдалі ў міжгор’ях снягі.</p>
<p>Крадучыся прыходзіла ноч</p>
<p>На гадзінку</p>
<p>Ўся ў белым,</p>
<p>І сінеча рассоўвала зноў</p>
<p>Даляў тых берагі...</p>
<p> </p>
<p>А ў імшыстых нізінах</p>
<p>Цвіла-зацвітала марошка,</p>
<p>Ды струменні пазвоньвалі</p>
<p>На перакатах рачных...</p>
<p> </p>
<p>Ах, каварства пачуццяў,</p>
<p>Не ў час ты дало нам падножку,</p>
<p>Закруціла не ў час</p>
<p>Неадольным парывам адным!</p>
<p> </p>
<p>Мы блукалі над карстам.</p>
<p>І з пашчы яго патыхала</p>
<p>Вечным холадам</p>
<p>Вечна таемных глыбінь.</p>
<p>Мы блукалі</p>
<p>За даўнім,</p>
<p>Зарослым травою</p>
<p>Адвалам,</p>
<p>І вятрыска ласкавы,</p>
<p>Гарэзны</p>
<p>Твае валасы церабіў...</p>
<p> </p>
<p>Колькі дзіва было</p>
<p>У той дзікай красе першароднай!</p>
<p>Нават шчасце нясмелае наша</p>
<p>Схавалася ў сэрцах глыбей...</p>
<p>Бурхала, Бурхала,</p>
<p>У струменнях тваіх срэбраводных</p>
<p>Недамовак таемнасць</p>
<p>Пакінь назаўсёды сабе!</p>
<p> </p>
<p>Не кіпенне ў крыві</p>
<p>Маладосці запозненай нашай</p>
<p>На узгорнай сцяжыне</p>
<p>Знянацку нас разам звяло.</p>
<p> </p>
<p>Гэта сталасць даспелая,</p>
<p>Шчырасць, адкрытая насцеж,</p>
<p>Лебядзінае песні</p>
<p>У палёце апошнім крыло!</p>
<p> </p>
<p>І не іскры агню</p>
<p>Палымнелі ў вачах тваіх карых,</p>
<p>А пад сонцам няяркім</p>
<p>Праменнага дня цеплыня,</p>
<p>А вячорнага захаду</p>
<p>Адпалымнеўшыя мары,</p>
<p>А паслянавальнічных</p>
<p>Празрыстых яснот</p>
<p>Чысціня!</p>
<p> </p>
<p>Там, на прыіску гэта было:</p>
<p>Купал неба блакітны</p>
<p>Абярнуўся халодным каўшом</p>
<p>Над дрымотнай зямлёй...</p>
<p>Хай жыве ў нашых сэрцах,</p>
<p>Як сон незабыўны й нязбытны,</p>
<p>Тое светлае,</p>
<p>Што нас міжвольна</p>
<p>Аднойчы звяло!</p>
<p> </p>
<p>1947</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>