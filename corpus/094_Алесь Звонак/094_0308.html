<div class="container">
<div class="book-utils">
<div id="qrcode"></div>
<a href="/Ales_Zvonak/Ty_snilasia_mnie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1956 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Ты снілася мне... -->
<h2><a href="http://knihi.com/Ales_Zvonak/">Алесь Звонак</a></h2>
<h2>Ты снілася мне...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ты снілася мне на далёкай ускраіне,</p>
<p>Дзе грукае ў бераг прыбой,</p>
<p>Дзе сіняе неба да мора прыпаяна</p>
<p>Барвяна-чырвонай каймой;</p>
<p> </p>
<p>Дзе ветразь у моры халодным палошчацца,</p>
<p>Кідае гарпун кітабой,</p>
<p>Ты снілася мне. У таежным урочышчы</p>
<p>Я мроіў таксама табой.</p>
<p> </p>
<p>Мне ўсё там знаёма так блізка і хораша:</p>
<p>Атрогі сінеючых гор,</p>
<p>Палонкі сцюдзёнай вады паміж торасаў</p>
<p>І шкло нерасталых азёр.</p>
<p> </p>
<p>Бадзягі душа на цябе не паскардзіцца:</p>
<p>Усё, што было, то сплыло.</p>
<p>Табе аддаю беззваротна ўсю скарбніцу,</p>
<p>Што сэрца ад бур зберагло.</p>
<p> </p>
<p>Спрадвеку на свеце ўжо гэтак паводзіцца:</p>
<p>Нястомна шукаць навізну;</p>
<p>Калі ж адшумуе крыві калабродзіца,</p>
<p>Навек закахацца ў адну.</p>
<p> </p>
<p>Таму да цябе я прыходжу не Каінам,</p>
<p>Сумленне — празрысты крышталь.</p>
<p>Той толькі адчуе ўсю слодыч спаткання,</p>
<p>Хто горкасць разлукі спытаў.</p>
<p> </p>
<p>Вядзі ж мяне лугам, расквечаным берагам</p>
<p>Задуманых рэчак тваіх,</p>
<p>У цень твайго саду — відовішча белага,</p>
<p>У руні пшаніц маладых!</p>
<p> </p>
<p>Вядзі мяне полем, пясчанымі ўзгоркамі,</p>
<p>Вядзі мяне борам густым</p>
<p>У хаты, дзе людзі не доляю горкаю,—</p>
<p>Валодаюць лёсам сваім!</p>
<p> </p>
<p>Вядзі гарадамі, праспектамі, плошчамі,</p>
<p>Чыгунак тваіх палатном,</p>
<p>Па ўсім, што рукамі руплівымі ўзрошчана</p>
<p>Тваіх працавітых сыноў!</p>
<p> </p>
<p>Загоена ўсё, што навалай паранена,</p>
<p>Прыбраная ў сонечны ўбор,—</p>
<p>Такою ты снілася мне на ускраіне,</p>
<p>Дзе грукае ў бераг прыбой.</p>
<p> </p>
<p>1956</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>