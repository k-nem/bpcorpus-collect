<div class="container">
<div class="book-utils">
<div id="qrcode"></div>
<a href="/Ales_Zvonak/Viacerni_zvon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1991 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вячэрні звон -->
<h2><a href="http://knihi.com/Ales_Zvonak/">Алесь Звонак</a></h2>
<h2>Вячэрні звон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як гучна льюцца галасы званоў,</p>
<p>Нібы закляцця моц з іх раптам спала</p>
<p>І разарвала ў ланцугу звяно,</p>
<p>Што рух часін на прывязі трымала.</p>
<p> </p>
<p>Вячэрні звон — палоннік нематы —</p>
<p>Маўчун абезгалоўленай званіцы,</p>
<p>І я маўчаў дзесяткі год, як ты,</p>
<p>Прыкуты да пакутнай калясніцы...</p>
<p> </p>
<p>Я не вяду падлік хадзе падзей,</p>
<p>Час, летапісец мудры, іх падлічыць.</p>
<p>Я пад зямлёю гінуў і ў вадзе,</p>
<p>Забойцаў бачыў брыдкія абліччы.</p>
<p> </p>
<p>Той час, як пралля на верацяно,</p>
<p>Намотваў дзей-падзей суровых ніці.</p>
<p>Праз краты сонца не было відно,</p>
<p>І подых волі мог мне толькі сніцца...</p>
<p> </p>
<p>Я ўсё чакаў, што цемры таўшчыню</p>
<p>Прабіўшы, праз астрожнае ваконца</p>
<p>Загляне, усміхаючыся дню,</p>
<p>Надзеі незаплямленае сонца...</p>
<p> </p>
<p>Так нас, калісь бяспёрых арлянят,</p>
<p>Вучыў прасцейшай мудрасці Купала,</p>
<p>Што сілу можа даць толькі Зямля</p>
<p>І крылы, што на ўзлёт нам не хапала.</p>
<p> </p>
<p>Хіба без іх прайшоў бы ўсе кругі,</p>
<p>Што нават Данту не маглі прысніцца,</p>
<p>Дзе залівала Сцікса берагі</p>
<p>Людская кроў — не мутная вадзіца...</p>
<p> </p>
<p>Была й мая душа ў тых кіпцюрах,</p>
<p>І хоць не стаў сцярвятнікаў здабыткам,</p>
<p>А гнаў яе у пяткі дзікі страх,</p>
<p>Цынга-зладзейка цапала за лыткі.</p>
<p> </p>
<p>А я жыву. Я чую, як званы</p>
<p>Нясуць свой спеў над Свіслаччу-ракою,</p>
<p>Як гасяць помсты вогнішчы яны,</p>
<p>Разносяць гукі згоды і спакою.</p>
<p> </p>
<p>І доўга-доўга рэха іх гудзе,</p>
<p>І вечаровы цёплы змрок гусцее,</p>
<p>І на вачах маіх згасае дзень</p>
<p>Яшчэ адной няздзейсненай надзеі...</p>
<p> </p>
<p>1991</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>