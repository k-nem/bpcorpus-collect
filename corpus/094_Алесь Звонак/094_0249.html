<div class="container">
<div class="book-utils">
<div id="qrcode"></div>
<a href="/Ales_Zvonak/Radki_zyvuc,_napounienyja_vieraj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1992 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Радкі жывуць, напоўненыя верай... -->
<h2><a href="http://knihi.com/Ales_Zvonak/">Алесь Звонак</a></h2>
<h2>Радкі жывуць, напоўненыя верай...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Астылы чай. Гарачы томік вершаў.</p>
<p>Нібы ў чужыя вокны заглядаю,</p>
<p>Чытаючы. Чарговы круг завершан,</p>
<p>Дымок згасання засцілае далі.</p>
<p> </p>
<p>Жывую споведзь сэрца я чытаю —</p>
<p>Душа чужая нібы на далоні.</p>
<p>А ці чужая? Грэшная? Святая?</p>
<p>Раскутая? Ці ўсё яшчэ ў палоне?</p>
<p> </p>
<p>Радкі жывуць, напоўненыя верай</p>
<p>У праўды моц, у розум чалавечы,</p>
<p>У змогу над звычайшчынаю шэрай,</p>
<p>Над светам звыклых і абрыдлых рэчаў.</p>
<p> </p>
<p>Хіба ж зарок маўчання за паўвека</p>
<p>Не навяваў мелодыяў спакусных,</p>
<p>Не біла сонца ярасна ў павекі,</p>
<p>Не апякала песня шчасця вусны?!</p>
<p> </p>
<p>Ах, як спагада да чужое мукі</p>
<p>У чарапок наш дабаўляе клёку!</p>
<p>Навуку — як слана згламэздзіць з мухі—</p>
<p>Сам спасцігаў я ў часе недалёкім...</p>
<p> </p>
<p>І што ж? Разгадкі сэнс спаўна агораў,</p>
<p>Да дна дапіўшы горкі смак няволі:</p>
<p>Каб хтосьці мог вышэй узняцца ўгору,</p>
<p>Павінен нехта апусціцца долу!</p>
<p> </p>
<p>Так і было, калі наш край пасеклі,</p>
<p>Як той паэт пісаў, на дзве паловы,</p>
<p>На самым дне я апынуўся ў пекле,</p>
<p>Каб нехта рос на блудзе славаслоўя.</p>
<p> </p>
<p>Што скажаш тут? Калі няма спадзевы,</p>
<p>Хітруй-мудруй, ратуй ад ліха шкуру!</p>
<p>Малюе ж вобраз Непарочнай Дзевы</p>
<p>Мастак падчас з распуснае натуры...</p>
<p> </p>
<p>Пакуль я чэрап разбіваў аб краты,</p>
<p>У кут зладзейскай сілаю загнаны,</p>
<p>Сябры мае складалі гімны кату,</p>
<p>Хоць быў той ідал на нагах гліняных.</p>
<p> </p>
<p>Дзівак я быў, што біўся лбом аб сценку,</p>
<p>Што мазгаўню дурную пхаў у пельку,</p>
<p>Уторкнуў лепш бы ў томік Блока зрэнкі,</p>
<p>Згадаў бы сэнс жыцця на дне бутэлькі!..</p>
<p> </p>
<p>Ах, памяць, памяць! Неруш Белавежы</p>
<p>Кальне у сэрца: дзе той дзень спякотны,</p>
<p>Башкірскі стэп, кавыльнае бязмежжа,</p>
<p>Над рэчкай Дзёмай птах-пяюн залётны?</p>
<p> </p>
<p>Ах, памяць, памяць! Шчасця міг кароткі</p>
<p>Не меркне ў снах ружовакрылым дзівам,</p>
<p>Калі на Захад гоніць хмар чародкі</p>
<p>Вятрыска — цёплы подых Курасівы!..</p>
<p> </p>
<p>Відаць, пара збірацца ў падарожжа</p>
<p>Туды, адкуль назад няма звароту,</p>
<p>Калі Ты ёсць, прымай нябогу, Божа,</p>
<p>Даруй грахоў салодкую гаркоту!..</p>
<p> </p>
<p>Папраўдзе, я грашыў не больш за іншых,</p>
<p>Хаця з сумленнем не ішоў на здзелку,</p>
<p>Не пакланяўся ні Хрысту, ні Вішну,</p>
<p>А цалаваў жанчын, а піў гарэлку...</p>
<p> </p>
<p>І не хаваўся ў цень беразаковы,</p>
<p>Цярпець не мог я выжлавай пароды,</p>
<p>Бог ратаваў ад міласцей кручковых,</p>
<p>Ад ласкі іхняе і ўзнагароды!..</p>
<p> </p>
<p>Каторы раз мой выбар толькі ростань,</p>
<p>У пекле быў, у рай — не з той я сферы,</p>
<p>Да райскіх кушчаў яўна не дарос я,</p>
<p>Вось і блукаю вечным Агасферам...</p>
<p> </p>
<p>А ты жыві, радкоў цудоўных аўтар,</p>
<p>І памятай: не любіць творчасць спрату,</p>
<p>Не толькі ёсць учора, ёсць і заўтра,</p>
<p>Не толькі ёсць здабыткі, ёсць і страты!</p>
<p> </p>
<p>Таму мацней трымай чароўны ключык</p>
<p>Ад дарагіх знаходак і жамчужын!</p>
<p>Згадай: вярблюд жыве з адных калючак,</p>
<p>Хоць мае два гарбы, жыве — не тужыць!</p>
<p> </p>
<p>1992</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>