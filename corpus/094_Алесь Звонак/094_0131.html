<div class="container">
<div class="book-utils">
<div id="qrcode"></div>
<a href="/Ales_Zvonak/Zalaty_alen_Lehienda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1953 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Залаты алень (Легенда) -->
<h2><a href="http://knihi.com/Ales_Zvonak/">Алесь Звонак</a></h2>
<h2>Залаты алень (Легенда)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Доўгі шлях у падарожжы</p>
<p>Да шляхоў Эгвекінота:</p>
<p>Снегавое бездарожжа,</p>
<p>Запалярпая цямнота.</p>
<p> </p>
<p>Ні лясоў,</p>
<p>ні гор абапал,</p>
<p>Толькі снег ды снег бясконца.</p>
<p>Ноч схапіла сонца ў лапы,</p>
<p>Ноч схавала недзе сонца.</p>
<p> </p>
<p>Толькі даль</p>
<p>імжыць пургою,</p>
<p>Туманы ляглі заслонай,</p>
<p>Цішыня над пусткай тою</p>
<p>У бяздонні белым тоне...</p>
<p> </p>
<p>...Вось і ўсё.</p>
<p>Капец ухабам.</p>
<p>Аганькі насустрач воку.</p>
<p>Цеплынёй прынаднай вабіць</p>
<p>Дом на вуліцы шырокай.</p>
<p> </p>
<p>З гаспадыняю лагоднай</p>
<p>Адбываецца знаёмства...</p>
<p>Быў бы ты жывы,</p>
<p>Джэк Лондан,</p>
<p>Наглядзеўся б цудаў мноства!</p>
<p> </p>
<p>У дамах Эгвекінота,</p>
<p>Што як горад</p>
<p>стаў над пусткай,</p>
<p>Ты б убачыў не галоту,</p>
<p>Эскімоскае дзікунства.</p>
<p> </p>
<p>Ты б убачыў лёс народа,</p>
<p>Што ідзе дарогай шчаснай,</p>
<p>Пастухоў-аленяводаў,</p>
<p>Ўладароў зямель калгасных...</p>
<p> </p>
<p>...Гаспадар кідае ў сені</p>
<p>Збрую, хутры і кухлянкі,</p>
<p>У тундру ён пусціў аленяў</p>
<p>Папасціся на палянку.</p>
<p> </p>
<p>Хоць бы што ім сцюжа тая,</p>
<p>Невядома ім і смага,—</p>
<p>Снег капаюць капытамі,</p>
<p>Здабываюць хрусткі ягель.</p>
<p> </p>
<p>У камінку вугаль тлее,</p>
<p>На стале дымяцца стравы,</p>
<p>Гаспадар садзіцца злева,</p>
<p>Гаспадыня стала справа.</p>
<p> </p>
<p>Цень ад лямпы на абрусе</p>
<p>Сцелецца ажурным кругам.</p>
<p>Госць з далёкай Беларусі</p>
<p>Стаў для чукчы лепшым другам.</p>
<p> </p>
<p>Так няветлівая тундра</p>
<p>У дарозе дружбу родзіць.</p>
<p>Ад дзядоў да ўнукаў мудры</p>
<p>Той закон жыве ў народзе.</p>
<p> </p>
<p>Ці сняданне, ці вячэра</p>
<p>Госцю трошкі неуцямна:</p>
<p>Ўдзень і ўноч пад небам шэрым</p>
<p>Льецца змрок свінцова-цьмяны.</p>
<p> </p>
<p>За акном гуляюць ветры,</p>
<p>Дзесьці ў снег упала зорка...</p>
<p>Курыць люльку чукча ветлы.</p>
<p>Задушэўная гаворка,</p>
<p> </p>
<p>Як струмень крынічкі цёплай</p>
<p>Каля той гары бязлюднай...</p>
<p>Словы падаюць, бы кроплі,</p>
<p>У глыбіні цёмнай студні:</p>
<p> </p>
<p>«Не сягоння і не ўчора,</p>
<p>То было ў далёкім часе:</p>
<p>Гульбавала ў тундры гора,</p>
<p>У народа скрала шчасце.</p>
<p> </p>
<p>Ноч, як зараз, разляглася,</p>
<p>Над зямлёю стыгла вусціш,</p>
<p>Бракавала ў чумах мяса,</p>
<p>Не было ні кроплі тлушчу.</p>
<p> </p>
<p>Па-над стойбішчамі скруха,</p>
<p>Голад поўз цынгою згубнай.</p>
<p>Шаманы склікалі духаў,</p>
<p>Шаманы лупілі ў бубны.</p>
<p> </p>
<p>Бо прагневалі іх людзі,</p>
<p>Награшылі вельмі многа.</p>
<p>У зямлі чужацкай блудзіць</p>
<p>Той алень залатарогі,</p>
<p> </p>
<p>Што прыносіў людзям шчасце</p>
<p>Рыбакам і зверабоям,</p>
<p>Той, што на рагах гальчастых</p>
<p>Сонца нёс перад сабою.</p>
<p> </p>
<p>I пачуў алень той голас,</p>
<p>Голас беднага народа,</p>
<p>I пабег ён сухадолам,</p>
<p>Каля ставу, каля броду.</p>
<p> </p>
<p>Бег удзень, скакаў уночы</p>
<p>Праз каменныя атрогі,</p>
<p>Асвятлялі яму вочы</p>
<p>Невядомую дарогу.</p>
<p> </p>
<p>Ратаваўся ад пагоні,</p>
<p>Капыты збіваў аб сланец.</p>
<p>Не хацеў алень палону,</p>
<p>Вольнай тундры выхаванец.</p>
<p> </p>
<p>Бег лясамі Забайкалля,</p>
<p>Праз хрыбты крутых Саянаў,</p>
<p>Пераскокваў цераз скалы,</p>
<p>Праз цясніны Верхаянаў.</p>
<p> </p>
<p>Бег тайгою прыкалымскай,</p>
<p>Бег чукоцкім узбярэжжам.</p>
<p>З акіяна кідаў пырскі</p>
<p>Вецер родны, вецер свежы.</p>
<p> </p>
<p>Бег ён коратка ці доўга,</p>
<p>Ды ўзяла сваё знямога,—</p>
<p>Бо гублялі сілу ногі</p>
<p>У аленя залатога.</p>
<p> </p>
<p>Ад яго святло лілося —</p>
<p>Сонца стала па-над краем.</p>
<p>Пільнаваў жа вораг злосны</p>
<p>Смерць яго ваўчынай зграяй.</p>
<p> </p>
<p>Стаў алень па-над пратокай,</p>
<p>Бушавала ўпізе мора,</p>
<p>Родны край акінуў вокам</p>
<p>І узняўся ён угору.</p>
<p> </p>
<p>Не дасяг ён гордай мэты,</p>
<p>Грымнуўся грудзьмі аб скалы,</p>
<p>Кроў, бы кроплі-дыяменты,</p>
<p>Дзіўным бляскам заіграла.</p>
<p> </p>
<p>Заіграла дзіўным бляскам,</p>
<p>Асвятліла ночы морак.</p>
<p>Рогі ўпалі на Аляску,</p>
<p>Галава упала ў мора.</p>
<p> </p>
<p>Сам жа тулавам магутным</p>
<p>Захаваўся ў родных нетрах.</p>
<p>Над зямлёю шматпакутнай</p>
<p>Змоўклі буры, сціхлі ветры.</p>
<p> </p>
<p>І прыйшлі да тундры сцюжнай</p>
<p>Людзі з дальняе дарогі,</p>
<p>Працягнулі рукі дружбы,</p>
<p>Рукі братняй дапамогі.</p>
<p> </p>
<p>І пабралі ў рукі кайлы,</p>
<p>І праклалі скрозь дарогі,</p>
<p>І аленя залатога</p>
<p>Цела ў нетрах адшукалі.</p>
<p> </p>
<p>Так спазнаў народ мой шчасце</p>
<p>У прасторах тундры новай,</p>
<p>Дзе жыве алень мышасты</p>
<p>Статкам тысячагаловым».</p>
<p>…......................................................</p>
<p>Цішыня. У раннім змроку</p>
<p>Пралятаюць самалёты,</p>
<p>Асвятляюць шлях далёкі</p>
<p>Ім агні Эгвекінота.</p>
<p> </p>
<p>1953</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>