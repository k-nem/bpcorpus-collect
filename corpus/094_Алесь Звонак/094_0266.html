<div class="container">
<div class="book-utils">
<div id="qrcode"></div>
<a href="/Ales_Zvonak/Salodki_son.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Салодкі сон -->
<h2><a href="http://knihi.com/Ales_Zvonak/">Алесь Звонак</a></h2>
<h2>Салодкі сон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Трэба ж прымроіцца гэткай назоле?!</p>
<p>Вочы пратрэш, а яна ўсё вярзецца:</p>
<p>Быццам не ў лагеры я, а на волі;</p>
<p>Дзе мне падзецца, падшукваю месца.</p>
<p> </p>
<p>Месца няма. Толькі ў царстве звярыным</p>
<p>Бачу я згоду і суіснаванне.</p>
<p>Неба падсіненае аквамарынам,</p>
<p>Рання ружовага ціхае ззянне...</p>
<p> </p>
<p>І ні канвою за мной, ні пагоні,</p>
<p>І ні брахні азвярэлых аўчарак;</p>
<p>Краскамі ўслана зялёнае ўлонне,</p>
<p>Гнёзды ладкуюць птушыныя пары.</p>
<p> </p>
<p>Леў утаймоўшчыку ліжа далоні,</p>
<p>Быццам ільвіцы чароўную лапу;</p>
<p>Зайчык з лісічкай дурэюць пад кронай,</p>
<p>Воўк жарабятка цалуе у храпу;</p>
<p> </p>
<p>Трус даўгавухі з удавам стракатым</p>
<p>Дрэмлюць, скруціўшыся ў колца жывое,</p>
<p>Туліць рысіха да сэрца ягнятка,</p>
<p>Нібы сваё рысянятка малое;</p>
<p> </p>
<p>Пчолкі, расклаўшы духмяныя соты,</p>
<p>Ў госці мядзведзя з мядзведзіхай просяць;</p>
<p>З неба сцярвятнік зляцеў і ў ахвотку</p>
<p>Дружна дзяўбе з кураняткамі проса;</p>
<p> </p>
<p>Кот, закаханы па вушы у мышку,</p>
<p>Дзёрзкае нешта варкоча паціху,</p>
<p>А парсючок маладзенькі ў зацішку</p>
<p>Рохкае — ўлашчвае любку-ваўчыху;</p>
<p> </p>
<p>Бог-Усявышні з Люцыпарам-чортам,</p>
<p>Сеўшы на мяккую срэбную хмарку,</p>
<p>Па халадку ў цішыні надвячорку</p>
<p>Дружна куляюць за чаркаю чарку;</p>
<p> </p>
<p>Двое вусатых (абое рабое!)</p>
<p>Рэжуцца ў карты (а ў банку — планета!),</p>
<p>Дзелячы выйгранкі паміж сабою:</p>
<p>Гэта — табе, гэта — мне, гэта — ў гета!..</p>
<p> </p>
<p>Ціха і мірна, прасцей, ціхамірна</p>
<p>Жыў свет наўкольны, звярыны, раслінны,</p>
<p>Толькі вось людзі варожа, настырна</p>
<p>Пырскалі злосці атрутнаю слінай...</p>
<p> </p>
<p>Божа, мой Божа, наслаў ты страхоты!</p>
<p>Спаў бы я вечна, не бачыўшы гэта:</p>
<p>Смерць гаспадыняй гуляе за дротам,</p>
<p>Вышкамі затычкавана паўсвета!</p>
<p> </p>
<p>Годзе! Развеецца час той агорклы,</p>
<p>Люд патрабуе рашуча адбою:</p>
<p>Хопіць той сыці па самае горла,</p>
<p>Што ахрысцілі мы паміж сабою</p>
<p>Класаваю барацьбою!</p>
<p> </p>
<p>1949—1990</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>