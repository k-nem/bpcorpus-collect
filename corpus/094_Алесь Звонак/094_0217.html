<div class="container">
<div class="book-utils">
<div id="qrcode"></div>
<a href="/Ales_Zvonak/Pierad_buraj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1933 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Перад бурай -->
<h2><a href="http://knihi.com/Ales_Zvonak/">Алесь Звонак</a></h2>
<h2>Перад бурай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ніякіх ілюзій!</p>
<p>Абапал сапраўднасць устала</p>
<p>Нябачнай мяжой</p>
<p>Процілеглых сваіх берагоў,</p>
<p>Дзе стромай высокай</p>
<p>Цямнеюць пахмурныя скалы,</p>
<p>Дзе неба палае</p>
<p>Агнямі чужых гарадоў.</p>
<p> </p>
<p>Кладуць бліскавіцы</p>
<p>На твар іх агнёвыя рысы,</p>
<p>Вядуць навальніцы</p>
<p>Над імі бязлітасны лік.</p>
<p>Як стоены кратэр —</p>
<p>Узвышшаў далёкіх абрысы,</p>
<p>Дзе неба зліваецца</p>
<p>З шызай істужкай зямлі.</p>
<p> </p>
<p>А вечар ідзе</p>
<p>Халаджавымі крокамі брызу,</p>
<p>Раптоўна ўздымаючы</p>
<p>Пеністы гулкі прыбой.</p>
<p>Шалёна ўскіпае вада</p>
<p>За кармою унізе</p>
<p>І хвалі, як тыгры,</p>
<p>Кідаюцца наперабой...</p>
<p> </p>
<p>Мацнее свяжак,</p>
<p>Далятаюць на палубу пырскі.</p>
<p>На месцы сваім капітан,</p>
<p>І штурвальны на месцы сваім.</p>
<p>У грукаце шквальным</p>
<p>Адчуеш ты голас няблізкі,</p>
<p>Што раптам навее</p>
<p>Нагоду салодкай тугі...</p>
<p> </p>
<p>Мы ўдалеч плывём,</p>
<p>Мараплаўцы вялікіх паходаў,</p>
<p>Адзін качагарам,</p>
<p>Другі — паслухмяным юнгой.</p>
<p>Азначан наш курс</p>
<p>Непахіснаю воляй народа</p>
<p>Праз накіп пагроз,</p>
<p>Перашкод і нялёгкіх прыгод...</p>
<p> </p>
<p>Пакуль жа зацягваюць песню</p>
<p>На шканцах матросы —</p>
<p>То пульс аптымізму</p>
<p>Ірве абалонку тугі;</p>
<p>То дух неўтаймоўны —</p>
<p>Юнацкай крыві сугалоссе</p>
<p>Плыві ў панадмор’і</p>
<p>У шатах вячорнай смугі.</p>
<p> </p>
<p>Гарачага часу дыханне</p>
<p>Ім вее ў абліччы,</p>
<p>І грудзі ўдыхаюць глыбока</p>
<p>Вільготны свяжак,</p>
<p>І голас наступнага</p>
<p>У далеч нязнаную кліча,</p>
<p>І рэхам дзівосным</p>
<p>Тых заклікаў словы дрыжаць...</p>
<p> </p>
<p>Шалёна клакоча</p>
<p>Вада за кармою унізе...</p>
<p>Хадой алегорый</p>
<p>Ступае задымлены змрок:</p>
<p>Па сініх прасторах</p>
<p>Плыве Карабель Камунізма,</p>
<p>І ясны кірунак</p>
<p>Паказвае сцягам флагшток...</p>
<p> </p>
<p>1933</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>