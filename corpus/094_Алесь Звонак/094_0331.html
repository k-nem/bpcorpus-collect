<div class="container">
<div class="book-utils">
<div id="qrcode"></div>
<a href="/Ales_Zvonak/Cyrvonaje_Urocysca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1955 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Чырвонае Урочышча -->
<h2><a href="http://knihi.com/Ales_Zvonak/">Алесь Звонак</a></h2>
<h2>Чырвонае Урочышча</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чырвонае Урочышча, тонкія хвоі,</p>
<p>Калішніх парубак замшэлыя пні!</p>
<p>Ці раз на Дукору дарогай тваёю</p>
<p>Хадзілі мы з бацькам у даўнія дні?</p>
<p> </p>
<p>Ці раз я, падлетак, гамонку лясную</p>
<p>Падслухваў, што вецер па ўрочышчу нёс?</p>
<p>Глядзеў, як хваістыя лапы вяслуюць</p>
<p>Па сіняму мору паўднёвых нябёс?</p>
<p> </p>
<p>Піў пах твой мядовы, ішоў пехатою</p>
<p>Па сыпкіх пясках засцянковых дарог,</p>
<p>Мінаў ячмянёў азярцо залатое,</p>
<p>З крынічкай сцюдзёнай імшасты разлог?</p>
<p> </p>
<p>Радзіма, Радзіма!</p>
<p>Зямля маіх продкаў,</p>
<p>Гаворка пявучая, песня-душа!</p>
<p>Сціскалася сэрца ад болю салодка,</p>
<p>Ад горкай любові, пазнанай спярша.</p>
<p> </p>
<p>Мулярскі струмент —</p>
<p>малаток, ды грунтвага</p>
<p>Ды кельня, ды фартух, ды рук мазалі,</p>
<p>Садоў настаяная хмельная брага</p>
<p>Ды шэпт таямнічы разложыстых ліп!</p>
<p> </p>
<p>Кароткі начлег пад чужою страхою</p>
<p>Ды хлеба кавалак з чужога стала...</p>
<p>Не матчынай ласкай, а жорсткай рукою</p>
<p>Мяне маладосць па жыццю правяла.</p>
<p> </p>
<p>Гады праляталі. Прасторы Сібіры,</p>
<p>Паўночныя зоры дружылі са мной.</p>
<p>Я зноў на радзіме. Блакітныя шыры</p>
<p>І роднае неба над галавой.</p>
<p> </p>
<p>Забыты грунтвага, і фартух, і кельня,</p>
<p>Спакой пад таполяю бацька знайшоў,</p>
<p>Стаў лесам і гаем бярэзнік і ельнік,</p>
<p>Крывая дарога — шырокай шашой.</p>
<p> </p>
<p>Дарогаю тою імчацца машыны,</p>
<p>Прысады стаяць па абодва бакі.</p>
<p>Чырвонае Ўрочышча, гмахаў вяршыні,</p>
<p>Заводскія трубы, трамваяў званкі!</p>
<p> </p>
<p>Ці тут я падслухваў вятроў ліхалецце,</p>
<p>Гамонку вясновую стромкіх сасён?</p>
<p>Стаіць беласценавы горад на месцы,</p>
<p>З якога быў горад стары ледзь відзён.</p>
<p> </p>
<p>На ўсход і на захад, у сінь далягляда,</p>
<p>Глядзіць ён прыветна вачамі акон.</p>
<p>Хаджу я па вуліцах горада-сада,</p>
<p>Узрушаны, горды гляджу навакол.</p>
<p> </p>
<p>Хаджу я па парку. Зялёныя шаты</p>
<p>Пад сонцам іграюць стракатасцю фарб.</p>
<p>Нямарна хадзіў я гадамі на шахты,</p>
<p>Адшукваў у нетрах каштоўнейшы скарб!</p>
<p> </p>
<p>Нямарна насіў я шахцёрскую робу,</p>
<p>У будучы час пракладаючы штрэк,</p>
<p>Я браў ад жыцця найгарчэйшыя пробы,</p>
<p>Каб вынасіць назву адну: Чалавек!</p>
<p> </p>
<p>Каб бачыць вось гэты цудоўнейшы вырыс</p>
<p>На родным абліччы любімай зямлі,</p>
<p>Каб казачны горад сапраўднасцю вырас</p>
<p>На месцы адвечных дрымотных цалін.</p>
<p> </p>
<p>Быць можа, прысніцца туманнай маною</p>
<p>Дарога ў Дукору, юнацкія дні,</p>
<p>Дзе колісь юнацтва маё залатое</p>
<p>Хадзіла пяскамі тае стараны!..</p>
<p> </p>
<p>1955</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>