<div class="container">
<div class="book-utils">
<div id="qrcode"></div>
<a href="/Ales_Zvonak/Zvany_Vianok_sanietau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1978 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Званы (Вянок санетаў) -->
<h2><a href="http://knihi.com/Ales_Zvonak/">Алесь Звонак</a></h2>
<h2>Званы (Вянок санетаў)</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Гулі званы над плошчаю Саборнай,</p>
<p>У ратушы хаваўся магістрат.</p>
<p>Рамесны люд — нашчадак косці чорнай</p>
<p>На белую тачыў касу й булат.</p>
<p> </p>
<p>А чым суняць гнеў чэрні непакорнай? —</p>
<p>Астрогам, плахай, жалязякай крат?!</p>
<p>Зляталі, калі гнеў яе агорне,</p>
<p>Як гарбузы, галовы акурат.</p>
<p> </p>
<p>Тады старчма грувасціліся крыгі,</p>
<p>Пабоішчаў тых рэшткі несучы,</p>
<p>Каб зноў цякла лагодная Няміга</p>
<p> </p>
<p>У сонна-баравую далячынь...</p>
<p>...Пазвоньвалі манашыя вярыгі,</p>
<p>Кружылі над крыжамі крумкачы...</p>
<p> </p>
<p> </p>
<h3><a id="chapter2"></a>2</h3>
<p>Кружылі над крыжамі крумкачы,</p>
<p>Дзе тлелі косці віцязяў сярмяжных,</p>
<p>І нёс народ на змуляным плячы</p>
<p>Бяды ярмо, ў грудзях жа — дух адважны.</p>
<p> </p>
<p>Скрыжоўваў з крыжакамі ён мячы.</p>
<p>І з ханскай зграяй. І з дружынай княжнай.</p>
<p>Дух волі ўпарта неслі крывічы,</p>
<p>Як самую каштоўную паклажу.</p>
<p> </p>
<p>Яны грамілі орды чужаніц</p>
<p>І рыцарства грабежнікаў адборных,</p>
<p>Калі склікалі галасы званіц</p>
<p> </p>
<p>На пляц Саборны баявую зборню,</p>
<p>Каб згінуў ад мяча, упаўшы ніц,</p>
<p>Хто паднімаў свой меч на край азёрны.</p>
<p> </p>
<p> </p>
<h3><a id="chapter3"></a>3</h3>
<p>Хто паднімаў свой меч на край азёрны,</p>
<p>Ці ганарысты пан, ці сквапны швед —</p>
<p>Той у зямлі даўно, зарослай дзёрнам,</p>
<p>Згубіў разбойны след, бясслаўны след.</p>
<p> </p>
<p>А ты ўставаў, мой Мінск, пад небам зорным</p>
<p>І, прашчураў згадаўшы запавет,</p>
<p>Узводзіў новы крэмль са смолкіх бёрнаў</p>
<p>І пракладаў шляхі ў шырокі свет.</p>
<p> </p>
<p>Каціла Свіслач свае воды плытна,</p>
<p>Чаўны у стольны Кіеў несучы.</p>
<p>Над чарналессем беглі хмары спрытна...</p>
<p> </p>
<p>Ды зноў званы гудзелі уначы,</p>
<p>І той, хто нёс табе пагібель скрытна,</p>
<p>Не ўпершыню плаціў крывавы чынш.</p>
<p> </p>
<p> </p>
<h3><a id="chapter4"></a>4</h3>
<p>Не ўпершыню плаціў крывавы чынш</p>
<p>Наняты кат з прыдворнай сабакарні,</p>
<p>Што на цябе употай нож тачыў,</p>
<p>Што спапяліць хацеў на дым выжарны.</p>
<p> </p>
<p>О, доля, доля! Дзе твае ключы?</p>
<p>Каб пот і кроў народ не траціў марна,</p>
<p>Ён, вілы й косы ў рукі беручы,</p>
<p>Пад сцяг Багдана йшоў самаахвярна.</p>
<p> </p>
<p>У пушчах глуха вухкалі сычы.</p>
<p>Удзень і ўноч палалі ў кузнях горны,</p>
<p>Дзе кавалі адкоўвалі мячы...</p>
<p> </p>
<p>А люд ішоў і збройны і бяззбройны,</p>
<p>Каб на Дняпры ці дзесьці на Збручы</p>
<p>Насмерць біць служак хіжае кароны.</p>
<p> </p>
<p> </p>
<h3><a id="chapter5"></a>5</h3>
<p>Насмерць біць служак хіжае кароны</p>
<p>Ізноў, ізноў прыходзіў твой чарод,</p>
<p>Калі Кастусь падняў на бой няроўны</p>
<p>Самадзяржаўем змучаны народ.</p>
<p> </p>
<p>Калі ж у снежань Пятага сцюдзёны</p>
<p>Гул дакаціўся й да тваіх варот,</p>
<p>Ты ўслед за Прэсняй сцяг узняў чырвоны</p>
<p>І нёс пад дуламі салдацкіх рот.</p>
<p> </p>
<p>І нават залп крывавага Курлова</p>
<p>Твой горды дух не змог перамагчы,</p>
<p>Калі работны люд узняў галовы</p>
<p> </p>
<p>І, падхапіўшы прэсненскі пачын,</p>
<p>Пад марсельезы грамавыя словы</p>
<p>Сам перамогі азбуку вучыў.</p>
<p> </p>
<p> </p>
<h3><a id="chapter6"></a>6</h3>
<p>Ты перамогі азбуку вучыў,</p>
<p>Калі ў баях Семнаццатага года</p>
<p>Жыцця старога карчаваў карчы,</p>
<p>Каб прарасталі новага усходы.</p>
<p> </p>
<p>Усё табе, мой горад, па плячы</p>
<p>Было ў гады вялікага паходу.</p>
<p>Быў строгі час, і строга ён лічыў</p>
<p>Твой кожны крок няўхільны ў свет свабоды.</p>
<p> </p>
<p>Ты ўсё адужаў, выжыў, перажыў</p>
<p>Пад дзікі лямант свалаты адборнай,</p>
<p>Хоць час рабіў крутыя віражы,</p>
<p> </p>
<p>Хоць і не вабіў выгляд твой знадворны...</p>
<p>Шмат страт было — тужы ці не тужы,—</p>
<p>Аб тым шумяць таполяў гонкіх кроны.</p>
<p> </p>
<p> </p>
<h3><a id="chapter7"></a>7</h3>
<p>Няхай шумяць таполяў гонкіх кроны,</p>
<p>Што памяць нашу пільна сцерагуць.</p>
<p>Праз кроў і боль, праз смерці дух тлятворны</p>
<p>Ты, мужны з мужных, змог перасягнуць.</p>
<p> </p>
<p>Падполля дух жывы — не ілюзорны —</p>
<p>Быць ці не быць, магу ці не магу —</p>
<p>Дылем не ставіў. Бой навале чорнай</p>
<p>Даваў на кожным кроку і рагу.</p>
<p> </p>
<p>Сачыўся дзень крываваю зарою.</p>
<p>Знішчэння дым удушлівы гарчыў.</p>
<p>Адзін загінуў — заступалі трое...</p>
<p> </p>
<p>Ля абеліска стань і памаўчы:</p>
<p>Тут не згасае памяць аб героях,</p>
<p>Што смерцю смерць змаглі перамагчы.</p>
<p> </p>
<p> </p>
<h3><a id="chapter8"></a>8</h3>
<p>Мы смерцю смерць змаглі перамагчы</p>
<p>Дзеля жыцця ў шчаслівым новым свеце.</p>
<p>Жыві ў вяках, кастрычніцкі зачын,</p>
<p>Служы вялікай чалавечай мэце!</p>
<p> </p>
<p>Лязо вайны употай не тачы,</p>
<p>Гісторыяй адкінутае смецце!</p>
<p>Не выдумляйце для вайны прычын,—</p>
<p>Хай будзе мір на стомленай планеце!</p>
<p> </p>
<p>Мой горад, ты, прайшоўшы ўсе кругі</p>
<p>Не Дантавай — сапраўднай апраметнай,</p>
<p>Цаной крыві і памяццю магіл,</p>
<p> </p>
<p>Цаной жыцця герояў непрыкметных,</p>
<p>Як птах той з прыску ўстаў, як светлы гімн</p>
<p>І як дакор у памяці сусветнай.</p>
<p> </p>
<p> </p>
<h3><a id="chapter9"></a>9</h3>
<p>І як дакор у памяці сусветнай,</p>
<p>Не моўкнуць галасы тваіх ахвяр.</p>
<p>Яны засцерагаюць век ракетны:</p>
<p>Не раздзімайце атамны пажар!</p>
<p> </p>
<p>Няхай нясуць цяплынь тугія ветры,</p>
<p>Хай поўніць грудзі пах вясновых чар.</p>
<p>Чакаюць людзі перамен адметных,</p>
<p>Чад Хірасімы каб не дзьмуў у твар.</p>
<p> </p>
<p>Ты, горад мой любімы, неаднойчы</p>
<p>Гарэў датла. Куродыму туман</p>
<p>Блукаў па плошчах, вуліцах сірочых,</p>
<p> </p>
<p>Дзе каркаў непрыкаяны груган...</p>
<p>Не засціць хай табе ніколі вочы</p>
<p>Вайны злавеснай гібельная здань!</p>
<p> </p>
<p> </p>
<h3><a id="chapter10"></a>10</h3>
<p>Вайны злавеснай гібельная здань</p>
<p>Спакой твой мірны не парушыць болей.</p>
<p>Ты вер — настане чалавецтва рань</p>
<p>Пад ясным небам без пакут і болю.</p>
<p> </p>
<p>Яна развее подласць і падман,</p>
<p>Як вецер пыл дарожны ў чыстым полі.</p>
<p>І ўжо ні шах, ні хан, ні багдыхан,</p>
<p>Ні хлыст-расіст не спыняць руху волі.</p>
<p> </p>
<p>Раскуты розум рынецца ў сусвет</p>
<p>Ажыццяўленнем мары запаветнай,</p>
<p>І, як зігзаг маланак, рух ракет</p>
<p> </p>
<p>Прачэрціць трасы ў далях міжпланетных...</p>
<p>І міжусобных бойняў горкі след</p>
<p>Бясследна знікне ў далечы прыветнай...</p>
<p> </p>
<p> </p>
<h3><a id="chapter11"></a>11</h3>
<p>Бясследна знікне ў далечы прыветнай</p>
<p>Набегаў жах, гаркотны смак бядот.</p>
<p>І ты, мой горад, сад мой яркакветны,</p>
<p>І ты, працоўны люд, рабочы род,</p>
<p> </p>
<p>Пад небасхілам сінім, сонцам ветлым</p>
<p>Стагоддзя дваццаць першага прыход</p>
<p>Сустрэнеш юным, радасным і светлым,</p>
<p>З чала сагнаўшы жаль былых нягод.</p>
<p> </p>
<p>Не, не адзін граніт мемарыялаў</p>
<p>Нясеш ты дням наступнага, як дань,</p>
<p>А мужнасць, адкаваную са сталі,</p>
<p> </p>
<p>А подзвіг, што праз кроў, і бруд, і твань</p>
<p>Праносіш ты ў вякоў нямыя далі,</p>
<p>Каб рунь рунела, ружавела рань.</p>
<p> </p>
<p> </p>
<h3><a id="chapter12"></a>12</h3>
<p>Каб рунь рунела, ружавела рань,</p>
<p>Ярчэй свяціла сонца ў мірным небе,</p>
<p>Дух розуму, над цемрашальствам стань,</p>
<p>Не дай яму расці на плоднай глебе!</p>
<p> </p>
<p>Не дай вар’яцтву перайсці за грань,</p>
<p>Дзе шквал хаосу узнясе на грэбень</p>
<p>Знішчэння вадародны ураган</p>
<p>Крываваму Малоху на патрэбу!</p>
<p> </p>
<p>Мой родны горад, на сваім вяку</p>
<p>Ты ўсё зазнаў: дым руйнавання едкі,</p>
<p>І посвіст стрэл, і лёт смяротны куль...</p>
<p> </p>
<p>Твой кожны камень, як маўклівы сведка,</p>
<p>Шапоча у каштаваным цяньку,</p>
<p>Каб на зямлі раслі сады і кветкі.</p>
<p> </p>
<p> </p>
<h3><a id="chapter13"></a>13</h3>
<p>Каб на зямлі раслі сады і кветкі,</p>
<p>На ёй раслі спачатку курганы,</p>
<p>Крывавым потам злітыя палеткі</p>
<p>Чакалі рук, сахі і бараны.</p>
<p> </p>
<p>Дваццаты ж век так страсянуў планетку,</p>
<p>Што будзе помніць кожны да труны,</p>
<p>І Бухенвальда уцалелы сведка,</p>
<p>І той, хто чуў хатынскія званы.</p>
<p> </p>
<p>І ты, з руін адноўлены, мой горад,</p>
<p>Крыху ссівелы ў бітвах ветэран,</p>
<p>Глядзіш вачамі маладымі ўгору,</p>
<p> </p>
<p>Дзе твой зямляк касмічны акіян</p>
<p>Перасякае на вачах у зорак,</p>
<p>Каб ты не ведаў больш пякучых ран.</p>
<p> </p>
<p> </p>
<h3><a id="chapter14"></a>14</h3>
<p>Каб ты не ведаў больш пякучых ран,</p>
<p>Цябе такім майстры адбудавалі,</p>
<p>Каб кожны дом, праспект, квартал, фантан</p>
<p>Красой сваёю позірк чаравалі.</p>
<p> </p>
<p>Красуй, красуй, герой і партызан,</p>
<p>Расці угору, ўшыркі, ў неба, ў далі,</p>
<p>Адзін з братэрства дружнага славян</p>
<p>Увесь са шкла, бетону, кветак, сталі!</p>
<p> </p>
<p>Жыві, жыві ж у дзейнасці жывой,</p>
<p>Жыві ў штодзённых справах непаўторных!</p>
<p>Хай вечна ззяе неба над табой</p>
<p> </p>
<p>То сонцам, то зарой, то скопам зорным...</p>
<p>Прысніцца толькі сон табе парой:</p>
<p>Гудуць званы над плошчаю Саборнай...</p>
<p> </p>
<p> </p>
<h3><a id="chapter15"></a>15</h3>
<p>Гулі званы над плошчаю Саборнай,</p>
<p>Кружылі над крыжамі крумкачы.</p>
<p>Хто паднімаў свой меч на край азёрны,</p>
<p>Не ўпершыню плаціў крывавы чынш.</p>
<p> </p>
<p>Насмерць біць служак хіжае кароны</p>
<p>Ты перамогі азбуку вучыў.</p>
<p>Няхай шумяць таполяў гонкіх кроны:</p>
<p>Мы смерцю смерць змаглі перамагчы.</p>
<p> </p>
<p>І як дакор у памяці сусветнай —</p>
<p>Вайны злавеснай гібельная здань</p>
<p>Бясследна знікне ў далечы прыветнай,</p>
<p> </p>
<p>Каб рунь рунела, ружавела рань,</p>
<p>Каб на зямлі раслі сады і кветкі,</p>
<p>Каб ты не ведаў больш пякучых ран!</p>
<p> </p>
<p>1978</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>