<div class="container">
<div class="book-utils">
<div id="qrcode"></div>
<a href="/Basio/Choku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Басё -->
<!-- HEADER_FIELD LangOrig: jpn -->
<!-- HEADER_FIELD Source: <a target="_blank" href=http://dt.home.by>Дзед Талаш</a> -->
<!-- HEADER_FIELD Title: Хоку -->
<!-- HEADER_FIELD Translation: Алесь Разанаў -->
<h2><a href="http://knihi.com/Basio/">Басё</a></h2>
<h2>Хоку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вясна на дварэ.</p>
<p>Толькі дзевяць дзён</p>
<p>палям і пагоркам.</p>
<p> </p>
<p>Сакуры зацьвілі -</p>
<p>і ночы</p>
<p>мінулі ў наўкольлі.</p>
<p> </p>
<p>Цягне цыбаты дождж</p>
<p>парасткі ўгору.</p>
<p>Утравянела сьцежка.</p>
<p> </p>
<p>Перад красою кветак</p>
<p>і месяц зьніякавеў: схаваўся</p>
<p>за аблачынку.</p>
<p> </p>
<p>Спадае вада: вярба</p>
<p>гладзіць нахіленым вецьцем</p>
<p>ціну.</p>
<p> </p>
<p>Вясна адыходзіць:</p>
<p>птушкі смуткуюць, у рыбін</p>
<p>вочы-сьлязіны.</p>
<p> </p>
<p>Цёхкаюць салаўі!</p>
<p>Тут - перад гэтым гаем,</p>
<p>там - за тою вярбінай.</p>
<p> </p>
<p>І самага доўгага дня</p>
<p>замала,</p>
<p>каб высьпевацца, жаўруку.</p>
<p> </p>
<p>Ластаўкі, выпадкова</p>
<p>мне ў чарку зь віном ня ўкіньце</p>
<p>глебы драбок!</p>
<p> </p>
<p>Рассталіся двое сяброў -</p>
<p>двое дзікіх гусей: між імі</p>
<p>шырэе захмараная мяжа.</p>
<p> </p>
<p>Старая сажалка.</p>
<p>Жабка ў ваду</p>
<p>скокнула: гук усплёску.</p>
<p> </p>
<p>Лётае матылёк</p>
<p>трапятлівы ў полі -</p>
<p>вось і ўвесь цень.</p>
<p> </p>
<p>О, прачніся, прачніся -</p>
<p>зрабіся маім сябруком,</p>
<p>зьнерухомлены матылёк!</p>
<p> </p>
<p>На кветку, якая не пахне,</p>
<p>сеў матылёк -</p>
<p>вяльможлівыя прыцуды.</p>
<p> </p>
<p>Блукалец-крумкач, ці знойдзеш</p>
<p>леташняе гняздо?</p>
<p>У квецені - сьлівы.</p>
<p> </p>
<p>Разлі свой водар і тут, ля ўзгорка,</p>
<p>дзе здабываюць зьляжалы торф,</p>
<p>квяцістая сліва.</p>
<p> </p>
<p>Дзяржальна гэтага малатка</p>
<p>калісьці было камлём</p>
<p>камеліі ці мо - слівы?</p>
<p> </p>
<p>Зрабілі душою сваёй салаўя</p>
<p>і сьпяць?</p>
<p>Ніцыя вербы.</p>
<p> </p>
<p>Стварайцеся, на мой стары твар</p>
<p>не падобныя вершы!..</p>
<p>Першай сакуры цвет.</p>
<p> </p>
<p>О, колькі сёньня</p>
<p>прыгадваецца ўсяго: гляджу</p>
<p>на сакуру ў цьвеце.</p>
<p> </p>
<p>І гэтак штогод!</p>
<p>Ападаючы з сакуры, цьвет</p>
<p>корміць карэньне.</p>
<p> </p>
<p>О, як я зайздрошчу ёй:</p>
<p>у гарах</p>
<p>сакура закрасавала.</p>
<p> </p>
<p>Нават галяндцы, і тыя</p>
<p>прыехалі сакурам дзівавацца.</p>
<p>На конях - сёдлы.</p>
<p> </p>
<p>На сакуры, што зацьвілі,</p>
<p>дуб не звяртае ніякай увагі:</p>
<p>сам сабе постаць!</p>
<p> </p>
<p>Ах, верабейка-дружа,</p>
<p>ня зь'еш авадня: і яго</p>
<p>прывабілі кветкі.</p>
<p> </p>
<p>Нават славуты вой,</p>
<p>захоплены сакурай, ператварыўся</p>
<p>ў сем простых ваяк.</p>
<p> </p>
<p>Згук звону растаў. Паветра</p>
<p>дыхае водарам.</p>
<p>Вечар.</p>
<p> </p>
<p>Мо для мяне пакінуў?</p>
<p>Прайшоў журавель, не абскубшы</p>
<p>балотнай пятрушкі.</p>
<p> </p>
<p>Сьпякотлівы ліпень!</p>
<p>Акрыла хмурынкаю галаву</p>
<p>гара Арасі.</p>
<p> </p>
<p>Летнія ліўні!</p>
<p>Вада ў рацэ</p>
<p>зраўнялася з вадаспадам.</p>
<p> </p>
<p>Месяц дажджоў. Схілілі</p>
<p>сланечнікі галаву:</p>
<p>можа, сонца - унізе?</p>
<p> </p>
<p>Згадаў галінку сасны -</p>
<p>і ўраз</p>
<p>адчуў прахалоду.</p>
<p> </p>
<p>З вязанкаю сена на сьпіне:</p>
<p>дарожны ўказальнік</p>
<p>мне той чалавек у стэпе.</p>
<p> </p>
<p>Верхнюю вопратку зьняў</p>
<p>і нясу на сабе - вось і ўсё</p>
<p>зьмены зь зімы на лета.</p>
<p> </p>
<p>На рысавым полі ўвішна.</p>
<p>І я вандрую ўвесь век - няйначай,</p>
<p>рыхтую сьвет пад сяўбу.</p>
<p> </p>
<p>Хадземце, сябры, са мною!</p>
<p>Калосьсе будзем жаваць,</p>
<p>спаць на траве пад небам.</p>
<p> </p>
<p>Схапіўся, як за апору,</p>
<p>за колас жытнёвы.</p>
<p>О, ростань!</p>
<p> </p>
<p>Ірысы. Прысесьці ля іх</p>
<p>і пагутарыць - хіба гэта</p>
<p>таксама не падарожжа?</p>
<p> </p>
<p>Ніякага знаку, што неўзабаве</p>
<p>памерці мусяць:</p>
<p>сьпевы цыкад.</p>
<p> </p>
<p>Белыя макі!</p>
<p>Здаецца, што расьцвілі</p>
<p>восеньскія дажджыны.</p>
<p> </p>
<p>Дажджыць і дажджыць!</p>
<p>Пачарнела</p>
<p>на полі сьвежае ржышча.</p>
<p> </p>
<p>Захад, усход - усюды</p>
<p>аднолькавы смутак.</p>
<p>Восеньскі вецер.</p>
<p> </p>
<p>Зьмяркаецца. Адно голас</p>
<p>дзікае качкі</p>
<p>бялее ледзь-ледзь над морам.</p>
<p> </p>
<p>Вымавіш слова -</p>
<p>здубеюць губы.</p>
<p>Восеньскі вецер.</p>
<p> </p>
<p>На ссохлым суку крумкач</p>
<p>нанач знайшоў прытулак.</p>
<p>Глухая восень.</p>
<p> </p>
<p>Тады зразумееце мае вершы,</p>
<p>калі заначуеце ў полі</p>
<p>пад сьцюжным ветрам.</p>
<p> </p>
<p>Поўня!</p>
<p>Ёю любуючыся, прахадзіў</p>
<p>наўкола сажалкі ноч.</p>
<p> </p>
<p>У сьцюжы начной на дол</p>
<p>апала гусь у зьнямозе - вось гэтак</p>
<p>начуюць вандроўцы.</p>
<p> </p>
<p>Усё, што ні ёсьць на сьвеце,</p>
<p>пашамаціць і аціхне -</p>
<p>нібы чараціна.</p>
<p> </p>
<p>Дзікая ружа,</p>
<p>што красавалася ўскрай дарогі,</p>
<p>трапіла ў пашчу майму каню.</p>
<p> </p>
<p>Нібы раніцовыя кветкі - манахі:</p>
<p>колькі ўжо іх адцьвіло!</p>
<p>А вера стаіць, як хваіна.</p>
<p> </p>
<p>Гэткія розныя, а цьвіце</p>
<p>кожная зёлка па-свойму.</p>
<p>Вось гэта і подзьвіг.</p>
<p> </p>
<p>Вада - халадэча.</p>
<p>Ніяк не можа на ёй заснуць</p>
<p>самотная чайка.</p>
<p> </p>
<p>Карэньне цыбулі</p>
<p>адмыта да гэткай чысьціні -</p>
<p>аж сьцюжна.</p>
<p> </p>
<p>Можа, пазычыць апратку</p>
<p>у пудзіла - каб заснуць?</p>
<p>Апоўначы шэрань.</p>
<p> </p>
<p>Выпаў на досьвітку сьнег -</p>
<p>і стрэлкі цыбулі</p>
<p>сталі адзнакамі агароду.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: <a href="http://dt.home.by" target="_blank">Дзед Талаш</a><br/>

   Пераклад: <a href="http://knihi.com/Ales_Razanau/">Алесь Разанаў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>