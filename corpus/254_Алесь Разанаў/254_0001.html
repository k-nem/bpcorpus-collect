<div class="container">
<div class="book-utils">
<div id="qrcode"></div>
<a href="/Ales_Razanau/Hlina_Kamien_Zaleza.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Разанаў -->
<!-- HEADER_FIELD CreationYear: 1994; 1995; 1998; 2000 -->
<!-- HEADER_FIELD FirstPublicationYear: 2000? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: іншыя,мастацкі/верш -->
<!-- HEADER_FIELD Title: Гліна. Камень. Жалеза -->
<h2><a href="http://knihi.com/Ales_Razanau/">Алесь Разанаў</a></h2>
<h2>Гліна. Камень. Жалеза</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><b>ГЛІНА</b></p>
<p> </p>
<p>1</p>
<p> </p>
<p>Ніцма ляжыш</p>
<p>І ў глыбокім сненні</p>
<p>Хаваеш сваю душу.</p>
<p> </p>
<p>Загавару з табою -</p>
<p>Адкажаш,</p>
<p>Але не пачуеш.</p>
<p> </p>
<p>Рукою цябе крану -</p>
<p>Запомніш,</p>
<p>Але не ўбачыш.</p>
<p> </p>
<p>Ты ў самым пачатку часу,</p>
<p>Дзе Бог</p>
<p>Разрознівае-разасабляе</p>
<p>Свае раўнаісныя іпастасі -</p>
<p>Жыццё і Смерць.</p>
<p> </p>
<p>2</p>
<p> </p>
<p>Няма ні набытку,</p>
<p>Ні страты.</p>
<p> </p>
<p>Насенне чакае</p>
<p>Сваёй пары -</p>
<p>Замкнёнае ў сховішчах сэнсу.</p>
<p> </p>
<p>І не спяшаецца прыгажосць</p>
<p>Сабрацца</p>
<p>У келіху кветкі.</p>
<p> </p>
<p>Магчымасць шукае сябе,</p>
<p>Даючы</p>
<p>Гліне</p>
<p>Свае найменні.</p>
<p> </p>
<p>3</p>
<p> </p>
<p>Чакае,</p>
<p>Што з ёю нешта адбудзецца,</p>
<p>Але не ведае -</p>
<p>Што.</p>
<p> </p>
<p>Хоча,</p>
<p>Каб тое,</p>
<p>Чаго чакае яна,</p>
<p>Адбылося,</p>
<p>Але не можа даўмецца,</p>
<p>Адкуль яно можа ўзяцца,</p>
<p>Калі няма яго ў ёй</p>
<p>Цяпер.</p>
<p> </p>
<p>Што ні трапляецца ёй,</p>
<p>Адпускаецца неахвотна.</p>
<p>Растворана ў ёй</p>
<p>Магічная сіла,</p>
<p>У ёй</p>
<p>Прадугадваецца жанчына.</p>
<p> </p>
<p>4</p>
<p> </p>
<p>Усе пакідаюць у ёй</p>
<p>Свой след -</p>
<p>Нібы пазначаюць месца,</p>
<p>Куды вярнуцца.</p>
<p> </p>
<p>Але не вяртаюцца.</p>
<p> </p>
<p>Гліна:</p>
<p> </p>
<p>Адзіная спадарожніца,</p>
<p>Для якой</p>
<p>Ніхто не бывае мінулы.</p>
<p> </p>
<p>5</p>
<p> </p>
<p>Не хоча,</p>
<p>Каб яе бачылі</p>
<p>І разумелі,</p>
<p>Але сама хоча бачыць</p>
<p>І разумець.</p>
<p> </p>
<p>Яшчэ ўсё магчыма -</p>
<p>Яшчэ</p>
<p>Сіла не варагуе з сілай</p>
<p>І не смуткуе па смерці.</p>
<p> </p>
<p>Яшчэ</p>
<p>Слова само сябе чуе,</p>
<p>А вобраз -</p>
<p>Бачыць.</p>
<p> </p>
<p>Размова пра  н е ш т а,</p>
<p>Што доўжыцца з веку ў век,</p>
<p>Але не можа ні скончыцца,</p>
<p>Ні пачацца.</p>
<p> </p>
<p>6</p>
<p> </p>
<p>З радовішча сну</p>
<p>Абуджаецца,</p>
<p>Каб нарэшце</p>
<p>Прачнуцца нечым</p>
<p> </p>
<p>Альбо сабой.</p>
<p> </p>
<p>Вада забірае,</p>
<p>Агонь збірае,</p>
<p>І думка знаходзіць у ёй</p>
<p>Сваё падабенства.</p>
<p> </p>
<p>Цяпер сцеражыся,</p>
<p>Каб не памерці</p>
<p> </p>
<p>Раптам.</p>
<p> </p>
<p>7</p>
<p> </p>
<p>Захоўваешся ў цяні</p>
<p>Усіх рэчаў</p>
<p>І ўсіх істот</p>
<p>І ў сабе</p>
<p>Захоўваеш сэнс,</p>
<p>Ім яшчэ не вядомы.</p>
<p> </p>
<p>Каб насампраўдзе</p>
<p>Прысутнічаць кожны раз тут,</p>
<p>Даецца,</p>
<p>Быццам сляпому доказ,</p>
<p>Сама сабе</p>
<p>Ў рэчах і ў постацях</p>
<p>Рэчаіснасць.</p>
<p> </p>
<p>А гліна</p>
<p>Усё пераконвае ўсіх,</p>
<p>Што можна</p>
<p>Бачыць не гэтак,</p>
<p>Што можа</p>
<p>Усё быць інакш.</p>
<p> </p>
<p>8</p>
<p> </p>
<p>Нешта сабралася</p>
<p>І разышлося,</p>
<p>Але засталося ў памяці</p>
<p> </p>
<p>Разам.</p>
<p> </p>
<p>Нібыта і ёсць яна</p>
<p>І нібыта</p>
<p>Яе няма.</p>
<p> </p>
<p>З іншага часу</p>
<p>І з іншай прасторы:</p>
<p> </p>
<p>Калі да яе набліжаешся -</p>
<p>Адступае,</p>
<p>Калі адступаешся ад яе -</p>
<p>Трымае.</p>
<p> </p>
<p>Памяць,</p>
<p>Якая нікому ўжо не належыць,</p>
<p>Але якой належаць</p>
<p> </p>
<p>Усе.</p>
<p> </p>
<p>9</p>
<p> </p>
<p>Паволі альбо раптоўна</p>
<p>Мы адхіляемся</p>
<p>Ад задумаў,</p>
<p>Якія хацелі</p>
<p>Спраўдзіцца намі,</p>
<p>Калі не чуем,</p>
<p>Ці адгукаецца наваколле.</p>
<p> </p>
<p>А самае простае,</p>
<p>На што не звярталася ўвагі,</p>
<p>Спраўджваецца цяпер</p>
<p>І застаецца заўсёды.</p>
<p> </p>
<p>Блукае,</p>
<p>Шукаючы павадыра,</p>
<p>У гліне навобмацак</p>
<p> </p>
<p>Сонца.</p>
<p> </p>
<p>10</p>
<p> </p>
<p>Упісаная ў прастору,</p>
<p>Абжытую ўсімі,</p>
<p>І ўсім свая,</p>
<p>Усталёўваешся ў адлегласць,</p>
<p>Якой немагчыма парушыць,</p>
<p>Каб апынуцца</p>
<p>З далёкім побач,</p>
<p>А з блізкім яшчэ бліжэй.</p>
<p> </p>
<p>Безліч нераспазнаных</p>
<p>Сузор'яў</p>
<p>Спластоўваецца ў табе</p>
<p>І раствараецца мноства</p>
<p>Млечных Шляхоў</p>
<p>Невядомых.</p>
<p> </p>
<p>Ціхмяна ляжыш,</p>
<p>Утуліўшыся ў глыбіню,</p>
<p>Галактыка</p>
<p>Іншага вымярэння.</p>
<p> </p>
<p>11</p>
<p> </p>
<p>Пад чорнай карою глебы</p>
<p>Белы хлеб плоці.</p>
<p> </p>
<p>Не памятае,</p>
<p>Ці, як зерне,</p>
<p>Апала яна з вышыні,</p>
<p>Ці ўзышла з глыбіні,</p>
<p>Ці проста</p>
<p>Тут затрымалася выпадкова.</p>
<p> </p>
<p>Дух,</p>
<p>Што стаў плоццю,</p>
<p>Але перастаў быць</p>
<p>Духам.</p>
<p> </p>
<p>12</p>
<p> </p>
<p>Любіць,</p>
<p>Каб яе лашчылі,</p>
<p>Песцілі,</p>
<p>Бралі ў рукі.</p>
<p> </p>
<p>Тады яна ажывае,</p>
<p>Тады яна робіцца</p>
<p>Чуйнай і паслухмянай</p>
<p>І вучыцца разумець</p>
<p>Чалавека.</p>
<p> </p>
<p>Можа, чакае,</p>
<p>Што ён</p>
<p>Вылепіць з яе тое,</p>
<p>Чым сам дагэтуль</p>
<p>Яшчэ не здолеў зрабіцца,</p>
<p> </p>
<p>Ці, можа,</p>
<p>Наадварот,</p>
<p>Вернецца ў яе лона -</p>
<p> </p>
<p>І свет</p>
<p>Нанава стане райскім.</p>
<p> </p>
<p>13</p>
<p> </p>
<p>Галеча</p>
<p>Цябе ачышчае,</p>
<p>Спакой прасвятляе.</p>
<p> </p>
<p>Аблокі</p>
<p>Спыняюцца над табой,</p>
<p>Ручаі</p>
<p>Хочуць завесці</p>
<p>З табой размову.</p>
<p> </p>
<p>Празрыстая для сябе,</p>
<p>Зацемненая для старонніх,</p>
<p>Яднаеш</p>
<p>Выток і суток,</p>
<p>А сама</p>
<p>Застаешся на месцы</p>
<p>Сам-насам з усімі -</p>
<p> </p>
<p>Выйсце,</p>
<p>Замкнёнае нацянькі.</p>
<p> </p>
<p>14</p>
<p> </p>
<p>Перацякаеш</p>
<p>З самое сябе</p>
<p>У сябе самую.</p>
<p> </p>
<p>Няспынны кругазварот</p>
<p>Унутры</p>
<p>Адсутнай прасторы,</p>
<p>Дзе думка,</p>
<p>Калі яна пранікае</p>
<p>Ў прычыну</p>
<p>І асягае вынік,</p>
<p> </p>
<p>Знаходзіць, што страчваецца, -</p>
<p>Рэчаіснасць.</p>
<p> </p>
<p>А рэчаіснасць</p>
<p>Распазнае, што яна</p>
<p>Насампраўдзе ёсць</p>
<p> </p>
<p>У несупыннай сустрэчы</p>
<p>З сабою</p>
<p> </p>
<p>Іншай.</p>
<p> </p>
<p>15</p>
<p> </p>
<p>У нетрах зямлі</p>
<p>Выспяваеш паволі.</p>
<p>Чакаючы,</p>
<p>Што ў чалавеку</p>
<p>Выспее думка,</p>
<p>Якая цябе зразумее.</p>
<p> </p>
<p>А ён</p>
<p>Жыве нараджэннем і сконам</p>
<p>І тужыць,</p>
<p>Што гэта -</p>
<p> </p>
<p>Усё жыццё.</p>
<p> </p>
<p>16</p>
<p> </p>
<p>Злучае</p>
<p>І прымушае трымацца</p>
<p>Разам,</p>
<p>Нібы слепата - сляпых,</p>
<p>Постаці рухаў</p>
<p>І думак.</p>
<p> </p>
<p>Навобмацак,</p>
<p>Але мякка,</p>
<p>Нібы знутры</p>
<p>Звыклых паводзінаў</p>
<p>Імі кіруе</p>
<p>Не бачны ім павадыр.</p>
<p> </p>
<p>Такі неймаверна далёкі</p>
<p>Заблытаны шлях</p>
<p>Да мэты,</p>
<p> </p>
<p>Якая заўсёды</p>
<p>Тут.</p>
<p> </p>
<p>17</p>
<p> </p>
<p>Выводзіш</p>
<p>Свой самы вялікі твор -</p>
<p>Чалавека -</p>
<p>Увесь яго век</p>
<p>З нятоеснага вымярэння.</p>
<p> </p>
<p>Табе пярэчаць</p>
<p>Найменні і вобразы,</p>
<p>Што чалавек</p>
<p>І адпаведны ім,</p>
<p>І вядомы.</p>
<p> </p>
<p>А ён,</p>
<p> </p>
<p>Жадаючы жыць,</p>
<p>Пакідае</p>
<p>І ўсё не пакіне ніяк</p>
<p>Сваю заўчасную вечнасць.</p>
<p> </p>
<p>18</p>
<p> </p>
<p>Маланка</p>
<p>Стараецца рассвятліць</p>
<p>Тваю сутонлівую светлыню</p>
<p>І выклікаць сілу,</p>
<p>Якая ў табе пагасае,</p>
<p>На спрэчку.</p>
<p> </p>
<p>Пярун</p>
<p>Уладарна загадвае,</p>
<p>Каб ты ўклала</p>
<p>Сваю нямую душу</p>
<p>У споведзь.</p>
<p> </p>
<p>А дождж</p>
<p>Прытуляецца да цябе</p>
<p>І просіць,</p>
<p> </p>
<p>Каб ты даравала</p>
<p>Маланцы</p>
<p>Яе слепату,</p>
<p>А перуну - безразважнасць,</p>
<p> </p>
<p>І не</p>
<p>Дазволіла свету</p>
<p>Знікнуць.</p>
<p> </p>
<p>19</p>
<p> </p>
<p>У спратах зямлі:</p>
<p> </p>
<p>Бярэшся</p>
<p>І ўсё адно</p>
<p>Пакідаешся без увагі.</p>
<p> </p>
<p>Неба</p>
<p>То прасвятляецца,</p>
<p>То хмурнее.</p>
<p> </p>
<p>Сцежкі</p>
<p>Сыходзяцца разам</p>
<p>І зноў</p>
<p>Разыходзяцца па паверхні.</p>
<p> </p>
<p>Ты зазіраеш</p>
<p>Мне ў памяць -</p>
<p>І ў ёй</p>
<p>Знаходзіш утоенае</p>
<p>І ад мяне самога.</p>
<p> </p>
<p>Адвечны скарб -</p>
<p>Які ўсім відаць,</p>
<p>А нікім</p>
<p>Знайсціся не можа.</p>
<p> </p>
<p>20</p>
<p> </p>
<p>Нібы абсяг</p>
<p>Рэчаіснасці нераспазнанай</p>
<p>Паказвае думцы,</p>
<p>Кудою думаць</p>
<p>І як разумець, -</p>
<p> </p>
<p>Увесь час</p>
<p>Забараняюць</p>
<p>І дазваляюць</p>
<p>Нам акалічнасці нешта.</p>
<p> </p>
<p>У намаганнях</p>
<p>Гартуецца моц</p>
<p>І, каб дзейнічалі,</p>
<p>Вымагае.</p>
<p> </p>
<p>А тое,</p>
<p>Што мусіць адбыцца з намі,</p>
<p>Само настае</p>
<p>І само вытлумачваецца,</p>
<p> </p>
<p>Як гліна</p>
<p>У кожным дні.</p>
<p> </p>
<p>21</p>
<p> </p>
<p>Рэчы ўкарэньваюцца</p>
<p>У карысць</p>
<p>І, што паўтараецца тут,</p>
<p>Вартуюць.</p>
<p> </p>
<p>Усіхняя і нічыя,</p>
<p>Не рупішся аб ураджаі</p>
<p>І не адрозніваеш,</p>
<p>Дзе - восень,</p>
<p>А дзе - вясна.</p>
<p> </p>
<p>Адпаўшы ад неба,</p>
<p>Але не супаўшы з зямлёю,</p>
<p>Вучышся быць паслухмянай таму,</p>
<p>Што не мае</p>
<p>Абгрунтавання.</p>
<p> </p>
<p>22</p>
<p> </p>
<p>Бясконцая колькасць</p>
<p>Абліччаў</p>
<p>З цябе вынікае,</p>
<p>А ты</p>
<p>Не супадаеш з ніводным.</p>
<p> </p>
<p>Ні з кім не ваюеш,</p>
<p>Не хаўрусуеш</p>
<p>І не адстойваеш сваёй праўды.</p>
<p> </p>
<p>Але звяртаюцца да цябе,</p>
<p>Урэшце,</p>
<p>Усе абліччы</p>
<p>Па канчатковае высвятленне:</p>
<p> </p>
<p>Што значаць яны,</p>
<p>Калі яны ёсць,</p>
<p>І што яны будуць значыць,</p>
<p>Калі іх не стане?</p>
<p> </p>
<p>23</p>
<p> </p>
<p>Бесперастанку</p>
<p>Вяртаецца да цябе</p>
<p>Наваколле,</p>
<p>Як рэха,</p>
<p>Якое акрэсліла круг</p>
<p>І ўвабрала, што ў крузе, -</p>
<p> </p>
<p>І постаці дрэў,</p>
<p>І гурму будынкаў,</p>
<p>І ўвесь краявід, -</p>
<p>Але ўжо не можа,</p>
<p>Вяртаючыся, знайсці,</p>
<p>Адкуль яно ўзнікла</p>
<p>І з кім</p>
<p>Мае супасці...</p>
<p> </p>
<p>Далучаная да наваколля,</p>
<p>Шукаеш з ім разам</p>
<p>Нешта -</p>
<p>Што не адшукваецца,</p>
<p> </p>
<p>А ёсць.</p>
<p> </p>
<p>24</p>
<p> </p>
<p>Імгла:</p>
<p>Ні святло, ні цемра.</p>
<p> </p>
<p>Замкнуліся вочы,</p>
<p>Што бачылі</p>
<p>І разумелі ўначы,</p>
<p>А вочы,</p>
<p>Што бачаць удзень,</p>
<p>Не спяшаюцца адамкнуцца.</p>
<p> </p>
<p>Такая наша пара -</p>
<p>Між колішнім</p>
<p>І наступным.</p>
<p>І самай відушчай</p>
<p>У гэтай пары</p>
<p>Абвяшчаецца гліна.</p>
<p> </p>
<p>25</p>
<p> </p>
<p>Рухавая,</p>
<p>Як вада,</p>
<p>І непарушная, нібы камень,</p>
<p>Ці толькі яшчэ</p>
<p>Падаешся да небакраю,</p>
<p>Ці ўжо вярнулася -</p>
<p>І небакрай</p>
<p>Ператварыла ў сваю прыкмету?</p>
<p> </p>
<p>Вандруеш са стану ў стан</p>
<p>І, што пакідаеш,</p>
<p>Маеш</p>
<p>Сваім набыткам.</p>
<p> </p>
<p>26</p>
<p> </p>
<p>У гліне сляды:</p>
<p> </p>
<p>Не лучацца між сабою</p>
<p>Нічым,</p>
<p>Апроч гліны.</p>
<p> </p>
<p>Хіба распазнае сябе</p>
<p>Той, хто ідзе,</p>
<p>У сваіх слядах?</p>
<p>А той, хто жыве,</p>
<p>У тым, кім ён жыве?</p>
<p> </p>
<p>Але зноў і зноўку</p>
<p>Упісваюцца сляды</p>
<p>У вечную гліну,</p>
<p>А гліна -</p>
<p>Ў нявечнага чалавека.</p>
<p> </p>
<p>27</p>
<p> </p>
<p>Не піў -</p>
<p>А яе паіў малаком,</p>
<p>Не еў -</p>
<p>А яе карміў хлебам,</p>
<p> </p>
<p>Каб абудзілася,</p>
<p>Каб ажыла</p>
<p>І сказала  с л о в а,</p>
<p>Якое людзі згубілі,</p>
<p>Калі захацелі ўзысці</p>
<p>Нацянькі да Бога.</p>
<p> </p>
<p>Ела мой хлеб,</p>
<p>Піла маё малако,</p>
<p>Але каб сказаць -</p>
<p>Не сказала нічога.</p>
<p> </p>
<p>Зноўку замкнулася ад мяне,</p>
<p>Зноў адхінулася -</p>
<p>Ці то ў здзіўленні,</p>
<p>Ці то ў расчараванні, -</p>
<p> </p>
<p>Нібы яна</p>
<p>Мне прызналася ў нечым,</p>
<p>А я не здолеў пачуць.</p>
<p> </p>
<p>28</p>
<p> </p>
<p>Не прадаецца -</p>
<p>Бы золата,</p>
<p>І не купляецца -</p>
<p>Нібы срэбра.</p>
<p> </p>
<p>Усюды знаёмая ўсім,</p>
<p>Ні ў кога</p>
<p>Не выклікае ні зайздрасці,</p>
<p>Ні захаплення.</p>
<p> </p>
<p>Хінуся да гліны:</p>
<p>Не купіць</p>
<p>І не прадасць,</p>
<p>Але навучыць справе.</p>
<p> </p>
<p>29</p>
<p> </p>
<p>З таго боку часу</p>
<p>Доўжышся да мяжы</p>
<p>Гэтага дня</p>
<p>І хвіліны гэтай.</p>
<p> </p>
<p>І запаўняеш сабою</p>
<p>Усе прагалы,</p>
<p>Разломы,</p>
<p>Разрывы,</p>
<p>Расколіны,</p>
<p>Што раз'ядналі</p>
<p>Адказ і пытанне,</p>
<p>Прычыну і вынік, -</p>
<p> </p>
<p>І з цягам часу</p>
<p>Нас прысвячаеш</p>
<p> </p>
<p>У шлях.</p>
<p> </p>
<p>30</p>
<p> </p>
<p>Бы пераможаная,</p>
<p>Ляжыш пад нагамі</p>
<p>У кожнага ваяра,</p>
<p>У кожнага заваёўцы.</p>
<p> </p>
<p>Бурацца вежы,</p>
<p>Руйнуюцца гарады,</p>
<p>Гінуць дзяржавы,</p>
<p>Якія былі аздобай</p>
<p>І гонарам свету -</p>
<p> </p>
<p>І ты іх бярэш</p>
<p>У сваё бязмежжа,</p>
<p>Але не становішся</p>
<p>Ні знакамітай,</p>
<p>Ні зруйнаванай.</p>
<p> </p>
<p>І гэтак</p>
<p>Заўжды.</p>
<p> </p>
<p>31</p>
<p> </p>
<p>Разломіцца раптам</p>
<p>Зямная кара -</p>
<p>І ў разломе</p>
<p>З'явіцца голае цела</p>
<p>Гліны.</p>
<p> </p>
<p>Нібыта ўва мне самім</p>
<p>Убачылі вочы нешта,</p>
<p>Што забаронена бачыць -</p>
<p> </p>
<p>Уражваюся,</p>
<p>Што я ёсць</p>
<p>І бачны</p>
<p>Зоркам і гліне.</p>
<p> </p>
<p>32</p>
<p> </p>
<p>Наносішся кропкамі,</p>
<p>Рысамі</p>
<p>І кругамі</p>
<p>На рукі,</p>
<p>На твар,</p>
<p>На грудзі.</p>
<p> </p>
<p>Датворваеш,</p>
<p>Дамалёўваеш чалавека,</p>
<p>Упэўніваеш яго,</p>
<p>Што ён дужы,</p>
<p>Разумны,</p>
<p>Прыгожы</p>
<p>І блаславёны Богам.</p>
<p> </p>
<p>Але калі ты сціраешся -</p>
<p>Чалавек</p>
<p>Губляецца ў акалічнасцях</p>
<p>І ўяўленнях</p>
<p> </p>
<p>І скардзіцца Богу,</p>
<p>Што той</p>
<p>Ад яго адступіўся.</p>
<p> </p>
<p>33</p>
<p> </p>
<p>За курганамі</p>
<p>Свеціцца і не блякне</p>
<p>Далечыня.</p>
<p> </p>
<p>Сцежкі знайшлі,</p>
<p>Куды слацца,</p>
<p>І болей не ўводзяць у зман</p>
<p>Вандроўцаў.</p>
<p> </p>
<p>Мінуў</p>
<p>Спякотлівы дзень,</p>
<p>А вечар</p>
<p>Не надышоў.</p>
<p> </p>
<p>Пара</p>
<p>Знаходзіць паразуменне</p>
<p>З глінай.</p>
<p> </p>
<p>34</p>
<p> </p>
<p>Пусцеюць радовішчы,</p>
<p>Рэкі</p>
<p>Спрабуюць цячы назад.</p>
<p> </p>
<p>Безгалоса</p>
<p>Выстройваюцца тысячагоддзі</p>
<p>Адно за адным,</p>
<p>Ды нічым</p>
<p>Не могуць дапамагчы</p>
<p>І парадзіць нічым не могуць</p>
<p>Гэтаму крайняму дню,</p>
<p>Гэтаму крайняму году.</p>
<p> </p>
<p>І толькі гліна</p>
<p>Бярэцца правесці</p>
<p>Па-над прадоннем</p>
<p>Сваёю дарогай</p>
<p>Пакінутага чалавека.</p>
<p> </p>
<p>35</p>
<p> </p>
<p>Ты дазваляеш</p>
<p>Рабіць з сабою</p>
<p>Усё,</p>
<p>Што надумае чалавек</p>
<p>І што здолее, -</p>
<p> </p>
<p>Нават Бога.</p>
<p> </p>
<p>Ужываешся ў вобраз,</p>
<p>Якім чалавек надзяляе</p>
<p>Таго,</p>
<p>Хто мусіць яго зразумець</p>
<p>Глыбей, чым ён сам.</p>
<p> </p>
<p>Услухоўваешся ў таямніцы,</p>
<p>У якіх чалавек адкрывае</p>
<p>Сябе перад тым,</p>
<p>Хто сам</p>
<p>Найвялікшая таямніца.</p>
<p> </p>
<p>І застаешся ўсё роўна</p>
<p>Сабой -</p>
<p>Спрадвечнай магчымасцю</p>
<p>Быць інакшай.</p>
<p> </p>
<p>36</p>
<p> </p>
<p>Па рэках крыві</p>
<p>Цячэш</p>
<p>У інакшыя далячыні.</p>
<p> </p>
<p>І, прысвячаючы чалавека</p>
<p>У немінучую смерць,</p>
<p>Прысвячаеш</p>
<p>У немінучую неўміручасць.</p>
<p> </p>
<p>Апошняй праводзіш</p>
<p>І сустракаеш</p>
<p> </p>
<p>Першай.</p>
<p> </p>
<p>37</p>
<p> </p>
<p>Збочваем:</p>
<p> </p>
<p>З бальшакоў</p>
<p>На патайныя сцежкі,</p>
<p>Каб забароненае забрала</p>
<p>У нас нямогласць,</p>
<p>А даравала моц.</p>
<p> </p>
<p>Гліну,</p>
<p> </p>
<p>Якая адольваецца,</p>
<p>Мяняем</p>
<p>На гліну,</p>
<p>Якая паволі,</p>
<p>Але няўхільна,</p>
<p>Адольвае нас.</p>
<p> </p>
<p>38</p>
<p> </p>
<p>Накрэсліваю на гліне</p>
<p>Знакі,</p>
<p>Узоры,</p>
<p>Вобразы -</p>
<p>І яны</p>
<p>З яе выпаўзаюць,</p>
<p>З яе вылятаюць,</p>
<p>З яе выходзяць,</p>
<p>Яе пакідаючы,</p>
<p>І пачынаюць</p>
<p>Адно за адным паляваць.</p>
<p> </p>
<p>Калі сустракаюся з імі</p>
<p>У наваколлі,</p>
<p>Яны пужаюцца,</p>
<p>Уцякаюць,</p>
<p>Злуюць,</p>
<p> </p>
<p>Быццам яны</p>
<p>Насампраўдзе жывыя,</p>
<p>Быццам яны</p>
<p>Насампраўдзе -</p>
<p> </p>
<p>Я н ы.</p>
<p> </p>
<p>39</p>
<p> </p>
<p>Змена,</p>
<p>Што ўсё перайначвае,</p>
<p>А сама</p>
<p>Застаецца нязменнай.</p>
<p> </p>
<p>Сабранае траціцца,</p>
<p>І рэчаіснасць</p>
<p>Разгортваецца ў здагадку,</p>
<p>Каб адшукацца</p>
<p>З таго боку слоў.</p>
<p> </p>
<p>Вяртаюся ў заўтра,</p>
<p>Дзе гліна значыць</p>
<p>Болей,</p>
<p>Чым постаці</p>
<p>Уздоўж перыметру</p>
<p>Сцен.</p>
<p> </p>
<p>40</p>
<p> </p>
<p>Штодня сустракаемся</p>
<p>І штодня</p>
<p>Марым аб нейкай іншай -</p>
<p>Тут немагчымай -</p>
<p>Сустрэчы.</p>
<p> </p>
<p>Дрэвы</p>
<p>Нас памятаюць,</p>
<p>А гліна</p>
<p>Вядзе да свайго небакраю,</p>
<p>Дзе Бог</p>
<p>Не будзе адрознівацца</p>
<p>Ад чалавека</p>
<p> </p>
<p>І жыццё -</p>
<p>Ад жыцця.</p>
<p> </p>
<p>41</p>
<p> </p>
<p>У глыбіні - пласты,</p>
<p> </p>
<p>А тут,</p>
<p>На паверхні,</p>
<p>Звініць сцюдзёны ручай</p>
<p>І вецер</p>
<p>Вагае галіны дрэў,</p>
<p>І прастора</p>
<p>Не мае мяжы...</p>
<p> </p>
<p>Але апынаецца паступова</p>
<p>Тое, што мучыць і радуе,</p>
<p>Вабіць і засмучае,</p>
<p>Ў мінулым,</p>
<p> </p>
<p>І апынаецца ўсё бліжэй</p>
<p>Чалавек ля гліны.</p>
<p> </p>
<p>42</p>
<p> </p>
<p>Нібы ўбіваюцца ўглыб</p>
<p>Апоры,</p>
<p>Калі будуецца дом,</p>
<p>З глыбіні</p>
<p>Праступаюць задумы,</p>
<p>Каб неўзабаве</p>
<p>Звязацца ў цэласны тэкст,</p>
<p> </p>
<p>Як гліна.</p>
<p> </p>
<p>Прысутнічаеш незаўважна</p>
<p>У кожнай развазе,</p>
<p>А заўважаешся -</p>
<p>І прастора</p>
<p>Страчвае рыштаванні:</p>
<p> </p>
<p>К у д ы   і   а д к у л ь.</p>
<p> </p>
<p>43</p>
<p> </p>
<p>Прыклейваешся да чаравікаў,</p>
<p>Да рук,</p>
<p>Да слоў,</p>
<p> </p>
<p>І як бы далёка</p>
<p>Хто ні заходзіў,</p>
<p>Не дазваляеш яму</p>
<p>Адысці назусім</p>
<p>І зрабіцца</p>
<p>Староннім,</p>
<p>Чужым,</p>
<p>Абыякавым да мясціны,</p>
<p>Табою асвечанай.</p>
<p> </p>
<p>Нават</p>
<p>Не думаючы пра цябе,</p>
<p>Табе прысягаюць людзі,</p>
<p>Што будуць памятаць пра цябе</p>
<p>Да скону.</p>
<p> </p>
<p>44</p>
<p> </p>
<p>Моцай,</p>
<p>Якую ўкладаем у рэчы,</p>
<p>Каб імі валодаць,</p>
<p>Рэчы</p>
<p>Трымаюць нас.</p>
<p> </p>
<p>Між сабой</p>
<p>Згаджаемся,</p>
<p>Узгадняемся,</p>
<p>І вітаем</p>
<p>Адно аднаго пры сустрэчы.</p>
<p> </p>
<p>Але глыбіня</p>
<p>Ад нас адступаецца</p>
<p>І закрываецца</p>
<p>Тоўшчай паверхні.</p>
<p> </p>
<p>І толькі гліна -</p>
<p>Каб мы не згубілі сябе дарэшты -</p>
<p>Свеціцца,</p>
<p> </p>
<p>Як ліхтар.</p>
<p> </p>
<p>45</p>
<p> </p>
<p>Знаходзіць сама ў сабе</p>
<p>Безліч рэчаў,</p>
<p>Але самую сябе</p>
<p>Губляе.</p>
<p> </p>
<p>Згадвае мноства імёнаў,</p>
<p>Якія даюцца ўсяму,</p>
<p>Што ўзнікае,</p>
<p>Але сваё забывае.</p>
<p> </p>
<p>Калі настае -</p>
<p>Мінае,</p>
<p>Калі становіцца нечым -</p>
<p>Перастае быць</p>
<p> </p>
<p>Н і ч ы м.</p>
<p> </p>
<p>І тады</p>
<p>У рыбін і птушак</p>
<p>Выпытвае шлях</p>
<p>Дадому.</p>
<p> </p>
<p>46</p>
<p> </p>
<p>Прысутнае вабіць</p>
<p>Вока</p>
<p>І вокам засвойваецца:</p>
<p> </p>
<p>Адлегласць</p>
<p>Між тым, што знадворку,</p>
<p>І тым,</p>
<p>Што ўнутры.</p>
<p> </p>
<p>Прамень</p>
<p>Напружанага спасціжэння</p>
<p>Прыцягвае і адпускае</p>
<p>Прадмет -</p>
<p> </p>
<p>І прадмет</p>
<p>Пачынае распазнаваць</p>
<p>Адлегласць,</p>
<p>А ў ёй</p>
<p>Прысутную гліну.</p>
<p> </p>
<p>47</p>
<p> </p>
<p>Збан зберагае,</p>
<p>Што маецца ў ім,</p>
<p>І, што маецца ў ім,</p>
<p>Спаражняе.</p>
<p> </p>
<p>Нібыта завязь у плод -</p>
<p>Няўзнак</p>
<p>Будучыня перайшла</p>
<p>У мінулае:</p>
<p>Ува што</p>
<p>Пярэйдзе мінулае?</p>
<p> </p>
<p>Тут нас ужо няма,</p>
<p> </p>
<p>Але ўжо</p>
<p>Праявілася гліна.</p>
<p> </p>
<p>48</p>
<p> </p>
<p>Што ні здараецца з намі,</p>
<p>Здараецца як бы не з намі -</p>
<p>А з некім.</p>
<p> </p>
<p>Спяваюць раніцай птушкі</p>
<p>І дрэвы</p>
<p>Шапочуць лістотаю,</p>
<p>І бялее</p>
<p>Так блізка,</p>
<p>Але  к у д ы  нам ужо</p>
<p>Немагчыма патрапіць,</p>
<p> </p>
<p>Гліна.</p>
<p> </p>
<p>Нас перайначвае вынік,</p>
<p>Аднак заўсёды</p>
<p>Мы застаёмся прысутнічаць</p>
<p>Некім ці нечым</p>
<p>Побач з мінулым,</p>
<p>Якое было</p>
<p> </p>
<p>Ц я п е р.</p>
<p> </p>
<p>49</p>
<p> </p>
<p>Не намагаешся спрасавацца</p>
<p>У крамянёвую моц</p>
<p>Ці рассыпацца ў пыл...</p>
<p> </p>
<p>Мудрацы</p>
<p>Табе давяраюць</p>
<p>Свае развагі -</p>
<p> </p>
<p>Не для таго,</p>
<p>Каб з імі</p>
<p>Застацца ў вяках,</p>
<p>А каб высветліць праз вякі,</p>
<p>Дзе думка</p>
<p>Распазнавала праўду,</p>
<p>А дзе памылялася...</p>
<p> </p>
<p>Доўжышся, як жыццё,</p>
<p>Нікому не прыналежная,</p>
<p>І ўсё роўна</p>
<p> </p>
<p>Усім свая.</p>
<p> </p>
<p>50</p>
<p> </p>
<p>Не хочаш</p>
<p>Дужаю быць</p>
<p>І не можаш слабою.</p>
<p> </p>
<p>Ты не пярэчыш Богу,</p>
<p>А свет</p>
<p>Табе не пярэчыць.</p>
<p>На шалях</p>
<p>Унутранай раўнавагі</p>
<p>Узважваеш Паражнечу</p>
<p>І Паўнату</p>
<p>І нікому</p>
<p>Не прызнаешся, чаму</p>
<p>Не пераважвае шаля</p>
<p>Шалі.</p>
<p> </p>
<p>51</p>
<p> </p>
<p>Паставай,</p>
<p>Якой аб'яўляюся  т у т,</p>
<p>Шукаю сябе самога...</p>
<p> </p>
<p>Ці месца,</p>
<p>Каб спраўдзіцца?..</p>
<p> </p>
<p>Гліна</p>
<p>Тлумачыць пісьмёны</p>
<p>Забытых стагоддзяў,</p>
<p> </p>
<p>А   я   і   м а ё</p>
<p>Засвойваюць сінтаксіс</p>
<p>Паразумення.</p>
<p> </p>
<p>Нямое,</p>
<p>Нікім не адмененае,</p>
<p>Змаганне</p>
<p>Паміж паверхняй</p>
<p>І глыбінёй.</p>
<p> </p>
<p>52</p>
<p> </p>
<p>Нашча:</p>
<p> </p>
<p>Рыхтуешся да пары,</p>
<p>Калі сэнс табе скажа:</p>
<p>«Збудзься!..»</p>
<p> </p>
<p>Страшыць</p>
<p>І кліча адначасова</p>
<p>Нязнанае прызначэнне.</p>
<p> </p>
<p>Штораз</p>
<p>Ахвяруеш сабой -</p>
<p>І гэтак</p>
<p>Наноў заваёўваеш</p>
<p>Свет.</p>
<p> </p>
<p>53</p>
<p> </p>
<p>Сведчыш пра цэласнасць,</p>
<p>Да якой</p>
<p>Нічога нельга дадаць</p>
<p>І адняць ад якой</p>
<p>Гэтаксама нічога нельга.</p>
<p> </p>
<p>А мы</p>
<p>Разумеем паглядам</p>
<p>І думаем дотыкам</p>
<p>І адкладаем на потым сябе,</p>
<p>Каб зноў</p>
<p>Бясконцае мноства разоў</p>
<p> </p>
<p>Вяртацца.</p>
<p> </p>
<p>54</p>
<p> </p>
<p>Творыцца паступова</p>
<p>У целе гліны</p>
<p>Цела быцця,</p>
<p>А ў ім,</p>
<p>Калі яно створыцца, -</p>
<p>Цела думкі,</p>
<p>А ў ім,</p>
<p>Як яго сарцавіна, -</p>
<p>Цела святла:</p>
<p> </p>
<p>Драбіна,</p>
<p>Якая вядзе</p>
<p>Да Бога.</p>
<p> </p>
<p>Пільнуеш свой час</p>
<p>І сама</p>
<p>Няўзнак адымаешся,</p>
<p> </p>
<p>Але ўсё роўна</p>
<p>Заўсёднай апораю</p>
<p> </p>
<p>Застаешся.</p>
<p> </p>
<p>55</p>
<p> </p>
<p>Тоесны</p>
<p>Нечаму іншаму,</p>
<p>Чым таму,</p>
<p>Кім існую,</p>
<p>Ад рэчаў</p>
<p>Скіроўваюся да гліны -</p>
<p> </p>
<p>Жывы,</p>
<p>Але мёртвы,</p>
<p>Да мёртвай,</p>
<p>Але жывой.</p>
<p> </p>
<p>І болей нікога няма</p>
<p>І нічога няма:</p>
<p> </p>
<p>Адно перад тым</p>
<p>Як сустрэцца -</p>
<p>Р о с т а н ь,</p>
<p>Адно перад тым</p>
<p>Як расстацца -</p>
<p>С у с т р э ч а.</p>
<p> </p>
<p>56</p>
<p> </p>
<p>Перамагаеш</p>
<p>Без перамогі,</p>
<p>Дзейнічаеш</p>
<p>Без учынку,</p>
<p>Жывеш</p>
<p>Без жыцця.</p>
<p> </p>
<p>Паміж назоўнікам і дзеясловам</p>
<p>Сутонішся ў спраўджаным</p>
<p>І світаеш</p>
<p>У тым, што спрабуе</p>
<p>Стацца сабой, -</p>
<p> </p>
<p>Часціна</p>
<p>Інакшай мовы,</p>
<p>Што не засвойваецца,</p>
<p> </p>
<p>Як назоўнік</p>
<p>І як дзеяслоў.</p>
<p> </p>
<p>57</p>
<p> </p>
<p>Паклікала -</p>
<p>Але не назвалася.</p>
<p> </p>
<p>Уначы,</p>
<p>У цьмянай размове</p>
<p>З нераспазнаным,</p>
<p>Я ўпэўніўся,</p>
<p>Што не памру,</p>
<p>А памяняюся месцам</p>
<p>З нераспазнаным.</p>
<p>І стаў чакаць,</p>
<p>Калі развіднее,</p>
<p>А развіднела -</p>
<p>Убачыў мёртвую гліну</p>
<p> </p>
<p>І прачытаў уголас</p>
<p>Яе імя.</p>
<p> </p>
<p>58</p>
<p> </p>
<p>Калі дакранаюся да яе,</p>
<p>Яна</p>
<p>Нешта інакшае ўжо,</p>
<p>Чым гліна.</p>
<p> </p>
<p>Усё,</p>
<p>Што збылося, -</p>
<p>Знікла.</p>
<p>І што не збылося -</p>
<p>Знікла.</p>
<p> </p>
<p>Няма ні жывых,</p>
<p>Ні мёртвых,</p>
<p>Ні пераможаных,</p>
<p>Ні пераможцаў.</p>
<p> </p>
<p>І толькі страла</p>
<p>У нерухомай пространі гліны</p>
<p>Ляціць</p>
<p>З пачатку ў канец.</p>
<p> </p>
<p><i>1994</i></p>
<p> </p>
<p><b>КАМЕНЬ</b></p>
<p> </p>
<p>1</p>
<p> </p>
<p>Шукаем:</p>
<p>Я - камень,</p>
<p>А камень - мяне.</p>
<p> </p>
<p>Я -</p>
<p>На сваёй паверхні,</p>
<p>Ён -</p>
<p>У сваёй глыбіні.</p>
<p> </p>
<p>Так проста</p>
<p>Было б аб'явіць:</p>
<p>«Ты тут!..» -</p>
<p>І адчуць</p>
<p>Шурпатую глыбу,</p>
<p>Намацаную рукамі.</p>
<p> </p>
<p>Але не гэтак</p>
<p>Адшукваецца чалавек,</p>
<p>І камень</p>
<p>Адшукваецца не гэтак.</p>
<p> </p>
<p>2</p>
<p> </p>
<p>Мусім з табою лічыцца,</p>
<p>Але не ведаем,</p>
<p>Як.</p>
<p> </p>
<p>Уводзім цябе</p>
<p>У абсягі свайго жыцця,</p>
<p>А жыць па-твойму</p>
<p>Не ўмеем.</p>
<p> </p>
<p>Чакаем,</p>
<p>Што ты загаворыш,</p>
<p>Аднак</p>
<p>Самі змаўкаем.</p>
<p> </p>
<p>Падзея -</p>
<p>Якой не можам</p>
<p>Прыняць,</p>
<p> </p>
<p>Падзея -</p>
<p>Якой не можам</p>
<p>Аспрэчыць.</p>
<p> </p>
<p>3</p>
<p> </p>
<p>Усёю моцай</p>
<p>Істоты сваёй</p>
<p>Засяроджваешся на тым,</p>
<p>Што маеш</p>
<p>Істотай сваёй.</p>
<p> </p>
<p>Не займае</p>
<p>Цябе нічога з таго,</p>
<p>Што прысутнічае</p>
<p>Па-за табой.</p>
<p>Ты нават не ведаеш,</p>
<p>Ці ты дужы,</p>
<p>Ты нават не разумееш,</p>
<p>Ці ты вялікі,</p>
<p>І не адрозніваеш ад веку</p>
<p>Хвіліны малой.</p>
<p> </p>
<p>4</p>
<p> </p>
<p>Уцелясніўся ў месца</p>
<p>І месца</p>
<p>Пераўтварыў у свой змест.</p>
<p> </p>
<p>Адпускаеш</p>
<p>І зноў да сябе</p>
<p>Прыцягваеш чалавека:</p>
<p> </p>
<p>Няхай спасцігае,</p>
<p>Адкуль</p>
<p>Бярэцца тое, што ёсць,</p>
<p>І чаму</p>
<p>Тое, што ёсць, - заўжды</p>
<p>Уводзіны</p>
<p> </p>
<p>У таямніцу.</p>
<p> </p>
<p>5</p>
<p> </p>
<p>Рух,</p>
<p>Што ўвасобіўся</p>
<p>У нерухомасць,</p>
<p> </p>
<p>Агонь,</p>
<p>Што схаваўся</p>
<p>У холад,</p>
<p> </p>
<p>Святло,</p>
<p>Што памкнулася ўнутр</p>
<p>І супала са змрокам, -</p>
<p> </p>
<p>Камень</p>
<p>На раздарожжы</p>
<p>Усіх стагоддзяў,</p>
<p> </p>
<p>На скрыжаванні</p>
<p>Усіх шляхоў.</p>
<p> </p>
<p>6</p>
<p> </p>
<p>Упісаны ў наваколле,</p>
<p>Нібы ў скрыжалі</p>
<p>Слова закона,</p>
<p>Вартуеш</p>
<p>Час наваколля -</p>
<p> </p>
<p>Каб ён не скамечыўся</p>
<p>І не ўцёк,</p>
<p>А дазволіў</p>
<p>Насельнікам наваколля</p>
<p>Зрабіцца сваімі</p>
<p>І ўспадкаваць</p>
<p>Табою ўтрыманае...</p>
<p> </p>
<p>Вечны:</p>
<p>А не стары,</p>
<p> </p>
<p>Сённяшні:</p>
<p>А не новы.</p>
<p> </p>
<p>7</p>
<p> </p>
<p>На небе - аблокі,</p>
<p>А на зямлі -</p>
<p>Камяні.</p>
<p> </p>
<p>Прастора,</p>
<p>Пранятая плынным</p>
<p>І нерухомым,</p>
<p>Уцягваецца ў падзеі</p>
<p>І ўрошчваецца ў краявід.</p>
<p> </p>
<p>Такі недакладны</p>
<p>Вынік -</p>
<p>А ён абумоўлівае наступнасць,</p>
<p> </p>
<p>Такі выпадковы вобраз -</p>
<p>А ён усталёўваецца</p>
<p>І жыве.</p>
<p> </p>
<p>8</p>
<p> </p>
<p>Самы тутэйшы:</p>
<p> </p>
<p>Прысутнічаеш цяпер,</p>
<p>Існуеш заўсёды.</p>
<p> </p>
<p>Усё ў цябе склалася,</p>
<p>Як у людзей</p>
<p>Скласціся нават</p>
<p>За безліч вякоў</p>
<p>Не можа,</p>
<p> </p>
<p>І ўдакладняцца</p>
<p>Не мае патрэбы.</p>
<p> </p>
<p>А людзі</p>
<p>Жывуць напавер,</p>
<p>І наступнасць</p>
<p>Ім вытлумачвае,</p>
<p>Што было</p>
<p>Некалі</p>
<p> </p>
<p>З імі.</p>
<p> </p>
<p>9</p>
<p> </p>
<p>Тое,</p>
<p>Чым ты выяўляешся,</p>
<p> </p>
<p>Вылучае</p>
<p>Цябе з чарады</p>
<p>Разнаісных рэчаў</p>
<p>І пазбаўляе</p>
<p>Месца ў нятоесным</p>
<p>Асяродку.</p>
<p> </p>
<p>Зоркі</p>
<p>Запальваюцца і згараюць,</p>
<p>Кружачы над табою,</p>
<p> </p>
<p>А месяц</p>
<p>Мяняецца ў тварах,</p>
<p>Гадаючы,</p>
<p>Ці далёка</p>
<p>Той час,</p>
<p>Калі свет замкнецца</p>
<p>І адамкнешся ты.</p>
<p> </p>
<p>10</p>
<p> </p>
<p>Мы разважаем краямі</p>
<p>І разумеем падзеяй,</p>
<p>І патрабуем</p>
<p>Усякі раз доказаў -</p>
<p>Каб згадзіцца</p>
<p>З тым блізкім, што хоча</p>
<p>Зрабіцца сваім.</p>
<p> </p>
<p>Безупынна</p>
<p>Мы то знікаем</p>
<p>З поля сваёй увагі,</p>
<p>То зноўку</p>
<p>У ім узнікаем.</p>
<p> </p>
<p>А камень</p>
<p>Усякі раз кажа нам,</p>
<p>Што заўсёды</p>
<p> </p>
<p>Ўсё тут.</p>
<p> </p>
<p>11</p>
<p> </p>
<p>Пераўзыходзіш названае</p>
<p>І нічыёй</p>
<p>Удзячнасці не прымаеш:</p>
<p> </p>
<p>Поўны -</p>
<p>Але пустатою,</p>
<p>Нішто -</p>
<p>Але ўлітае ў нешта.</p>
<p> </p>
<p>Заўжды</p>
<p>У свеце прысутнічаеш,</p>
<p>Нібыта</p>
<p>У свеце адсутнічаеш, -</p>
<p> </p>
<p>Прарок</p>
<p>Невядомага Бога,</p>
<p>Які заўжды настае</p>
<p>І, аднак,</p>
<p> </p>
<p>Ніяк не настане.</p>
<p> </p>
<p>12</p>
<p> </p>
<p>Калі ў грамадзе</p>
<p>Выспявае нешта,</p>
<p>Што вылучыцца павінна,</p>
<p>Яно абірае  п а д с т а в у,</p>
<p>Якая яго зразумела б, -</p>
<p> </p>
<p>Камень.</p>
<p> </p>
<p>І з ім</p>
<p>Усіх пераконвае, што яно</p>
<p>Належыць усім,</p>
<p>Што яно -</p>
<p> </p>
<p>Ад Бога.</p>
<p> </p>
<p>13</p>
<p> </p>
<p>Жалезам</p>
<p>Пастукаю па табе -</p>
<p>Іскрына</p>
<p>Выблісне і пагасне,</p>
<p>Водгук</p>
<p>Аб'явіцца і растане.</p>
<p> </p>
<p>Яшчэ</p>
<p>Не ведаю, як да цябе</p>
<p>Падступіцца і як</p>
<p>З табою загаварыць,</p>
<p>Ды ўжо</p>
<p>З табою не здолею</p>
<p> </p>
<p>Размінуцца.</p>
<p> </p>
<p>14</p>
<p> </p>
<p>Быццам падважваюць</p>
<p>Камень</p>
<p>І падсыпаюць,</p>
<p>Падважваючы,</p>
<p>У яму,</p>
<p>Ім вылежаную,</p>
<p>Зямлі,</p>
<p>Каб змог</p>
<p>Ён аб'явіцца ўсёй постаццю</p>
<p>Неўзабаве, -</p>
<p> </p>
<p>Сябе самога</p>
<p>Скіроўвае чалавек</p>
<p>У сваю,</p>
<p>Ім задуманую,</p>
<p>Рэчаіснасць;</p>
<p> </p>
<p>І ў волю</p>
<p>Ўкладае вагу,</p>
<p>І мае</p>
<p>Апірышчам і прыпынкам</p>
<p>Усякі раз вышыню,</p>
<p>Адоленую перад гэтым.</p>
<p> </p>
<p>15</p>
<p> </p>
<p>Сярод разнастайнага -</p>
<p>Аднастайны,</p>
<p>Сярод распадзеленага на думкі</p>
<p>І постаці -</p>
<p>Непадзельны,</p>
<p>Сярод скіраванага ў час -</p>
<p>Адданы</p>
<p>Першапачатку,</p>
<p> </p>
<p>Сабой</p>
<p>Ахвяруеш употай</p>
<p>І чалавеку</p>
<p>Кажаш пра  т а й н ы  шлях</p>
<p>І  т а й н а г а  чалавека.</p>
<p> </p>
<p>16</p>
<p> </p>
<p>Звёў</p>
<p>І ўвабраў у сябе</p>
<p>Наваколле,</p>
<p> </p>
<p>І аддаеш</p>
<p>Змест,</p>
<p>Які здзейсніўся,</p>
<p>Нанава наваколлю.</p>
<p> </p>
<p>Але каб знікаць -</p>
<p>Не знікаеш,</p>
<p>Каб меншаць -</p>
<p>Не меншаеш</p>
<p>І не бяднееш:</p>
<p> </p>
<p>Нібыта</p>
<p>Табою гарыць</p>
<p>Неміргліва-роўна</p>
<p>Агонь</p>
<p> </p>
<p>Без агню.</p>
<p> </p>
<p>17</p>
<p> </p>
<p>Свет нахіліўся -</p>
<p>І ў меру</p>
<p>Угрунтаваўся  н а х і л:</p>
<p> </p>
<p>Безупынна</p>
<p>Падае чалавек</p>
<p>За небасхіл рэчаіснасці,</p>
<p>А з ім разам</p>
<p>Усё, што назваў ён</p>
<p>Сваім.</p>
<p> </p>
<p>І адно</p>
<p>Шэры,</p>
<p>Няўклюдны,</p>
<p>Нічыйны камень,</p>
<p>Адно толькі ён трымае</p>
<p>І беражэ</p>
<p> </p>
<p>Раўнавагу.</p>
<p> </p>
<p>18</p>
<p> </p>
<p>Нас яшчэ</p>
<p>Быццам няма:</p>
<p> </p>
<p>Ад нас</p>
<p>Адхіляюцца сутнасці,</p>
<p>З намі</p>
<p>Не раяцца сілы,</p>
<p>І скарб,</p>
<p>Які нам належыць здаўна,</p>
<p>Не даецца ў рукі.</p>
<p> </p>
<p>Ліем,</p>
<p>Каб нечаму дагадзіць</p>
<p>На камень</p>
<p>То малако,</p>
<p>То кроў,</p>
<p>І прымаем</p>
<p>Вобразы сваіх думак</p>
<p>За знакі,</p>
<p>Што аб'яўляюцца нам.</p>
<p> </p>
<p>19</p>
<p> </p>
<p>Растане</p>
<p>Світальны туман -</p>
<p> </p>
<p>А з ім</p>
<p>Растануць развагі,</p>
<p>Што ўчора</p>
<p>Здаваліся слушнымі,</p>
<p> </p>
<p>Пастановы,</p>
<p>Якім немагчыма было</p>
<p>Запярэчыць,</p>
<p> </p>
<p>Намеры,</p>
<p>Што бачылі ў буйных</p>
<p>І ў дробных рысах</p>
<p>Будучы дзень, -</p>
<p> </p>
<p>І зноў</p>
<p>Апынецца свет</p>
<p>Незасвоены і нічыйны...</p>
<p> </p>
<p>Ды выявяцца</p>
<p>Камяні.</p>
<p> </p>
<p>20</p>
<p> </p>
<p>Свет разнасцежыцца</p>
<p>Галасамі</p>
<p>І захвалюецца плынню -</p>
<p> </p>
<p>Вабны і маляўнічы.</p>
<p> </p>
<p>Жаданне -</p>
<p>Яно мяне забярэ,</p>
<p>Уцеха -</p>
<p>Яна мяне запалоніць.</p>
<p>І толькі шкада,</p>
<p>Што камень</p>
<p>Тады застанецца навек,</p>
<p>Тады застанецца навек</p>
<p> </p>
<p>Знямелы.</p>
<p> </p>
<p>21</p>
<p> </p>
<p>Хацеў назаўсёды</p>
<p>Цябе мінуць,</p>
<p>Каб мерай</p>
<p>Тваёю не мераць</p>
<p>Ні веку свайго,</p>
<p>Ні абсягу.</p>
<p> </p>
<p>Але, мінуўшы,</p>
<p>Нешта забыў,</p>
<p>А што -</p>
<p>Не ўдавалася ўспомніць.</p>
<p> </p>
<p>І я заблудзіўся</p>
<p>Ў знаёмых днях,</p>
<p>І я ў краявідах знаёмых</p>
<p> </p>
<p>Згубіўся.</p>
<p> </p>
<p>22</p>
<p> </p>
<p>Як цябе</p>
<p>Ні кладзі,</p>
<p>Што з табой</p>
<p>Ні рабі,</p>
<p>Табе ўсё аднолькава</p>
<p>Добра.</p>
<p> </p>
<p>Сніш свае сны -</p>
<p>І ў іх</p>
<p>Лунаеш сярод анёлаў</p>
<p>І не звяртаеш</p>
<p>Увагі на пастку,</p>
<p>Што за табою</p>
<p>Цікуе -</p>
<p>Нібы трымае</p>
<p>Цябе на нябачнай нітцы, -</p>
<p> </p>
<p>На свой забыты</p>
<p>І над табою не ўладны</p>
<p>Зусім</p>
<p> </p>
<p>Цяжар.</p>
<p> </p>
<p>23</p>
<p> </p>
<p>Да каменя прытулюся,</p>
<p>Каменем паклянуся,</p>
<p>На камень наткнуся</p>
<p>І спатыкнуся</p>
<p>Аб камень...</p>
<p> </p>
<p>Прастора,</p>
<p>Якая ўяўлялася простай</p>
<p>І аднастайнай,</p>
<p>Хавае ў сабе,</p>
<p>Неўпрыкмет</p>
<p>Аказаўшыся побач,</p>
<p>Не ўлічаныя вымярэнні,</p>
<p> </p>
<p>Што перайначвацца</p>
<p>І спрашчацца,</p>
<p>Як чалавек,</p>
<p> </p>
<p>Не могуць.</p>
<p> </p>
<p>24</p>
<p> </p>
<p>Мінае паціху</p>
<p>Дзень,</p>
<p>Як мінуў</p>
<p>Учора і пазаўчора,</p>
<p> </p>
<p>І адвячорак</p>
<p>Яго ўжо сцірае</p>
<p>З памяці і з увагі...</p>
<p> </p>
<p>Але ў імгненне,</p>
<p>Падобнае трэшчынцы</p>
<p>На шчыце</p>
<p>Чыстай паверхні,</p>
<p>Нас нечакана</p>
<p>Кране адчуванне,</p>
<p>Што мы</p>
<p>Ходзім над безданню -</p>
<p> </p>
<p>А глыбока,</p>
<p>На дне,</p>
<p>Унізе,</p>
<p>Уводзячы бездань</p>
<p>У наваколле,</p>
<p>Шарэюць</p>
<p>Вунь тыя</p>
<p>І гэтыя</p>
<p> </p>
<p>Камяні.</p>
<p> </p>
<p>25</p>
<p> </p>
<p>Зжывае</p>
<p>Свой век чалавек</p>
<p>І тое,</p>
<p>Што дагаджае яму,</p>
<p>Уважае</p>
<p>За свой набытак.</p>
<p> </p>
<p>Але калі</p>
<p>Счужэе наўколле</p>
<p>І ў рэчах</p>
<p>Задыхае пустата,</p>
<p>Спахапляецца -</p>
<p>І тады</p>
<p>Просіць у каменя,</p>
<p>Каб сказаў,</p>
<p>Каб нагадаў яму,</p>
<p>Чаго сам</p>
<p>Успомніць не можа:</p>
<p> </p>
<p>Нашто ён</p>
<p>І хто.</p>
<p> </p>
<p>26</p>
<p> </p>
<p>Далей і бліжэй:</p>
<p> </p>
<p>Час-почас</p>
<p>Цябе перакочваем</p>
<p>З месца на месца</p>
<p>І ў нешта</p>
<p>Ўбудоўваем ці ўкладаем.</p>
<p> </p>
<p>А ты</p>
<p>Сам укладаешся даастатку</p>
<p>Ў сваю невымерную здольнасць -</p>
<p>У думку -</p>
<p>І набываеш</p>
<p>У ёй сябе.</p>
<p> </p>
<p>27</p>
<p> </p>
<p>Той, хто пайшоў</p>
<p>Ад цябе малады,</p>
<p>Прыходзіць стары -</p>
<p>Так многа здабыўшы,</p>
<p>А страціўшы яшчэ больш...</p>
<p> </p>
<p>Тлумачыш</p>
<p>Сваёй нематою,</p>
<p>Сваёй</p>
<p>Нерухомасцю арыентуеш:</p>
<p> </p>
<p>Належыць</p>
<p>Ісці  ў с ё й  істотаю,</p>
<p>Бо таму,</p>
<p>Хто здольны ісці</p>
<p>Ў с ё й  істотаю,</p>
<p>Ўжо не трэба</p>
<p>Перамяшчацца ў прасторы,</p>
<p>Змяняцца ў часе.</p>
<p> </p>
<p>28</p>
<p> </p>
<p>Не адкасаешся ні ад чога,</p>
<p>Не прыхінаешся ні да чога,</p>
<p>Ні з кім не прыязнішся</p>
<p>І не варагуеш...</p>
<p> </p>
<p>Дабро цябе вучыцца</p>
<p>Разумець,</p>
<p>І зло</p>
<p>Над табою не мае</p>
<p>Улады.</p>
<p> </p>
<p>Роўнавялікі свету,</p>
<p>Пераўзыходзіш</p>
<p>Умовы свету -</p>
<p> </p>
<p>Геній самаспазнання.</p>
<p> </p>
<p>29</p>
<p> </p>
<p>Абліччы,</p>
<p>Што нас ужо выказалі</p>
<p>І што нам</p>
<p>Ужо не цікавы,</p>
<p>Нас акружаюць знаўкола...</p>
<p> </p>
<p>І камень</p>
<p>Іх аддае,</p>
<p>І завулак,</p>
<p>І двор...</p>
<p>Так многа паўтораў</p>
<p>У аднастайнай</p>
<p>Гульні люстэркаў,</p>
<p> </p>
<p>А што настае,</p>
<p>Не хоча</p>
<p>Ўсталёўвацца,</p>
<p>Як мясціна,</p>
<p>А вабіць насустрач -</p>
<p>Як вестка</p>
<p> </p>
<p>І як вясна.</p>
<p> </p>
<p>30</p>
<p> </p>
<p>Што прыгнятала</p>
<p>І мела вагу,</p>
<p>Займее</p>
<p>Сваім прыстанішчам</p>
<p>Яму;</p>
<p> </p>
<p>А тое,</p>
<p>Што мела вагу</p>
<p>І само трывала,</p>
<p> </p>
<p>Узыдзе...</p>
<p> </p>
<p>Хвіліны,</p>
<p>Якія раздвойваць існае,</p>
<p>Абцякаюць</p>
<p>З абодвух бакоў,</p>
<p>Раздваіўшыся самі,</p>
<p>Камень.</p>
<p> </p>
<p>31</p>
<p> </p>
<p>Як птушкі,</p>
<p>Лунаюць думкі</p>
<p>У маляўнічых аблоках,</p>
<p> </p>
<p>Як рэчы -</p>
<p>Прывязваюцца да людзей,</p>
<p> </p>
<p>Аднак</p>
<p>Самая пільная думка</p>
<p>Шукае камень,</p>
<p>Які яна абмінула,</p>
<p> </p>
<p>Каб запытацца,</p>
<p>Ці сапраўды</p>
<p>Яна ёсць.</p>
<p> </p>
<p>32</p>
<p> </p>
<p>Думны без думак,</p>
<p>Чысты без чысціні,</p>
<p>Тойсамы</p>
<p>Знутры і знадворку,</p>
<p>Утульваешся ў нябыт -</p>
<p> </p>
<p>І смак,</p>
<p>Якім насычае праяўленае</p>
<p>Усе рэчы,</p>
<p>Цябе не п'яніць</p>
<p>Жыццём,</p>
<p> </p>
<p>Цябе не цвярэзіць</p>
<p>Смерцю.</p>
<p> </p>
<p>33</p>
<p> </p>
<p>Целам</p>
<p>Не тоесны духу,</p>
<p>А духам - целу,</p>
<p>Нашу ў сабе</p>
<p>Тую далечыню,</p>
<p>Дзе дух</p>
<p>Становіцца новым</p>
<p>Целам,</p>
<p>А цела - светам...</p>
<p> </p>
<p>Там камень</p>
<p>Ужо не мёртвы,</p>
<p>А чалавек</p>
<p>Не жывы.</p>
<p> </p>
<p>34</p>
<p> </p>
<p>Слухаеш споведзі</p>
<p>І бярэш</p>
<p>На сябе ўсе віны -</p>
<p>Абы</p>
<p>Лягчэй было</p>
<p>Чалавеку.</p>
<p> </p>
<p>І водгукам,</p>
<p>Што напоўніў</p>
<p>Цябе да краю</p>
<p>І захаваўся ў табе,</p>
<p>Не разліўшыся,</p>
<p>Вызначаеш,</p>
<p> </p>
<p>Як споведзі спавядацца</p>
<p>І колькі важыць</p>
<p>Віне.</p>
<p> </p>
<p>35</p>
<p> </p>
<p>Быццам заснулі яны,</p>
<p>Займелі</p>
<p>Рэчы  с в а ё  бытаванне,</p>
<p>А сутнасці рэчаў -</p>
<p>С в а ё.</p>
<p> </p>
<p>І ніяк не можа</p>
<p>Супасці наноў</p>
<p>Чалавек з сабою,</p>
<p> </p>
<p>А тое, што ёсць,</p>
<p>З тым, што мае</p>
<p> </p>
<p>Быць.</p>
<p> </p>
<p>36</p>
<p> </p>
<p>Пачатак чагосьці,</p>
<p>Што паспяшалася</p>
<p>Спраўдзіцца</p>
<p>І не змагло</p>
<p>Утрымацца на камені...</p>
<p> </p>
<p>Пазычае</p>
<p>У вечнасці чалавек</p>
<p>І веліч сваю,</p>
<p>І ўладу,</p>
<p>Але спусташае вечнасць,</p>
<p> </p>
<p>І не вядзе</p>
<p>Ніводная сцежка</p>
<p>Ў пачатак,</p>
<p>І дома</p>
<p> </p>
<p>Ключы.</p>
<p> </p>
<p>37</p>
<p> </p>
<p>Нешта парушылася -</p>
<p>Быццам камень</p>
<p>Скрануўся ў падмурку</p>
<p>І запярэчыў</p>
<p>Таму, што на ім</p>
<p>Грунтавалася</p>
<p>І што мела</p>
<p>Яго падставай сваёй, -</p>
<p> </p>
<p>І ў свеце,</p>
<p>Населеным рэчамі</p>
<p>І людзьмі,</p>
<p>Апынулася лішнім:</p>
<p> </p>
<p>І гэта -</p>
<p>Ўвесь свет.</p>
<p> </p>
<p>38</p>
<p> </p>
<p>То карацеючы,</p>
<p>То даўжэючы,</p>
<p>Цень</p>
<p>Вандруе наўкола цябе;</p>
<p> </p>
<p>І рэчы,</p>
<p>Змяняючыся ў абліччах</p>
<p>І ў вартасцях,</p>
<p>Гэтаксама</p>
<p>Уцягнуты ў не дасягальны</p>
<p>Староннім адлікам</p>
<p>Кругазварот,</p>
<p>У цэнтры якога</p>
<p>Няма нічога,</p>
<p>А сам ён,</p>
<p>Нібы без каменнасці</p>
<p>Камень,</p>
<p> </p>
<p>Ёсць.</p>
<p> </p>
<p>39</p>
<p> </p>
<p>І ключ,</p>
<p>І замок -</p>
<p>Сам сябе замкнуў</p>
<p>І адмыкацца</p>
<p>Не хочаш.</p>
<p> </p>
<p>Расколюць -</p>
<p>Нічога ў табе няма,</p>
<p>Апрача</p>
<p>Зацятай каменнасці,</p>
<p> </p>
<p>Ды табою</p>
<p>Высокімі робяцца</p>
<p>Горы,</p>
<p> </p>
<p>І бездань</p>
<p>Бярэ ў цябе</p>
<p>Глыбіню.</p>
<p> </p>
<p>40</p>
<p> </p>
<p>Перажываю</p>
<p>Нанава жыцці</p>
<p>Людзей,</p>
<p>Што жылі калісьці:</p>
<p> </p>
<p>Усе яны - пошук,</p>
<p>Усе - памкненне,</p>
<p>Усе - намаганне...</p>
<p> </p>
<p>І дзіўна</p>
<p>Мне сёння бачыць,</p>
<p>Быццам удзельнічаць</p>
<p>У таемстве,</p>
<p>Як узнікаюць</p>
<p> </p>
<p>З пошуку - постаць,</p>
<p>З памкнення - выснова</p>
<p>І з намагання - камень.</p>
<p> </p>
<p>41</p>
<p> </p>
<p>Вандроўнік выпытвае</p>
<p>У наваколля:</p>
<p>Дзе сцежка,</p>
<p>Дзе камень,</p>
<p>Дзе дом?</p>
<p>І па іх</p>
<p>Знаходзіць самога сябе.</p>
<p> </p>
<p>Не ўдаецца</p>
<p>Зроку адразу ўбачыць,</p>
<p>А розуму зразумець,</p>
<p>Што ёсць.</p>
<p> </p>
<p>Але трэба</p>
<p>Таму, хто ідзе -</p>
<p>Супадаючы з бачным</p>
<p>І зразуметым</p>
<p>І выпадаючы, -</p>
<p>Каб хто-небудзь</p>
<p>Прысутнічаў і пытаўся:</p>
<p> </p>
<p>Куды ідзеш?</p>
<p> </p>
<p>42</p>
<p> </p>
<p>Цябе не кранае</p>
<p>Просьба (няхай</p>
<p>Сама ўдакладняецца</p>
<p>І знаходзіць</p>
<p>Моц у сабе),</p>
<p>Не пужае грозьба...</p>
<p> </p>
<p>Грукоча</p>
<p>Пярун над табою</p>
<p>І абяцае</p>
<p>Цябе раскрышыць на мак,</p>
<p>Ды, аднак,</p>
<p>Не раскрышвае -</p>
<p> </p>
<p>Бо тады</p>
<p>Ты ўзыдзеш з зямлі</p>
<p>Пераможным войскам.</p>
<p> </p>
<p>43</p>
<p> </p>
<p>Надыдуць</p>
<p>Прыкрыя дні -</p>
<p>І грунт</p>
<p>Парушыцца пад нагамі,</p>
<p>І гвалт</p>
<p>Займее ключы</p>
<p>Ад радовішча сілы,</p>
<p>І зман</p>
<p>Угнездзіцца ў розумах...</p>
<p> </p>
<p>З кім</p>
<p>Загавораць вякі?</p>
<p>За каго</p>
<p>Заступіцца камень?</p>
<p> </p>
<p>44</p>
<p> </p>
<p>Глыбіні з табою</p>
<p>Знаходзяць паразуменне</p>
<p>І далячыні -</p>
<p>Мову.</p>
<p> </p>
<p>І чалавек</p>
<p>Вучыцца жыць</p>
<p>У цябе,</p>
<p>Не хаваючы</p>
<p>Думкі сваёй</p>
<p>Перад Богам</p>
<p>І не змяняючы мэты,</p>
<p>Накрэсленай ім.</p>
<p> </p>
<p>Яшчэ</p>
<p>Яго захапляе поспех</p>
<p>І засланяе ўдача -</p>
<p> </p>
<p>І камень,</p>
<p>Які ён мінуў,</p>
<p>Чамусьці</p>
<p>Зноў апынаецца</p>
<p>Перад ім.</p>
<p> </p>
<p>45</p>
<p> </p>
<p>Круг перасёкся</p>
<p>З кругам,</p>
<p>Але не супаў -</p>
<p>І зняволены раптам</p>
<p>Камень</p>
<p>Судакрануўся</p>
<p>(Але не супаў)</p>
<p>З разняволеным чалавекам.</p>
<p> </p>
<p>У доўгіх</p>
<p>Марудных днях</p>
<p>І ў імклівых гадах</p>
<p>Спрабуе</p>
<p>Паразумецца адна</p>
<p>Вечнасць з другою.</p>
<p> </p>
<p>46</p>
<p> </p>
<p>Хто чалавеку скажа:</p>
<p>Так не рабі,</p>
<p>Хто наставіць:</p>
<p>Так не кажы,</p>
<p>Хто выправіць:</p>
<p>Так не думай?!.</p>
<p> </p>
<p>Чужое</p>
<p>Уточваецца ў краявід,</p>
<p>А сваё</p>
<p>Затуляецца ў згадку.</p>
<p> </p>
<p>Але на шалях</p>
<p>Вялікай -</p>
<p>Зямлёю і небам</p>
<p>Ухваленай -</p>
<p>Раўнавагі</p>
<p>Нячулы,</p>
<p>Нямы,</p>
<p>Безаблічны камень</p>
<p>Узважвае ўчынкі</p>
<p>Жывых людзей.</p>
<p> </p>
<p>47</p>
<p> </p>
<p>Вяртаемся час ад часу</p>
<p>У наваколле,</p>
<p>Дзе свет</p>
<p>Разгортваўся да небасхілу.</p>
<p> </p>
<p>Людзі</p>
<p>Хаваюцца ў людзях,</p>
<p>Мясціны -</p>
<p>Ў мясцінах.</p>
<p> </p>
<p>Аднак</p>
<p>Знаходзяць мяне і вяртаюць</p>
<p>Мне нанава свет,</p>
<p>А з ім</p>
<p>Нешта яшчэ, што ў свеце</p>
<p>Не месціцца, -</p>
<p> </p>
<p>Арыенціры:</p>
<p>Вандроўнае воблака ў небе,</p>
<p>А на зямлі -</p>
<p>Нерухомы камень.</p>
<p> </p>
<p>48</p>
<p> </p>
<p>Камень застаўся</p>
<p>Каменем,</p>
<p>Поле - полем,</p>
<p>Нябёсы - нябёсамі</p>
<p>І чалавек - чалавекам.</p>
<p>Але нібыта</p>
<p>Змянілася раптам</p>
<p>Надвор'ем надвор'е,</p>
<p>Парою пара</p>
<p>І змяніла,</p>
<p>Супаўшы з кожнай істотай</p>
<p>І з кожнай з'явай,</p>
<p>Істоту і з'яву -</p>
<p> </p>
<p>Адбеглася поле,</p>
<p>Схмурнела неба,</p>
<p>Зацяўся камень,</p>
<p>А чалавек</p>
<p>Пачаў сам сабе</p>
<p>Задаваць пытанні</p>
<p>І не знаходзіць</p>
<p> </p>
<p>Адказу.</p>
<p> </p>
<p>49</p>
<p> </p>
<p>Мо вырваліся</p>
<p>На паверхню</p>
<p>З падземных вязніцаў</p>
<p>Духі пярэчання,</p>
<p> </p>
<p>Мо адпала</p>
<p>Ад вышыні,</p>
<p>Ацяжэўшы,</p>
<p>Ніжэйшае неба -</p>
<p> </p>
<p>Зблыталася на зямлі,</p>
<p>Што нізка,</p>
<p>А што высока,</p>
<p>І заняла</p>
<p>Зямныя абшары</p>
<p>Прыцемная часіна:</p>
<p> </p>
<p>Калі разбіваюцца</p>
<p>Камяні,</p>
<p>Калі разбіваюцца</p>
<p>Аб камяні,</p>
<p>Калі забіваюцца</p>
<p>Камянямі.</p>
<p> </p>
<p>50</p>
<p> </p>
<p>Паволі ці шпарка:</p>
<p>Ў сваім памкненні</p>
<p>Ад мэты да мэты</p>
<p>Ззаду</p>
<p>Цябе пакідаем</p>
<p>І нават</p>
<p>Не заўважаем, што насампраўдзе</p>
<p>Пакінулі...</p>
<p> </p>
<p>Лішак</p>
<p>Палоніць нас, і недахопы</p>
<p>Захопліваюць,</p>
<p>І камень</p>
<p>Нас апярэджвае адпачатку</p>
<p>На цэлы свет.</p>
<p> </p>
<p>51</p>
<p> </p>
<p>Кожны</p>
<p>Змагаецца за сябе</p>
<p>І бярэ -</p>
<p>Нібыта ён самы</p>
<p>Істотны ў свеце -</p>
<p>Ў хаўруснікі</p>
<p>Самы істотны доказ.</p>
<p> </p>
<p>Але калі</p>
<p>Спрабуюць вякі разгледзець,</p>
<p>Хто здолеў устояць</p>
<p>У зменлівым,</p>
<p>Высветліцца ў цямнотным,</p>
<p>Спраўдзіцца ў з'яўленым,</p>
<p> </p>
<p>Дык знаходзяць</p>
<p>На колішніх баявішчах</p>
<p>І котлішчах адно толькі</p>
<p>Усімі пакінутыя</p>
<p> </p>
<p>Камяні.</p>
<p> </p>
<p>52</p>
<p> </p>
<p>Мяжа небасхілу</p>
<p>Адсоўваецца,</p>
<p>Перад сабой</p>
<p>Трымаючы,</p>
<p>Нібы прадмет,</p>
<p>Чалавека.</p>
<p> </p>
<p>А камень настойвае,</p>
<p>Што чалавек</p>
<p>Сам на мяжы</p>
<p>І жывы мяжою...</p>
<p> </p>
<p>Няўхільны,</p>
<p>Няўступлівы,</p>
<p>Пільны міжбой</p>
<p>Між тым,</p>
<p>Чым становіцца чалавек,</p>
<p>І тым,</p>
<p>Што становіцца</p>
<p>Чалавекам.</p>
<p> </p>
<p>53</p>
<p> </p>
<p>Узор,</p>
<p>Што заўсёды навідавоку,</p>
<p>Але які</p>
<p>Пераняць немагчыма;</p>
<p> </p>
<p>Мудрасць,</p>
<p>Якая няспынна вучыць,</p>
<p>Але якой</p>
<p>Навучыцца нельга:</p>
<p> </p>
<p>Спрадвеку ўваходзіш</p>
<p>У век чалавека,</p>
<p>А чалавек</p>
<p>Спрадвеку выходзіць з яго,</p>
<p> </p>
<p>Каб аднойчы</p>
<p>Вярнуцца Богам.</p>
<p> </p>
<p>54</p>
<p> </p>
<p>Быццам разгортваецца</p>
<p>Спружына,</p>
<p>Каб, разгарнуўшыся,</p>
<p>Страціць сілу,</p>
<p> </p>
<p>Самога сябе</p>
<p>Выштурхоўвае чалавек</p>
<p>У вобраз -</p>
<p>Якім ён</p>
<p>І знаны,</p>
<p>І знакаміты,</p>
<p> </p>
<p>А вобраз,</p>
<p>Каб ён не знікаў, -</p>
<p>У камень;</p>
<p> </p>
<p>І завяршае</p>
<p>У гэтым свеце</p>
<p>Гэтак</p>
<p>Свой шлях.</p>
<p> </p>
<p>55</p>
<p> </p>
<p>У папярэднім:</p>
<p> </p>
<p>Хіба чалавек</p>
<p>Самому сабе не  т а к і,</p>
<p>Што мусіць</p>
<p>Прыходзіць і адыходзіць?</p>
<p> </p>
<p>Яму спадарожнічаюць удача</p>
<p>З няўдачаю,</p>
<p>Гліна</p>
<p>Кладзецца яму пад ногі,</p>
<p>Жалеза</p>
<p>Даецца ў рукі,</p>
<p>А камень</p>
<p>Яму прадказвае лёс.</p>
<p> </p>
<p>56</p>
<p> </p>
<p>Той, хто пакінуў</p>
<p>У полі камень</p>
<p>І, вольны, падаўся,</p>
<p>Куды захацеў,</p>
<p> </p>
<p>Нідзе</p>
<p>Самога сябе</p>
<p>Не знойдзе.</p>
<p> </p>
<p>З каменем цяжка:</p>
<p> </p>
<p>Але затое</p>
<p>Узнагародаю -</p>
<p>Кожны вечар,</p>
<p>Мэтаю -</p>
<p>Кожны дзень.</p>
<p> </p>
<p>57</p>
<p> </p>
<p>Напружаны</p>
<p>Восі свету,</p>
<p> </p>
<p>І аддаецца</p>
<p>Увага свету</p>
<p>Таму, што намерваецца</p>
<p>Збудавацца.</p>
<p> </p>
<p>Яшчэ не закладзены</p>
<p>Камень,</p>
<p>Аднак ужо</p>
<p>Яму адгукаецца</p>
<p> </p>
<p>Завяршэнне.</p>
<p> </p>
<p>58</p>
<p> </p>
<p>Зямля паклалася</p>
<p>На ваду,</p>
<p>Вада паклалася</p>
<p>На паветра,</p>
<p>Паветра паклалася</p>
<p>На агонь,</p>
<p>Агонь паклаўся</p>
<p>На думку.</p>
<p> </p>
<p>А з думкі</p>
<p>Выйшаў у век</p>
<p>Чалавек</p>
<p>І выпаў у вечнасць</p>
<p> </p>
<p>Камень.</p>
<p> </p>
<p><i>1995, 1998</i></p>
<p> </p>
<p><b>ЖАЛЕЗА</b></p>
<p> </p>
<p>1</p>
<p> </p>
<p>З усіх канцоў свету</p>
<p>Сабраліся пасланцы,</p>
<p>І кожны</p>
<p>Прынёс з сабой словы</p>
<p>Пра мір і вайну,</p>
<p>Пра жыццё і смерць</p>
<p>І пра з'яву,</p>
<p>Што ўсё злучае сабою, -</p>
<p>Пра чалавека...</p>
<p> </p>
<p>А нехта</p>
<p>Стаяў, адвярнуўшыся тварам</p>
<p>У кут,</p>
<p>І называўся  ж а л е з а.</p>
<p> </p>
<p>2</p>
<p> </p>
<p>Спазнала сабою</p>
<p>Самое сябе</p>
<p>І ў сваім спазнанні</p>
<p>Ўтрывалілася і зацвярдзела.</p>
<p> </p>
<p>Раніць</p>
<p>Твая справядлівасць,</p>
<p>І страшыць</p>
<p>Твая дасканаласць:</p>
<p> </p>
<p>Моц,</p>
<p>Што адпала ад Бога,</p>
<p>І дадалася</p>
<p>Да чалавека.</p>
<p> </p>
<p>3</p>
<p> </p>
<p>Мо ў спрэчцы,</p>
<p>Мо ў роспачы,</p>
<p>Мо ў здзіўленні</p>
<p>Знянацку</p>
<p>Ускаласіліся галасы</p>
<p>І гэтаксама знянацку</p>
<p>Аціхлі.</p>
<p> </p>
<p>Калі я выбег на пляц,</p>
<p>Нікога</p>
<p>Нідзе не было,</p>
<p>А ў чырвоным небе</p>
<p>Высіўся волат-каваль</p>
<p>І ўбіваў</p>
<p>У дол велізарныя,</p>
<p>Нібы гмахі,</p>
<p>Вогненныя цвікі.</p>
<p> </p>
<p>4</p>
<p> </p>
<p>Нехта сказаў:</p>
<p>Дыямент -</p>
<p>І ўмомант</p>
<p>Усе расплюшчылі вочы</p>
<p>І адтулілі вушы.</p>
<p> </p>
<p>Нехта другі сказаў:</p>
<p>Золата -</p>
<p>І адразу</p>
<p>Усе ўзварушыліся-загаманілі.</p>
<p> </p>
<p>І аб'явіў нехта трэці:</p>
<p>Жалеза -</p>
<p>І ўраз</p>
<p>Усе замерлі ў чаканні.</p>
<p> </p>
<p>5</p>
<p> </p>
<p>Прынесла з сабою</p>
<p>Дзівосныя падарункі,</p>
<p>Якія палохалі -</p>
<p>Нібы пасткі,</p>
<p>І вабілі -</p>
<p>Як здабыткі.</p>
<p> </p>
<p>Хто браў іх -</p>
<p>Уводзіла тых у Круг,</p>
<p>Хто не браў -</p>
<p>Пакідала Знадворку.</p>
<p> </p>
<p>6</p>
<p> </p>
<p>Адпала імя маё</p>
<p>Ад мяне</p>
<p>І адпаў ад мяне</p>
<p>Мой воблік...</p>
<p> </p>
<p>Аднак</p>
<p>Сваёй неспазнанай істотай</p>
<p>Я ўстояў</p>
<p>І намаганне,</p>
<p>Якое мяне трымала,</p>
<p>Ўтрымаў.</p>
<p> </p>
<p>А цені</p>
<p>Хадзілі наўкола мяне</p>
<p>І казалі:</p>
<p>«Вось ён -</p>
<p>Яшчэ чалавек,</p>
<p>І вось ён -</p>
<p>Ужо жалеза».</p>
<p> </p>
<p>7</p>
<p> </p>
<p>Здружваеш дружбаю</p>
<p>Незвычайнай,</p>
<p>Якая сягае за межы</p>
<p>Досведу і развагі,</p>
<p>Людзей,</p>
<p>Раз'яднаных зацятаю бітвай</p>
<p>На   м ы   і   я н ы.</p>
<p> </p>
<p>Так самі</p>
<p>Не могуць яны раз'яднацца,</p>
<p>Так самі</p>
<p>Не могуць яны здружыцца.</p>
<p> </p>
<p>8</p>
<p> </p>
<p>Жалеза</p>
<p>Парадкавала жалеза:</p>
<p>Счышчала плямы,</p>
<p>Сточвала вышчарбіны,</p>
<p>Зганяла іржу...</p>
<p> </p>
<p>Неўзабаве</p>
<p>Яно заззяе сваёю</p>
<p>Адважнаю вастрынёй -</p>
<p>І жыццё</p>
<p>З абжытага</p>
<p>Выштурхнецца знянацку</p>
<p>У свой невядомы</p>
<p> </p>
<p>Працяг.</p>
<p> </p>
<p>9</p>
<p> </p>
<p>Увечар</p>
<p>Паўстала перада мной</p>
<p>Неадольнай сцяной,</p>
<p>А ўранку</p>
<p>Паклалася ў рукі</p>
<p>Ключамі.</p>
<p> </p>
<p>Удзень замахнулася</p>
<p>На мяне</p>
<p>Мечам і дзідаю,</p>
<p>А ўначы</p>
<p>Апранула ў латы.</p>
<p> </p>
<p>Пакуль</p>
<p>Раўнаважыць жалеза адну</p>
<p>Здольнасць другою,</p>
<p>Мёртвы не мёртвы -</p>
<p>Аднак</p>
<p>Пабуду ў гасцях у смерці,</p>
<p>Жывы не жывы -</p>
<p>Аднак</p>
<p> </p>
<p>Пагутару з Богам.</p>
<p> </p>
<p>10</p>
<p> </p>
<p>Адразу ў абодва канцы:</p>
<p>У звёны</p>
<p>Звязалася і ў ланцуг</p>
<p>Замкнула паўторы.</p>
<p> </p>
<p>Трымаеш самое сябе:</p>
<p>Ці страшнай</p>
<p>Напругай напятае,</p>
<p>Ці паслабленнем</p>
<p>Адпушчанае, -</p>
<p>І трымаеш</p>
<p>У паслушэнстве</p>
<p>Вагу і рух.</p>
<p> </p>
<p>11</p>
<p> </p>
<p>Хацеў ацаліць</p>
<p>Збалелых,</p>
<p>Уваскрасіць памерлых -</p>
<p>І да жалеза</p>
<p>Звярнуўся па раду:</p>
<p> </p>
<p>Ці тое,</p>
<p>Што яно чуе,</p>
<p>Магчыма?</p>
<p>Ці тое,</p>
<p>Што я кажу,</p>
<p>Змагу?</p>
<p> </p>
<p>Адказала:</p>
<p>- Зможаш -</p>
<p>Аднак не цяпер</p>
<p>І не тут,</p>
<p>І не тым, кім ты ёсць,</p>
<p>І не гэтак,</p>
<p>Як ты хацеў бы.</p>
<p> </p>
<p>12</p>
<p> </p>
<p>Нібыта</p>
<p>Ваюеш само з сабою -</p>
<p>Усюды</p>
<p>Законы ўсталёўваеш,</p>
<p>А ўсталяваўшы,</p>
<p>Рушыш.</p>
<p> </p>
<p>Каб гук</p>
<p>Быў чыстым,</p>
<p>Праўдзіваю - справа,</p>
<p>Выпадак - празарлівым,</p>
<p> </p>
<p>Мусяць</p>
<p>Складацца нанава словы,</p>
<p>Дзейсніцца нанава ўчынкі,</p>
<p>А людзі</p>
<p>Нанава сустракацца</p>
<p> </p>
<p>Адно з адным.</p>
<p> </p>
<p>13</p>
<p> </p>
<p>Змест адасобіўся</p>
<p>Ад прадмета,</p>
<p>Мера - ад з'явы.</p>
<p> </p>
<p>Не можам</p>
<p>Самі вярнуцца дамоў</p>
<p>І клічам</p>
<p>Жалеза на дапамогу.</p>
<p> </p>
<p>Вяртае жалеза</p>
<p>Прадметам тойсамы змест,</p>
<p>Але ён</p>
<p>Змяняе самі прадметы,</p>
<p>З'явам</p>
<p>Дае туюсамую меру,</p>
<p>Але яна</p>
<p>Зыначвае самі</p>
<p> </p>
<p>З'явы.</p>
<p> </p>
<p>14</p>
<p> </p>
<p>Ведаеш словы,</p>
<p>Утоеныя ад размовы.</p>
<p> </p>
<p>Каму давяраеш іх,</p>
<p>Той</p>
<p>Робіцца здатны</p>
<p>Загойваць раны,</p>
<p>Зрошчваць косці</p>
<p>Ды загаворваць кроў -</p>
<p> </p>
<p>Адрабляць,</p>
<p> </p>
<p>Што ты перад гэтым</p>
<p>Само зрабіла,</p>
<p>Што ты перад гэтым</p>
<p>Учыніла само.</p>
<p> </p>
<p>15</p>
<p> </p>
<p>Быццам пілуюцца дровы</p>
<p>І пырскае пілавінне -</p>
<p> </p>
<p>Поўніцца час</p>
<p>Нечым сыпкім,</p>
<p>Няўстойлівым,</p>
<p>Цьмяным,</p>
<p>Няпэўным,</p>
<p>Што ўсюды</p>
<p>Праточваецца і не цяміць,</p>
<p>Нашто яно тут...</p>
<p> </p>
<p>Ды жалеза</p>
<p>Зноўку і зноў няўтомна</p>
<p>Кажа</p>
<p>Пра абавязак.</p>
<p> </p>
<p>16</p>
<p> </p>
<p>Паўсталі супротнасці</p>
<p>І наноў</p>
<p>Звязаліся разам:</p>
<p> </p>
<p>У чалавеку.</p>
<p> </p>
<p>Хацеў я падацца туды,</p>
<p>Дзе вузлы</p>
<p>Самі развязваюцца -</p>
<p>Да Бога,</p>
<p>Ды нехта</p>
<p>Узяў мяне за руку...</p>
<p>Азірнуўся:</p>
<p> </p>
<p>Жалеза.</p>
<p> </p>
<p>17</p>
<p> </p>
<p>Час напластоўваецца</p>
<p>На час,</p>
<p>Парушэнне</p>
<p>Кладзецца на парушэнне.</p>
<p> </p>
<p>Не паспявае</p>
<p>Мінулае стаць мінулым,</p>
<p>І ў сарцавіне</p>
<p>Збіраецца боль...</p>
<p> </p>
<p>Чакаем</p>
<p>Жалезных навін,</p>
<p>Жадаем</p>
<p>Жалезнай праўды.</p>
<p> </p>
<p>18</p>
<p> </p>
<p>Жалеза таўчэ гаршкі:</p>
<p>Каб не таўкло -</p>
<p>Абвязваю іх жалезам;</p>
<p> </p>
<p>Жалеза коле каменне:</p>
<p>Каб не калола -</p>
<p>Абцягваю іх жалезам.</p>
<p> </p>
<p>Жалеза замахваецца на мяне -</p>
<p>Я ўцякаю,</p>
<p>Яно даганяе мяне -</p>
<p>Але ўжо я сяджу</p>
<p>У самім жалезе:</p>
<p> </p>
<p>Хоць вязень,</p>
<p>Але - гаспадар,</p>
<p>Хоць гаспадар,</p>
<p>Але - вязень.</p>
<p> </p>
<p>19</p>
<p> </p>
<p>Калі я аддаў жалезу</p>
<p>Усю сваю моц,</p>
<p>Адышлі</p>
<p>Рэчы і людзі</p>
<p>Наводдаль.</p>
<p> </p>
<p>Калі я ўзяў у жалеза</p>
<p>Назад сваю моц,</p>
<p>Адусюль</p>
<p>Памкнуліся да мяне</p>
<p>І рэчы, і людзі,</p>
<p>Але чамусьці</p>
<p>Зноўку наблізіцца</p>
<p> </p>
<p>Не змаглі.</p>
<p> </p>
<p>20</p>
<p> </p>
<p>Сіла,</p>
<p>Якая паклалася ў дол</p>
<p>І ўваскрэсла з долу:</p>
<p> </p>
<p>Чытаеш падзеі</p>
<p>І вызначаеш</p>
<p>На крузе і процікрузе</p>
<p>Вялікага Руху</p>
<p>Час, калі Бог</p>
<p>Супадзе з чалавекам,</p>
<p>І месца, дзе з Богам</p>
<p>Сумесціцца чалавек.</p>
<p> </p>
<p>21</p>
<p> </p>
<p>Быццам намёк,</p>
<p>Ці падказка,</p>
<p>Ці выпадак,</p>
<p>Безупынна</p>
<p>Нагадваеш чалавеку</p>
<p>Пра нешта, чаго ён сам</p>
<p>Ні ўбачыць,</p>
<p>Ні вымавіць,</p>
<p>Ні зразумець не можа,</p>
<p> </p>
<p>Ды гэтаксама</p>
<p>Не можа, аднак, дарэшты</p>
<p> </p>
<p>Забыць.</p>
<p> </p>
<p>22</p>
<p> </p>
<p>Рух</p>
<p>Сутыкаецца з рухам,</p>
<p>Жалеза з жалезам:</p>
<p> </p>
<p>Чуваць</p>
<p>То музыка звону,</p>
<p>То грукат грому,</p>
<p>То крык...</p>
<p> </p>
<p>Неадольна</p>
<p>Усё становіцца ўсім.</p>
<p>А жалеза</p>
<p>Усіх кожны раз няўмольна</p>
<p>Вяртае - нібы ашчаджае</p>
<p>Іх для не гэтага выніку -</p>
<p> </p>
<p>Ім самім.</p>
<p> </p>
<p>23</p>
<p> </p>
<p>Форма высноўвае,</p>
<p>Што - знадворку,</p>
<p>А што - ўнутры.</p>
<p> </p>
<p>Каб узнікнуць</p>
<p>Кімсьці спачатку,</p>
<p>Сябе давяраем таму,</p>
<p>Што не мае формы.</p>
<p> </p>
<p>А рэшткі</p>
<p>Ранейшых прысягаў</p>
<p>І дасягненняў,</p>
<p>Быццам жалеза зламанае,</p>
<p>Раняць</p>
<p>І адкідаюцца на мяжу.</p>
<p> </p>
<p>24</p>
<p> </p>
<p>Хто большы?</p>
<p>Хто лепшы?</p>
<p>Хто ўладнейшы?</p>
<p> </p>
<p>Кожны ў жалеза</p>
<p>Употайкі ўклаў свой воблік -</p>
<p>І ўсе наўкола</p>
<p>Паўсталі нямою сцяною,</p>
<p>І ўпотайкі смерць</p>
<p>Паўстала</p>
<p> </p>
<p>З прагалаў.</p>
<p> </p>
<p>25</p>
<p> </p>
<p>Палічаныя:</p>
<p>Паміж</p>
<p>Сівымі прароцтвамі</p>
<p>І засцярогай,</p>
<p>Што зазірае ў вокны...</p>
<p> </p>
<p>Ці ўжо</p>
<p>Лічбы дамовіліся канчаткова,</p>
<p>Калі  з ж ы н а ц ь  чалавека,</p>
<p>Ці яшчэ ўсё</p>
<p>Ўзгадняюцца і чакаюць</p>
<p>Згоды ад чалавека?</p>
<p> </p>
<p>Але жалеза</p>
<p>Тут.</p>
<p> </p>
<p>26</p>
<p> </p>
<p>Прадаў золата,</p>
<p>Прадаў срэбра,</p>
<p>Купіў жалеза.</p>
<p> </p>
<p>Купіўшы жалеза,</p>
<p>Пайшоў з ім на тых,</p>
<p>Каму прадалося</p>
<p>Срэбра і золата,</p>
<p>І прымусіў</p>
<p>Вярнуцца назад свой скарб.</p>
<p> </p>
<p>Але ў неба</p>
<p>Птушкаю вымкнуў крык,</p>
<p>А ў зямлю</p>
<p>Кроў пацякла</p>
<p> </p>
<p>Раўчукамі.</p>
<p> </p>
<p>27</p>
<p> </p>
<p>Запальваліся і згасалі</p>
<p>Уначы ліхтары,</p>
<p>Грымліва</p>
<p>Расшчэплівалася і зноў</p>
<p>Сашчэплівалася жалеза,</p>
<p>І паўставала</p>
<p>З начной глыбіні</p>
<p>І была цямнейшай за ноч</p>
<p>Нейчая постаць,</p>
<p>Якая не мела</p>
<p> </p>
<p>Цела.</p>
<p> </p>
<p>28</p>
<p> </p>
<p>Наўпроці адно аднаго:</p>
<p>Але роўнасць -</p>
<p>Выклік.</p>
<p> </p>
<p>Перш чым аб'явіцца вынік,</p>
<p>Належыць</p>
<p>Узяць і аддаць</p>
<p>І ўтрымаць раўнавагу</p>
<p>Між тым, што даецца,</p>
<p>І тым, што бярэцца...</p>
<p> </p>
<p>Двое братоў</p>
<p>Выпраўляюцца ў поле,</p>
<p>А з імі -</p>
<p> </p>
<p>Жалеза.</p>
<p> </p>
<p>29</p>
<p> </p>
<p>Прачнуўся,</p>
<p>Калі было поцемна,</p>
<p>І не мог</p>
<p>Даўмецца спрасонку,</p>
<p>Якая гэта пара.</p>
<p> </p>
<p>Невыразна</p>
<p>Знаўкол вымалёўваліся прадметы,</p>
<p>І ў сне</p>
<p>Трызнілі людзі.</p>
<p> </p>
<p>Адно не спала</p>
<p>Жалеза.</p>
<p> </p>
<p>«Табе яшчэ нельга</p>
<p>Бачыць такое.</p>
<p>Ты мусіш</p>
<p>Яшчэ раз заснуць</p>
<p>І яшчэ раз прачнуцца...» -</p>
<p> </p>
<p>Засцерагло і ўклала</p>
<p>Мяне ў мой ранейшы</p>
<p> </p>
<p>Сон.</p>
<p> </p>
<p>30</p>
<p> </p>
<p>У цёмным і ў светлым:</p>
<p> </p>
<p>Кожны</p>
<p>Мае сабе свой твар,</p>
<p>Ды без твару людзі.</p>
<p> </p>
<p>Што каму хто</p>
<p>Зычыць уголас -</p>
<p>Прыходзіць само,</p>
<p>А тое,</p>
<p>Што зычыцца ўпотай,</p>
<p>Нясе жалеза.</p>
<p> </p>
<p>31</p>
<p> </p>
<p>Цэлае:</p>
<p>Але ў частках,</p>
<p>Цела:</p>
<p>Але ў асобах,</p>
<p>А сярод іх</p>
<p>Нехта - жалеза.</p>
<p> </p>
<p>Шукаюць яго,</p>
<p>А знойдуць -</p>
<p>Хаваюць,</p>
<p>Але калі схаваюць -</p>
<p>Тады ён сам</p>
<p>Знаходзіць сябе</p>
<p>І выходзіць</p>
<p>Бязлітасна і няўхільна</p>
<p> </p>
<p>Наперад усіх.</p>
<p> </p>
<p>32</p>
<p> </p>
<p>У кучу з усіх бакоў</p>
<p>Зносілі і скідалі</p>
<p>Жалеза.</p>
<p> </p>
<p>Але калі вырастала</p>
<p>Упоравень з намі куча,</p>
<p>Адумваліся</p>
<p>І зноўку</p>
<p>Яе разбіралі на часткі</p>
<p> </p>
<p>І на кавалкі.</p>
<p> </p>
<p>33</p>
<p> </p>
<p>Гром грукатаў усю ноч</p>
<p>І ўсцяж</p>
<p>Маланкі распорвалі неба:</p>
<p>Вось-вось -</p>
<p>Здавалася -</p>
<p>Нешта ўзнікне,</p>
<p>Што нас зразумее дарэшты</p>
<p>І нам самім дасць</p>
<p>Гэтае разуменне.</p>
<p> </p>
<p>Уранку</p>
<p>З'явіўся на пляцы</p>
<p>Жалезны воўк:</p>
<p>Ён выў - і шугала</p>
<p>Полымя з пашчы.</p>
<p> </p>
<p>І мы пачалі шукаць</p>
<p>Яму тлумачэнне.</p>
<p> </p>
<p>34</p>
<p> </p>
<p>Кожны знаходзіць</p>
<p>Сваё жалеза</p>
<p>І з ім</p>
<p>З цёмных радовішчаў зместу</p>
<p>Выходзіць на шчыт паверхні,</p>
<p>Спярэшчанай знакамі,</p>
<p> </p>
<p>І ў заваёвы</p>
<p>Выпытвае, хто жалеза</p>
<p>Засвоіў найлепей</p>
<p>І зразумеў найглыбей.</p>
<p> </p>
<p>35</p>
<p> </p>
<p>Чакаем -</p>
<p>І доўгім чаканнем сваім</p>
<p>Займаем</p>
<p>І рэчку, і берагі.</p>
<p> </p>
<p>Ды аднойчы</p>
<p>Засвеціцца зырка хвіліна</p>
<p>І вымкне</p>
<p>З  н і к у д ы</p>
<p>Жалезны човен</p>
<p>І зноў у  н і к у д ы</p>
<p> </p>
<p>Памкне.</p>
<p> </p>
<p>36</p>
<p> </p>
<p>Выявы ўзышлі -</p>
<p>І ў сабе схавалі,</p>
<p>Што мусілі паказаць.</p>
<p> </p>
<p>Кулакамі</p>
<p>Тру вочы.</p>
<p> </p>
<p>Дзе тут анёл,</p>
<p>Дзе арол,</p>
<p>Дзе свіння,</p>
<p>Дзе сабака,</p>
<p>А дзе вужака,</p>
<p>А дзе чалавек?</p>
<p> </p>
<p>«У людзях, -</p>
<p>Жалеза кажа. -</p>
<p>І ў людзях</p>
<p>Усе яны неўзабаве</p>
<p>Увойдуць у новы</p>
<p> </p>
<p>Рай».</p>
<p> </p>
<p>37</p>
<p> </p>
<p>Гульня:</p>
<p>Спадкадаўцы і спадкаемцы.</p>
<p> </p>
<p>У рукі</p>
<p>Нехта адважна возьме</p>
<p>Кавалак развогненага жалеза</p>
<p>І перадасць другому.</p>
<p>Той - трэцяму,</p>
<p>Той - наступнаму,</p>
<p>Аж пакуль</p>
<p>Яго не пярэйме апошні.</p>
<p> </p>
<p>А, пераняўшы,</p>
<p>Апошні</p>
<p>Узважыць яго на далоні</p>
<p>І скажа разважліва:</p>
<p>«Тое,</p>
<p>Што абпякала маіх папярэднікаў,</p>
<p>Мяне грэе», -</p>
<p>І ўжо больш нікому</p>
<p>Не перадасць жалеза.</p>
<p> </p>
<p>І гэтак</p>
<p>Скончыць гульню.</p>
<p> </p>
<p>38</p>
<p> </p>
<p>То зацьмімся,</p>
<p>То світаем,</p>
<p>І лічым свой час</p>
<p>То з пачатку ў канец,</p>
<p>То з канца ў пачатак.</p>
<p> </p>
<p>«Вунь я малы,</p>
<p>Ну а вунь вялікі», -</p>
<p>Шточасу</p>
<p>Удакладняем сябе.</p>
<p> </p>
<p>А жалеза</p>
<p>Шточасу аспрэчвае нас,</p>
<p>Што не ў гэтым змена,</p>
<p>Што змена наогул</p>
<p>З людзьмі</p>
<p> </p>
<p>Не ідзе.</p>
<p> </p>
<p>39</p>
<p> </p>
<p>Ляжалі нявораныя</p>
<p>Палі,</p>
<p>Стаялі парушаныя</p>
<p>Сядзібы.</p>
<p>І то заміраў,</p>
<p>То спяшаўся надзвычай</p>
<p>Час.</p>
<p> </p>
<p>А натоўпы</p>
<p>Дарогамі і бездарожжам</p>
<p>Ішлі адусюль</p>
<p>Да  м е ж а ў:</p>
<p> </p>
<p>Там людзі</p>
<p>Ваююць жалезам,</p>
<p>Жалеза ваюе</p>
<p> </p>
<p>Людзьмі.</p>
<p> </p>
<p>40</p>
<p> </p>
<p>Чакалі:</p>
<p>Што будзе?</p>
<p>Гадалі:</p>
<p>Хто прыйдзе?</p>
<p>І пільна ўзіраліся</p>
<p>У цьмяную глыб</p>
<p> </p>
<p>Люстэрка.</p>
<p> </p>
<p>Тое, што ўбачылі,</p>
<p>Не было</p>
<p>Ні з'яваю, ні асобай,</p>
<p>Але  я н о</p>
<p>Выступіла з люстэрка</p>
<p>І на аскепкі</p>
<p>Разбіла люстэрка.</p>
<p> </p>
<p>41</p>
<p> </p>
<p>Я не хацеў з ім</p>
<p>Хаўрусаваць,</p>
<p>Я не хацеў з ім</p>
<p>Варагаваць,</p>
<p>Я не хацеў аб ім</p>
<p>Думаць.</p>
<p> </p>
<p>Але ўсё роўна</p>
<p>Ў мяне высвятляюць</p>
<p>Кожнаю справаздачай,</p>
<p>Распытваюць</p>
<p>Кожным жыццёпісам,</p>
<p>Дзе тады быў я,</p>
<p>Калі жалеза</p>
<p>Рушыла ў свой пераможны паход</p>
<p>На ўсход,</p>
<p>Што я тады рабіў,</p>
<p>Калі насаджала</p>
<p>Жалеза ў дзяржаве свой лад,</p>
<p>Што думаў,</p>
<p>Калі жалеза</p>
<p>Высноўвала неабходнасць</p>
<p> </p>
<p>Вялікай перабудовы.</p>
<p> </p>
<p>42</p>
<p> </p>
<p>Зашамацела трава,</p>
<p>Заварушыўся хмызняк,</p>
<p>Захісталіся лозы...</p>
<p> </p>
<p>- Ідзі паглядзі,</p>
<p>Жалеза,</p>
<p>Хто там і што...</p>
<p> </p>
<p>Пайшло,</p>
<p>А вярнулася - дык сказала:</p>
<p>- Нідзе нікога няма.</p>
<p> </p>
<p>Вазьму з сабою ліхтар</p>
<p>І пайду</p>
<p>Сам пагляджу, ці праўду</p>
<p>Жалеза кажа:</p>
<p> </p>
<p>Была</p>
<p>Здратавана трава,</p>
<p>Былі пасечаны лозы</p>
<p>І быў пацяты хмызняк,</p>
<p> </p>
<p>І ляжалі</p>
<p>На голай зямлі нерухома</p>
<p>Упокат чыесьці</p>
<p> </p>
<p>Целы.</p>
<p> </p>
<p>43</p>
<p> </p>
<p>Пачатак нявечыцца</p>
<p>Ў спраўджаным.</p>
<p> </p>
<p>І хоць змест</p>
<p>Меціць: тут - шчырасць,</p>
<p>Тут - цэласнасць,</p>
<p>Спеў</p>
<p>Ужо не жыве</p>
<p>Ў іхніх гнёздах.</p>
<p> </p>
<p>Ці знойдзецца хто,</p>
<p>Каго б</p>
<p>Не зыначыў вынік</p>
<p>І не раздвоіла адлюстраванне?</p>
<p> </p>
<p>Па-свойму</p>
<p>Людзі маўчаць,</p>
<p>І маўчыць</p>
<p>Жалеза па-свойму.</p>
<p> </p>
<p>44</p>
<p> </p>
<p>Н е ш т а  павабіла:</p>
<p>Ўладна -</p>
<p>Нібы яно</p>
<p>Ведала загадзя</p>
<p>Маю мэту.</p>
<p> </p>
<p>Але калі</p>
<p>Я захацеў вярнуцца</p>
<p>Туды, дзе ўжо быў, -</p>
<p> </p>
<p>Убачыў:</p>
<p>Высіцца ў наваколлі</p>
<p>Жалезны плот</p>
<p>І займае</p>
<p>Маё неад'емнае месца</p>
<p> </p>
<p>Н е ш т а.</p>
<p> </p>
<p>45</p>
<p> </p>
<p>Побач,</p>
<p>Але не намі,</p>
<p>Дзейсніцца свет:</p>
<p>Небяспека</p>
<p>З захаду і з усходу.</p>
<p> </p>
<p>Мы ўжо не можам</p>
<p>Дайсці да канца:</p>
<p>Затаптаны</p>
<p>Відушчыя сцежкі,</p>
<p>І месцы, дзе Бог</p>
<p>Дзяліўся сабою з людзьмі,</p>
<p>Не на месцы.</p>
<p> </p>
<p>Мы кажам навобмацак,</p>
<p>А жалеза</p>
<p>Злучае са сказам</p>
<p> </p>
<p>Сказ.</p>
<p> </p>
<p>46</p>
<p> </p>
<p>Паставілі каля брамы</p>
<p>На варце жалеза,</p>
<p>А самі</p>
<p>Замкнуліся, каб між сабою</p>
<p>Высветліць,</p>
<p>Што было,</p>
<p>Разважыць,</p>
<p>Што будзе.</p>
<p> </p>
<p>Але нібыта</p>
<p>Хтось меўся прыйсці</p>
<p>І марудзіў,</p>
<p>Раз-пораз</p>
<p>Пыталіся ціха адно ў другога:</p>
<p>«Мо падало</p>
<p>Які знак жалеза?</p>
<p>Мо пераслала жалеза</p>
<p>Якую вестку?»</p>
<p> </p>
<p>47</p>
<p> </p>
<p>Глядзеў у зямлю,</p>
<p>А з зямлі</p>
<p>Усёю істотай сваёй на мяне</p>
<p>Пазірала жалеза.</p>
<p> </p>
<p>Іржа яго ела,</p>
<p>Але яно</p>
<p>Не мела ні моцы, ні здольнасці</p>
<p>Паварушыцца.</p>
<p> </p>
<p>І я нахіліўся</p>
<p>І ў рукі</p>
<p>Узяў яго -</p>
<p> </p>
<p>І ажыло</p>
<p>Адразу жалеза,</p>
<p>І ажылі</p>
<p>З жалезам падзеі.</p>
<p> </p>
<p>48</p>
<p> </p>
<p>Магчымасць прыводзіла</p>
<p>Да перашкоды:</p>
<p> </p>
<p>У ёй</p>
<p>Сляпое з'ядноўвалася</p>
<p>З відушчым,</p>
<p>Суцэльнае - са шматразовым...</p>
<p> </p>
<p>Але калі</p>
<p>Перашкода адольвалася,</p>
<p>З таго боку</p>
<p>Усё выглядала наадварот:</p>
<p>Сляпое аказвалася</p>
<p>Відушчым,</p>
<p>Суцэльнае - шматразовым,</p>
<p>І там,</p>
<p>Дзе яснела і выдавала</p>
<p>Сваю няўступную цвёрдасць</p>
<p>Жалеза,</p>
<p>Падаў</p>
<p>У цёмную глыб</p>
<p> </p>
<p>Прагал.</p>
<p> </p>
<p>49</p>
<p> </p>
<p>Быццам жывая істота,</p>
<p>За мною</p>
<p>Паўзе пустэча.</p>
<p> </p>
<p>Каб не паўзла -</p>
<p>Жалезам</p>
<p>Скароджу яе,</p>
<p>Лупцую,</p>
<p>Рэжу,</p>
<p>Дратую,</p>
<p>Сяку...</p>
<p> </p>
<p>А пустэча</p>
<p>Ўсё роўна паўзе</p>
<p>І ўсё роўна шэпча:</p>
<p> </p>
<p>- Калі мы абое</p>
<p>Дойдзем да краю часу,</p>
<p>Не стане цябе,</p>
<p>А з мяне паўстануць</p>
<p>Жалезныя людзі,</p>
<p>Ўзбуяе</p>
<p>Жалезная збажына.</p>
<p> </p>
<p>50</p>
<p> </p>
<p>Бег чалавек па рацэ:</p>
<p>Адною</p>
<p>Нагою - у боце,</p>
<p>Другою - босы,</p>
<p>І аб ваду,</p>
<p>Як аб сушу, абапіраўся</p>
<p>Жалезным кіем.</p>
<p> </p>
<p>Следам за ім</p>
<p>Беглі двое:</p>
<p>Адзін - у ботах</p>
<p>І босы - другі,</p>
<p>І абодва</p>
<p>Крычалі дружна:</p>
<p>«Кінь кія, а то патонеш!..</p>
<p>Кінь кія, а то патонеш!..»</p>
<p> </p>
<p>І першы,</p>
<p>Урэшце, паслухаўся іх</p>
<p>І адкінуў</p>
<p>Свой кій ад сябе -</p>
<p> </p>
<p>І адразу</p>
<p>Усе патанулі:</p>
<p>І той, хто бег першы,</p>
<p>І тыя, што беглі следам,</p>
<p> </p>
<p>І кій.</p>
<p> </p>
<p>51</p>
<p> </p>
<p>Ловячы водгук,</p>
<p>Чуйна</p>
<p>Прыходзім і адыходзім,</p>
<p>І кажам словы,</p>
<p>Якія таксама -</p>
<p>Водгук.</p>
<p> </p>
<p>Але калі</p>
<p>Займае паверхня ўвагу</p>
<p>І хібы</p>
<p>Урошчваюцца ў перашкоды -</p>
<p> </p>
<p>У лядах</p>
<p>Селяцца прывіды</p>
<p>І насяляе</p>
<p>Жалеза лес.</p>
<p> </p>
<p>52</p>
<p> </p>
<p>Дагэтуль - шматлюдны,</p>
<p>Адгэтуль - бязлюдны,</p>
<p>Дагэтуль - у позірках,</p>
<p>Словах,</p>
<p>Рухах,</p>
<p>Адгэтуль - сам...</p>
<p> </p>
<p>А жалеза</p>
<p>Ходзіць па полі</p>
<p>І кроіць межы:</p>
<p> </p>
<p>Ці хопіць</p>
<p>Таго, што настала,</p>
<p>На тое, што настае?</p>
<p> </p>
<p>53</p>
<p> </p>
<p>Калі я ў здабытак</p>
<p>Узяў багацце -</p>
<p>Вышыні</p>
<p>Павысіліся</p>
<p>І паніжэлі нізіны;</p>
<p> </p>
<p>Калі ўзяў славу -</p>
<p>Зацвіў</p>
<p>Камень і заспявала</p>
<p>Дрэва;</p>
<p> </p>
<p>Але калі</p>
<p>Узяў у здабытак пакуту -</p>
<p>Ў жалезе</p>
<p>Паадмыкаліся сховы</p>
<p>І вочы</p>
<p>Расплюшчыліся</p>
<p> </p>
<p>У сноў.</p>
<p> </p>
<p>54</p>
<p> </p>
<p>У моцы,</p>
<p>У велічы,</p>
<p>У прыгажосці</p>
<p>Сыходзяцца між сабою</p>
<p>Дружыны і ваяры,</p>
<p>А разыходзяцца...</p>
<p> </p>
<p>Здзівавана</p>
<p>Пытаецца ў нежывых</p>
<p>І ў жывых Запамежжа:</p>
<p>Навошта ім трэба несці</p>
<p>Усюды з сабой жалеза</p>
<p>І ўсюды</p>
<p>Усталёўваць лад</p>
<p> </p>
<p>Бяды?</p>
<p> </p>
<p>55</p>
<p> </p>
<p>Камечыцца мяккае,</p>
<p>І абрысы</p>
<p>Зліваюцца ў пляму</p>
<p>І расплываюцца ў пляму.</p>
<p> </p>
<p>На крок,</p>
<p>Ці на два,</p>
<p>Ці на дзесяць:</p>
<p>З супастаўлення</p>
<p>Выводзіцца постаць,</p>
<p>Але - на адлегласць жалеза.</p>
<p> </p>
<p>Тады</p>
<p>Само вымаўляецца слова,</p>
<p>І позірк</p>
<p>Тады бачыць сам.</p>
<p> </p>
<p>56</p>
<p> </p>
<p>Нас вызнаюць акалічнасці:</p>
<p>Кожны</p>
<p>Мае да іх свой доступ,</p>
<p>І калі нават</p>
<p>Хто адступаецца -</p>
<p>Усё роўна</p>
<p>Ён тут...</p>
<p> </p>
<p>У вымогах</p>
<p>Дайсці да канца</p>
<p>І ў спробах</p>
<p>Пачаць спачатку</p>
<p>Мы асягаем сябе.</p>
<p> </p>
<p>А жалеза</p>
<p>Упарта і аднастайна</p>
<p>Капае ямы</p>
<p>Ды насыпае капцы.</p>
<p> </p>
<p>57</p>
<p> </p>
<p>Настала -</p>
<p>І чалавек</p>
<p>Падаўся адначасова</p>
<p>У славу і ў ганьбу,</p>
<p>У моц і ў немач,</p>
<p>У неўміручасць і ў смерць...</p>
<p> </p>
<p>Такія</p>
<p>Розныя постаці,</p>
<p>Але тое самае раздарожжа,</p>
<p>Такія розныя долі,</p>
<p>Але той самы</p>
<p> </p>
<p>Дол.</p>
<p> </p>
<p>58</p>
<p> </p>
<p>У змове з нязведаным:</p>
<p> </p>
<p>Адымае</p>
<p>Жалеза, што маю.</p>
<p> </p>
<p>Мушу</p>
<p>Заняць свой пасад,</p>
<p>Займець</p>
<p>Сваё княства.</p>
<p> </p>
<p>Але цяпер</p>
<p>Пярэдадзень,</p>
<p>І чалавек -</p>
<p> </p>
<p>Жалеза і скура.</p>
<p> </p>
<p>59</p>
<p> </p>
<p>Круг накладаўся</p>
<p>На круг.</p>
<p> </p>
<p>- Навошта</p>
<p>Тое, што ёсць,</p>
<p>Ёсць гэтакім, як яно ёсць?.. -</p>
<p>Пытаўся</p>
<p>У Некага той,</p>
<p>Хто пытаўся.</p>
<p> </p>
<p>Гліна</p>
<p>Паказвала шлях ад краю</p>
<p>Да краю,</p>
<p>Камень</p>
<p>Маўчаў пра спрадвечнае.</p>
<p> </p>
<p>А жалеза</p>
<p>Сябе аддзяліла ад месца</p>
<p>І павяло</p>
<p>Свет да апошняй</p>
<p> </p>
<p>Мэты.</p>
<p> </p>
<p>60</p>
<p> </p>
<p>Адступіцца блізкае</p>
<p>І паўстане</p>
<p>Наводдалі постаццю</p>
<p>Прадчуваня.</p>
<p> </p>
<p>Зноў мы ў пачатку,</p>
<p>І зноў</p>
<p>Свет не дасягнуты,</p>
<p>Ды жалеза</p>
<p>Уклалася ў здзейсненае</p>
<p>І цяпер</p>
<p> </p>
<p>Ужо без ужытку.</p>
<p> </p>
<p>61</p>
<p> </p>
<p>Само дапаможацца:</p>
<p> </p>
<p>Дзіда</p>
<p>Шпурляецца і ляціць -</p>
<p>Быццам вісіць на месцы.</p>
<p> </p>
<p>Малое з вялікім,</p>
<p>Крывое з простым,</p>
<p>Нямоглае з дужым,</p>
<p>Нягеглае са знакамітым</p>
<p>Раўняе трыванне.</p>
<p> </p>
<p>Даходзіць</p>
<p>Жалеза да сарцавіны,</p>
<p>Час - да канца.</p>
<p> </p>
<p>62</p>
<p> </p>
<p>Пытаецца чалавек</p>
<p>У жалеза:</p>
<p>Дзе чалавек?</p>
<p>А жалеза</p>
<p>Пытаецца: дзе жалеза? -</p>
<p>У чалавека.</p>
<p> </p>
<p>То карацеюць</p>
<p>Між імі адлегласці,</p>
<p>То даўжэюць,</p>
<p>І то знаходзяць</p>
<p>Яны адно аднаго,</p>
<p>То трацяць:</p>
<p> </p>
<p>Жалеза -</p>
<p>На скрыжаванні,</p>
<p>На роскрыжы -</p>
<p>Чалавек.</p>
<p> </p>
<p><i>2000</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>