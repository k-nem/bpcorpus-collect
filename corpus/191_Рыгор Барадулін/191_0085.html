<div class="container">
<div class="book-utils">
<div id="qrcode"></div>
<a href="/Siarhiej_Jasienin/List_da_zancyny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Малыя паэмы -->
<!-- HEADER_FIELD Title: Ліст да жанчыны -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Ліст да жанчыны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Вы помніце,</p>
<p>Вы ўсё, вядома, помніце,</p>
<p>Як неспакой</p>
<p>Я давяраў сцяне,</p>
<p>Хадзілі вы, пакой трывогай поўнячы,</p>
<p>І нешта рэзкае</p>
<p>У твар кідалі мне.</p>
<p> </p>
<p>Вы гаварылі:</p>
<p>Нам пара расстацца,</p>
<p>Што вам жыццё маё</p>
<p>Агоркла, як палын,</p>
<p>Што вам даўно пара за справу брацца,</p>
<p>Каціцца ўніз далей —</p>
<p>Мой шлях адзін.</p>
<p> </p>
<p>Не, любая!</p>
<p>Мяне вы не любілі.</p>
<p>Не зналі вы, што ў тлумнасці людской</p>
<p>Быў я, нібы рысак, загнаны ў мыле,</p>
<p>Прышпораны натураю крутой.</p>
<p> </p>
<p>Не зналі вы,</p>
<p>Што ўвесь я ў тумане,</p>
<p>Дзе бура звычнасць зрушыла старую,</p>
<p>Таму й пакутую, не ясна мне,</p>
<p>Куды нас лёс падзей кіруе.</p>
<p> </p>
<p>У вочы вочы —</p>
<p>Не разгледзець воч.</p>
<p>Вялікае відней здалёку стане.</p>
<p>Калі ўскіпае гнеў марскі наўзбоч,</p>
<p>То карабель у горкім стане.</p>
<p> </p>
<p>Зямля — наш карабель!</p>
<p>Ды нехта ўраз</p>
<p>Па новае жыццё, па славу</p>
<p>Яе ў гушчар завей і бур якраз</p>
<p>Павёў па велічнаму праву.</p>
<p> </p>
<p>Ну, хто там з нас на палубе крутой</p>
<p>Не падаў, не рыгаў і не хістаўся?</p>
<p>Іх мала, з вопытнай душой,</p>
<p>Хто моцным у гайданку заставаўся.</p>
<p> </p>
<p>Тады і я,</p>
<p>Пад дзікі шум,</p>
<p>Без клопату,</p>
<p>Дзе ўсе ярыгі,</p>
<p>Спусціўся ў карабельны трум,</p>
<p>Каб не глядзець людскія рыгі.</p>
<p>Той трум быў —</p>
<p>Рускаю карчмой,</p>
<p>Дзе я са шклянкай быў не ў звадзе,</p>
<p>Каб не хварэць тугой чужой,</p>
<p>Сябе губіў</p>
<p>У п’яным чадзе.</p>
<p> </p>
<p>Адзіная!</p>
<p>Я мучыў вас,</p>
<p>У вас была туга ў вачах запалых:</p>
<p>Што перад вамі напаказ</p>
<p>Сябе растрачваў я ў скандалах.</p>
<p> </p>
<p>Але не зналі вы,</p>
<p>Што ў тумане,</p>
<p>Дзе бура звычнасць зрушыла старую,</p>
<p>Таму й пакутую —</p>
<p>Не ясна мне,</p>
<p>Куды нас лёс падзей кіруе...</p>
<p>. . . . . . . . . . . . . . . . . . . .</p>
<p>І мне цяпер,</p>
<p>Як перайшоў гадоў імжу,</p>
<p>Пачуцці й думкі іншыя вядомы.</p>
<p>І за віном святочным я кажу:</p>
<p>Хвала і слава стырнавому!</p>
<p> </p>
<p>Я сёння</p>
<p>У палоне пачуцця.</p>
<p>Згадаў тугу, што вас вітала стала.</p>
<p>Паведаміць</p>
<p>Імчу да забыцця,</p>
<p>Які я быў</p>
<p>І што са мною стала!</p>
<p> </p>
<p>Каханая!</p>
<p>Сказаць прыемна мне:</p>
<p>Пашчасціла не ўпасці з кручы.</p>
<p>І я ў Савецкай старане</p>
<p>Цяпер упэўнены папутчык.</p>
<p> </p>
<p>Я іншым стаў —</p>
<p>Засведчыць рух любы.</p>
<p>Не мучыў бы я вас,</p>
<p>Былое ўсё зламаўшы.</p>
<p>За сцяг</p>
<p>Узнёслай працы й барацьбы</p>
<p>Гатоў ісці хоць да Ла-Манша.</p>
<p> </p>
<p>Даруйце...</p>
<p>Знаю: вы не тая больш —</p>
<p>З сур’ёзным, мудрым мужам</p>
<p>Вы жывеце;</p>
<p>Нашто вам нашы мітусня і боль,</p>
<p>І сам я вам</p>
<p>Навошта ў тлумным свеце.</p>
<p> </p>
<p>Як зорка вас вядзе,—</p>
<p>Жывіце без бяды,</p>
<p>Спакой ваш смуткам не заценен.</p>
<p>З вітаннем,</p>
<p>Хто вас помніць заўсягды,</p>
<p>Знаёмы ваш</p>
<p>Сяргей Ясенін.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>