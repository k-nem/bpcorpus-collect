<div class="container">
<div class="book-utils">
<div id="qrcode"></div>
<a href="/Siarhiej_Jasienin/Stansy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Малыя паэмы -->
<!-- HEADER_FIELD Title: Стансы -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Стансы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<div class="EPIGRAPH">
<p>Прысвячаецца П. Чагіну</p>
</div>
<div class="CLEAR"></div>
<p> </p>
<p>Аб таленце сваім</p>
<p>Я многа знаю.</p>
<p>Ясніць не цяжка</p>
<p>Словы дабяла.</p>
<p>Ды больш за ўсё</p>
<p>Любоў мая да краю</p>
<p>Мяне таміла,</p>
<p>Мучыла,</p>
<p>Пякла.</p>
<p> </p>
<p>Радок піснуць,</p>
<p>Забава маладая, —</p>
<p>Пра поўню, зоры,</p>
<p>Шэпт у тумане.</p>
<p>Ды сэрца</p>
<p>Іншае чуццё глыдае,</p>
<p>Другія думы</p>
<p>Ціснуць чэрап мне.</p>
<p> </p>
<p>Хачу быць песняром,</p>
<p>Грамадзянінам,</p>
<p>Каб кожны меў за гонар,</p>
<p>За давер</p>
<p>Быць крэўным,</p>
<p>Родным,</p>
<p>А не зводным сынам</p>
<p>Вялікіх штатаў СССР.</p>
<p> </p>
<p>З Масквы надоўга збег —</p>
<p>Такой віны:</p>
<p>Міліцыя не дбала аб палёгцы —</p>
<p>За ўсякі мой скандал піўны</p>
<p>Яны мяне</p>
<p>Трымалі ў тыгулёўцы.</p>
<p> </p>
<p>За дружбу дзякуй</p>
<p>Грамадзянам тым найперш,</p>
<p>Ды мулка спаць:</p>
<p>Бо лавы там,</p>
<p>Як рэйкі,</p>
<p>І п’яным голасам</p>
<p>Чытаць якійсьці верш</p>
<p>Пра долю клетачную</p>
<p>Беднай канарэйкі.</p>
<p> </p>
<p>Я вам не кенар!</p>
<p>Я паэт.</p>
<p>Не роўня мне там нейкія ДЗЯМ’ЯНЫ.</p>
<p>Няхай бываю я часамі п’яны,</p>
<p>Але ў вачах маіх</p>
<p>Світае дзіўны свет.</p>
<p> </p>
<p>Відаць мне ўсё</p>
<p>І ясна адчуваю,</p>
<p>Што эра новая —</p>
<p>Не світка з шарачка,</p>
<p>Што Леніна імя</p>
<p>Шуміць, вятрыць па краю,</p>
<p>Ход мыслям дорачы,</p>
<p>Як крылам ветрака.</p>
<p> </p>
<p>Крыляйце, мілыя!</p>
<p>Вас не дадуць на тлум.</p>
<p>Я вам пляменнік,</p>
<p>Вы ж, дзядзькі, не у звадзе.</p>
<p>Давай, Сяргей,</p>
<p>За Маркса ціха сядзем,</p>
<p>Панюхаем радкоў прамудрых</p>
<p>Сум.</p>
<p> </p>
<p>Мчаць ручаямі дні</p>
<p>Ў туманную раку,</p>
<p>І гарады мільгаюць</p>
<p>Літарамі на паперы.</p>
<p>Быў толькі што ў Маскве,</p>
<p>А зараз у Баку.</p>
<p>Стыхію промыслаў</p>
<p>Сам Чагін нам даверыў.</p>
<p> </p>
<p>«Глянь, — кажа ён, —</p>
<p>За цэрквы не ляпей</p>
<p>Чарнеюць вышкі</p>
<p>Нафтавых фантанаў?</p>
<p>Містычных нахапаліся туманаў,</p>
<p>Услаў, паэт,</p>
<p>Што трывалей, жывей».</p>
<p> </p>
<p>І нафта на вадзе —</p>
<p>Як коўдра перса,</p>
<p>Парассыпаў па небе вечар</p>
<p>Зорны куль.</p>
<p>Паклясціся гатоў я</p>
<p>Чыстым сэрцам,</p>
<p>Што ліхтары</p>
<p>Ясней ад зор Баку.</p>
<p> </p>
<p>Аб індустрыйнай думаю уладзе,</p>
<p>Я чую голас чалавечых сіл.</p>
<p>Нябесных з нас</p>
<p>Даволі ўсіх свяціл —</p>
<p>Прасцей нам гэта</p>
<p>На зямлі наладзіць.</p>
<p> </p>
<p>Кажу сабе</p>
<p>З пяшчотаю ў паглядзе:</p>
<p>«Што паўтараць лухту</p>
<p>Чужых раткоў? —</p>
<p>Давай, Сяргей,</p>
<p>За Маркса ціха сядзем,</p>
<p>Каб разгадаць</p>
<p>Прамудры сум радкоў».</p>
<p> </p>
<p>1924</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>