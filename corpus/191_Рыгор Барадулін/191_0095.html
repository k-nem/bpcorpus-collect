<div class="container">
<div class="book-utils">
<div id="qrcode"></div>
<a href="/Siarhiej_Jasienin/Piesnia_ab_vialikim_pachodzie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Паэмы -->
<!-- HEADER_FIELD Title: Песня аб вялікім паходзе -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Песня аб вялікім паходзе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Гэй, сустрэчныя,</p>
<p>Недарэчныя!</p>
<p>Прусакі, цвыркуны</p>
<p>Запечныя.</p>
<p>Не народ, а драхва</p>
<p>Падбітая.</p>
<p>Нечасаная Русь,</p>
<p>Русь нямытая.</p>
<p>Вы паслухайце</p>
<p>Новы вольны сказ,</p>
<p>Новы вольны сказ</p>
<p>Пра жыццё у нас.</p>
<p>Першы сказ аб тым,</p>
<p>Што даўно было.</p>
<p>А другі — аб тым,</p>
<p>Што з даўна ўсплыло.</p>
<p>Для цябе я, Русь,</p>
<p>Гэты сказны спеў</p>
<p>Пеў, бо праўду меў,</p>
<p>Пеў, бо смеласць меў.</p>
<p>Быў мастак складаць</p>
<p>Гэты прытчыны,</p>
<p>Не баяўся я</p>
<p>Быць паклычаны.</p>
<p> </p>
<p>*</p>
<p>Ой, у горадзе</p>
<p>Ды ў Іпацьеве</p>
<p>Пры Пятры было</p>
<p>Пры імператары.</p>
<p>Словы гаварыў</p>
<p>Баламутны дзяк:</p>
<p>«А ў нас выйшла так:</p>
<p>Цар дурны,</p>
<p>Як гляк,</p>
<p>Цар прастак — Батрак:</p>
<p>Смаркачы ў кулак,</p>
<p>Ставіць</p>
<p>Піцер-град</p>
<p>На нямецкі лад.</p>
<p>Ці рабіць яму</p>
<p>Болей нечага,</p>
<p>Ён узяўся Русь</p>
<p>Анямечваць.</p>
<p>Голіць ён князям</p>
<p>Бароды, вусы ўсе, —</p>
<p>Як не плакаць нам</p>
<p>Тут над Русію?</p>
<p>Што ты, доля, нас</p>
<p>Так пакінула?</p>
<p>Неслухмяных ён</p>
<p>Б’е дубінаю».</p>
<p> </p>
<p>*</p>
<p>Тыя словы ўчуў</p>
<p>Малады стралец,</p>
<p>Баламута хоп</p>
<p>За тугі касец.</p>
<p>«Ты ідзі, паўзі,</p>
<p>Не рапенься, брат.</p>
<p>Я звязу цябе</p>
<p>Проста ў Піцер-град.</p>
<p>Прывяеу цару,</p>
<p>Кайся, абармот!</p>
<p>Кайся, сучы кот,</p>
<p>Што юрыў народ!»</p>
<p> </p>
<p>*</p>
<p>Па Цвярской-Ямской</p>
<p>Пад дугою ўзвяк,</p>
<p>Са званочкамі</p>
<p>Ехаў бедны дзяк.</p>
<p>На чацвёрты дзень,</p>
<p>Пот паўдзён уцёр,</p>
<p>Прыкаціў наш дзяк</p>
<p>Да цара у двор.</p>
<p>А выходзіць цар,</p>
<p>Углядаецца,</p>
<p>Мах-дубінкаю</p>
<p>Клікнуў ён стральца.</p>
<p>«Ты скажы, чаго</p>
<p>Прыкаціў, стралец?</p>
<p>Ці з Масквы які</p>
<p>Патайны ганец?»</p>
<p>«Не ганец я, цар,</p>
<p>Не радня з Масквой.</p>
<p>Толькі ўвесь як ёсць —</p>
<p>Служка верны твой.</p>
<p>Бунтара-дзяка</p>
<p>Я табе прывёз,</p>
<p>Не таўклі яму,</p>
<p>Мусіць, добра нос.</p>
<p>У карчме на ўвесь</p>
<p>На круты народ</p>
<p>Бэсціў ён цябе,</p>
<p>Твой высокі род».</p>
<p>«Вош, — сказаў тут Пётр, —</p>
<p>Вылязай жа ты!»</p>
<p>Шэжацца ў дзяка</p>
<p>Космы, як жыты.</p>
<p>На плячы ў Пятра</p>
<p>Не ўтрываў кулак...</p>
<p>І навек задраў</p>
<p>Лапці ўгору дзяк.</p>
<p> </p>
<p>У Пятра быў двор,</p>
<p>На двары быў кол,</p>
<p>На калу — мачала.</p>
<p>Гэта, сябры, запеў.</p>
<p>Песня пакуль маўчала.</p>
<p> </p>
<p>*</p>
<p>А ў цара Пятра</p>
<p>Моцнае нутро.</p>
<p>Адным духам ён</p>
<p>Піва п’е вядро.</p>
<p>Курыць — дым ідзе</p>
<p>На тры сажані,</p>
<p>У нямецкім усім</p>
<p>Франціць дзень пры дні.</p>
<p>Слова браў наш цар</p>
<p>Аляксеіч Пётр:</p>
<p>«Да мяне хадзі,</p>
<p>Дарагі Лефорт.</p>
<p>Майстра слынны ты:</p>
<p>Ў Амстэрдаме быў.</p>
<p>Рускі цар табе,</p>
<p>Як батрак, служыў.</p>
<p>Як тапор трымаць,</p>
<p>Ён вучыўся там.</p>
<p>Едзь жа, майстра, ты</p>
<p>Зноў у Амстэрдам.</p>
<p>Перадай ты ўсім</p>
<p>Ад Пятра паклон.</p>
<p>Ды скажы, што цяпер</p>
<p>З доляй злою ён.</p>
<p>З доляй злой за Русь,</p>
<p>Мусіў помсту мець...</p>
<p>Страшна паміраць,</p>
<p>Скора прыйдзе смерць.</p>
<p>Скора прыйдзе смерць,</p>
<p>Ды і жыць не рад:</p>
<p>Хто ж цяпер шчадзіць</p>
<p>Будзе Піцер-град?</p>
<p>У туманах злых,</p>
<p>Ланцугах балот</p>
<p>Сню працоўны я</p>
<p>Згіблы тут народ.</p>
<p>Мне ўначы звіняць</p>
<p>Галасы тугі,</p>
<p>Што на іх касцях</p>
<p>Лёг граніт тугі.</p>
<p>І таму падчас</p>
<p>Абступаюць град,</p>
<p>Мерцвякі ўстаюць,</p>
<p>Строяцца ў парад.</p>
<p>Крык — у цішыні,</p>
<p>Боль — у цішыні.</p>
<p>Ад такой крычні</p>
<p>Хоць гасі агні.</p>
<p>Словы кажуць мне:</p>
<p>«Мы ўсяму цары!</p>
<p>Пападзешся, Пётр,</p>
<p>Здолей жа памры.</p>
<p>Злупім мы з цябе</p>
<p>Дзёрзкі твой чупрын,</p>
<p>А таму што ты</p>
<p>Быў сабачы сын.</p>
<p>Знаці патураў</p>
<p>Ды з міністрамі.</p>
<p>На крутой крыві</p>
<p>Горад выстаяў.</p>
<p>Ды няхай усе</p>
<p>Ведаюць дамы —</p>
<p>Яшчэ прыйдзем мы,</p>
<p>Прыйдзем, прыйдзем мы!</p>
<p>Гэты горад наш,</p>
<p>А таму і тут</p>
<p>Толькі можа жыць</p>
<p>Наш рабочы люд».</p>
<p>Змоўк наш цар</p>
<p>Аляксеіч Пётр,</p>
<p>Ручаямі з яго</p>
<p>Лье халодны пот.</p>
<p> </p>
<p>*</p>
<p>Слухайце, слухайце,</p>
<p>Вы, вядома, народ</p>
<p>Харошы,</p>
<p>Хоць завеяй вас крый,</p>
<p>Хоць парошай.</p>
<p>Адным словам,</p>
<p>Мілягі!</p>
<p>А ці не дасцё</p>
<p>Каўток брагі?</p>
<p>Чалавечая мова</p>
<p>Славіцца прытчай.</p>
<p>Слаўны вы, людзі,</p>
<p>Прыдумалі</p>
<p>Звычай.</p>
<p> </p>
<p>*</p>
<p>І гарматы б’юць,</p>
<p>І званы плачуць.</p>
<p>Вам, вядома, зразумела,</p>
<p>Што гэта значыць?</p>
<p>Многа руж было,</p>
<p>Многа было макаў.</p>
<p>Пахавалі Пятра,</p>
<p>Піцер-град плакаў.</p>
<p>І з таго, што там</p>
<p>Кожны быў хіцёр,</p>
<p>Хто ўсур’ёз рыдаў,</p>
<p>А хто вочы цёр.</p>
<p>Ды з таго вось дня</p>
<p>Аж на дзвесце год</p>
<p>Ёлупні-цары</p>
<p>Не ішлі на звод.</p>
<p>І ўсе дзвесце год</p>
<p>З-пад зямлі йшоў гуд:</p>
<p>«Прыйдзем, прыйдзем мы!</p>
<p>Наша праца тут.</p>
<p>Мы зграбём дваран</p>
<p>Ды па плешы ім,</p>
<p>На ліхтарных слупах</p>
<p>Перавешаем!»</p>
<p> </p>
<p>*</p>
<p>Цераз дзвесце год</p>
<p>Снег кастрычнік гнаў.</p>
<p>Трэслася Нява,</p>
<p>Як вада канаў.</p>
<p>Рана ўстаў народ</p>
<p>І на буру глядзь:</p>
<p>На слупах вісіць</p>
<p>Свалатная знаць.</p>
<p>Ай, ды слаўны люд!</p>
<p>Ай, ды Піцер-град!</p>
<p>Што ж там б’юць з гармат</p>
<p>На вясёлы лад?</p>
<p>Б’юць за горадам,</p>
<p>З мора, як з каўша.</p>
<p>Цям усё сама</p>
<p>Ты, мая душа.</p>
<p>Шмат у тыя дні</p>
<p>Здзейснілася спраў.</p>
<p>Я спяю пра іх,</p>
<p>Як я сам спазнаў.</p>
<p> </p>
<p>*</p>
<p>Весяліся, душа</p>
<p>Маладзецкая,</p>
<p>Зараз наша ўлада</p>
<p>Савецкая.</p>
<p>Афіцэрыка</p>
<p>Ды галубчыка</p>
<p>Прыкакошылі</p>
<p>Ўчора ў Губчэка.</p>
<p>Гаркнуў «Яблычка»</p>
<p>Малады матрос:</p>
<p>«Мы не так яшчэ</p>
<p>Падатром вам нос».</p>
<p> </p>
<p>*</p>
<p>А за Яварам,</p>
<p>Пад Украйнаю,</p>
<p>Мужыкоў бярэ туга,</p>
<p>Як стэп, бяскрайная.</p>
<p>Ім Савецкая ўлада</p>
<p>Дужа правільная,</p>
<p>Толькі войскі йдуць</p>
<p>З ёй расправіцца.</p>
<p>Не паспелі мужыкі</p>
<p>Адпачыць ад пакут,</p>
<p>І Ўрангель тут,</p>
<p>І Дзянікін тут.</p>
<p>А на помач ім —</p>
<p>Помста ў воўчых вачах —</p>
<p>Шле атрады з Сібіры</p>
<p>Адмірал Калчак.</p>
<p> </p>
<p>*</p>
<p>Ах, рыбкі мае,</p>
<p>Драбнакостачкі!</p>
<p>Вы сялянскія хлапцы,</p>
<p>Падуростачкі.</p>
<p>Ані боссю вас не ўзяць,</p>
<p>Ні разанамі,</p>
<p>Галяком пайшлі гуляць</p>
<p>З партызанамі.</p>
<p>Чырвонай Арміі штыкі</p>
<p>Ў полі свецяцца,</p>
<p>Могуць бацька з сынком</p>
<p>Тут прывеціцца.</p>
<p>А за лёс адзін</p>
<p>Б’ецца гэта раць —</p>
<p>Уладаць зямлёй</p>
<p>Ды ўвесь век араць,</p>
<p>Каб жыты раслі</p>
<p>І авёс звінеў,</p>
<p>І каб кожны калачы</p>
<p>З пірагамі еў.</p>
<p> </p>
<p>*</p>
<p>Злосць раз’юшана</p>
<p>Несканаўшая!</p>
<p>А на Доне пяюць</p>
<p>Не па-нашаму:</p>
<p>«Параход ідзе</p>
<p>Міма прыстані.</p>
<p>Будзем рыбу карміць</p>
<p>Камуністамі».</p>
<p>Ну, а ў нас для іх пяюць</p>
<p>«Куды, нявернае?</p>
<p>Трапіш у Вэчэка —</p>
<p>Назад на вернешся».</p>
<p> </p>
<p>*</p>
<p>Ад адной бяды</p>
<p>Тры аж тут як тут, —</p>
<p>Зноў над Піцерам</p>
<p>Чуцен новы гуд.</p>
<p>І няўцям, адкуль</p>
<p>Гуд паўзе, як крот:</p>
<p>«Ты не смей драмаць</p>
<p>Працаўнік-народ.</p>
<p>Як пад Піцерам</p>
<p>Раць Юдзеніча».</p>
<p>Што рабіць цяпер,</p>
<p>Дзе ты дзенешся?</p>
<p>Дзе ён, ціхі кут?</p>
<p>Б’е гарматны град.</p>
<p>Ой ты, бедны люд,</p>
<p>Ой ты, Піцер-град!</p>
<p> </p>
<p>*</p>
<p>Лівень ліў тады</p>
<p>Ў тры пагібелі.</p>
<p>Рунь на караню</p>
<p>Ліўні выбілі.</p>
<p>І на гэты год</p>
<p>Сніў зярняты кош.</p>
<p>Не жыццё было,</p>
<p>А ў пячонкі нож.</p>
<p>. . . . . . . . . . . . . . .</p>
<p> </p>
<p> </p>
<p>*</p>
<p>А за сінім Донам,</p>
<p>Станіцы казачай,</p>
<p>Гэтым часам воўк падступны,</p>
<p>Як зязюля, плача.</p>
<p>І Карнілаў кажа</p>
<p>Казакам парэчным:</p>
<p>«Пачастуйце партызанаў</p>
<p>Вітаннем карцечным.</p>
<p>З Чырвонай Арміяй Дзянікін</p>
<p>Саўладае, знаю.</p>
<p>Колюць неба нашы пікі</p>
<p>З Дона да Дунаю».</p>
<p> </p>
<p>*</p>
<p>. . . . . . . . . . . . . . .</p>
<p>Цісне і люцее</p>
<p>Вецер сінь-сцюдзёны.</p>
<p>З намі храбры Варашылаў,</p>
<p>Удалец Будзённы.</p>
<p> </p>
<p>*</p>
<p>Каб раўлі мацней,</p>
<p>Ты як след прыструнь.</p>
<p>Мужыку адно:</p>
<p>Не тапталі б рунь,</p>
<p>А як пайшла па ёй</p>
<p>Тут раць Дзянікіна —</p>
<p>Легла ў сотні вёрст,</p>
<p>Чэзла зніклая.</p>
<p>Над такой бядой</p>
<p>Белякі іржуць.</p>
<p>Валяць жывіну —</p>
<p>Пад гарэлку пруць.</p>
<p>Мужніх жонак мнуць,</p>
<p>Дзевак лапаюць.</p>
<p>«Так і трэба вам,</p>
<p>Сівалапыя.</p>
<p>Што, мужык, прахвост,</p>
<p>Сэрца ёкнула.</p>
<p>Ёлупень, плаці</p>
<p>За маёнткі нам.</p>
<p>Адплаці цяпер,</p>
<p>Што ты вешаў знаць.</p>
<p>Расталкуй, бізун,</p>
<p>Растакую маць!»</p>
<p> </p>
<p>*</p>
<p>Ой ты, сіні бэз,</p>
<p>Белапенны сад!</p>
<p>А на роднай старане</p>
<p>Ніхто жыць не рад.</p>
<p>Утравелыя гароды</p>
<p>Палатошаны.</p>
<p>Заліўныя лугі</p>
<p>Не пакошаны.</p>
<p>Жыта выбіта,</p>
<p>Вымяты авёс, —</p>
<p>Дзе ж цяпер, мужык,</p>
<p>Твой спакойны лёс?</p>
<p> </p>
<p>*</p>
<p>Толькі больш за ўсіх</p>
<p>Устрывожаны,</p>
<p>Хто ў скуранках не спіць</p>
<p>Ночку кожную,</p>
<p>Хто за бедны люд</p>
<p>Жыць і згінуць рад,</p>
<p>Хто не хоча здаць</p>
<p>Вольны Піцер-град.</p>
<p> </p>
<p>*</p>
<p>Там пад Лігавым</p>
<p>Страшны бой кіпіць.</p>
<p>Піцер ссмучаны</p>
<p>Без агню не спіць.</p>
<p>Міг — і вораг злы</p>
<p>Праламае ўсё,</p>
<p>І бывай дума</p>
<p>Гарадоў і сёл...</p>
<p>Пот і кроў цурком</p>
<p>З твараў змораных.</p>
<p>У скуранках тых</p>
<p>Б’юць, няскораных.</p>
<p>Як снапамі ток —</p>
<p>Поле трупамі.</p>
<p>Коней шпорыць жах,</p>
<p>З жахам тупаюць.</p>
<p>Ды напор ад нас</p>
<p>Больш і больш відзён,</p>
<p>Б’юцца восем дзён,</p>
<p>Б’юцца дзевяць дзён...</p>
<p>На дзесяты дзень</p>
<p>Вораг зведаў страх...</p>
<p>Драпака задаў</p>
<p>Па кустах, ярах,</p>
<p>Нашы ўзад ім: «Крый!..»</p>
<p>Толькі гром гармат...</p>
<p>Ай, ды слаўны люд!</p>
<p>Ай, ды Піцер-град!</p>
<p> </p>
<p>*</p>
<p>А за Белградам</p>
<p>Ды ля Харкава</p>
<p>Ярына крывёй</p>
<p>Перахаркана.</p>
<p>Босы, у Маскву</p>
<p>Бедны люд бяжыць.</p>
<p>І ад стогну і ад рову</p>
<p>Аж зямля дрыжыць.</p>
<p>Зя скарынкаю</p>
<p>Яны ў жэбры йдуць.</p>
<p>Воля злосная</p>
<p>Трушчыць рэбры ім.</p>
<p>Ля ваколіцы,</p>
<p>Гуляй-абранніцы,</p>
<p>Буйныя галовы</p>
<p>Будзілі раніцу.</p>
<p>Сталі папяліць</p>
<p>Ды агнём паліць,</p>
<p>У Дзянікіна</p>
<p>Аж жывот баліць.</p>
<p> </p>
<p>*</p>
<p>Эх ты, песня,</p>
<p>Песня!</p>
<p>За цябе даражэй</p>
<p>Хіба свет весні?!</p>
<p>Хоць пад гуслі спявай,</p>
<p>Хоць пад тальяначку.</p>
<p>Ці мне, хлопцы,</p>
<p>Не дасцё вы</p>
<p>Яшчэ шкляначку.</p>
<p> </p>
<p>*</p>
<p>Ах, яблычка,</p>
<p>Вецер вылавіў!</p>
<p>Б’юць Дзянікіна,</p>
<p>Б’юць Карнілава.</p>
<p>Ах, кветка мая,</p>
<p>Кветка макавая.</p>
<p>Ты хутчэй, адмірал,</p>
<p>Адкалчаквайся.</p>
<p>Там за стэпам гул,</p>
<p>Там за стэпам гром,</p>
<p>Кожны ў бойцы там бароніць</p>
<p>Свой бацькоўскі дом.</p>
<p>А скуранак пад Данцом</p>
<p>Не палічыш, брат —</p>
<p>Пэўна, ёсць у Петраградзе</p>
<p>Гэтай масці шмат.</p>
<p> </p>
<p>*</p>
<p>У варожым стане стогн,</p>
<p>Лямант белякоў:</p>
<p>Абступае наша раць</p>
<p>Іх з усіх бакоў.</p>
<p>У белым стане крык</p>
<p>Стогне з нематы.</p>
<p>Стаў, нібы пажар,</p>
<p>Золак залаты.</p>
<p>І ва ўсіх шынках</p>
<p>Агні свецяцца...</p>
<p>Заўтра многія ўжо больш</p>
<p>Не прымецяцца.</p>
<p>За цара, за Русь</p>
<p>П’юць — займае дух.</p>
<p>Забываюць сум</p>
<p>У ласках знаных шлюх.</p>
<p> </p>
<p>*</p>
<p>У чырвоным стане храп,</p>
<p>Нос сарве смурод:</p>
<p>Цяжкі дух ануч</p>
<p>Ды салдацкі пот.</p>
<p>Заўтра, ледзь на дзень,</p>
<p>Трэба зноў у бой.</p>
<p>Спі, каравы мой!</p>
<p>Спі, ласкавы мой!</p>
<p>Хай жа золак вас</p>
<p>Золатам крапіць.</p>
<p>А ў скураначцы</p>
<p>Камунар не спіць.</p>
<p> </p>
<p>*</p>
<p>На зары, зары</p>
<p>Ў дажджавы круцень,</p>
<p>Свістам ядзерным</p>
<p>Сустракалі дзень.</p>
<p>Цяжка ўгору ўзняў</p>
<p>Вочы, быццам сум,</p>
<p>Камісар сказаў,</p>
<p>Поўны цяжкіх дум:</p>
<p>«Калі тут, браты,</p>
<p>Вораг зможа нас,</p>
<p>Дзень Кастрычніка</p>
<p>Назаўжды пагас.</p>
<p>Будзе біць бізун</p>
<p>І нагайка біць,</p>
<p>Век усім тады</p>
<p>Жабракамі быць».</p>
<p>З горкім гневам рук,</p>
<p>Выцершы слязу,</p>
<p>Ротны наш з тых слоў</p>
<p>Боты ўраз разуў;</p>
<p>Гучна кашлянуў,</p>
<p>«На, — сказаў адчай, —</p>
<p>Дома голь і бось,</p>
<p>Жонцы перадай».</p>
<p> </p>
<p>*</p>
<p>На зары, зары</p>
<p>Ў дажджавы круцень</p>
<p>Свістам ядзерным</p>
<p>Мы сушылі дзень.</p>
<p>Як пчаліны ўджал,</p>
<p>Куля ў грудзі йдзе.</p>
<p>Наш атрад тады</p>
<p>Бег уперадзею</p>
<p>За лагчынай — стаў,</p>
<p>А за ставам — лог.</p>
<p>Камісар на дол</p>
<p>Ніцма носам лёг.</p>
<p>Вораг бег і бег.</p>
<p>Нам жа — смак атак!</p>
<p>Пад дажджом ляжаць</p>
<p>Мерцвякі хай так.</p>
<p>Спіце, храбрыя!</p>
<p>Гучны рот ваш сціх,</p>
<p>Прыйдзем мы пасля</p>
<p>Вас хаваць усіх.</p>
<p> </p>
<p>*</p>
<p>Бой закончыўся.</p>
<p>Чырван-сцяг — наш брат.</p>
<p>Вораг драпае,</p>
<p>Не шкадуе пят.</p>
<p>Дзіва, што ўцалеў,</p>
<p>Сам не верыць аж.</p>
<p>Боты абуваў</p>
<p>Моўчкі ротны наш.</p>
<p>«Жонцы, — ён сказаў, —</p>
<p>Боты не ў нагу»,</p>
<p>Я і сам цяпер</p>
<p>Іх стаптаць магу».</p>
<p> </p>
<p>*</p>
<p>Бой закончыўся.</p>
<p>Хто жывы, той рад.</p>
<p>Ай, ды вольны люд!</p>
<p>Ай, ды Піцер-град!</p>
<p>Покуль змрок зара</p>
<p>Вымеце з двара,</p>
<p>Над тваёй Нявой</p>
<p>Ходзіць цень Пятра,</p>
<p>Ходзіць цень Пятра,</p>
<p>Грозна хмурыцца</p>
<p>На кумач святы</p>
<p>Ў нашых вуліцах.</p>
<p>Хваля ў бераг б’е,</p>
<p>Пену кідае...</p>
<p>Караблі плывуць</p>
<p>Нібы ў Індыю...</p>
<p> </p>
<p>1924</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>