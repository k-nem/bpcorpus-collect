<div class="container">
<div class="book-utils">
<div id="qrcode"></div>
<a href="/Siarhiej_Jasienin/Sukin_syn.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Вершы -->
<!-- HEADER_FIELD Title: Сукін сын -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Сукін сын</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Зноў гады змрок развіднілі даўні</p>
<p>І шумяць, як рамонкавы луг.</p>
<p>Псіну мілую зноў згадаў я.</p>
<p>Што ў юнацтве была мне друг.</p>
<p> </p>
<p>А юнацтва маё адшумела,</p>
<p>Як струхлелы пад вокнамі клён.</p>
<p>Мне дзяўчына згадалася ў белым,</p>
<p>Для якой быў дварняк паштальён.</p>
<p> </p>
<p>А не ў кожнага ёсць свой блізкі,</p>
<p>Ды яна мне як песня была,</p>
<p>Бо з аброжка маёй запіскі</p>
<p>Аніводнае не ўзяла.</p>
<p> </p>
<p>Не чытала яна іх ніколі,</p>
<p>Не зірнула хаця б крадком.</p>
<p>Толькі мроіла нечым паволі</p>
<p>Ля каліны за жоўтым стаўком.</p>
<p> </p>
<p>Я таміўся... Хацеў прывету...</p>
<p>З’ехаў так... І праз колькі год</p>
<p>Дарагім і вядомым паэтам</p>
<p>Зноўку тут, каля родных варот.</p>
<p> </p>
<p>Здохла псіна, і даль зглушэла,</p>
<p>З той жа масцю з адлівам у сінь</p>
<p>З брэхам лівіста-ашалелым</p>
<p>Мяне стрэў малады яе сын.</p>
<p> </p>
<p>Гэта ж трэба так урадзіцца!</p>
<p>Зноў развіднеўся боль душы.</p>
<p>Маладзей з гэтым болем як быццам,</p>
<p>І хоць зноўку запіскі пішы.</p>
<p> </p>
<p>Рад паслухаць я песню былую,</p>
<p>Не брашы! Не брашы! Сорам май!</p>
<p>Дай, брахло, я цябе пацалую</p>
<p>За абуджаны ў сэрцы май.</p>
<p> </p>
<p>Да цябе прытулюся целам,</p>
<p>Увяду ў дом, як сябра, павер...</p>
<p>Падабаў я дзяўчыну ў белым,</p>
<p>Ды ў блакітным люблю цяпер.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>