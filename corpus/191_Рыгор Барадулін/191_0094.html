<div class="container">
<div class="book-utils">
<div id="qrcode"></div>
<a href="/Siarhiej_Jasienin/Paema_pra_36.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD LangOrig: rus -->
<!-- HEADER_FIELD SectionAuthor: Паэмы -->
<!-- HEADER_FIELD Title: Паэма пра 36 -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Паэма пра 36</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Многа ў Расіі</p>
<p>Сцяжын.</p>
<p>Кожная —</p>
<p>З дамавін.</p>
<p>Што ні вярсціна —</p>
<p>Крыж.</p>
<p>Да енісейскіх мясцін,</p>
<p>Лічы ж,</p>
<p>Сумёт</p>
<p>Шэсць тысяч адзін.</p>
<p> </p>
<p>Лёг</p>
<p>Сіні ўральскі</p>
<p>Ском</p>
<p>Пасткай каменных стром,</p>
<p>За скомам шуміць</p>
<p>Тайга.</p>
<p>Як вязне ў снезе</p>
<p>Нага,</p>
<p>Ісці паспрабуй</p>
<p>Пешаком.</p>
<p> </p>
<p>Добра, як гарт</p>
<p>І запал,</p>
<p>Як знаеш сібірскі</p>
<p>Шквал.</p>
<p>А як ты аслаб</p>
<p>І лёг,</p>
<p>То здрадна пралезе</p>
<p>Ў лог,</p>
<p>Цябе адпяе</p>
<p>Шакал.</p>
<p> </p>
<p>Бура сыча</p>
<p>Савой.</p>
<p>Грузна брыдзе</p>
<p>Канвой.</p>
<p>Ружжы наперавес.</p>
<p>Хочаш прабіцца</p>
<p>Ў лес, —</p>
<p>Не даражы</p>
<p>Галавой.</p>
<p> </p>
<p>Ссыльны салдату</p>
<p>Не брат.</p>
<p>Сам паднявольны</p>
<p>Салдат.</p>
<p>А як не ўзяў</p>
<p>На прыцэл, —</p>
<p>Заўтра яго</p>
<p>Пад расстрэл.</p>
<p>Ды ты не ідзі</p>
<p>Назад.</p>
<p> </p>
<p>Не знае хай,</p>
<p>Згіне дзе,</p>
<p>Хто брата ў тайгу</p>
<p>Вядзе.</p>
<p>І ты пад кандальны</p>
<p>Дзын</p>
<p>Шпар, як сівы</p>
<p>Баргузін.</p>
<p>Мкніся!</p>
<p>Не саступай бядзе!</p>
<p> </p>
<p>Дом</p>
<p>За Уралам крутым.</p>
<p>Стэп,</p>
<p>Над вадою дым.</p>
<p>У сінюю роўнядзь</p>
<p>Шыб</p>
<p>Месяц</p>
<p>Лье скрыпкі ўсхліп.</p>
<p>Ці ж кепска</p>
<p>Ў доме сваім?</p>
<p> </p>
<p>Слаўны</p>
<p>У песні лад.</p>
<p>Кожны той песні</p>
<p>Рад.</p>
<p>Там за Уралам</p>
<p>Клён.</p>
<p>Любы</p>
<p>Жыцця палон</p>
<p>З поўневым ззяннем</p>
<p>Хат.</p>
<p> </p>
<p>А як у весняй</p>
<p>Журбе</p>
<p>Чакае адна</p>
<p>Цябе,</p>
<p>Уся, як бэзавы май,</p>
<p>Уся, як бацькоўскі край, —</p>
<p>Быць песневай</p>
<p>Варажбе!</p>
<p> </p>
<p>Бура сыча</p>
<p>Савой.</p>
<p>Грузна брыдзе</p>
<p>Канвой.</p>
<p>Ружжы наперавес.</p>
<p>Хочаш прабіцца</p>
<p>Ў лес —</p>
<p>Не даражы галавой.</p>
<p> </p>
<p>*</p>
<p>Колкі, пранізлівы</p>
<p>Пух.</p>
<p>Цяжка ісці,</p>
<p>Як апух.</p>
<p>Ды пад кандальны</p>
<p>Дзын,</p>
<p>Калі ты любіш</p>
<p>Дзень,</p>
<p>Хіба мілей</p>
<p>Шлісельбург?</p>
<p> </p>
<p>Там не жыве давер,</p>
<p>Ходзіш, бы ў клетцы</p>
<p>Звер.</p>
<p>Дума заўжды аб адным:</p>
<p>Можа, ў краі</p>
<p>Тваім</p>
<p>Стала не так</p>
<p>Цяпер.</p>
<p> </p>
<p>Можа, пад спеў</p>
<p>Завірух</p>
<p>Сканаў твой апошні</p>
<p>Друг.</p>
<p>Родны хто —</p>
<p>Ўсё адно.</p>
<p>Хочацца вырваць</p>
<p>Акно,</p>
<p>Хочацца бегчы ў луг.</p>
<p> </p>
<p>Марудны турэмны</p>
<p>Час.</p>
<p>Каб позірк салдата</p>
<p>Згас!</p>
<p>Хочаш дазнацца</p>
<p>Ты</p>
<p>Пра шлях на волю</p>
<p>Круты —</p>
<p>Я знаю адзін</p>
<p>Расказ.</p>
<p> </p>
<p>*</p>
<p>Іх трыццаць шэсць</p>
<p>Было.</p>
<p>Ні сесці — такое</p>
<p>Жытло.</p>
<p>У вокнах буруна</p>
<p>Ўскатурх.</p>
<p>Моцна стаіць</p>
<p>Шлісельбург.</p>
<p>Мора — прадоннае</p>
<p>Тхло.</p>
<p> </p>
<p>А кожны, горды,</p>
<p>Сядзеў,</p>
<p>Што сцішыць не мог свой</p>
<p>Гнеў,</p>
<p>Хацеў перайначыць</p>
<p>Лёс,</p>
<p>Бо да галечы й слёз</p>
<p>Любоў вялікую</p>
<p>Меў.</p>
<p> </p>
<p>Ты помніш, глухі да згод,</p>
<p>Вірлівы той</p>
<p>Пяты</p>
<p>Год.</p>
<p>Калі з-за сцен</p>
<p>Барыкад</p>
<p>Цаліўся ў брата</p>
<p>Брат.</p>
<p>Хто ў галаву, хто</p>
<p>Ў жывот.</p>
<p> </p>
<p>Адзін барабаніў</p>
<p>Закон —</p>
<p>Нявольны, ўлюбёны</p>
<p>Ў трон.</p>
<p>Граміў гэты трон</p>
<p>Другі,</p>
<p>Быў брат яму</p>
<p>Не дарагі.</p>
<p>Ці ж быў не за праўду</p>
<p>Ён?</p>
<p> </p>
<p>Ты помніш, вядома,</p>
<p>Як</p>
<p>Нагайкай свістаў</p>
<p>Казак?</p>
<p>Тады ў пахіленых</p>
<p>Ніц</p>
<p>З патыліц і паясніц</p>
<p>Капаў гарачы</p>
<p>Мак.</p>
<p> </p>
<p>Ты, знаю,</p>
<p>Пад буры</p>
<p>Спеў</p>
<p>На кветкі на снезе</p>
<p>Глядзеў.</p>
<p>Бо кожны хлопчыкам</p>
<p>Рос,</p>
<p>Кожнаму білі</p>
<p>Нос:</p>
<p>Усё бой кулачны</p>
<p>Ўмеў!</p>
<p> </p>
<p>Тых кветак</p>
<p>Не назіраў,</p>
<p>Малечых было</p>
<p>Забаў,</p>
<p>І не чытаў яшчэ</p>
<p>Кніг.</p>
<p>Ды калі б бачыў</p>
<p>Іх,</p>
<p>То хіба маўчаць</p>
<p>Стаў?</p>
<p> </p>
<p>*</p>
<p>Іх трыццаць шэсць</p>
<p>Было.</p>
<p>Юшыла</p>
<p>Помсты зло.</p>
<p>Кожны пакінуў</p>
<p>Дом</p>
<p>З вербамі над стаўком,</p>
<p>Ды помніў</p>
<p>Ласкі цяпло.</p>
<p> </p>
<p>Камендант</p>
<p>Падагрэў шал:</p>
<p>«Цесны для вас</p>
<p>Зал.</p>
<p>Пяць я такіх</p>
<p>Прыму</p>
<p>Ў камеру па аднаму,</p>
<p>Трыццаць адзін —</p>
<p>На вакзал».</p>
<p> </p>
<p>Поле і снежны</p>
<p>Звон.</p>
<p>Клетчаты мчыць</p>
<p>Вагон.</p>
<p>Рэкі грызе</p>
<p>Паравоз.</p>
<p>Хіба пытанне</p>
<p>Ўсур’ёз:</p>
<p>Куды іх даставіць</p>
<p>Ён?</p>
<p> </p>
<p>Многа ў Расіі</p>
<p>Сцяжын.</p>
<p>Кожная —</p>
<p>З дамавін.</p>
<p>Што ні вярсціна —</p>
<p>Крыж.</p>
<p>Да енісейскіх мясцін,</p>
<p>Лічы ж,</p>
<p>Сумёт</p>
<p>Шэсць тысяч адзін.</p>
<p> </p>
<p>*</p>
<p>Мчыцца цягнік</p>
<p>Наўскрах.</p>
<p>Тоіцца ў кожным</p>
<p>Страх.</p>
<p>Надзеўшы</p>
<p>Тугі бранзалет,</p>
<p>Гоняць, каб доўга</p>
<p>Шкілет</p>
<p>Золата рыў</p>
<p>У гарах.</p>
<p> </p>
<p>І тое, што вырвеш</p>
<p>Ты</p>
<p>Кіркаю з нематы,</p>
<p>Будзе з рук</p>
<p>Дабрака</p>
<p>На левай руцэ</p>
<p>Дачка</p>
<p>Пярсцёнак насіць</p>
<p>Залаты.</p>
<p> </p>
<p>Поле і снежны</p>
<p>Звон.</p>
<p>Клятчаты мчыць</p>
<p>Вагон.</p>
<p>І трыццаць першы</p>
<p>Ўстаў</p>
<p>І шэптам цвёрда сказаў:</p>
<p>«Сёння мне ноч</p>
<p>Не ў сон.</p>
<p> </p>
<p>Сёння мне ў ноч</p>
<p>Не ляжаць.</p>
<p>Я вырашыў цвёрда ўцякаць,</p>
<p>Хоць поўня</p>
<p>Не зазірне!</p>
<p>Вы памажыце</p>
<p>Мне</p>
<p>Цела маё</p>
<p>Падтрымаць.</p>
<p> </p>
<p>Клетку ўжо я</p>
<p>Сілой...</p>
<p>Добры хаўрус</p>
<p>З пургой.</p>
<p>Загарадзіце мяне</p>
<p>Вы ад агню</p>
<p>Пры акне,</p>
<p>Каб не заўважыў</p>
<p>Канвой».</p>
<p> </p>
<p>Быццам</p>
<p>Не спяць ані</p>
<p>Трыццаць</p>
<p>У цішыні,</p>
<p>Дзівяцца снегу</p>
<p>Ўначы.</p>
<p>Хіба так цяжка</p>
<p>Ўцячы,</p>
<p>Кані не гараць</p>
<p>Агні?</p>
<p> </p>
<p>Іх засталося</p>
<p>Пяць.</p>
<p>Пяць ложкаў</p>
<p>Моўчкі стаяць,</p>
<p>У вокнах бурунны</p>
<p>Ўскатурх.</p>
<p>Моцна стаіць</p>
<p>Шлісельбург,</p>
<p>Толькі ў ім кепска</p>
<p>Спаць.</p>
<p> </p>
<p>Хіба заснеш:</p>
<p>Скажы,</p>
<p>Як сняцца сцяжын</p>
<p>Вужы,</p>
<p>Родны стары</p>
<p>Пляцень,</p>
<p>Сіні, званлівы</p>
<p>Дзень,</p>
<p>І ты ідзеш</p>
<p>Па мяжы?</p>
<p> </p>
<p>Ціхі вячэрні</p>
<p>Час.</p>
<p>Вызвоньвае звон</p>
<p>Сем раз.</p>
<p>Месяц</p>
<p>Смяецца ўсмак.</p>
<p>Драмаў</p>
<p>І драмаў бы так,</p>
<p>Расперазаўшы пас.</p>
<p> </p>
<p>Глянеш, на вокнах</p>
<p>Пух.</p>
<p>Сумны, няшчасны</p>
<p>Друг,</p>
<p>Днём ці ўначы</p>
<p>Адно:</p>
<p>Хочацца вырваць</p>
<p>Акно</p>
<p>І збегчы ў луг.</p>
<p> </p>
<p>Пятага ўзяў</p>
<p>Знявер.</p>
<p>Напільнік здабыў, —</p>
<p>Цяпер.</p>
<p>Шчырэе праз ноч,</p>
<p>Як крот,</p>
<p>Капае з носа</p>
<p>Пот</p>
<p>Цераз губу ў ашчэр.</p>
<p> </p>
<p>Раз пры нагрузцы</p>
<p>Дроў</p>
<p>Ён паслізнуўся</p>
<p>Ў роў...</p>
<p>Лёд утрымаў</p>
<p>Бяду,</p>
<p>Бач, ён крычыць</p>
<p>На хаду.</p>
<p>Крыкнуў — і будзь</p>
<p>Здароў.</p>
<p> </p>
<p>*</p>
<p>Гоніцца дзён</p>
<p>Гайня.</p>
<p>Дзень — ён колу</p>
<p>Радня.</p>
<p>Студзеньскай снежнай</p>
<p>Парой</p>
<p>У камеры сорак</p>
<p>Другой</p>
<p>Сустрэла іх</p>
<p>Цішыня.</p>
<p> </p>
<p>Пятаму</p>
<p>Гледзячы ў твар,</p>
<p>Сказаў трыццаць першы:</p>
<p>«Мар!</p>
<p>Там, дзе струменіць Об,</p>
<p>Ціхне вёсачка</p>
<p>Топ,</p>
<p>Вакзал там,</p>
<p>Як волі дар.</p>
<p> </p>
<p>Мае жыццё</p>
<p>Свой смак.</p>
<p>Прыгадваць</p>
<p>Я не мастак.</p>
<p>Ёлуп сібірскі —</p>
<p>Чалдон,</p>
<p>Сквапны, як д’ябал,</p>
<p>Ён.</p>
<p>Прадасць за пятак,</p>
<p>Так.</p>
<p> </p>
<p>Пад снегам спіць</p>
<p>Сенажаць.</p>
<p>Не маю што</p>
<p>Ўспамінаць.</p>
<p>Знаю адно:</p>
<p>Без кроз</p>
<p>Нават у злы</p>
<p>Мароз</p>
<p>Смачна на сене</p>
<p>Спаць».</p>
<p> </p>
<p>Пяты тады</p>
<p>Ў адказ:</p>
<p>«Мне сорак год</p>
<p>Якраз.</p>
<p>Нячысты ў душу</p>
<p>Залез,</p>
<p>Так мяжа й цягне</p>
<p>Ў лес</p>
<p>Чуць</p>
<p>Вечаровы сказ.</p>
<p> </p>
<p>Многа сказаць</p>
<p>Не магу:</p>
<p>Ляжаў гадзіну</p>
<p>Ў снягу,</p>
<p>Белы спавіў</p>
<p>Сувой,</p>
<p>Парушыў спакой</p>
<p>Канвой</p>
<p>З ружжамі на бягу».</p>
<p> </p>
<p>*</p>
<p>Меркнецца высь,</p>
<p>Калі</p>
<p>Хмары растуць</p>
<p>З зямлі.</p>
<p>Той, помніш,</p>
<p>Няўмольны да згод,</p>
<p>Мяцельны семнаццаты</p>
<p>Год,</p>
<p>Як хмары</p>
<p>З зямлі сышлі?</p>
<p> </p>
<p>Кожны падаўся ў свой</p>
<p>Дом</p>
<p>З вербамі над стаўком.</p>
<p>Поўню бачыў</p>
<p>І клён,</p>
<p>Ды не прывеціў</p>
<p>Ён,</p>
<p>Па кім плакаў</p>
<p>Сэрца звон.</p>
<p> </p>
<p>Іх трыццаць шэсць</p>
<p>Было,</p>
<p>Помста будзіла</p>
<p>Зло.</p>
<p>І кожны ў кастрычніцкі</p>
<p>Звон</p>
<p>Пайшоў на ўлюбёных</p>
<p>У трон,</p>
<p>Каб іх назаўжды</p>
<p>Змяло.</p>
<p> </p>
<p>Хутка бягуць</p>
<p>Дні.</p>
<p>Сустрэліся</p>
<p>У цішыні.</p>
<p>У кожнага новы</p>
<p>Дом.</p>
<p>Спакою</p>
<p>Бег не вядом —</p>
<p>Воч загасілі</p>
<p>Агні.</p>
<p> </p>
<p>Ціхі вячэрні</p>
<p>Час,</p>
<p>Вызвоньвае звон</p>
<p>Сем раз.</p>
<p>Месяц,</p>
<p>Як сам давер.</p>
<p>Хто задрамаў</p>
<p>Цяпер,</p>
<p>Болей не ўбачыць</p>
<p>Нас.</p>
<p> </p>
<p>Сіняе вёскі</p>
<p>Цяпло,</p>
<p>Песня,</p>
<p>Спрабуй крыло...</p>
<p>Над кожным зорка</p>
<p>Свая...</p>
<p>Не цішыцца</p>
<p>Песні бруя:</p>
<p>Іх трыццаць шэсць</p>
<p>Было.</p>
<p> </p>
<p>1924</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>