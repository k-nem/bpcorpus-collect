<div class="container">
<div class="book-utils">
<div id="qrcode"></div>
<a href="/Jan_Barsceuski/Rospac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ян Баршчэўскі -->
<!-- HEADER_FIELD CreationYear: 1840-1842? -->
<!-- HEADER_FIELD Edition: Ян Баршчэўскі. Выбраныя творы. Менск, МФ «Беларускі кнігазбор», 1998. -->
<!-- HEADER_FIELD FirstPublicationYear: 1842 -->
<!-- HEADER_FIELD LangOrig: pol -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Балады -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Роспач -->
<!-- HEADER_FIELD Translation: Рыгор Барадулін -->
<h2><a href="http://knihi.com/Jan_Barsceuski/">Ян Баршчэўскі</a></h2>
<h2>Роспач</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Там, дзе бор па ўсім абшары</p>
<p>Плоціць ветру й сонцу плату,</p>
<p>Елкі ценяць, быццам хмары,</p>
<p>Чарнакніжнікаву хату.</p>
<p>Чарнакніжнік з твару шэры</p>
<p>Хоча з пекла слуг склікаць,</p>
<p>Кнігу ўзяў, а на паперы</p>
<p>Чорнай белы друк відаць.</p>
<p>Ён упоўнач пеклу штосьці</p>
<p>Кажа таямнічым словам.</p>
<p>Праз вакно ўлятае ў госці</p>
<p>Чорт з абліччам кажановым.</p>
<p>Тхне ад чорта духам зяблым,</p>
<p>Чорны чорт увесь, як крук.</p>
<p>Чарнакніжнік мовіць з д'яблам,</p>
<p>Хтось у дзверы грук, грук, грук.</p>
<p>- Хто там гэткі безгаловы?</p>
<p>Спяць звяры лясной сям'ёю.</p>
<p>Сну не маюць толькі совы.</p>
<p>Што табе такой парою?</p>
<p>«Тут перад табой баярын,</p>
<p>Роспач мой спакой падсекла.</p>
<p>Ты над пеклам валадаран,</p>
<p>Мне патрэбна помач пекла.</p>
<p>Я гуляў у карты, страты</p>
<p>І даўгі лічу на мілі.</p>
<p>Мой маёнтак і дукаты</p>
<p>Прыяцелі падзялілі.</p>
<p>І яшчэ абразы зношу,</p>
<p>Позіркі, што горш ад дзідаў.</p>
<p>Не хачу адпрошваць грошы,</p>
<p>Што я тысячамі кідаў.</p>
<p>Жонку я шукаю, раптам</p>
<p>З ёй забагацею смела,</p>
<p>Хоць страшыдлішчам была б там,</p>
<p>Золата каб толькі мела.</p>
<p>За гарамі, за барамі</p>
<p>Ваявода замак мае,</p>
<p>Важыць золата мяхамі,</p>
<p>З ім дачушка маладая.</p>
<p>Пекла да тваіх паслугаў.</p>
<p>Заплачу табе не мала.</p>
<p>Так зрабі, каб лёс паслухаў,</p>
<p>Каб маёю Альда стала.</p>
<p>Хай жа Альда - а не ўпотай -</p>
<p>Выбар скажа свой, хай ціша</p>
<p>Ў схоў за золата з ахвотай</p>
<p>І маю душу запіша».</p>
<p> </p>
<p>Ценіцца над кнігай пража</p>
<p>З неспасціжных словаў, рухаў.</p>
<p>Крэсліць кола, штосьці кажа,</p>
<p>Кліча з пекла ўладцу духаў,</p>
<p>Кажа: «Раз непалахлівы,</p>
<p>Роспач зніме як рукою.</p>
<p>Тут вось чорны кот мурклівы.</p>
<p>Забірай ката з сабою.</p>
<p>Кроч дарогай - ля дарогі</p>
<p>Ёсць капліца, што ўчарнела,</p>
<p>Да капліцы без трывогі</p>
<p>Кроч і ў дзверы грукай смела.</p>
<p>Хтось адчыніць дзверы сцяты,</p>
<p>Дасць далонь - не прэчся ў спудзе,</p>
<p>На далонь яму ката ты</p>
<p>Пакладзі, чакай, што будзе.</p>
<p>Рупся, бо як заспявае</p>
<p>Певень, духі згубяць змогу».</p>
<p>Страх баярына сціскае,</p>
<p>Ды з катом ідзе ў дарогу.</p>
<p> </p>
<p>Лес густы дарога ніжа,</p>
<p>Жахі ўпотай шчэраць ляпы.</p>
<p>Кот глядзіць на рукі хіжа,</p>
<p>Свецяць вочы, як дзве лямпы.</p>
<p>Метэораў бліскавіцы</p>
<p>Нішчаць ценяў панаванне.</p>
<p>Вось цвінтар каля капліцы</p>
<p>І магільнае маўчанне.</p>
<p>Толькі й чуць, як вецер ніцы</p>
<p>Выгінае сук, як лук.</p>
<p> </p>
<p>Тут баярын да капліцы</p>
<p>Падыйшоў і - грук, грук, грук.</p>
<p>Страшна - аж дрыжаць пашчэнкі,</p>
<p>Хтосьці дзверы адмыкае</p>
<p>І далонь дае з-за сценкі.</p>
<p>І ката бярэ й знікае.</p>
<p>Сеў баярын на каменне.</p>
<p>Навакол крыжы, магілы.</p>
<p>Ён чакае ў задуменні</p>
<p>Знакаў ад нячыстай сілы.</p>
<p>Дужка месячка худая.</p>
<p>Зоркі ходзяць самапасам.</p>
<p>Ён чакае ды гадае,</p>
<p>Што за дзіва гэткім часам?</p>
<p> </p>
<p>Дзе самотнай думцы дзецца?</p>
<p>Страх расце нечалавечы.</p>
<p>Нехта стаў за ім, здаецца,</p>
<p>І кладзе руку на плечы.</p>
<p>Як бы ў страх ён апрануўся,</p>
<p>Апынуўшыся ў нябыце.</p>
<p>Раптам зірк - і схамянуўся:</p>
<p>Побач Альда ў аксаміце!</p>
<p>Цела ў перлах, з апаяскі,</p>
<p>З галавы зіхціць праменне -</p>
<p>Бліск рубінаў, быццам з казкі</p>
<p>У чараўніковай жмені.</p>
<p>І ў Баярына пытае:</p>
<p>«Што ты хочаш? Позна. Глуха.</p>
<p>Я, нібыта здань, блукаю,</p>
<p>Бо паслана сілай духу».</p>
<p>«Альда, не лічы, ўмаляю</p>
<p>Ветраным маё старанне,</p>
<p>Як ніхто цябе жадаю</p>
<p>І кахаю да сканання!</p>
<p>Альда, ты мяне скарыла,</p>
<p>Быць з табой хачу штохвілі!</p>
<p>Вось зялёная магіла,</p>
<p>Сядзьма разам на магіле.</p>
<p>Адняло ў магілы памяць,</p>
<p>Камень, што над ёй, сурова</p>
<p>Не падслухае, не ўцяміць</p>
<p>Нашыя з табой размовы».</p>
<p>«Прэч адсюль, тут крыж драўляны</p>
<p>Бачу я, а значыць гіну.</p>
<p>Крыж мне, што кінжал на раны,</p>
<p>Іншую знайдзі мясціну».</p>
<p>- Вось і ўзгорачак пад дрэвам</p>
<p>Гожа зёлкамі засланы.</p>
<p>Альда, што ты тлееш гневам?</p>
<p>Чым настрой твой сапсаваны?</p>
<p>«Зірк мой ледзь трывае здзекі -</p>
<p>Бліск планет да болю сіні.</p>
<p>Зоркі згаснуць хай навекі,</p>
<p>Твар маладзіковы згіне».</p>
<p>- Хмара маладзік акрые,</p>
<p>Зорны смех агорне смутак.</p>
<p>Што ж далоні ледзяныя?</p>
<p>Спалатнеў твой твар чаму так?</p>
<p>«Зябка ўночы, вецер вее,</p>
<p>Апаві мяне каханнем,</p>
<p>Хай тваё цяпло сагрэе,</p>
<p>Ажыві мяне дыханнем».</p>
<p>- Ах! Ах! Жах, змяя якая,</p>
<p>Дзе твой стужка стан сціскала,</p>
<p>Там змяя яго сціскае,</p>
<p>Да грудзей яна прыпала.</p>
<p>«Гэта скарб мае аздобы</p>
<p>На трывогу даў прычыну?</p>
<p>Як табе не даспадобы,</p>
<p>Пояс дарагі адкіну».</p>
<p>- А не жомчугі на шыі -</p>
<p>Чэрві плоймай точаць цела.</p>
<p>Там, дзе косы, змеі злыя,</p>
<p>Вочы свецяцца ўлюцела.</p>
<p>Кроў ад страху ўхаладзела.</p>
<p>«Звар'яцеў твой вераб'іны</p>
<p>Позірк, глянь нарэшце смела -</p>
<p>Гэта жомчугі, рубіны».</p>
<p>- Альда, здані, быццам хмары,</p>
<p>На цвінтар найшлі ўначэла.</p>
<p>І адкуль яны, пачвары.</p>
<p>Наваколле ўсё ўнямела.</p>
<p>«Страх адкінь свой, не зашкодзяць,</p>
<p>Падарожжа ўночы мелі,</p>
<p>Да магілаў зноў прыходзяць</p>
<p>На вільготнай спаць пасцелі.</p>
<p>Хутка ўжо залямантуе</p>
<p>Певень, што імга ўцякае.</p>
<p>Мушу йсці ў краіну тую,</p>
<p>Дзе мой цесны дом чакае».</p>
<p>Мовіла - й пачвараў зграя</p>
<p>Узгадала пра сняданне.</p>
<p>І баярын здаўся здані.</p>
<p> </p>
<p><i>Пецярбург, 1841 г. 14 кастрычніка.</i></p>
<p> </p>
</div>
<div class="CLEAR"></div>
<p> </p>
<p><b>Каментары</b></p>
<p> </p>
<p>Упершыню на польскай мове ў альманаху «Niezabudka» (T.III. 1842).</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>