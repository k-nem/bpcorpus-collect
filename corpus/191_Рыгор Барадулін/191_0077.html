<div class="container">
<div class="book-utils">
<div id="qrcode"></div>
<a href="/Siarhiej_Jasienin/Z_rannich_dzion_asablivaj_metaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1922 -->
<!-- HEADER_FIELD SectionAuthor: Вершы -->
<!-- HEADER_FIELD Title: З ранніх дзён асаблівай мэтай... -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>З ранніх дзён асаблівай мэтай...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>З ранніх дзён асаблівай мэтай</p>
<p>Значыцца ўсё жывое, як дар.</p>
<p>І калі б я не быў паэтам,</p>
<p>Пэўна б, злодзей быў і махляр.</p>
<p> </p>
<p>Хударлявы і нізкарослы,</p>
<p>Ды герой сярод хлапчукоў,</p>
<p>Часта, часта з разбітым носам</p>
<p>Да сябе прыходзіў дамоў.</p>
<p> </p>
<p>І цадзіў я спалоханай маме,</p>
<p>Рот хаваючы ў рукаве:</p>
<p>«Глупства! Я спатыкнуўся аб камень,</p>
<p>Гэта к заўтраму ўсё зажыве».</p>
<p> </p>
<p>І цяпер вось, калі прастыла</p>
<p>Кіпятлівасць пары тае,</p>
<p>Неспакойная, дзёрзкая сіла</p>
<p>Пралілася ў паэмы мае.</p>
<p> </p>
<p>Сцірта ранішніх слоў залатая,</p>
<p>Зноўку кожны радок яравы</p>
<p>Зухаватасць былую вяртае</p>
<p>Задзіракі, сарвігалавы.</p>
<p> </p>
<p>Як тады, я адважны і горды,</p>
<p>Толькі крок тоіць новы намер.</p>
<p>Калі білі раней у морду,</p>
<p>То ў крыві ўся душа цяпер.</p>
<p> </p>
<p>І кідаю, кажу ўжо не маме,</p>
<p>Шарамыжнай, чужой братве:</p>
<p>«Глупства! Я спатыкнуўся аб камень,</p>
<p>Гэта к заўтраму ўсё зажыве!»</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>