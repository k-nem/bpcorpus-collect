<div class="container">
<div class="book-utils">
<div id="qrcode"></div>
<a href="/Anatol_Hracanikau/Kazka_pra_Ivana-hancara_i_pacvaru-cara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Грачанікаў -->
<!-- HEADER_FIELD CreationYear: 1978? -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1978 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1978? -->
<!-- HEADER_FIELD SectionAuthor: Вершы -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш,мастацкі/казка -->
<!-- HEADER_FIELD Title: Казка пра Івана-ганчара і пачвару-цара -->
<h2><a href="http://knihi.com/Anatol_Hracanikau/">Анатоль Грачанікаў</a></h2>
<h2>Казка пра Івана-ганчара і пачвару-цара</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыў-быў у нейкім царстве цар -</p>
<p>Усемагутнейшы ўладар.</p>
<p>Цар як цар:</p>
<p>Адных любіў,</p>
<p>Тых, хто супраць быў, -</p>
<p>Забіў.</p>
<p> </p>
<p>Ў гэтым царстве кожны пан</p>
<p>Па тры скуры драў з сялян.</p>
<p> </p>
<p>Тлусцелі сытыя вяльможы,</p>
<p>Крычалі:</p>
<p>- Цар у нас харошы!</p>
<p>Хоць і навокал жабракоў</p>
<p>Было, як летам камароў.</p>
<p>Штогод касіў прыгонных мор,</p>
<p>Ды весяліўся царскі двор.</p>
<p>Музыкі гралі.</p>
<p>Танцавалі</p>
<p>Там і паненкі і панкі,</p>
<p>І на ўвесь свет</p>
<p>Цара ўслаўлялі</p>
<p>Прыдворныя пісарчукі,</p>
<p> </p>
<p>І кожны ў дрыжыках глядзеў</p>
<p>На церам, дзе сам цар сядзеў.</p>
<p>Але «намеснік бога» - цар</p>
<p>Нікому не паказваў твар.</p>
<p>Ніхто з вяльможнага двара</p>
<p>Не бачыў у жыцці цара.</p>
<p>Не зналі нават плеткары:</p>
<p>Ці малады ён,</p>
<p>Ці стары?</p>
<p> </p>
<p>Хацеў пранырлівец аднойчы</p>
<p>Спазнаць:</p>
<p>Каму ж пяюць хвалу?</p>
<p>Дык ранкам на гандлёвай плошчы</p>
<p>Знайшлі нябогу на калу.</p>
<p> </p>
<p>Прыціхлі тлустыя вяльможы,</p>
<p>Шапталі:</p>
<p>- Цар у нас харошы!</p>
<p>Ніхто асмеліцца не мог</p>
<p>Убачыць:</p>
<p>Хто ж зямны іх бог?</p>
<p> </p>
<p>На свеце, што ні гавары,</p>
<p>Старэюць нават і цары.</p>
<p>І вось, як цар пачаў старэць</p>
<p>І ўсё часцей прыгадваць смерць,</p>
<p>Рашыў займець ён свой партрэт,</p>
<p>Перш чым пакінуць гэты свет.</p>
<p>Каб на яго маліўся люд</p>
<p>У царстве вечна там і тут.</p>
<p>Усемагутны цар зароў:</p>
<p>- Ану, падаць мне мастакоў!</p>
<p>Пара нахлебнікам, пара</p>
<p>Намаляваць свайго цара!</p>
<p> </p>
<p>І стражнікі цягнулі іх,</p>
<p>Каму ўрэзаўшы пад дых,</p>
<p>Каго агрэўшы бізуном.</p>
<p>Пад царскім стоячы акном,</p>
<p>Чакаў, гадаў прыдворны люд:</p>
<p>Які ім вынес цар прысуд?</p>
<p> </p>
<p>Ды ад вышэйшага указу -</p>
<p>Намаляваць цара партрэт -</p>
<p>Яны ўсе пачалі адразу</p>
<p>Смялей глядзець на белы свет.</p>
<p> </p>
<p>І кожны думаў:</p>
<p>«Мо мяне</p>
<p>Вялікі шанец не міне?</p>
<p>У царскай міласці і ласцы</p>
<p>Я буду жыць тады,</p>
<p>Бы ў казцы...»</p>
<p> </p>
<p>І выбар ганаровы паў</p>
<p>На мастака, што маляваў</p>
<p>Вяльмож, іх жонак і сынкоў,</p>
<p>Паслоў заморскіх і купцоў.</p>
<p>Яшчэ - ён гэтым ганарыцца -</p>
<p>Намаляваў саму царыцу.</p>
<p> </p>
<p>На люд зірнуў ён пераможна</p>
<p>І - юрк у церам асцярожна.</p>
<p>Нібы з вясновага загону</p>
<p>Чарвяк які, але шпарчэй</p>
<p>Падпоўз лісліва ён да трону,</p>
<p>Нат не ўзнімаючы вачэй.</p>
<p>А калі глянуў, то заенчыў:</p>
<p>- О, божа!</p>
<p>Хто ж цябе скалечыў?!</p>
<p> </p>
<p>Была ў цара адна нага,</p>
<p>Нібы зламаная дуга.</p>
<p>І вока выперла на лоб...</p>
<p>Не цар, крый божа,</p>
<p>А цыклоп!</p>
<p>- Малюй! -</p>
<p>Сказаў пагрозна цар,</p>
<p>Усемагутнейшы ўладар.</p>
<p> </p>
<p>- Я намалюю, намалюю,</p>
<p>Цара ад сораму ўратую.</p>
<p>Ці ж можа быць пачварай цар,</p>
<p>Нам богам дадзены ўладар?</p>
<p> </p>
<p>Ці мала-доўга маляваў -</p>
<p>І вось партрэт цару падаў.</p>
<p> </p>
<p>Быў на партрэце гэтым цар -</p>
<p>Ні даць ні ўзяць -</p>
<p>Намеснік Бога.</p>
<p>І вочы, ажывіўшы твар,</p>
<p>Глядзелі ўзвышана і строга.</p>
<p>Яго кульгавая нага -</p>
<p>Не паламаная дуга,</p>
<p>А трону добрая падпорка.</p>
<p>Адразу бачна:</p>
<p>Калі дзе</p>
<p>Хто пад пяту ёй</p>
<p>Пападзе -</p>
<p>Таму навекі</p>
<p>Стане горка...</p>
<p> </p>
<p>Ды цар пазелянеў ад злосці,</p>
<p>Аж затрашчалі ў целе косці:</p>
<p>- Ты не мастак!</p>
<p>Ты - хлус, лайдак!</p>
<p> </p>
<p>Дык вось ты марыш пра якога</p>
<p>Усемагутнага цара!</p>
<p>Ну, што ж</p>
<p>Ідзі служыць да Бога!</p>
<p> </p>
<p>І кат, пакліканы з двара,</p>
<p>Рукой нядрогкай -</p>
<p>Раз і два! -</p>
<p>І паляцела галава...</p>
<p> </p>
<p>Пасля - у дрыжыках ад страху,</p>
<p>Больш не хаваючы тугі,</p>
<p>Папоўз да трона, як на плаху,</p>
<p>З прыдворных мастакоў - другі!</p>
<p> </p>
<p>Прыкінуў ён і так і сяк,</p>
<p>Лічыўся ж неблагі мастак,</p>
<p>І ледзь не выкрыкнуў:</p>
<p>- Ура! -</p>
<p>Рашыўшы маляваць цара</p>
<p>Такім, як ёсць на самай справе:</p>
<p>Пачвару хіжага ў няславе.</p>
<p> </p>
<p>Зрабіў адно суровым вока,</p>
<p>А сапсаванае бяльмом</p>
<p>Прыўзняў ён трошкі над ілбом,</p>
<p>Каб людзі бачылі здалёку,</p>
<p>Што цар і цешыць, і карае,</p>
<p>Што ласку ён і сілу мае.</p>
<p>А той, засохлаю нагою,</p>
<p>Нібыта косткаю якою,</p>
<p>Ён можа кожнага агрэць,</p>
<p>Ды так, што можна адубець...</p>
<p> </p>
<p>Калі ж</p>
<p>Зірнуў цар на малюнак</p>
<p>Адным крывавым вокам коса,</p>
<p>Мастак адчуў, што паратунак</p>
<p>Яго чакае на нябёсах:</p>
<p>Ці ж можа быць пачварай цар,</p>
<p>Усемагутнейшы ўладар?</p>
<p> </p>
<p>Цар скалануўся ўвесь ад гневу,</p>
<p>Нібыта ў навальніцу дрэва.</p>
<p>Вяльможаў трэсла, як чарот...</p>
<p>Ад замка ў розныя канцы</p>
<p>З шырокіх крапасных варот</p>
<p>Ляцелі стражнікі-ганцы.</p>
<p> </p>
<p>- Хто намалюе з вас цара? -</p>
<p>Амаль у кожнага пыталі.</p>
<p>І людзі ў жудасці маўчалі.</p>
<p>Ганцы далей,</p>
<p>Далей скакалі:</p>
<p>- Хто намалюе з вас цара?</p>
<p> </p>
<p>- А што, мо паміраць пара</p>
<p>Яго вялікасці?</p>
<p>То трэба</p>
<p>Старога падсадзіць на неба, -</p>
<p>Сказаў хлапец,</p>
<p>Ганчар Іван.</p>
<p>- Чакайце,</p>
<p>Дамайструю збан,</p>
<p>Сваёй нявесце падару,</p>
<p>Тады вядзіце ўжо к цару.</p>
<p> </p>
<p>Ганцы раней, вядома, хлопца</p>
<p>Цягнулі б сілай на вяроўцы,</p>
<p>Паддаўшы добрага ляшча.</p>
<p>Цяпер жа, нібы паніча,</p>
<p>Ды на каня - за рукі, ногі,</p>
<p>А ўсім астатнім -</p>
<p>Прэч з дарогі!</p>
<p> </p>
<p>І быў прывезены Іван</p>
<p>У замак, як заморскі пан.</p>
<p>- Ты будзеш цар?</p>
<p>Здароў, здароў!</p>
<p>Ты, мабыць,</p>
<p>Як дзіцёнак роў.</p>
<p>Бач, твар распух.</p>
<p>Ці хворы мо?</p>
<p>Тады адвар травы дамо.</p>
<p>Пап'еш яго ты дзень ці два,</p>
<p>І прасвятлее галава.</p>
<p> </p>
<p>Чаму нягеглы ты, худы?</p>
<p>І з вокам, бачу, нелады.</p>
<p>І нешта левая нага,</p>
<p>Нібы зламаная дуга.</p>
<p> </p>
<p>Ты, кажуць,</p>
<p>Хочаш мець партрэт,</p>
<p>Які б уславіў на ўвесь свет</p>
<p>Цябе, цара-уладара?</p>
<p> </p>
<p>Цар здрыгануўся, як гара,</p>
<p>І на Івана так зірнуў,</p>
<p>Нібы стралой яго праткнуў.</p>
<p> </p>
<p>А што Іван? Іван - не пан.</p>
<p>Да справы прыступіў Іван.</p>
<p>Цара круціў ён так і сяк,</p>
<p>Нібы ў сваёй ганчарні гляк.</p>
<p> </p>
<p>- Дакруцішся! -</p>
<p>Аж буркнуў цар,</p>
<p>Усемагутнейшы ўладар.</p>
<p> </p>
<p>«Калі ўжо ўзяўся, як тут быць,</p>
<p>Які з цябе партрэт зрабіць? -</p>
<p>Стаяў у одуме Іван:</p>
<p>Усё-ткі цар жа, а не збан... -</p>
<p> </p>
<p>Што гэта?</p>
<p>На падлозе кроў.</p>
<p>Відаць, галовы мастакоў</p>
<p>Ляцелі тут, як качаны...</p>
<p>Ці ж вінаватыя яны?»</p>
<p> </p>
<p>І думы хлопца залуналі,</p>
<p>Што з веку ў век</p>
<p>І з году ў год</p>
<p>Цары народ свой абіралі</p>
<p>І прыгняталі свой народ.</p>
<p> </p>
<p>І цараванне,</p>
<p>Панаванне,</p>
<p>Твая вялікасць, дабрадзей,</p>
<p>Па сутнасці, ёсць паляванне,</p>
<p>Ёсць паляванне на людзей.</p>
<p> </p>
<p>Ганчар так думаў,</p>
<p>Маляваў.</p>
<p>А сярод залы - чорным ліхам</p>
<p>Цар на адной назе стаяў</p>
<p>І злосна соп, і цяжка дыхаў.</p>
<p> </p>
<p>- Ну, вось і ўсё! -</p>
<p>Сказаў ганчар. -</p>
<p>Прымай, гатовы мой тавар.</p>
<p> </p>
<p>Зірнуў цар коса.</p>
<p>І ажыў.</p>
<p>Малюнак незвычайны быў.</p>
<p>Цар выглядаў на тым малюнку,</p>
<p>Як Бог</p>
<p>Адменнага гатунку.</p>
<p> </p>
<p>На кургане стаяў там цар,</p>
<p>Усемагутнейшы ўладар.</p>
<p>Прыжмурыўшы сляпое вока,</p>
<p>Ён з лука цэліўся высока</p>
<p>У неба, дзе жывая цэль,</p>
<p>Плыў урачысты журавель.</p>
<p> </p>
<p>А той засохлаю нагою,</p>
<p>Што выпіналася дугою,</p>
<p>Ён абапёрся на валун...</p>
<p>Быў грозны цар,</p>
<p>Нібы Пярун.</p>
<p>Не дзеля царскага вар'яцтва</p>
<p>Іван карціну маляваў.</p>
<p>Усёю сілаю мастацтва</p>
<p>Ганчар з пачварай ваяваў.</p>
<p> </p>
<p>Аслупянеў і ўбачыў цар,</p>
<p>Што у мастацтве цар - ганчар.</p>
<p>У царстве побач два цары?!</p>
<p>- Памры! - усклікнуў цар.</p>
<p>Памры!</p>
<p> </p>
<p>І са сцяны свой лук схапіў.</p>
<p>Але Івана не забіў,</p>
<p>Сам пасінеў, замармытаў,</p>
<p>Упаў ад злосці</p>
<p>І сканаў.</p>
<p> </p>
<p>Цары трухнеюць і царкі,</p>
<p>Ды ўсемагутна, несціхана</p>
<p>Легендамі цераз вякі</p>
<p>Сягае слава</p>
<p>Пра Івана.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>