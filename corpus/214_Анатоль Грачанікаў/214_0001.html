<div class="container">
<div class="book-utils">
<div id="qrcode"></div>
<a href="/Anatol_Hracanikau/Vierasien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Грачанікаў -->
<!-- HEADER_FIELD CreationYear: 1975? -->
<!-- HEADER_FIELD Edition: Грачанікаў, Анатоль Сямёнавіч.  Выбранае :  Вершы і паэмы /  Анатоль Грачанікаў. -  Мн. :  Маст.літ., 1988. -  383с.,1л.партр. -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Верасень -->
<!-- HEADER_FIELD Uploaded: 2011-09-27T09:00:00 -->
<h2><a href="http://knihi.com/Anatol_Hracanikau/">Анатоль Грачанікаў</a></h2>
<h2>Верасень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Зноў верасень —</p>
<p>Запаслівы грыбнік —</p>
<p>Шчыруе па імшыстых баравінах.</p>
<p>Трымціць раса на звонкіх павуцінах,</p>
<p>I травастою пах яшчэ не знік.</p>
<p> </p>
<p>Немітусліва</p>
<p>Промні аж да дна</p>
<p>Прасвечваюць азёрныя глыбіні.</p>
<p>I гронкі ацяжэлыя каліны</p>
<p>Насыціліся сокамі спаўна.</p>
<p> </p>
<p>Мне даспадобы</p>
<p>Верасень заўжды.</p>
<p>I не таму, што ў ім я нарадзіўся.</p>
<p>У верасні мне свет увесь адкрыўся</p>
<p>У спеласці сакоўнай — малады.</p>
<p> </p>
<p>Так, свет!</p>
<p>I сам я ў вераснёвы час,</p>
<p>Прасвечаны святлом яго, як гронка,</p>
<p>Спяваю і не ціха, і не звонка</p>
<p>Для вас, абшары родныя, для вас,</p>
<p>Шчымліва</p>
<p>Адчуваючы душой</p>
<p>Закончаную яснасць у прыродзе,</p>
<p>I ў жураўліным сцішаным палёце,</p>
<p>I ў засцюдзелай быстрыні рачной.</p>
<p> </p>
<p>Вулля</p>
<p>Шукае позняя пчала.</p>
<p>Лагодна-мяккі свет, нібы вашчына.</p>
<p>I дабратой прасвечана Айчына</p>
<p>У барвах баравіннага святла.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>