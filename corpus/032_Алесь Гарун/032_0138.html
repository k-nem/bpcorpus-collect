<div class="container">
<div class="book-utils">
<div id="qrcode"></div>
<a href="/Ales_Harun/Samson_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1920 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Самсон -->
<h2><a href="http://knihi.com/Ales_Harun/">Алесь Гарун</a></h2>
<h2>Самсон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>На соты нумар «Беларусі»</i></p>
<p>«Самсон! Гаворыш ты: адзін твой Бог праўдзівы</p>
<p>І толькі ён адзін у сіле ўсё зрабіць.</p>
<p>Няхай — скажы яму — свае пакажа дзівы:</p>
<p>Хай ўзрок пагаслы твой спрабуе аджывіць,</p>
<p>Хай волю дасць табе і зверне моц былую,</p>
<p>З якою ты, бы леў, губіў філісцімлян.</p>
<p>Парві ты свой ланцуг, як завязку гнілую,</p>
<p>Тады мы ўверымся, што Бог твой не балван,</p>
<p>Якога ты сабе сярод нябёс уроіў,</p>
<p>Катораму палац ў сваёй душы састроіў</p>
<p>І ніцма прад чыім ляжыць твой розум тронам...»</p>
<p>Так над Самсонам</p>
<p>Смяялася гурба ў Баалавай святыні,</p>
<p>А ён між іх стаяў, не чуючы іх слоў.</p>
<p>Здавалася яму, што ён ізноў ў пустыні</p>
<p>Сярод Ізраілю радзімага шатроў.</p>
<p>Так... Раніца яшчэ. Пакуль расой халоднай</p>
<p>Насяклы<sup><a href="#footnote-1">13</a></sup> з вечару пясок не грэе ног,</p>
<p>Яшчэ ў глыбокім сне вялізны стан паходны</p>
<p>Народу божага, што столькі меў дарог.</p>
<p>Самсон не спіць ужо. Адзін з ўсяго народу</p>
<p>Тварца свайго ён звык штораніцы вітаць</p>
<p>І, дня чакаючы, звярнуўшыся да ўсходу,</p>
<p>Малітвы шчырыя сыноўскія шаптаць.</p>
<p>Бялее рыхла ўсход. Вось зараз ў сонца шаце</p>
<p>Найвышні з’явіцца у дзённым маястаце</p>
<p>І ўсё благаславіць: зямлю, і неба, й воды,</p>
<p>І рыбаў, і звяроў, і птаства розных роды,</p>
<p>І гадаў-попаўзняў, і рабакоў, й травіцу,</p>
<p>Й расліны ўсякія, дзе толькі могуць быць,</p>
<p>Паветра ціхае, і хмары, й навальніцу,</p>
<p>І гэты свой народ,— усё благаславіць.</p>
<p>Вось небасхіл прад ім ружовай павалокай</p>
<p>Пакрыўся, спакваля змяніўшы колер свой...</p>
<p>І раптам баграю, ў кароткім мгненні вока,</p>
<p>Заліўся ўвесь усход. У кароне залатой</p>
<p>Ў праменнях сонечных Ўласціцель паказаўся,</p>
<p>І з Божай ласкі дзень людзям і ўсім заняўся.</p>
<p>Самсон мяняўся ўвесь ў набожным паднясенні,</p>
<p>І твар яго мужскі за небам развідняў.</p>
<p>«Мой Бог, мой Пан, мой Свет!» — шаптаў ён ў патрасенні</p>
<p>І рукі замест крыл душы сваёй падняў...</p>
<p>Аж голас чуець стуль: «Прыйдзі, мой сын бяздольны!</p>
<p>Ты адпакутаваў за грэх свой мімавольны».</p>
<p>З тым моц даўнейшую ў сабе пачуў Самсон...</p>
<p>Калі ж блюзнерчыя яго ўзбудзілі крыкі:</p>
<p>«Дапамажы мне, Бог, ўсяхмоцны і вялікі!» —</p>
<p>Так пракрычаў ў акропным гневе ён</p>
<p>І путы разарваў звычайным рухам рук —</p>
<p>Упёрся у калоны, пачуўся грукат, стук...</p>
<p>І сцены капішча да грунту патрасліся,</p>
<p>Магілай стаўшыся для тых, што ў ім знайшліся.</p>
<div class="endnote-block">
<div class="footnote"><p><sup><a id="footnote-1">13</a></sup> Насяклы — намочаны.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>