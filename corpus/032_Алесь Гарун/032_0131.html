<div class="container">
<div class="book-utils">
<div id="qrcode"></div>
<a href="/Ales_Harun/Pryvitannie_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1914 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прывітанне -->
<h2><a href="http://knihi.com/Ales_Harun/">Алесь Гарун</a></h2>
<h2>Прывітанне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З чужой і далёкай краіны</p>
<p>Вітаем цябе, родна мова,—</p>
<p>Раскіданы скрозь твае сыны —</p>
<p>Вітаем, бацькоўскае слова!</p>
<p> </p>
<p>Пайшлі мы за грошам, за хлебам —</p>
<p>Бадзяцца па свеце шырокім,</p>
<p>Рассталіся з родным нам небам</p>
<p>Ды згінулі ў краі далёкім.</p>
<p> </p>
<p>Паміжы народаў чужых</p>
<p>Забыліся дзедавай мовы</p>
<p>І песняў, звычаяў сваіх —</p>
<p>Выродкамі стацца гатовы...</p>
<p>Не ў памяці вёска у полі,</p>
<p>Ды нівы, ды рэчкі-балоты,</p>
<p>Не ў думцы браты, што у болі</p>
<p>З вялікае стогнуць бядоты...</p>
<p>Усенька забыліся... доўга</p>
<p>Жылі мы — як? Самі не знаем:</p>
<p>Сваёй была Вісла і Волга,</p>
<p>Не ў думцы, што родны край маем...</p>
<p>Хоць, праўда, не надта харошы,</p>
<p>Хоць бедны — балоты з пяскамі,—</p>
<p>А ўсё ж даражэйшы за грошы,</p>
<p>Бо з нашых прадзедаў касцямі,</p>
<p>Бо ў ім і цяпер засталіся</p>
<p>Там родныя нашы браты</p>
<p>І з мовай, што мы забыліся</p>
<p>Для іншай — другой і — наўды!..</p>
<p> </p>
<p>Аж раптама вестка дзіўная</p>
<p>Нягадана неяк дайшла,</p>
<p>Што наша гаворка жывая</p>
<p>У друку ўжо йдзе да сяла,</p>
<p>Што словамі дзедаў сваіх</p>
<p>Ў газетах там вучаць ўсяго —</p>
<p>Што трэба любіці усіх,</p>
<p>Што трэба трымацца свайго!</p>
<p> </p>
<p>Вяліка было наша здзіўленне,</p>
<p>А радасці не ўжо і конца —</p>
<p>Што ўрэшце адвечна зацьменне</p>
<p>Разгоне народнае слонца!..</p>
<p>І шчасце вяліка пачулі</p>
<p>У змарнелых сіроцкіх грудзях,</p>
<p>Лягчэй мімаволі ўздыхнулі</p>
<p>За прышлы Бацькоўшчыны шлях!..</p>
<p> </p>
<p>З чужой і далёкай краіны</p>
<p>Вітаем цябе, родна мова,—</p>
<p>Раскіданы скрозь твае сыны —</p>
<p>Вітаем, бацькоўскае слова!..</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>