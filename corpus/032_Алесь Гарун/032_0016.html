<div class="container">
<div class="book-utils">
<div id="qrcode"></div>
<a href="/Ales_Harun/Babula,_kazku_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1907-1920 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Бабуля, казку!..» -->
<h2><a href="http://knihi.com/Ales_Harun/">Алесь Гарун</a></h2>
<h2>«Бабуля, казку!..»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>«Бабуля, казку!» — так, бывала,</p>
<p>Малы я бабцы назаляў.</p>
<p>Мяне старая пеставала,</p>
<p>І з ёй я гэта дазваляў.</p>
<p> </p>
<p>«Якую казку? Дзе іх ўзяці?</p>
<p>Ідзі, кладзіся лепі спаць,—</p>
<p>Пачынкі<sup><a href="#footnote-1">42</a></sup> трэба мне звіваці,</p>
<p>І ты павінен рана ўстаць».</p>
<p> </p>
<p>«Бабулька-рыбка, ну, адну хоць,—</p>
<p>Паглядзіш, ўстану рана я,</p>
<p>Цябе заўсёды буду слухаць,</p>
<p>Бабулька-кветачка мая!»</p>
<p> </p>
<p>І твар стары яе, абняўшы,</p>
<p>Я моцна, моцна пацалую</p>
<p>І так прашу, к грудзям прыпаўшы:</p>
<p>«Бабуля, казку, хоць малую».</p>
<p> </p>
<p>І сэрца добрае старэнькай</p>
<p>Змякчэе з ласк і просьб дзіцяці.</p>
<p>«Ну, добра, казачкай маленькай</p>
<p>Пацешу я, як будзеш спаці».</p>
<p> </p>
<p>«Маленькай мала! Лепей тую,</p>
<p>Што ты учора мне казала».</p>
<p>«Ну, не таргуйся, я другую</p>
<p>Скажу табе. Не будзе мала».</p>
<p> </p>
<p>Сказаўшы пацеры за бабкай</p>
<p>І ўсіх пазбаўлены грахоў,</p>
<p>Гатоў я слухаць казкі гладкай</p>
<p>Хоць да астатніх петухоў.</p>
<p> </p>
<p>Пад коўдру цёплую кладуся</p>
<p>І з нецярплівасцю чакаю,</p>
<p>А побач з працаю бабуся</p>
<p>Сядзіць, прадзе ці што сукае<sup><a href="#footnote-2">43</a></sup>.</p>
<p> </p>
<p>«Ну, слухай, дзеткі. Было гэта</p>
<p>Даўно. Таму са сто гадоў.</p>
<p>Зімою, пэўне, не у лета,</p>
<p>Настроіў холад гарадоў.</p>
<p> </p>
<p>Ён з лёду вылажыў палацы,</p>
<p>І цэрквы з лёду, і красты.</p>
<p>Не пакладаўшы рук для працы,</p>
<p>Зрабіў дарогі, ўзняў масты.</p>
<p> </p>
<p>Як добры майстар, ўсякіх цацак,</p>
<p>Аздобаў ўсякіх нарабіў,</p>
<p>Панастаўляў іх на палацах,</p>
<p>Дзе толькі трэба — іх прыбіў.</p>
<p> </p>
<p>Праз нейкі час, сканчыўшы працу,</p>
<p>Пайшоў наўкола аглядаць,</p>
<p>Ад цэркві к мосту, стуль к палацу,—</p>
<p>Чы дзе там фальшу не відаць.</p>
<p> </p>
<p>Усё так добра, чыста, гладка:</p>
<p>З аглядам майстар як ні біўся,—</p>
<p>Нідзе не ўбачыў непарадку.</p>
<p>Таму быў рад, крыху гардзіўся.</p>
<p> </p>
<p>І, праўду кажучы, гардзіцца</p>
<p>Яму было-такі з чаго,</p>
<p>Бо можна б і ў заклад пабіцца,</p>
<p>Што не было йшчэ ні ў каго</p>
<p> </p>
<p>Такога царства самацветаў,</p>
<p>Якімі ссыпаў ён дамы,</p>
<p>Што так ігралі ўсякім светам</p>
<p>І ў ясны дзень, і сярод цьмы.</p>
<p> </p>
<p>І ні адзін кароль на свеце</p>
<p>Такога царства не імеў,</p>
<p>І нават так, хоць на прымеце</p>
<p>Каб мець такое бы, не смеў.</p>
<p> </p>
<p>Так, абхадзіўшы ўсе будынкі</p>
<p>І абглядзеўшы гарады,</p>
<p>Ён вецер, лёгкі на ўспамінкі,</p>
<p>Заве хутчэй к сабе тады:</p>
<p> </p>
<p>«Ляці, мой сын, да скраяў света,</p>
<p>Заві усіх сюды людцоў,</p>
<p>А каб скарэй рабіў ты гэта,</p>
<p>Вазьмі з сабой сваіх хлапцоў.</p>
<p> </p>
<p>Пашлі найменшага к усходу,</p>
<p>На поўдзень большага пусці</p>
<p>І выпраў старшага к заходу,</p>
<p>А сам на поўнач паляці.</p>
<p> </p>
<p>Завеце ўсіх ў мае дзядзіны,</p>
<p>Усіх, паноў і чорнай косці,</p>
<p>Ганеце ўсякае звярыны,</p>
<p>Каб есці мелі мае госці».</p>
<p> </p>
<p>І вецер посвістам працяжным</p>
<p>Умомант змог сыноў сабраць</p>
<p>І ўсіх траіх з наказам важным</p>
<p>Паслаў па свеце пагуляць...»</p>
<div class="endnote-block">
<div class="footnote"><p><sup><a id="footnote-1">42</a></sup> Пачынак — пража, якую наматалі на верацяно або знялі з яго.</p>
</div>
<div class="footnote"><p><sup><a id="footnote-2">43</a></sup> Сукаць — скручваць некалькі нітак пражы ў адну.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>