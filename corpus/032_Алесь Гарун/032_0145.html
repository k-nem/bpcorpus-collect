<div class="container">
<div class="book-utils">
<div id="qrcode"></div>
<a href="/Ales_Harun/Spohadz_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1918 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Спогадзь -->
<h2><a href="http://knihi.com/Ales_Harun/">Алесь Гарун</a></h2>
<h2>Спогадзь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Байка</i></p>
<p>Што ж, Мікалай быў бедны чалавек,</p>
<p>І з гора нам яго падшкеліваць не след;</p>
<p>Хутчэй пашкадаваць, што церпіць гэткі здзек...</p>
<p>Не праўда ж, мой сусед?</p>
<p> </p>
<p>Падцяла Мікалая і горасці нагнала</p>
<p>Хвароба жончына. А потым — дзеці зноў</p>
<p>У ложу паляглі, і — рукі адабрала!</p>
<p>Хоць быў ён, Мікалай, як вол, маўляў, здароў,—</p>
<p>Здароўя тут замала!</p>
<p>Вазіць павінен быў ён к жонцы дахтароў,</p>
<p>А дзетак даглядаць — то мусіў ўзяць кабету.</p>
<p>І, падаўшы за тым і дзень і ноч да свету,</p>
<p>Экспенсаў<sup><a href="#footnote-1">4</a></sup> шмат рабіў і скарб да ніткі звёў.</p>
<p>Ці ж трэба ўспамінаць, што ўсе закінуў справы,</p>
<p>А з імі разам, бач, забыўся і аб суд?</p>
<p>Ігнат жа скеміў ўсё — ой, быў на штукі жвавы! —</p>
<p>Дый... тут як тут!</p>
<p>Двух лаўнікаў злавіў, падсунуў «куку ў руку»,</p>
<p>Падсудку справіў баль, а віжа напаіў.</p>
<p>І, ўпэўніўшы сабе у спосаб той заруку,</p>
<p>Трах — скаргу ў суд! І про*цэс аднавіў.</p>
<p>А ён ужо даўно цягаўся з Мікалаем:</p>
<p>Хацеў, бач, у яго паўхаты адабраць</p>
<p>Па праву земскаму ці нейкім там звычаем,—</p>
<p>Хай іх не знаць!</p>
<p>Хоць ведаў Мікалай, як трэ даводзіць правы,</p>
<p>І добры меў язык яго умацаваны,—</p>
<p>Што ж? — гол, як мыш! А гэта смерць для справы.</p>
<p>І... процэс быў прайграны.</p>
<p>Цяжкая страта!</p>
<p>Прыйшлося адступіць паўхаты для Ігната,</p>
<p>Уціснуўшы і жонку і дзетак у куток...</p>
<p>«А мой каток,—</p>
<p>Ільсціцца да яго, ўвабраўшыся, Ігнат,</p>
<p>— Ах, як я рад,</p>
<p>Што, разам жывучы, часамі памагу!</p>
<p>Ці ж мо табе здаецца, што я не спачуваю</p>
<p>Тваёй бядзе? Я гэтак не магу,</p>
<p>Залішне мяккае, браток, я сэрца маю!</p>
<p>Як будзе трэба што — бяры і не прасі —</p>
<p>Хіба ж не аддасі?!»</p>
<p>Ты думаеш, Ігнат</p>
<p>І зробіў акурат?</p>
<p>Ого! Дык ты не знаў Ігната.</p>
<p>Заходзіць ён праз пару дзён у свята:</p>
<p>«Ты ведаеш, каток, аб чым хачу прасіць?</p>
<p>І грэх, і смех, і дзіў, а не магу знасіць,</p>
<p>Як стогнуць хворыя. Дык толькі ты не злуй,</p>
<p>Бо я к табе прыйшоў па-брацку і з прыязню:</p>
<p>На час у лазню</p>
<p>Ты жонку палажы і дзетак улякуй.</p>
<p>І цёпла будзе ім, і поўны там спакой...»</p>
<p>Ад прапазіцыі такой</p>
<p>Хоць Мікалай спачатку бараніўся,—</p>
<p>Не вытрымаў — згадзіўся!</p>
<p>Прайшло так пару дзён. І зноў Ігнат на вочы,</p>
<p>І просьбу новую услышаў Мікалай:</p>
<p>«Асэсар да мяне прыехаць ў госці хоча —</p>
<p>Падзець не маю гдзе. Змілуйся, вызваляй!</p>
<p>Як-небудзь з жонкаю — дзянькоў найболей пару,</p>
<p>Пакуль гасціціме — сяк-так перажывеш.</p>
<p>Ну, зробіш так? Ну, як? Зрабі ахвяру!</p>
<p>З мяне ты вінніка дасконнага знайдзеш...»</p>
<p> </p>
<p>З манаткамі ўсіма і кодлам перабраўся</p>
<p>Асэсар праз два дні. Навёз рачэй на двор.</p>
<p>А потым... дом яму, няначай, спадабаўся,</p>
<p>Жыве сабе й жыве і нават ані хвор!</p>
<p>Прыйшла чарга хадзіць і Мікалаю...</p>
<p>Ідзець да Ігнася дый кажа: «Мой сусед!</p>
<p>Твой госць хацеў пражыць...» — «А, знаю, браце, знаю!</p>
<p>Маўчы, мой свет!</p>
<p>Я сам хацеў ісці к табе па просьбе госця:</p>
<p>Спыні ты дзетачак, каб так не рагаталі.</p>
<p>Мітрэжаць сон яны, трывожаць ягамосця...»</p>
<p>А што, пытаеш, далей?</p>
<p>Ігнат з асэсарам у хаце распанелі,</p>
<p>А Мікалай з дзяцьмі — згалелі.</p>
<p>Ну, ведама, яго не лёгка і судзіць:</p>
<p>З нядоляй — што рабіць?!</p>
<div class="endnote-block">
<div class="footnote"><p><sup><a id="footnote-1">4</a></sup> Выдаткаў.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>