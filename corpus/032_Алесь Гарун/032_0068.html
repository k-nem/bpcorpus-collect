<div class="container">
<div class="book-utils">
<div id="qrcode"></div>
<a href="/Ales_Harun/Zavirucha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1907; 1917 -->
<!-- HEADER_FIELD Edition: Гарун А. Матчын дар. Думы і песьні 1907 - 1914. Менск, 1918. -->
<!-- HEADER_FIELD FirstPublicationYear: 1917 -->
<!-- HEADER_FIELD Pravapis: T1929 -->
<!-- HEADER_FIELD PublicationYear: 1918 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Завіруха -->
<h2><a href="http://knihi.com/Ales_Harun/">Алесь Гарун</a></h2>
<h2>Завіруха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Завіруха скачэ ноччу</p>
<p>Патарочай, плачэ, вые;</p>
<p>Пухавыя сыпе у вочы</p>
<p>Сьнегавінкі мне; рагочэ.</p>
<p>Йду на вобмацк; ледзь жывы я,</p>
<p>Ніжывыя суну ногі</p>
<p>Без дарогі. Цело ные,</p>
<p>Калянее; верставы я</p>
<p>Прамінаю слуп убогі,</p>
<p>Троярогі крыж збутвелы,</p>
<p>Пасівелы, цемны, строгі.</p>
<p>Ні чакаю дапамогі...</p>
<p>Прыступае нехта белы.</p>
<p>Асьмялелы. Вот усьцігае,</p>
<p>Акаляе, скамянелы,</p>
<p>Пасінелы, — абнімае.</p>
<p>Завіруха —</p>
<p>Рагатуха сыпе сьнегу</p>
<p>І у прабегу шэпчэ у вухо:</p>
<p>«Заначуеш — ні пачуеш:</p>
<p>«Я завею, я угрэю,</p>
<p>«Зараз ляжаш, дзякуй скажаш,</p>
<p>«Мне ты скажаш». Завіруха —</p>
<p>Рагатуха шэпчэ у вухо.</p>
<p> </p>
<p>Ажно чую: раптам злая</p>
<p>Улягае, уціхае</p>
<p>Завіруха. Замірае</p>
<p>Праясьняе у полі. Нікне.</p>
<p>А нізыкне вецяр-сватка.</p>
<p>Бачу—хатка.</p>
<p>Як тры зоркі, тры ваконцы</p>
<p>Пры гасьцінцу. Вераценцы</p>
<p>Дыму у небо уюцца, пнуцца.</p>
<p>Хатка, вокны, дым, сьмяюцца,</p>
<p>Клічуць, вабяць, сустрэчаюць,</p>
<p>Прывечаюць, запрашаюць.</p>
<p>Голас чую родных, мілых.</p>
<p>Узмацаваушыся на сілах,</p>
<p>Крыкнуць рады: «згінь ты, горо!»</p>
<p>А яно у атказ гаворэ:</p>
<p>— «Над табою</p>
<p>Сьнег гурбою.»</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>