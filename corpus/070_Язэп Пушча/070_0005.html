<div class="container">
<div class="book-utils">
<div id="qrcode"></div>
<a href="/Jazep_Pusca/Listy_da_sabaki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Язэп Пушча -->
<!-- HEADER_FIELD CreationYear: 1927 -->
<!-- HEADER_FIELD FirstPublicationYear: 1927 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лісты да сабакі -->
<h2><a href="http://knihi.com/Jazep_Pusca/">Язэп Пушча</a></h2>
<h2>Лісты да сабакі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><b>1</b></p>
<p> </p>
<p>Жыву цяпер я ў шумнае сталіцы,</p>
<p>Далёка ад цябе, мой любы дружа.</p>
<p>Ляжыць акраец хлеба на стальніцы,</p>
<p>А ў збане на вакне юнацтва ружа.</p>
<p> </p>
<p>Вятры павеюць хутка золкай сцюжай,</p>
<p>І ліст крывавы свой яна уроніць,</p>
<p>Праходзіцьме натоўп з душой няўхлюжай</p>
<p>І ў гразь утопча, апусціўшы скроні.</p>
<p> </p>
<p>І толькі я адзін, паэт бяздомны,</p>
<p>Над ім схілюся й акраплю слязамі.</p>
<p>Тады заброснеюць душы затоны,</p>
<p>Калі ў грудзёх мой дух зусім мне займе.</p>
<p> </p>
<p>А покуль: б'е жывой вады крыніца</p>
<p>І хваля творчая гарачым пульсам.</p>
<p>Нашто ж мне падхалімам быць, крывіцца</p>
<p>І ў хмары ўрэзвацца чырвоным буслам?</p>
<p> </p>
<p>Лепш вольным птахам рэзаць шыр нябёсаў</p>
<p>І супраць ветру размахнуць крыламі.</p>
<p>Хто хоча - кпіце над пяснярскім лёсам</p>
<p>І бэсьце, лайце у гандлярскай краме.</p>
<p> </p>
<p>Трывожнасць рытму песню агартае, -</p>
<p>Нязнана-востры боль у адчуваннях.</p>
<p>Мне лепей быць звычайным бы ратаем,</p>
<p>Чым грэх з сябе змываць ў атрутнай ванне.</p>
<p> </p>
<p>Даруй, што я пішу табе аб гэтым, -</p>
<p>Тваё нутро гатоў яшчэ расчуліць.</p>
<p>Вартуй, вартуй лепш хату да рассвету,</p>
<p>Вуглоў каб не разнеслі людзі вуліц.</p>
<p> </p>
<p>Я ведаю - цяпер у вас там восень</p>
<p>І ночы чорныя жуду калышуць.</p>
<p>Вятры лісты ажоўклыя разносяць</p>
<p>І намятаюць гурбамі ў зацішак.</p>
<p> </p>
<p>І ты адзін правёў у ноч такую,</p>
<p>Правёў мяне ў далёкую дарогу.</p>
<p>Гадзіну гэту кожны год святкую</p>
<p>І слухаю, ці ў дзверы хто не дрогне.</p>
<p> </p>
<p>Ніхто, ніхто! Зацяты ланцугамі...</p>
<p>Хтось рукі заламаў у далях сініх.</p>
<p>Вартуй, мой дружа, родны ганак, -</p>
<p>Пішу аб гэтым я табе з Расіі.</p>
<p> </p>
<p><b>2</b></p>
<p> </p>
<p>Успомніў восень я пятнаццатага года,</p>
<p>І уваччу змяёй узвіўся чорны шлях.</p>
<p>Ніводзін дзень не ведаў ласкавай пагоды, -</p>
<p>За навальніцай навальніца смерці йшла.</p>
<p> </p>
<p>У гэту восень стаў народ наш сіратою, -</p>
<p>Ўздыхнулі цяжка хвалі віленскіх вазёр.</p>
<p>Ў капліцы дзён жахлівых брат сканаў з сястрою;</p>
<p>У слёзна-золкім небе згасла радасць зор.</p>
<p> </p>
<p>Ніхто з людзей не мог адчуць наш боль трагічны;</p>
<p>Была страшная зяб - рыпелі косці дрэў,</p>
<p>Карэнні іхніх ног былі ў крыві крынічнай.</p>
<p>Выгнання дзень, бы злодзей, краўся па дварэ.</p>
<p> </p>
<p>І ты стаў бежанцам у гэты дзень закляты, -</p>
<p>Пайшоў па шчасце у чужацкую зямлю.</p>
<p>Ты выць пачаў пад крыжам і пад хатай</p>
<p>І вочы слёзныя закатваць у імглу.</p>
<p> </p>
<p>Ты позняй восенню ў палёх глухіх брадзяжыў,</p>
<p>Знайсці прыстанішча сабе ніяк не мог.</p>
<p>Імгліліся жудою хмары сыпкай сажы,</p>
<p>А ты пад імі выў і грыз балотны мох.</p>
<p> </p>
<p>І ты, і гаспадар твой сталі жабракамі;</p>
<p>Калі ж вас людзі праганялі з-пад вакна,</p>
<p>Тады чало сціскаў ты лапамі-рукамі</p>
<p>І церні вырываў з пакутнага вянка.</p>
<p> </p>
<p>Ішлі гады, міналі дні падзей суровых,</p>
<p>Вяртацца сталі ўсе ў асірацелы дом.</p>
<p>Змянілі шум даўнейшы свой лясы, дубровы,</p>
<p>І поле зарасло бадыльнікам кругом.</p>
<p> </p>
<p>Ад мяса і крыві набухлі жылы глебы;</p>
<p>Да іх вярнуцца ты не змог, не здолеў больш.</p>
<p>Твой гаспадар цябе змяняў на бохан хлеба,</p>
<p>Па целе па тваім тады прабегла дрож.</p>
<p> </p>
<p>Пайшоў ты ад сваіх, галоў на дол схіліўшы,</p>
<p>Да бацькі да майго, дзе я цябе й сустрэў.</p>
<p>Падумаў ты: у свеце гэтым многа лішніх,</p>
<p>І смагла слёзы піў, што падалі са стрэх.</p>
<p> </p>
<p>Былі ці не былі ў нас родныя натуры,</p>
<p>А толькі мы адзін другога сталі разумець.</p>
<p>Замоўклі рэвалюцыі вялікай штурмы,</p>
<p>Атрэслі клёны ў сінь лістоў ажоўклых медзь.</p>
<p> </p>
<p>І я пайшоў у горад за нязнанай славай,</p>
<p>А ты астаўся там жа пад страхой старой.</p>
<p>Ліста мне ад цябе ні разу не прыслалі,</p>
<p>Хоць ты й пісаў яго вячэрняю зарой.</p>
<p> </p>
<p>Туга і боль душу пабілі мне на раны,</p>
<p>І я пачаў успамінаць цябе часцей,</p>
<p>Пачаў выходзіць на шляхі-дарогі раннем</p>
<p>І запрашаць к сабе няведамых гасцей.</p>
<p> </p>
<p>Ўспамінаў аб табе усё ж нікому не рассеяць;</p>
<p>І знаю я, калі вярнуся ў родны дом,</p>
<p>Адно спазнаеш ты, спазнаў як Адысея:</p>
<p>Прымі ж ты ад мяне гарачы мой паклон.</p>
<p> </p>
<p><b>3</b></p>
<p> </p>
<p>Ці я ў тэатры, ў рэстаране п'яным,</p>
<p>Дзе радасць распіваюць пад джаз-банд,</p>
<p>Усюды зрок вачэй блакітных вяне,</p>
<p>І ўсюды бачу я жалобны бант.</p>
<p> </p>
<p>Няхай сабе я сёння й страшна хворы,</p>
<p>Не трэба ўсё ж рэцэптаў для душы.</p>
<p>Сталеццямі гараць і свецяць зоры,</p>
<p>І іх вятры не ў сіле затушыць.</p>
<p> </p>
<p>Няхай, няхай гавораць так і гэтак,</p>
<p>А я пішу табе ўжо трэці ліст,</p>
<p>Няхай сабе аблаюць і ў газетах,</p>
<p>Мо ўспомніць часам хто калісьць.</p>
<p> </p>
<p>Мой дружа, ці ж у гэтым рытмы песень</p>
<p>І смутак нашай сонечнай красы?</p>
<p>Калі паэт галоў на грудзі звесіць,</p>
<p>Няўжо краіне ён тады не сын?</p>
<p> </p>
<p>Мне часта зябка й холадна бывае,</p>
<p>І ўсё ж ніхто ні разу не сагрэў,</p>
<p>Не цалаваў жа здраднымі губамі</p>
<p>Ніколі я лістоў, апаўшых з дрэў.</p>
<p> </p>
<p>Стаю вось перад Зімнім тут палацам</p>
<p>І ўвесь, не ведаю й чаго, дрыжу.</p>
<p>І сам не ведаю, чаго так плачу...</p>
<p>Хто там? Прыйдзі хутчэй і укрыжуй!</p>
<p> </p>
<p>Канец хай будзе ўсім маім цярпенням;</p>
<p>Няхай лісты развеюцца з асін,</p>
<p>З чала краіны вырву ўсё ж я церні,</p>
<p>Каб болю іх не ведаў болей сын.</p>
<p> </p>
<p>Няўжо мне ранаў песня не загоіць,</p>
<p>Што гэтакі трывожны б'ецца пульс?</p>
<p>Паэт, які не ведае агоній,</p>
<p>Не здолее уславіць Беларусь.</p>
<p> </p>
<p>Ой, гэта слова, слова дарагое!..</p>
<p>Ах, дружа мой, заўсёды рытм саб'е!</p>
<p>Я ж напісаць хацеў зусім другое,</p>
<p>Хацеў у госці запрасіць цябе.</p>
<p> </p>
<p>Адно вось толькі думы непакоіць:</p>
<p>Ці ўдасца ўсё ж даехаць да мяне?</p>
<p>Ну, скажам, адвязуць к чыгунцы коні,</p>
<p>Аж бліснуць зоры ў полі з-пад саней.</p>
<p> </p>
<p>А там білет, і ты ў вагоне спальным;</p>
<p>Ты снедаць зможаш ў рэстаран зайсці,</p>
<p>У ім зімою зелянеюць пальмы,</p>
<p>І думаеш, зімы няма ў жыцці.</p>
<p> </p>
<p>А на вакзал, на светлую платформу</p>
<p>Прыйду я сам, прыйду цябе сустрэць.</p>
<p>Адзін другога горача прыгорнем, -</p>
<p>Даўно, даўно не меў такіх я стрэч.</p>
<p> </p>
<p>Не ўспееш з дому перадаць вітання,</p>
<p>Шчэ вочы будуць ў радаснай жальбе,</p>
<p>І тут жа раптам горыч развітання, -</p>
<p>Ў сталіцы не дазволяць жыць табе.</p>
<p> </p>
<p>Адзет не будзеш ты ў парадны кіцель,</p>
<p>Не будзеш мець заслугі - медаля,</p>
<p>Збягуцца і абступяць цябе гіцлі,</p>
<p>І будзе шмат іх: дзе ні стань, ні глянь.</p>
<p> </p>
<p>Жыві, жыві, знаць, дома лепей;</p>
<p>Услухвайся ў таемны шум і шэпт,</p>
<p>Чужыя людзі ходзяць каля склепа.</p>
<p>Пільнуй! Цябе цалуе твой Язэп.</p>
<p> </p>
<p><i>1927</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>