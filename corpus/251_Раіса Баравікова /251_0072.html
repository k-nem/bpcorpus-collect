<div class="container">
<div class="book-utils">
<div id="qrcode"></div>
<a href="/Braty_Hrym/Karol-zabiania,_albo_Zalezny_Hiejnrych.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Браты Грым -->
<!-- HEADER_FIELD LangOrig: deu -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD Title: Кароль-жабяня, альбо Жалезны Гейнрых -->
<!-- HEADER_FIELD Translation: Раіса Баравікова -->
<h2><a href="http://knihi.com/Braty_Hrym/">Браты Грым</a></h2>
<h2>Кароль-жабяня, альбо Жалезны Гейнрых</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У старадаўнія часы, калі закляцці яшчэ дапамагалі, жыў-быў на свеце кароль; усе дочкі былі ў яго прыгажуні, але самая малодшая была такою прыгожай, што нават сонца, якое шмат што бачыла на сваім вяку, і тое здзіўлялася, ззяючы на яе твары.</p>
<p>Паблізу каралеўскага замка раскінуўся вялікі дрымучы лес, і быў у тым лесе пад старою ліпай калодзеж; і вось у спякотныя дні малодшая каралеўна выходзіла ў лес, садзілася на край сцюдзёнага калодзежа, і калі рабілася ёй сумна, яна брала залаты мяч, падкідвала яго ўверх і лавіла; - гэта было яе самай любімаю гульнёю.</p>
<p>Але вось аднойчы, падкінуўшы свой залаты мяч, яна злавіць яго не паспела, ён упаў на зямлю і пакаціўся проста ў калодзеж. Каралеўна вачэй не спускала з залатога мяча, але ён знік, а калодзеж быў такі глыбокі, такі глыбокі, што і дна было не відаць. Заплакала тады каралеўна, і стала плакаць усё мацней і мацней, і ніяк не магла супакоіцца.</p>
<p>Вось бядуе яна аб сваім мячы і раптам чуе - хтосьці ёй гаворыць:</p>
<p>- Што з табою, каралеўна? Ты так плачаш, што і камень расчуліць можаш.</p>
<p>Яна азірнулася, каб даведацца, адкуль гэты голас, раптам бачыць - жабяня высунула з вады сваю тоўстую, пачварную галаву.</p>
<p>- А-а, гэта ты, стары квакун, - сказала яна, - я плачу аб сваім залатым мячы, які ўпаў у калодзеж.</p>
<p>- Супакойся, навошта плакаць, - кажа жабяня, - я табе дапамагу. А што ты мне дасі, калі я знайду тваю цацку?</p>
<p>- Усё, што схочаш, мілае жабяня, - адказала каралеўна. - Мае сукенкі, жамчугі, каштоўныя камяні і ў дадачу залатую карону, якую я нашу.</p>
<p>І сказала ёй жабяня:</p>
<p>- Не трэба мне ні тваіх сукенак, ні жамчугоў, ні каштоўных камянёў, і тваёй залатой кароны я не хачу; а вось калі б ты мяне палюбіла ды са мной пасябравала, і мы гулялі б разам, і сядзеў бы я побач з табой за столікам, еў з тваёй залатой талерачкі, піў з твайго маленькага кубка і спаў з табою разам у ложачку, калі ты мне паабяцаеш усё гэта, я ў момант скокну ўніз і дастану табе твой залаты мяч.</p>
<p>- Так, так, абяцаю табе ўсё, што хочаш, толькі дастань мне мой мяч! - А сама пра сябе падумала: «Што там неразумнае жабяня балбоча? Сядзіць яно ў вадзе сярод жабаў ды квакае, - дзе ўжо яму быць чалавеку сябрам?»</p>
<p>Атрымаўшы ад яе абяцанне, жабяня нырнула ў ваду, спусцілася на самае дно, хутка выплыла наверх, трымаючы ў роце мяч, і кінула яго на траву. Пабачыўшы зноў сваю прыгожую цацку, каралеўна вельмі ўзрадавалася, падняла яе з зямлі і пабегла.</p>
<p>- Пачакай, пачакай! - крыкнула жабяня. - Вазьмі і мяне з сабою, мне ж за табою не ўгнацца!</p>
<p>Але што з таго, што яно гучна крычала ёй услед сваё «ква-ква»? Яна і слухаць яго не хацела, спяшаючыся дамоў. А пасля і зусім забылася пра беднае жабяня, і давялося яму зноў спусціцца ў свой калодзеж.</p>
<p>На другі дзень яна села з каралём і прыдворнымі за стол і стала есці са сваёй залатой талерачкі. Раптам - топ-шлёп-шлёп - узбіраецца хтосьці па мармуровай лесвіцы і, узабраўшыся наверх, стукаецца ў дзверы і гаворыць:</p>
<p>- Маладая каралеўна, адчыні мне дзверы!</p>
<p>Яна пабегла паглядзець, хто б гэта мог да яе пастукацца. Адчыняе дзверы, бачыць - сядзіць церад ёю жабяня. Імгненна зачыніла яна дзверы і села зноў за стол, але зрабілася ёй так страшна-страшна. Заўважыў кароль, як моцна б'ецца ў яе сэрцайка, і кажа:</p>
<p>- Дзіця маё, чаго ты так спужалася? Ці не велікан які-небудзь схаваўся за дзвярыма і хоча цябе выкрасці?</p>
<p>- Ах, не, - сказала каралеўна, - гэта зусім не велікан, а брыдкае жабяня.</p>
<p>- А што яму ад цябе трэба?</p>
<p>- Ах, мілы бацюхна, ды вось сядзела я ўчора ў лесе ля калодзежа і гуляла, і ўпаў у ваду мой залаты мяч. Я горка заплакала, а жабяня дастала мне яго і стала патрабаваць, каб я ўзяла яго ў сябры, а я і паабяцала яму, - але ніколі я не думала, каб яно магло выбрацца з вады. А вось цяпер яно з'явілася і хоча сюды ўвайсці.</p>
<p>А тым часам жабяня пастукалася зноў і крыкнула:</p>
<p> </p>
<div class="POETRY">
<p>- Прывітанне, каралеўна,</p>
<p>Дзверы адчыні!</p>
<p>Ці ж магла забыцца ты,</p>
<p>Што мне абяцала ўчора,</p>
<p>Помніш, ля калодзежа?</p>
<p>Прывітанне, каралеўна,</p>
<p>Дзверы адчыні!</p>
</div>
<div class="CLEAR"></div>
<p> </p>
<p>Тады кароль сказаў:</p>
<p>- Ты сваё абяцанне павінна выканаць. Ідзі і адчыні яму дзверы.</p>
<p>Яна пайшла, адчыніла дзверы, і вось жабяня скокнула ў пакой, паскакала ўслед за ёю, даскакала да яе крэсла, села і гаворыць:</p>
<p>- Возьмі і пасадзі мяне побач з сабою.</p>
<p>Яна не адважвалася, але кароль загадаў ёй выканаць яго жаданне. Яна пасадзіла жабяня на крэсла, а яно на стол пачало прасіцца; пасадзіла яна яго на стол, а яно кажа:</p>
<p>- А цяпер падсунь да мяне бліжэй сваю залатую талерачку, будзем есці з табою разам.</p>
<p>Хаця яна і выканала гэта, але было відаць, што без вялікай ахвоты.</p>
<p>Пачало жабяня есці, а каралеўне і кавалак у горла не лезе. Нарэшце яно сказала:</p>
<p>- Я наелася ўволю і стамілася, - зараз аднясі мяне ў сваю спаленьку, пасцялі мне сваю шаўковую пасцельку, і мы ляжам з табою разам спаць.</p>
<p>Як заплакала тут каралеўна, - страшна ёй стала халоднага жабяняці, баіцца да яго і даткнуцца, а яно яшчэ ў цудоўнай, чыстай пасцельцы з ёю збіраецца спаць. Разгневаўся кароль і гаворыць:</p>
<p>- Хто табе ў бядзе дапамог, тым грэбаваць не варта.</p>
<p>Узяла яна тады жабяня двума пальцамі, панесла яго да сябе ў спаленьку, пасадзіла ў кутку, а сама легла ў пасцельку. А яно скокнула і кажа:</p>
<p>- Я стамілася, мне таксама спаць хочацца, - вазьмі мяне да сябе, а не, дык я твайму бацьку пажалюся.</p>
<p>Раззлавалася тут каралеўна і стукнула яго з усіх сіл аб сцяну.</p>
<p>- Ну, ужо цяпер, паскуднае жабяня, ты супакоішся!</p>
<p>Але толькі ўпала яно на зямлю, як раптам абярнулася каралевічам з цудоўнымі, ласкавымі вачамі, які стаў з таго часу, па волі яе бацькі, яе мілым сябрам і мужам. Ён расказаў ёй, што яго зачаравала злая вядзьмарка, і ніхто б не змог вызваліць яго з калодзежа, акрамя яе адной, і што заўтра яны рушаць у яго каралеўства.</p>
<p>Вось леглі яны спаць і заснулі. А на наступную раніцу, толькі пабудзіла іх сонейка, пад'ехала да палаца карэта з васьмерыком белых коней, і былі ў іх белыя султаны на галаве, а вупраж з залатых ланцугоў, і стаяў на запятках слуга каралевіча, а быў то верны Гейнрых. Калі яго гаспадар быў абернуты ў жабяня, верны Гейнрых так бедаваў і маркоціўся, што загадаў акаваць сабе сэрца трыма жалезнымі абручамі, каб не разарвалася яно ад гора і смутку.</p>
<p>І павінен быў у гэтай карэце ехаць малады кароль у сваё каралеўства. Пасадзіў верны Гейнрых маладых у карэту, а сам стаў на запяткі і цешыўся, што гаспадар яго пазбавіўся ад злога закляцця.</p>
<p>Вось праехалі яны частку дарогі, раптам каралевіч чуе - ззаду нешта трэснула. Азірнуўся ён і крыкнуў:</p>
<p>- Гейнрых, трэснула карэта!</p>
<p> </p>
<div class="POETRY">
<p>- Справа, мой гаспадар, не ў гэтым,</p>
<p>То абручык з сэрца спаў,</p>
<p>Што тугой мяне сціскаў,</p>
<p>Як у калодзежы жылі,</p>
<p>Ды рой там з жабкамі вялі.</p>
</div>
<div class="CLEAR"></div>
<p> </p>
<p>Вось зноў і зноў затрашчала нешта ў дарозе, каралевіч думаў, што гэта трэснула карэта, але то былі абручы, што зляцелі з сэрца вернага Гейнрыха, таму што гаспадар яго пазбавіўся ад злога закляцця і стаў зноў шчаслівым.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Raisa_Baravikova/">Раіса Баравікова</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>