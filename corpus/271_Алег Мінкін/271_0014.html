<div class="container">
<div class="book-utils">
<div id="qrcode"></div>
<a href="/Edhar_Alan_Po/Krumkac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Эдгар Алан По -->
<!-- HEADER_FIELD LangOrig: eng -->
<!-- HEADER_FIELD SectionAuthor: Вершы -->
<!-- HEADER_FIELD Title: Крумкач -->
<!-- HEADER_FIELD Translation: Алег Мінкін -->
<h2><a href="http://knihi.com/Edhar_Alan_Po/">Эдгар Алан По</a></h2>
<h2>Крумкач</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Неяк змрочным часам ночы, калі я заплюшчыў вочы,</p>
<p>Разбіраючы прарочы сэнс старых пажоўклых кніг,</p>
<p>Раптам стук пачуў праз стому, ціхі стук у дзверы дому,</p>
<p>Быццам нехта невядомы прыпыніўся каля іх.</p>
<p>«Гэта нейкі госць, - я мовіў, - прыпыніўся каля іх,</p>
<p>Там, каля дзвярэй маіх».</p>
<p> </p>
<p>Быў, я помню, снежань слотны, у каміне неахвотна</p>
<p>Гаснуў жар, і цень дрымотны варушыўся ў зборках штор.</p>
<p>І чакаў я час світання, як збавення, бо чытанне</p>
<p>Не прынесла мне адхлання ў смутку вечным па Лінор,</p>
<p>Па святой, якой анёлы кажуць там цяпер «Лінор», -</p>
<p>Безыменнай тут з тых пор.</p>
<p> </p>
<p>Неакрэслены, трывожны шолах штор, іх зморшчкі кожнай,</p>
<p>Нейкім жахам прыварожным да сябе прыкуў мой слых,</p>
<p>І стаяў я, спалатнелы, паўтараючы нясмела:</p>
<p>«Гэта нейкі госць спазнелы там, каля дзвярэй маіх,</p>
<p>Гэта нейкі госць спазнелы прыпыніўся каля іх,</p>
<p>Там, каля дзвярэй маіх».</p>
<p> </p>
<p>І сябе пераканаўшы, што там госць, і страх суняўшы,</p>
<p>«Сэр, - я мовіў, - або лэдзі, выбачайце, што на міг</p>
<p>Я заснуў і вас, як брата, не пусціў адразу ў хату,</p>
<p>Дый пастукаліся надта ціха вы ў дзвярох маіх» -</p>
<p>Дзверы я штурхнуў... нікога, толькі цемра каля іх,</p>
<p>Там, каля дзвярэй маіх.</p>
<p> </p>
<p>Я ўзіраўся ў прадчуванні немажлівага спаткання</p>
<p>У ахутаны маўчаннем і цямрэчаю прастор</p>
<p>Ды пачуў у непрабуднай цішы толькі водгук скрутны,</p>
<p>Толькі водгук ледзьве чутны слова ціхага «Лінор?» -</p>
<p>Гэта я шапнуў, і цемра прашаптала мне: «Лінор?»,</p>
<p>Прашаптала, як дакор.</p>
<p> </p>
<p>І, гаруючы ад страты, я вярнуўся ў жальбе ў хату,</p>
<p>Як знячэўку стук зацяты зноў пачуўся і аціх.</p>
<p>«Так, - я мовіў, - мне не сніцца: стукнуў нехта ў аканіцу,</p>
<p>Трэба вызнаць таямніцу незвычайных стукаў тых.</p>
<p>Гэта вецер - вось разгадка таямнічых стукаў тых,</p>
<p>Вецер ля вакон маіх».</p>
<p> </p>
<p>Ды калі акно шырока разнасцежыў я - са змроку</p>
<p>У пакой крумкач звячэлы, быццам прывід дзён сівых,</p>
<p>Увайшоў хадою цвёрдай, і пратупаў з пыхай лорда</p>
<p>Ля мяне ў паставе гордай проста да дзвярэй маіх,</p>
<p>І на бюст Палады ўзбіўся там, каля дзвярэй маіх,</p>
<p>Сеў панура і заціх.</p>
<p> </p>
<p>Чапурыстасць і паважнасць чорнай птушкі нехлямяжнай</p>
<p>Змусілі мяне ўсміхнуцца цераз сум: «Хоць і абдзёр</p>
<p>У сутычцы нейкі вораг на тваёй макушцы пёры,</p>
<p>Ты не страціў смелы нораў, змрочны дух начных пячор,</p>
<p>Як Плутон цябе мянуе ў нетрах тых начных пячор?»</p>
<p>Крук пракрумкаў: «Nevermore!»</p>
<p> </p>
<p>Хоць адказ начнога птаха на душу мне ўпаў, як плаха,</p>
<p>Быў бы дзень - не меў бы страху, а цяпер - які выбор,</p>
<p>Калі ноч і бездарожжа, калі, быццам дух варожы,</p>
<p>Уваходзіць крук варожы і сядае насупор</p>
<p>На скульптурны ўзгруд Палады, над дзвярыма, насупор,</p>
<p>Крук з мянушкай Nevermore.</p>
<p> </p>
<p>А тым часам крук пануры знерухомеў на скульптуры,</p>
<p>Бы душу ўсю ўклаў у слова страшнае, як прыгавор.</p>
<p>«Як сябры мае, - ледзь чутна я шапнуў, - крумкач прыблудны</p>
<p>Знікне заўтра ў каламутным цемрыве начных пячор,</p>
<p>Як мае надзеі, знікне ў цемрыве начных пячор».</p>
<p>Крук пракрумкаў: «Nevermore!»</p>
<p> </p>
<p>Напалоханы адказам, я ачуўся не адразу</p>
<p>І прамовіў: «Несумненна, слова гэтае - паўтор</p>
<p>Скаргі нейкага нябогі, што пад гнётам лёса злога</p>
<p>Праз усю сваю дарогу паўтараў, нібы дакор,</p>
<p>На хаўтурах мар, да скону, паўтараў, нібы дакор,</p>
<p>Толькі слова «nevermore».</p>
<p> </p>
<p>Так разважыўшы, з усмешкай я на крэсла сеў без спешкі</p>
<p>Тварам да жудлівай птушкі, спінаю да цьмяных штор,</p>
<p>На падушку сеў у крэсла і задумаўся над сэнсам</p>
<p>Слова, што прынёс злавесны, змрочны дух начных пячор.</p>
<p>Што паведаміць хацеў мне змрочны дух начных пячор</p>
<p>Гэтым словам «nevermore»?</p>
<p> </p>
<p>Так раздумваў я ў маўчанні над прароцтвам незвычайным</p>
<p>Птаха, што паглядам жорсткім на мяне глядзеў ва ўпор.</p>
<p>У святле сядзеў няісным каганца і ненаўмысна</p>
<p>На падушку прыхіліўся - так мяне адолеў змор.</p>
<p>Ах, ніколі на падушку не прыхіліцца Лінор</p>
<p>Ля мяне, о nevermore!</p>
<p> </p>
<p>І здалося, пасмы дыму паплылі перад вачыма</p>
<p>І за спінай серафімы павыходзілі з-за штор.</p>
<p>«Хлус! - я ўсклікнуў. - Без сумнення, дзіўнае тваё з'яўленне -</p>
<p>Боскі знак майго збавення ад жалобы па Лінор!</p>
<p>Дай мне зелля, каб забыцца, каб не помніць пра Лінор!»</p>
<p>Крук пракрумкаў: «Nevermore!»</p>
<p> </p>
<p>«О вястун, - я ўсклікнуў, - птушка проста ты ці д'яблаў служка!</p>
<p>Хай прыслаў цябе нячысты, хай прынёс цябе віхор</p>
<p>У бязрадны мой закутак, дзе пануе вечны смутак,</p>
<p>Ці пазбаўлюся пакутаў я ля Галаадскіх гор?</p>
<p>Ці знайду я панацэю там, ля Галаадскіх гор?»</p>
<p>Крук пракрумкаў: «Nevermore!»</p>
<p> </p>
<p>«О вястун, - я ўсклікнуў, - птушка проста ты ці д'яблаў служка!</p>
<p>Дзеля Бога, што справуе існым ад зямлі да зор,</p>
<p>Адкажы душы гаротнай, ці ўзляціць яна ў зіхотны</p>
<p>Райскі сад да бессмяротнай, што завецца там Лінор?</p>
<p>Да святой, якой анёлы кажуць там цяпер «Лінор»?</p>
<p>Крук пракрумкаў: «Nevermore!»</p>
<p> </p>
<p>«Хай жа гэта слова стане знакам нашага расстання! -</p>
<p>Крыкнуў я. - Туды вяртайся, скуль прынёс цябе віхор!</p>
<p>І не ўздумай неўзаметку скінуць мне пяро, як сведку</p>
<p>Злой хлусні сваіх адведкаў, і не трэба так ва ўпор</p>
<p>Мне ў душу глядзець, і з бюста прэч нясі свой чорны ўбор!»</p>
<p>Крук пракрумкаў: «Nevermore!»</p>
<p> </p>
<p>З той пары крумкач закляты, з бюста бледнага Палады</p>
<p>Не злятаючы ніколі, прымасціўся насупор,</p>
<p>Ён вачыма патарочы, соннымі, за мною сочыць</p>
<p>І пад лямпай цень свой змрочны, на падлозе, распасцёр,</p>
<p>І душой я з таго ценю нізашто цяпер да зор</p>
<p>Не ўзлячу, о nevermore!</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Aleh_Minkin/">Алег Мінкін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>