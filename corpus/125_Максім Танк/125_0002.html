<div class="container">
<div class="book-utils">
<div id="qrcode"></div>
<a href="/Maksim_Tank/Ave_Maria.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 09.01.1957 -->
<!-- HEADER_FIELD FirstPublicationYear: 1957 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ave Maria -->
<!-- HEADER_FIELD Uploaded: 2011-08-01T09:00:03Z -->
<!-- HEADER_FIELD Year: 1957 -->
<h2><a href="http://knihi.com/Maksim_Tank/">Максім Танк</a></h2>
<h2>Ave Maria</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Звон кафедральны кліча на Ave.</p>
<p>З цесных завулкаў злева і справа</p>
<p>Гуртам манашкі ў чорным адзенні</p>
<p>Цягнуцца, быццам сумныя цені.</p>
<p>Тут і старыя, і маладыя,—</p>
<p>Ave Maria...</p>
<p> </p>
<p>Я не звярнуў бы і ўвагі можа,</p>
<p>Каб не пабачыў між іх прыгожай</p>
<p>Адной манашкі, якая мае</p>
<p>Не больш, хіба, як семнаццаць маяў;</p>
<p>Чорныя вочы, бровы густыя,—</p>
<p>Ave Maria!</p>
<p> </p>
<p>Нат пад жалобнай вопраткай чорнай</p>
<p>Ты адгадаеш: стан непакорны,</p>
<p>Ножкі, якімі б на карнавалах</p>
<p>I захапляла і чаравала,</p>
<p>Смуглыя рукі, грудзі тугія,—</p>
<p>Ave Maria!</p>
<p> </p>
<p>Глядзіць набожна на крыж пятровы,</p>
<p>А я малюся на яе бровы:</p>
<p>Няўжо, красуня, ты не шкадуеш,</p>
<p>Што хараство і жыццё марнуеш?</p>
<p>Як танцавалі б ножкі такія,—</p>
<p>Ave Maria!</p>
<p> </p>
<p>Цябе атрутаю апаілі,</p>
<p>Ружанцам рукі табе скруцілі.</p>
<p>Смялей парві ты яго, не бойся!</p>
<p>У полі недзе шуміць калоссе...</p>
<p>О, як бы жалі рукі такія,—</p>
<p>Ave Maria!</p>
<p> </p>
<p>А потым хутка прыйшло б каханне,</p>
<p>Страчала б з мілым свой золак ранні.</p>
<p>А потым стала б ты гаспадыняй</p>
<p>I калыхала б сваю дзяціну!</p>
<p>О, як кармілі б грудзі такія,—</p>
<p>Ave Maria!</p>
<p> </p>
<p>Не знаю, можа, мая малітва</p>
<p>Мне памагла б выйграць гэтую бітву,</p>
<p>Але пазвалі яе; манашка</p>
<p>Пайшла за ўсімі, ўздыхнуўшы цяжка,</p>
<p>Пад зводы змрочныя і глухія,—</p>
<p>Ave Maria!..</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>