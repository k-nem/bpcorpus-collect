<div class="container">
<div class="book-utils">
<div id="qrcode"></div>
<a href="/Maksim_Tank/Siarod_lasou_nadniomanskich.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 08.12.1950 -->
<!-- HEADER_FIELD FirstPublicationYear: 1951 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сярод лясоў наднёманскіх -->
<h2><a href="http://knihi.com/Maksim_Tank/">Максім Танк</a></h2>
<h2>Сярод лясоў наднёманскіх</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сярод лясоў наднёманскіх,</p>
<p>Густога сасняка</p>
<p>Жыла малая Верачка -</p>
<p>Дачушка лесніка.</p>
<p> </p>
<p>Яна дружыла з дрэвамі,</p>
<p>З птушынаю сям'ёй,</p>
<p>Звярынай усялякаю</p>
<p>І з ягадай лясной.</p>
<p> </p>
<p>Ды вось аднойчы восенню</p>
<p>Лес, чуе, не пяе.</p>
<p>І стала ёй нявесела,</p>
<p>Сум агарнуў яе.</p>
<p> </p>
<p>Шкада ёй ападаючых</p>
<p>Лістоў і матылькоў,</p>
<p>Шкада ёй адлятаючых</p>
<p>У вырай журавоў.</p>
<p> </p>
<p>І вось пацешыць Верачку</p>
<p>Жучкі прыбеглі спрытныя,</p>
<p>Камарыкі гуллівыя,</p>
<p>Мурашкі працавітыя.</p>
<p> </p>
<p>Гудуць, звіняць і раяцца</p>
<p>З світання да начы,</p>
<p>Не знаюць, як гаротніцы</p>
<p>Ў бядзе дапамагчы.</p>
<p> </p>
<p>Прыбеглі зайцы шэрыя,</p>
<p>Вавёрачкі гуллівыя,</p>
<p>Бабры, лісіцы, вожыкі,</p>
<p>Казулі палахлівыя.</p>
<p> </p>
<p>Паселі кругам, раяцца</p>
<p>З світання да начы,</p>
<p>Не ведаюць, як Верачцы</p>
<p>Ў бядзе дапамагчы.</p>
<p> </p>
<p>Усёй сям'ёй з'явіліся</p>
<p>Цецерукі стракатыя,</p>
<p>Глушцы, вароны з совамі</p>
<p>Ды з дзятламі насатымі.</p>
<p> </p>
<p>Сядзяць на дрэвах, раяцца</p>
<p>З світання да начы,</p>
<p>Не ведаюць, як Верачцы</p>
<p>Ў бядзе дапамагчы.</p>
<p> </p>
<p>Пачуў пра гэта павучок.</p>
<p>Пытае: - Што за гул?</p>
<p>Мо я, сябры-таварышы,</p>
<p>Як-небудзь памагу? -</p>
<p> </p>
<p>- Ну, дзе табе! Маўчаў бы лепш</p>
<p>Ты ў засені лістка, -</p>
<p>Гавораць і смяюцца ўсе</p>
<p>З малога павучка.</p>
<p> </p>
<p>І ён па павуціначцы</p>
<p>Пакрыўджаны палез</p>
<p>Дамоў, пад ліст арэхавы,</p>
<p>У хмызнякі, у лес.</p>
<p> </p>
<p>А як настала ночанька,</p>
<p>Серп месяца заззяў,</p>
<p>Ён павуціну тонкую</p>
<p>Хутчэй снаваць пачаў.</p>
<p> </p>
<p>Ад кусціка да кусціка,</p>
<p>Між лапак і галін,</p>
<p>Ад елкі да сасоначкі,</p>
<p>Ад неба да зямлі.</p>
<p> </p>
<p>А потым зоры ясныя</p>
<p>З краплістаю расой</p>
<p>Павесіў ён званочкамі</p>
<p>На павуцінцы той.</p>
<p> </p>
<p>Калі ж прачнулася зара</p>
<p>І ветрык прыляцеў,</p>
<p>Лес залатымі струнамі,</p>
<p>Ажыўшы, зазвінеў.</p>
<p> </p>
<p>На звон устала Верачка.</p>
<p>Сцяжынаю лясной</p>
<p>Ідзе яна і дзівіцца,</p>
<p>Што лес спявае з ёй.</p>
<p> </p>
<p>Кране рукой рабіны куст -</p>
<p>Звон чуецца рабінавы,</p>
<p>Кране яна каліны куст -</p>
<p>Звон чуецца калінавы.</p>
<p> </p>
<p>А сонца струны павучка</p>
<p>Кране празрыстым променем,</p>
<p>Заслухаешся, як гудуць</p>
<p>Лясы-бары над Нёманам.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>