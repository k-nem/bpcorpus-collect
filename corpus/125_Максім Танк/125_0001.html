<div class="container">
<div class="book-utils">
<div id="qrcode"></div>
<a href="/Maksim_Tank/Lucyjan_Tapola.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 23.05.1946 -->
<!-- HEADER_FIELD FirstPublicationYear: 1946 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Люцыян Таполя -->
<!-- HEADER_FIELD Uploaded: 2011-08-01T08:00:05Z -->
<!-- HEADER_FIELD Year: 1946 -->
<h2><a href="http://knihi.com/Maksim_Tank/">Максім Танк</a></h2>
<h2>Люцыян Таполя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гэта быў адзін з майстроў вялікіх,</p>
<p>Звалі яго Люцыян Таполя,</p>
<p>А па клічцы проста Багароб.</p>
<p>Гэта ён</p>
<p>Уздоўж Віллі і Нёмна</p>
<p>I па ўсіх шляхах і скрыжаваннях</p>
<p>Будаваў капліцы і крыжы,</p>
<p>Выразаў апосталаў, прарокаў,</p>
<p>Больш падобных да сялян смаргонскіх,</p>
<p>Да вілейскіх лесарубаў, рыбакоў.</p>
<p>Гэта ён ў батлейцы навагодняй</p>
<p>Пана свайго Ірадам зрабіў,</p>
<p>Твар і постаць прасвятой —</p>
<p>З дзяўчыны Тэклі,</p>
<p>Да якой дарэмна сватаўся калісьці,</p>
<p>А двух п'яніц мядзельскіх —</p>
<p>Сцяпана з Харытонам —</p>
<p>Выразаў з чачоткавай бярозы,</p>
<p>З дрэва моцна,</p>
<p>Як дружба іх,</p>
<p>Выразаў у постаці анёлаў.</p>
<p> </p>
<p>Доўга людзі цешыліся з цудаў,</p>
<p>Што зрабіў быў Люцыян Таполя,</p>
<p>Доўга з той батлейкі рагаталі.</p>
<p>Ірад меў шляхецкі ўбор і хітры</p>
<p>Твар лісіцы</p>
<p>I ў руках бізун,</p>
<p>Якім батожыў мужыкоў заўсёды,</p>
<p>А Тэкля</p>
<p>Маладой глядзела прыгажуняй.</p>
<p>Колькі цеплыні у яе рысах,</p>
<p>Хараства у постаці дзявочай</p>
<p>Паказаў ён,</p>
<p>Быццам Песню Песняў —</p>
<p>Кнігу дзіўную раскрыў перад вачыма,</p>
<p>Быццам творачы сваёй дзяўчыны</p>
<p>        вобраз,</p>
<p>Побач з ім было яе юнацтва.</p>
<p>Тое, што сябры яму ўдаліся —</p>
<p>Харытон з Сцяпанам,—</p>
<p>Менш усіх дзівіла:</p>
<p>Зналіся яны ледзь не з калыскі,</p>
<p>Разам па Віллі плыты сплаўлялі,</p>
<p>Разам мора выпілі гарэлкі.</p>
<p>Слых, як звон з высокае званіцы,</p>
<p>Слых, як на вадзе кругі ад камня,</p>
<p>Слых, як вецер, аблятае светам,</p>
<p>Даляцеў да горада да Вільні,</p>
<p>Да палаца біскупа Сямашкі.</p>
<p>Аглядаў той дзіўнае тварэнне,</p>
<p>Хмурыў бровы.</p>
<p>Што святы айцец благое ўбачыў,</p>
<p>Што ўзняло яго гнеў непамерны?</p>
<p>Толькі загадаў ён</p>
<p>Самому Таполю знішчыць твор свой</p>
<p>I, пад страхам пекла і пракляцця,</p>
<p>Цэлых дзесяць год адбыць пакуты</p>
<p>I не брацца за сваё майстэрства.</p>
<p>Горка стала на душы Таполі.</p>
<p>Кажуць людзі,</p>
<p>        што пакляўся ён</p>
<p>Двум не дараваць грахоў прад смерцю:</p>
<p>Біскупу Сямашку</p>
<p>I яшчэ яловаму суку,</p>
<p>Што век шкодзіў,</p>
<p>Псуў яго майстэрства.</p>
<p>Дзесяць год!</p>
<p>За гэты тэрмін дрэва</p>
<p>Дзесяць раз убор зялёны зменіць.</p>
<p>Дзесяць пакаленняў салаўіных</p>
<p>Выкалыша на сваіх галінах,</p>
<p>Дзесяць залатых кругоў адложыць,</p>
<p>Як пярсцёнкаў, каля сарцавіны.</p>
<p>Што тады казаць пра чалавека!</p>
<p>За год дзесяць Люцыян Таполя</p>
<p>Шмат пабачыў і бяды і гора,</p>
<p>Зведаў шмат зямель ён, пра якія</p>
<p>Нат і ў сне не снілася яму.</p>
<p> </p>
<p>I мо ад тугі па родным краю,</p>
<p>Па майстэрству даўнім, на якое</p>
<p>Налажыў сваё Сямашка вета,</p>
<p>Пасівеў ён і да непазнання</p>
<p>Так змяніўся,</p>
<p>Што сябры і тыя</p>
<p>Пры сустрэчы моўчкі абміналі,</p>
<p>Што сам біскуп,</p>
<p>Не пазнаўшы ў майстры</p>
<p>Грэшніка даўнейшага, даверыў</p>
<p>Будаваць сваю святыню.</p>
<p>Прамінулі вёсны,</p>
<p>Леты,</p>
<p>Зімы.</p>
<p>На узгорку,</p>
<p>Між лясоў прадвечных,</p>
<p>Дзе растуць дубы,</p>
<p>Якія помняць</p>
<p>I часы Пяруна з Светавідам,</p>
<p>I зуброў даўно заглохлы тупат,</p>
<p>Пачала будыніна ўздымацца.</p>
<p>З долу муляры ўзвадзілі сцены,</p>
<p>Клалі камень, падганялі цэглу,</p>
<p>А канчаў усё на рыштаванні</p>
<p>Сам Таполя.</p>
<p>Пад яго рукамі,</p>
<p>Бы ад нейкіх чараў,</p>
<p>Ажывала нават нежывое,</p>
<p>Немагчымае рабілася магчымым:</p>
<p>Гнуўся камень,</p>
<p>А з звычайнай цэглы,</p>
<p>Быццам з бронзы,</p>
<p>Паўставалі здані,</p>
<p>Рознае страхоцце,</p>
<p>Розныя звяры з людскім абліччам.</p>
<p>Днём і ноччу Люцыян Таполя</p>
<p>Не зыходзіў з рыштавання.</p>
<p>Дума неспакойная жыла у майстра:</p>
<p>Ён хацеў пакінуць пакаленням</p>
<p>След жыцця свайго,</p>
<p>Сваіх пакут,</p>
<p>Сказ пра мары,</p>
<p>Пра свае імкненні...</p>
<p>Вось каля вітражаў,</p>
<p>На абсыдах</p>
<p>Нейкія расселіся хімеры.</p>
<p>Гэта — тыя, што хацелі знішчыць,</p>
<p>Пагасіць святло у яго сэрцы.</p>
<p>З іх адны падобны да магнатаў,</p>
<p>Да сабак — да панскіх цівуноў,</p>
<p>А другія — да дзяцей Лайолы —</p>
<p>Хітрых езуітаў,</p>
<p>Да айца Сямашкі.</p>
<p>Колькі іх!</p>
<p>I ўсе яны з рагамі,</p>
<p>З зяпамі пачвар,</p>
<p>З хвастамі гадаў,</p>
<p>Лезуць па званіцы і па вежы,</p>
<p>Падаюць і зноў клыкі ўбіваюць</p>
<p>У каменне,</p>
<p>I паўзуць угору</p>
<p>Па душу, па думку чалавека,</p>
<p>Што, як сонца, слепіць вочы ім.</p>
<p>Толькі не спыніць палёту думы,</p>
<p>I век розуму не пагасіць ім —</p>
<p>Чорным сілам пекла.</p>
<p>З кожнай цаляй ўсё гладзейшы камень,</p>
<p>Строма вежа цягнецца ўгару</p>
<p>I пад самым небам,</p>
<p>Быццам промень ясны,</p>
<p>Пераможная ўзнялася над усім.</p>
<p>Калі кончыў Люцыян Таполя</p>
<p>Твор свой дзіўны,</p>
<p>У дзень святога Роха</p>
<p>Шмат людзей сышлося падзівіцца,</p>
<p>Паглядзець на новую святыню.</p>
<p>Біскуп сам служыць прыехаў месу.</p>
<p>Але толькі прагрымеў «Тэ дэум»,</p>
<p>Толькі вочы ён узняў угору,</p>
<p>На званіцу,</p>
<p>Як пачаў жагнацца,</p>
<p>Ўбачыўшы пякельны карагод.</p>
<p>Кінуўся зганяць пачвар, ды толькі</p>
<p>Не баяцца гэтыя хімеры</p>
<p>Ні вады свянцонай, ні крыжа,</p>
<p>А калі пазнаў у іх сваё аблічча</p>
<p>I сваіх канонікаў і подпіс</p>
<p>Прачытаў на камні: «Люцыян Таполя»,—</p>
<p>Быццам гром ударыў у Сямашку.</p>
<p>Слугі вывелі яго пад рукі,</p>
<p>Ледзь жывога у палац завезлі.</p>
<p>Дзесяць дзён хварэў Сямашка-біскуп</p>
<p>I крычаў, каб прывялі Таполю.</p>
<p>На дзесяты дзень памёр світаннем.</p>
<p>А Таполі след згубіўся недзе.</p>
<p>Колькі год яго шукалі ўсюды</p>
<p>Стражнікі,</p>
<p>Манахі,</p>
<p>Езуіты.</p>
<p>Толькі дзе прачуюць, што з'явіўся</p>
<p>Надзвычайны ўзор яго майстэрства:</p>
<p>Скрыпка, новы вытканы узор,</p>
<p>Вобраз дзіўны,</p>
<p>Песня ці батлейка,</p>
<p>Цацкі з дрэва, з гліны ці паліва</p>
<p>(Бо на ўсё Таполя майстрам быў),—</p>
<p>Налятуць пякельнай чорнай зграяй.</p>
<p>Ды ніяк злавіць ім не ўдалося майстра.</p>
<p>Жыў Таполя</p>
<p>I вучыў людзей майстэрству,</p>
<p>Можа, сто, а можа, болей год.</p>
<p>Бо ў народзе,</p>
<p>Як ў прадвечным лесе,</p>
<p>Дзе ты знойдзеш дрэва, ад якога</p>
<p>Шум вясны пачаўся?</p>
<p>Дзе ты знойдзеш!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>