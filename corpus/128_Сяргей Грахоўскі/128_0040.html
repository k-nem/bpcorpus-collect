<div class="container">
<div class="book-utils">
<div id="qrcode"></div>
<a href="/Alaksandar_Blok/Dvanaccac_hrach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Блок -->
<!-- HEADER_FIELD FilenameSuffix: hrach -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе С. Грахоўскага -->
<!-- HEADER_FIELD SectionAuthor: Паэмы -->
<!-- HEADER_FIELD Title: Дванаццаць -->
<!-- HEADER_FIELD Translation: Сяргей Грахоўскі -->
<h2><a href="http://knihi.com/Alaksandar_Blok/">Аляксандар Блок</a></h2>
<h2>Дванаццаць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І</p>
<p>Чорны вечар.</p>
<p>Белы снег.</p>
<p>Вецер, вецер!</p>
<p>На нагах не стаіць чалавек.</p>
<p>Вецер, вецер —</p>
<p>На ўсім боскім свеце!</p>
<p> </p>
<p>Завівае вецер</p>
<p>Белы сняжок,</p>
<p>Пад сняжком — лядок.</p>
<p>Слізка, цяжка,</p>
<p>Кожны хадок</p>
<p>Пакаўзнецца — бедалажка!</p>
<p> </p>
<p>Між дамамі ў непагоду</p>
<p>Напінаецца канат.</p>
<p>На канаце — плакат:</p>
<p>«Уся ўлада Ўстаноўчаму сходу!»</p>
<p>Бабулька бядуе, аж плача,</p>
<p>Ніяк не ўцяміць, што гэта значыць,</p>
<p>Навошта палошча вецер</p>
<p>Такі велізарны плакат?</p>
<p>Колькі б выйшла парцянак дзецям, —</p>
<p>Усім абадраным да пят...</p>
<p>Бабулька, як курыца,</p>
<p>Праз сумёт ледзь пратоптвае след.</p>
<p>— Ох, Багародзіца-заступніца!</p>
<p>Ох, бальшавікі пагоняць на той свет!</p>
<p> </p>
<p>Вецер хвошча зрання!</p>
<p>Аж трашчыць мароз!</p>
<p>І буржуй на скрыжаванні</p>
<p>У каўнер хавае нос.</p>
<p> </p>
<p>Патлы звіслі. Што за ён?</p>
<p>Галасочак ледзь чуцён:</p>
<p>— Здраднікі!</p>
<p>— Гіне Расія!</p>
<p>Мабыць, пісьменнік —</p>
<p>«месія...»</p>
<p>А вось і даўгаполы —</p>
<p>Сяк-так сумёт разгроб...</p>
<p>Чаму ж ты не вясёлы,</p>
<p>Таварыш поп?</p>
<p> </p>
<p>Чорны, як галуза,</p>
<p>Тлусцеў ад году ў год,</p>
<p>Толькі ззяла пуза</p>
<p>Крыжам на народ.</p>
<p> </p>
<p>Вось пані, уся у каракулі</p>
<p>Да некага звярнулася:</p>
<p>— Ужо ж мы папаплакалі...</p>
<p>Ой, слізка, — Расцягнулася!</p>
<p> </p>
<p>Ай, ай!</p>
<p>Цягні, паднімай!</p>
<p> </p>
<p>Вецер вясёлы,</p>
<p>Злосны і рады,</p>
<p>Круціць прыполы,</p>
<p>Сустрэчных косіць,</p>
<p>Рве, матляе і носіць</p>
<p>Вялізны плакат:</p>
<p>«Уся ўлада Ўстаноўчаму сходу...»</p>
<p>І словы даносіць:</p>
<p> </p>
<p>...І мы са сходу...</p>
<p>...Тут поўна было народу...</p>
<p>...Абмеркавалі...</p>
<p>...Пастанавілі...</p>
<p>Часова — дзесяць, на ноч — дваццаць пяць...</p>
<p>...І меней — ні з кога не браць...</p>
<p>...Хадзем спаць...</p>
<p> </p>
<p>Позні вечар.</p>
<p>Пусцее вуліца,</p>
<p>Адзін бадзяга</p>
<p>Толькі туліцца.</p>
<p>Ды свішча вецер...</p>
<p> </p>
<p>Эх, бедалага!</p>
<p>Падыходзь —</p>
<p>Пацалуемся...</p>
<p> </p>
<p>Хлеба!</p>
<p>Марна час не зводзь!</p>
<p>Праходзь!</p>
<p>Чорнае, чорнае неба.</p>
<p>Сумная, сумная злосць,</p>
<p>Гнаў у грудзях разбудзі...</p>
<p>Святая і чорная злосць...</p>
<p> </p>
<p>— Таварыш! Пільна глядзі!</p>
<p>— Ёсць!</p>
<p> </p>
<p>2</p>
<p>Гуляе вецер, лятае снег.</p>
<p>Ідзе дванаццаць чалавек.</p>
<p> </p>
<p>Блішчаць на стрэльбах рамяні,</p>
<p>Наўкол — агні, агні, агні...</p>
<p> </p>
<p>Цыгарка ў роце, як блін, картуз,</p>
<p>На спіну трэба званковы туз!</p>
<p> </p>
<p>Свабода, свабода,</p>
<p>Эх, эх, без крыжа!</p>
<p>Тра-та-та, ж-жах!</p>
<p> </p>
<p>Холадна, таварышы, холадна!</p>
<p> </p>
<p>— А Кацьцы з Ванькай піва носяць...</p>
<p>— У Кацькі — керанкі ў панчосе!</p>
<p> </p>
<p>— Ванька сам цяпер багаты...</p>
<p>— Свойскі быў, ды стаў салдатам!</p>
<p> </p>
<p>— Ну, Ванька, сучы сын, буржуй,</p>
<p>Маю адважся пацалуй! </p>
<p> </p>
<p>Свабода, свабода,</p>
<p>Эх, эх, без крыжа!</p>
<p>Ванька з Канькаю заняты —</p>
<p>Чым заняты, чым заняты?</p>
<p>Толькі — стрэлы ды імжа!</p>
<p> </p>
<p>Наўкол — агні, агні, агні...</p>
<p>Блішчаць на стрэльбах рамяні...</p>
<p> </p>
<p>Рэвалюцыйна трымайце крок!</p>
<p>У ворага нядрэмны зрок!</p>
<p> </p>
<p>Таварыш, вінтоўка цябе уратуе!</p>
<p>Кулю загоніш у Русь, у Святую —</p>
<p>У былінную,</p>
<p>У хацінную,</p>
<p>Таўстазадую!</p>
<p> </p>
<p>Эх, эх, без крыжа!</p>
<p> </p>
<p>3</p>
<p>Як пайшлі хлапцы з ахвотай</p>
<p>Да чырвоных ваяваць,</p>
<p>Да чырвоных ваяваць —</p>
<p>Галаву за іх аддаць.</p>
<p> </p>
<p>Эх ты, гора горкае!</p>
<p>Жыццё — салодкі мёд!</p>
<p>Дзіравае пальцечка,</p>
<p>Аўстрыйскі кулямёт!</p>
<p> </p>
<p>На ўвесь свет пажар распалім</p>
<p>І буржуяў к д’яблу звалім.</p>
<p>Свет — у полымі, ў крыві —</p>
<p>Госпадзі, блаславі!</p>
<p> </p>
<p>4</p>
<p>Слепіць снег, ліхач крычыць,</p>
<p>Ванька з Кацькаю ляціць —</p>
<p>Елякстрычаскі ліхтарык</p>
<p>На аглобельках...</p>
<p>Ах, ах, гані!</p>
<p> </p>
<p>Шынялёк на ім салдацкі,</p>
<p>Твар ад радасці — вар’яцкі,</p>
<p>Круціць Ванька чорны вус,</p>
<p>Ды падкручвае,</p>
<p>Ды пад’юджвае...</p>
<p> </p>
<p>Плечы ў Ванькі — два аршыны!</p>
<p>Гаваркі Іван мужчына!</p>
<p>Кацьку дурыць, абдымае,</p>
<p>Загаворвае...</p>
<p> </p>
<p>Стала сэрца заміраць,</p>
<p>Зубкі жэмчугам гараць...</p>
<p>Ах ты, Кацька, мая Кацька,</p>
<p>Таўстамордзенькая...</p>
<p> </p>
<p>5</p>
<p>У цябе на шыі, Каця,</p>
<p>Ад нажа глыбокі след,</p>
<p>У цябе пад сэрцам, Каця</p>
<p>Пісяжок зрабіў стылет!</p>
<p> </p>
<p>Паскачы ды пакружы!</p>
<p>Ножкамі заваражы!</p>
<p>Ты ў карунках пахадзіла —</p>
<p>Пахадзі, пахадзі!</p>
<p>Афіцэраў павадзіла —</p>
<p>Павадзі, павадзі!</p>
<p> </p>
<p>Ад разбэшчаных бадзяг</p>
<p>Сэрца ёкнула ў грудзях!</p>
<p> </p>
<p>Помніш, Каця, афіцэра —</p>
<p>Не пазбегнуў ён нажа...</p>
<p>Ці не ўспомніла, халера?</p>
<p>Можа, ў памяці — імжа?</p>
<p> </p>
<p>Эх, няможна забываць,</p>
<p>Пакладзі з сабою спаць!</p>
<p> </p>
<p>Гетры шэрыя насіла,</p>
<p>Прагна жэрла шакалад,</p>
<p>Юнкероў папавадзіла,</p>
<p>Падалася да салдат?</p>
<p> </p>
<p>Эх, эх, саграшы!</p>
<p>Будзе лёгка на душы!</p>
<p> </p>
<p>6</p>
<p>...Насустрач зноў ляціць наўскач,</p>
<p>Крычыць, галёкае ліхач...</p>
<p> </p>
<p>Стой, стой, Андруха, памагай!</p>
<p>Патруха, ззаду забягай!</p>
<p> </p>
<p>Трах-тарарах — б’е пісталет,</p>
<p>А снежны пыл заносіць след.</p>
<p> </p>
<p>Ліхач з Іванькам верне ўбок...</p>
<p>Яшчэ, яшчэ узводзь курок!</p>
<p> </p>
<p>Трах-тара-рах! Ты будзеш знаць,</p>
<p>. . . . . . . . . . . . . . . . . . . . . . .  . . .</p>
<p>Як з дзеўчынай чужой гуляць!</p>
<p> </p>
<p>Нягоднік знік на ліхачы,</p>
<p>Табе адпомшчу я ўначы.</p>
<p> </p>
<p>А Канька дзе? Ляціць на лёд!</p>
<p>Прабілі голаў навылёт!</p>
<p> </p>
<p>Што, Кацька, рада? Ні гу-гу...</p>
<p>Ляжы, як падла, на рагу!</p>
<p> </p>
<p>Рэвалюцыйны трымайце крок!</p>
<p>У ворага нядрэмны зрок!</p>
<p> </p>
<p>7</p>
<p>Вось ізноў ідуць дванаццаць,</p>
<p>Толькі стрэльбы на плячах</p>
<p>А ў няшчаснага забойцы —</p>
<p>Сум на твары і ў вачах...</p>
<p> </p>
<p>У завулачкі крывыя</p>
<p>Крок прыспешвае бядак.</p>
<p>Закруціў хусцінкай шыю —</p>
<p>Не ачухацца ніяк...</p>
<p> </p>
<p>— Ну, чаго ты зажурыўся?</p>
<p>— Што, таварыш, за бяда?</p>
<p>— Што, Пятруха, з тропу збіўся</p>
<p>— Або Кацьку ўсё шкада?</p>
<p> </p>
<p>— Ох, таварышы, браточкі,</p>
<p>Як мне Каньку не любіць?</p>
<p>З ёй праведзеныя ночкі</p>
<p>Мне ніколі не забыць...</p>
<p> </p>
<p>— За яе разгул бядовы,</p>
<p>За агеньчыкі ў вачах.</p>
<p>За радзімы знак пунсовы</p>
<p>Каля правага пляча</p>
<p>Загубіў я, бесталковы...</p>
<p>Лепш дагнаць бы ліхача... ах!</p>
<p> </p>
<p>— Бач, завёў сваю катрынку,</p>
<p>Што ты, Пецька, баба, псіх?</p>
<p>— Зноў душу, нібы аўчынку,</p>
<p>Выварочваеш пры ўсіх!</p>
<p>— Не пакутуй за дзяўчынку,</p>
<p>Не падводзь сяброў сваіх!</p>
<p> </p>
<p>— Час не той, каб толькі вохкаць,</p>
<p>Ныць з табою ад тугі!</p>
<p>Хутка будзе ой нялёгка,</p>
<p>Наш таварыш дарагі!</p>
<p> </p>
<p>І Пятруха запаволіў</p>
<p>Неспакойную хаду...</p>
<p> </p>
<p>Галаву узняў паволі</p>
<p>І забыўся пра бяду.</p>
<p>Эх, эх!</p>
<p>Нам пацешыцца не грэх!</p>
<p> </p>
<p>Час паверхі замыкаць,</p>
<p>Зараз будзем рабаваць!</p>
<p>Адмыкайце ў склеп вароты —</p>
<p>Разгулялася галота!</p>
<p> </p>
<p>8</p>
<p>Ох, гора ты гаротнае!</p>
<p>Сум-журба</p>
<p>Смяротная!</p>
<p> </p>
<p>Я пацешуся гульбою —</p>
<p>Паграшу, паграшу...</p>
<p> </p>
<p>Я ўжо цемечка любое</p>
<p>Пачашу, пачашу...</p>
<p> </p>
<p>Шалупінне над губою</p>
<p>Панашу, панашу...</p>
<p> </p>
<p>Я ўжо ножычкам</p>
<p>Паласну, паласну!</p>
<p> </p>
<p>Ты, буржуй, спраўляй памінкі,</p>
<p>А то вып’ю да крывінкі</p>
<p>За каханне той дзяўчынкі,</p>
<p>Чарнабровачкі...</p>
<p> </p>
<p>Супакой, гасподзь, душу рабы тваёй...</p>
<p>Сумна!</p>
<p> </p>
<p>9</p>
<p>Не чутна шуму гарадскога,</p>
<p>На неўскай вежы цішыня.</p>
<p>І больш няма гарадавога, —</p>
<p>Гуляйце, хлопчыкі, да дня!</p>
<p> </p>
<p>Стаіць буржуй на скрыжаванні,</p>
<p>У каўняры схаваўшы нос.</p>
<p>А побач з ім дрыжыць да рання</p>
<p>Схуднелы, шалудзівы пёс.</p>
<p> </p>
<p>Стаіць буржуй, як пёс, галодны,</p>
<p>У снег пытальнікам урос.</p>
<p>І свет стары, як пёс бязродны,</p>
<p>Трасецца, падтуліўшы хвост</p>
<p> </p>
<p>10</p>
<p>Штосьці круціць завіруха,</p>
<p>Ой, мяце, ой, мяце!</p>
<p>За чатыры крокі друга</p>
<p>Не пазнаеш анідзе!</p>
<p> </p>
<p>Снег віхурай завівае,</p>
<p>Снег слупамі паднімае...</p>
<p>— Ох, мяцеліца, ох, спасе!</p>
<p>— Пецька, лепей прызнавайся!</p>
<p>Чым табе памог хоць раз</p>
<p>Залаты іканастас?</p>
<p>Несвядомы ты, заўваж —</p>
<p>Лепш падумай і разваж —</p>
<p>Рукі ў Кацьчынай крыві,</p>
<p>Дык душою не крыві!</p>
<p>— Рэвалюцыйны трымайце крок!</p>
<p>Узводзяць ворагі курок!</p>
<p>Наперад, наперад, у паход,</p>
<p>Рабочы народ!</p>
<p> </p>
<p>11</p>
<p>...Без імя ідуць святога</p>
<p>Ўсе дванаццаць. Не бяда,</p>
<p>Што нялёгкая дарога</p>
<p>І нічога не шкада...</p>
<p>Іх вінтовачкі стальныя</p>
<p>Сплацяць ворагам даўгі...</p>
<p>У глухіх завулках вые</p>
<p>Пыл шалёнае пургі...</p>
<p>Ды сумёты пухавыя,</p>
<p>Што не выцягнеш нагі...</p>
<p> </p>
<p>У вочы б’е</p>
<p>Чырвоны сцяг.</p>
<p> </p>
<p>Крокі мераюць</p>
<p>Прасцяг...</p>
<p> </p>
<p>Лютым ворагам</p>
<p>На страх...</p>
<p> </p>
<p>Завіруха слепіць вочы</p>
<p>Дні і ночы навылёт...</p>
<p> </p>
<p>Збірайся ў паход.</p>
<p>Рабочы народ!</p>
<p> </p>
<p>12</p>
<p>...Вось ідуць дзяржаўным крокам...</p>
<p>— Хто яшчэ там? Гавары!</p>
<p>Сцягам вогненным, шырокім</p>
<p>Разгуляліся вятры...</p>
<p> </p>
<p>На шляху — сумёт халодны.</p>
<p>— Хто ў сумёце? Выткні нос!</p>
<p>Жабраком худым, галодным</p>
<p>Чыкільгае ззаду пёс...</p>
<p> </p>
<p>— Адчапіся, шалудзівы,</p>
<p>Во штыхом паказычу!</p>
<p>Свет стары — ты пёс паршывы,</p>
<p>Я твой век укарачу!</p>
<p> </p>
<p>... Шчэрыць зубы — воўк галодны, —</p>
<p>Падтуліўшы хвост, брыдзе,</p>
<p>Пёс халодны, пёс бязродны...</p>
<p>— Гэй, адказвай, хто ідзе?</p>
<p> </p>
<p>— Хто ідзе з чырвоным сцягам?</p>
<p>— Змрок. Нічога не відаць!</p>
<p>— Хто бяжыць, загнаны страхам?</p>
<p>Вас нікому не схаваць!</p>
<p> </p>
<p>— Не туляйся, бо здабуду,</p>
<p>Лепш здавайся сам, жывы!</p>
<p>— Вылезеш, — страляць не буду,</p>
<p>Не, — не зносіш галавы.</p>
<p> </p>
<p>Трах-тах-тах! І толькі рэха</p>
<p>Азываецца ў дамах...</p>
<p>Завіруха доўгім смехам</p>
<p>Заліваецца ў снягах.</p>
<p> </p>
<p>Трах-тах-тах!</p>
<p>Трах-тах-тах!</p>
<p> </p>
<p>... Так ідуць дзяржаўным крокам —</p>
<p>Ззаду чыкільгае пёс...</p>
<p>Сцяг крывавы ўзняў высока,</p>
<p>Неаа ўважны ў снежным гуле,</p>
<p>Заварожаны ад кулі,</p>
<p>Лёгкім поступам над сцюжай,</p>
<p>У вяночку а белых ружаў,</p>
<p>У крышталях з буйных слёз —</p>
<p>Спераду — Ісус Хрыстос.</p>
<p> </p>
<p>1918</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Siarhiej_Hrachouski/">Сяргей Грахоўскі</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>