<div class="container">
<div class="book-utils">
<div id="qrcode"></div>
<a href="/Siarhiej_Hrachouski/Niedapisanaja_kniha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Грахоўскі -->
<!-- HEADER_FIELD CreationYear: 1979; 1987; 1989; 1991-1995 -->
<!-- HEADER_FIELD Edition: Грахоўскі С. Недапісаная кніга: Вершы. Мн.: Маст. літ., 1996. -271 с. -->
<!-- HEADER_FIELD FirstPublicationYear: 1996 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Недапісаная кніга -->
<h2><a href="http://knihi.com/Siarhiej_Hrachouski/">Сяргей Грахоўскі</a></h2>
<h2>Недапісаная кніга</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
  <a href="#chapter2">ЛІРЫЧНАЯ ПАМЯЦЬ</a><br/>
    <a href="#chapter3">Недапісаная кніга</a><br/>
    <a href="#chapter4">З далёкай даўніны</a><br/>
    <a href="#chapter5">Каля вогнішча</a><br/>
    <a href="#chapter6">Чужая роль</a><br/>
    <a href="#chapter7">* * *</a><br/>
    <a href="#chapter8">Сцюдзёная ноч</a><br/>
    <a href="#chapter9">На Пцічы</a><br/>
    <a href="#chapter10">Белы бэз</a><br/>
    <a href="#chapter11">Чаромхавы чад</a><br/>
    <a href="#chapter12">Уверцюра дваццатага стагоддзя</a><br/>
    <a href="#chapter13">Сувой жыцця</a><br/>
    <a href="#chapter14">* * *</a><br/>
    <a href="#chapter15">Завялыя рамонкі</a><br/>
    <a href="#chapter16">Светлы смутак</a><br/>
    <a href="#chapter17">Вершы ў сне</a><br/>
    <a href="#chapter18">Шлюб</a><br/>
    <a href="#chapter19">Лісты без адраса</a><br/>
    <a href="#chapter20">Вячэрняя малітва</a><br/>
    <a href="#chapter21">* * *</a><br/>
    <a href="#chapter22">Хвіліна развітання</a><br/>
    <a href="#chapter23">Салаўіная ноч</a><br/>
    <a href="#chapter24">Майму інстытуту</a><br/>
    <a href="#chapter25">Павал</a><br/>
    <a href="#chapter26">Расінкі</a><br/>
    <a href="#chapter27">* * *</a><br/>
    <a href="#chapter28">На сконе веку</a><br/>
    <a href="#chapter29">Равесніца</a><br/>
    <a href="#chapter30">Пакаянне</a><br/>
    <a href="#chapter31">Далёкае</a><br/>
    <a href="#chapter32">Змяя</a><br/>
    <a href="#chapter33">Дзіця стагоддзя</a><br/>
    <a href="#chapter34">Закаханым</a><br/>
    <a href="#chapter35">Асеннія паркі</a><br/>
    <a href="#chapter36">* * *</a><br/>
    <a href="#chapter37">Ноч і ціш</a><br/>
    <a href="#chapter38">Адна надзея</a><br/>
    <a href="#chapter39">* * *</a><br/>
    <a href="#chapter40">Каляндарны дзень</a><br/>
    <a href="#chapter41">* * *</a><br/>
    <a href="#chapter42">* * *</a><br/>
    <a href="#chapter43">Вяртанне</a><br/>
    <a href="#chapter44">Снегапад</a><br/>
    <a href="#chapter45">Блакітная зіма</a><br/>
    <a href="#chapter46">Каштаны</a><br/>
    <a href="#chapter47">Падзяка грому і дажджу</a><br/>
    <a href="#chapter48">Незваротнае</a><br/>
    <a href="#chapter49">Ваганні</a><br/>
    <a href="#chapter50">Зімовы сум</a><br/>
    <a href="#chapter51">Пад месяцам</a><br/>
    <a href="#chapter52">Начныя званкі</a><br/>
    <a href="#chapter53">Самотны вечар</a><br/>
    <a href="#chapter54">Страты</a><br/>
    <a href="#chapter55">Двайнік</a><br/>
    <a href="#chapter56">* * *</a><br/>
    <a href="#chapter57">Таемны гук</a><br/>
    <a href="#chapter58">* * *</a><br/>
    <a href="#chapter59">Ростань</a><br/>
    <a href="#chapter60">* * *</a><br/>
    <a href="#chapter61">Маці Багдана</a><br/>
    <a href="#chapter62">Доўгачаканыя лісты</a><br/>
    <a href="#chapter63">Сум па моры</a><br/>
    <a href="#chapter64">* * *</a><br/>
    <a href="#chapter65">Сэрца</a><br/>
    <a href="#chapter66">* * *</a><br/>
    <a href="#chapter67">Дзень</a><br/>
    <a href="#chapter68">Памяці ненапісаных вершаў</a><br/>
    <a href="#chapter69">* * *</a><br/>
    <a href="#chapter70">Нязводны боль</a><br/>
    <a href="#chapter71">Жаданне</a><br/>
    <a href="#chapter72">Дзіўны сон</a><br/>
    <a href="#chapter73">Загадка</a><br/>
    <a href="#chapter74">Таемная вячэра</a><br/>
    <a href="#chapter75">Срэбны пасаг</a><br/>
    <a href="#chapter76">* * *</a><br/>
    <a href="#chapter77">У вяночку Мельпамены</a><br/>
    <a href="#chapter78">Незабыўнаму</a><br/>
    <a href="#chapter79">Журавы</a><br/>
    <a href="#chapter80">Глухі</a><br/>
    <a href="#chapter81">Любошчы</a><br/>
    <a href="#chapter82">Неюбілейны</a><br/>
    <a href="#chapter83">Маўчанне</a><br/>
    <a href="#chapter84">Посах</a><br/>
    <a href="#chapter85">Мелодыя</a><br/>
    <a href="#chapter86">Музыка</a><br/>
    <a href="#chapter87">Позняя восень</a><br/>
    <a href="#chapter88">Пад знакам Вегі</a><br/>
    <a href="#chapter89">У раі і ў пекле</a><br/>
    <a href="#chapter90">Летуценні</a><br/>
    <a href="#chapter91">* * *</a><br/>
    <a href="#chapter92">На самоце</a><br/>
    <a href="#chapter93">На вогнішчы сумлення</a><br/>
    <a href="#chapter94">Мінае лета</a><br/>
    <a href="#chapter95">Мята</a><br/>
    <a href="#chapter96">Адзінае жаданне</a><br/>
    <a href="#chapter97">У святле маланкі</a><br/>
    <a href="#chapter98">Высакосны год</a><br/>
    <a href="#chapter99">Хвіліны</a><br/>
    <a href="#chapter100">Таямніца</a><br/>
    <a href="#chapter101">Мара</a><br/>
    <a href="#chapter102">Забытае лета</a><br/>
    <a href="#chapter103">Радкі, запісаныя на білеце</a><br/>
    <a href="#chapter104">Вясна</a><br/>
    <a href="#chapter105">Мае радкі</a><br/>
    <a href="#chapter106">Купалаў запавет</a><br/>
    <a href="#chapter107">Маё багацце</a><br/>
    <a href="#chapter108">* * *</a><br/>
    <a href="#chapter109">Незабыты снежань</a><br/>
    <a href="#chapter110">Спрэчка</a><br/>
    <a href="#chapter111">Муза</a><br/>
    <a href="#chapter112">Інфаркт душы</a><br/>
    <a href="#chapter113">Адзінота</a><br/>
    <a href="#chapter114">На раздарожжы</a><br/>
    <a href="#chapter115">Одум</a><br/>
    <a href="#chapter116">Канцавая станцыя</a><br/>
    <a href="#chapter117">Прычына</a><br/>
    <a href="#chapter118">Маленне</a><br/>
    <a href="#chapter119">На Дзяды ў бальніцы</a><br/>
    <a href="#chapter120">Слова</a><br/>
    <a href="#chapter121">Дарадцы</a><br/>
    <a href="#chapter122">Права</a><br/>
    <a href="#chapter123">Апошняя іскрынка</a><br/>
    <a href="#chapter124">Святое імя</a><br/>
    <a href="#chapter125">Дагарае свечка</a><br/>
    <a href="#chapter126">Тастамент</a><br/>
    <a href="#chapter127">Казка жыцця</a><br/>
    <a href="#chapter128">* * *</a><br/>
    <a href="#chapter129">Скарб</a><br/>
    <a href="#chapter130">Рэпартаж з уласнай паніхіды</a><br/>
    <a href="#chapter131">Вечная песня</a><br/>
    <a href="#chapter132">Сон</a><br/>
    <a href="#chapter133">Аўтаэпітафія</a><br/>
    <a href="#chapter134">Крыж</a><br/>
    <a href="#chapter135">Фінал</a><br/>
    <a href="#chapter136">Збавенне</a><br/>
    <a href="#chapter137">Памяць</a><br/>
<a href="#chapter138">ІІ</a><br/>
  <a href="#chapter139">БАЛЮЧЫЯ ЭЛЕГІІ</a><br/>
    <a href="#chapter140">Прадмова</a><br/>
    <a href="#chapter141">Надзейны спрат</a><br/>
    <a href="#chapter142">Новыя каралі</a><br/>
    <a href="#chapter143">Цярпенне</a><br/>
    <a href="#chapter144">Абаронцы міру</a><br/>
    <a href="#chapter145">Павадыры</a><br/>
    <a href="#chapter146">Расплата</a><br/>
    <a href="#chapter147">На стыку смерці і жыцця</a><br/>
    <a href="#chapter148">Чарнобыльскі чад</a><br/>
    <a href="#chapter149">Размова з помнікам</a><br/>
    <a href="#chapter150">Несмяротная</a><br/>
    <a href="#chapter151">Над прорваю</a><br/>
    <a href="#chapter152">Маўчуны</a><br/>
    <a href="#chapter153">Вечныя</a><br/>
    <a href="#chapter154">Хвіліна адчаю</a><br/>
    <a href="#chapter155">Дарэмны крык</a><br/>
    <a href="#chapter156">Бяда</a><br/>
    <a href="#chapter157">Мой народ</a><br/>
    <a href="#chapter158">Жывучыя</a><br/>
    <a href="#chapter159">Атрутнае джала</a><br/>
    <a href="#chapter160">«Купляю ардэны»</a><br/>
    <a href="#chapter161">Бежанцы</a><br/>
    <a href="#chapter162">Маці</a><br/>
    <a href="#chapter163">Пытанні</a><br/>
    <a href="#chapter164">Трывога трывог</a><br/>
    <a href="#chapter165">Гараць лясы</a><br/>
    <a href="#chapter166">Воля слова</a><br/>
    <a href="#chapter167">Манкуртызацыя</a><br/>
    <a href="#chapter168">Памаліся</a><br/>
    <a href="#chapter169">Няволя</a><br/>
    <a href="#chapter170">Тост</a><br/>
    <a href="#chapter171">У сацлагеры</a><br/>
    <a href="#chapter172">Спруты</a><br/>
    <a href="#chapter173">Тупікі</a><br/>
    <a href="#chapter174">Страты і страты</a><br/>
    <a href="#chapter175">Весела жывём</a><br/>
    <a href="#chapter176">Шукаю ўсмешку</a><br/>
    <a href="#chapter177">Каму мы трэба?</a><br/>
    <a href="#chapter178">Змена — змене</a><br/>
    <a href="#chapter179">Апошняя</a><br/>
    <a href="#chapter180">Квартальны план</a><br/>
    <a href="#chapter181">* * *</a><br/>
    <a href="#chapter182">Апошні кароль  (Па матывах старой шатландскай песні)</a><br/>
    <a href="#chapter183">О колькі паэтаў!</a><br/>
    <a href="#chapter184">Мая Беларусь</a><br/>
    <a href="#chapter185">Часовыя госці Зямлі</a><br/>
    <a href="#chapter186">Літанне</a><br/>
    <a href="#chapter187">Пад небам Беларусі</a><br/>
  <a href="#chapter188">БЕЗНАЗОЎНЫЯ ЭЛЕГІІ</a><br/>
    <a href="#chapter189">* * *</a><br/>
    <a href="#chapter190">* * *</a><br/>
    <a href="#chapter191">* * *</a><br/>
    <a href="#chapter192">* * *</a><br/>
    <a href="#chapter193">* * *</a><br/>
    <a href="#chapter194">* * *</a><br/>
    <a href="#chapter195">* * *</a><br/>
    <a href="#chapter196">* * *</a><br/>
    <a href="#chapter197">* * *</a><br/>
    <a href="#chapter198">* * *</a><br/>
    <a href="#chapter199">* * *</a><br/>
    <a href="#chapter200">* * *</a><br/>
    <a href="#chapter201">Неспакой</a><br/>
    <a href="#chapter202">* * *</a><br/>
    <a href="#chapter203">* * *</a><br/>
    <a href="#chapter204">* * *</a><br/>
    <a href="#chapter205">Чынадралы</a><br/>
    <a href="#chapter206">Смага</a><br/>
    <a href="#chapter207">Мара функцыянера</a><br/>
    <a href="#chapter208">Здані</a><br/>
    <a href="#chapter209">Пасерабрыла сівізна</a><br/>
    <a href="#chapter210">Першае чысло</a><br/>
    <a href="#chapter211">«Пакутнікам» за народ</a><br/>
    <a href="#chapter212">І раманіст і лірык</a><br/>
    <a href="#chapter213">У тупіку</a><br/>
    <a href="#chapter214">Мана</a><br/>
    <a href="#chapter215">Гонар Беларусі</a><br/>
    <a href="#chapter216">Век</a><br/>
    <a href="#chapter217">Салаўіны плач</a><br/>
    <a href="#chapter218">* * *</a><br/>
  <a href="#chapter219">ПЕРАКАЗЫ  З РОБЕРТА БЁРНСА</a><br/>
    <a href="#chapter220">Надпіс  на папяровых грашах</a><br/>
    <a href="#chapter221">Надпіс на алтары незалежнасці</a><br/>
    <a href="#chapter222">Адказ вернападданым</a><br/>
    <a href="#chapter223">Помнік, пастаўлены Бёрнсам на магіле Роберта Фергюсона</a><br/>
    <a href="#chapter224">Надпіс на магіле школьнага педанта</a><br/>
    <a href="#chapter225">Джонсану</a><br/>
    <a href="#chapter226">Перакладчыку Марцыяла</a><br/>
    <a href="#chapter227">Радкі пра вайну і каханне</a><br/>
    <a href="#chapter228">Аб кепскіх дарогах</a><br/>
    <a href="#chapter229">Да партрэта Роберта Фергюсона, шатландскага паэта</a><br/>
    <a href="#chapter230">Дзяўчыне маленькага росту</a><br/>
    <a href="#chapter231">Люстэрка</a><br/>
    <a href="#chapter232">Да партрэта</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p> </p>
<h4><a id="chapter2"></a>ЛІРЫЧНАЯ ПАМЯЦЬ</h4>
<div class="EPIGRAPH">
<p>У сад увойдзем мы з табою,</p>
<p>Адны у змрочнай цішыні,</p>
<p>Ты будзеш за густой травою</p>
<p>Шукаць купальскія агні.</p>
<p> </p>
<p>Пачну чакаць з глыбокай верай</p>
<p>Дзівосаў, што натхняюць жыць.</p>
<p>Няхай на папараці шэрай</p>
<p>Жывы агеньчык задрыжыць.</p>
<p>А. Блок</p>
<p>«Купальская ноч»</p>
</div>
<div class="CLEAR"></div>
<p> </p>
<h5><a id="chapter3"></a>Недапісаная кніга</h5>
<p>У кожным слове — боль маёй душы,</p>
<p>Трывогі, радасці і слёзы.</p>
<p>Іх, як лісток асенні, засушы,</p>
<p>Каб не пабілі раннія марозы.</p>
<p> </p>
<p>Спытаеце: «А дзе твой аптымізм,</p>
<p>Дзе вера, дзе любоў з надзеяй?</p>
<p>Як толькі ўспамінаю кожны «ізм»,</p>
<p>Дрыжыць душа і сэрца халадзее,</p>
<p> </p>
<p>Бо я ўсё зведаў па чужой віне</p>
<p>І гора паспытаў па поўнай меры...</p>
<p>Цяпер не ашукаюць больш мяне,</p>
<p>Не пахіснуць маёй адзінай веры</p>
<p>У дабрату, у праўду, у сумленне</p>
<p>І не паставяць болей на калені.</p>
<p>У Бога я адтэрміноўку папрашу</p>
<p>І, можа, людскае хоць нешта напішу.</p>
<p class="sign">20/VI—92</p>
<p> </p>
<p> </p>
<h5><a id="chapter4"></a>З далёкай даўніны</h5>
<p> </p>
<p> </p>
<div class="EPIGRAPH">
<p>С.К.</p>
</div>
<div class="CLEAR"></div>
<p> </p>
<p>Не ведаю, вы спіце, ці не спіце,</p>
<p>Ці бачыце за снамі сны,</p>
<p>Вы толькі у душы краніце</p>
<p>Струну далёкай даўніны.</p>
<p> </p>
<p>Дзе хвоі з хвоямі гамоняць,</p>
<p>Сумёты сцежкі замялі,</p>
<p>Мяне туга і смутак гоняць</p>
<p>Туды, дзе вы гняздо звілі.</p>
<p> </p>
<p>У светлы, як пароша, чысты,</p>
<p>Спакойны і салодкі сон</p>
<p>Мне б даляцець і ўпасці лістам,</p>
<p>Як у пару далёкіх дзён.</p>
<p> </p>
<p>Таемным шэптам, поўным згоды,</p>
<p>І поглядам душу сагрэць,</p>
<p>Каб стаць шчаслівым назаўсёды</p>
<p>Ці да світання дагарэць.</p>
<p> </p>
<p class="sign">19-28/ІІІ—94</p>
<p> </p>
<p> </p>
<h5><a id="chapter5"></a>Каля вогнішча</h5>
<p> </p>
<div class="EPIGRAPH">
<p>Ігару Лучанку</p>
</div>
<div class="CLEAR"></div>
<p> </p>
<p>Давай распалім вогнішча на ўзлессі,</p>
<p>Па зорах паварожым давідна,</p>
<p>Бо ты — і Вераніка, і Алеся,</p>
<p>Ты, як і сэрца, у мяне адна.</p>
<p> </p>
<p>Заранкамі твае іскрацца вочы,</p>
<p>Хоць усміхніся, хоць загавары.</p>
<p>Мінаюць хутка чэрвеньскія ночы,</p>
<p>Нас кліча перапёлка на зары.</p>
<p> </p>
<p>Няўжо твае сляды туман укрые?</p>
<p>А я знайду прымятую расу</p>
<p>І па слядах, дзе ясені старыя,</p>
<p>Цябе, нібы пушынку, данясу.</p>
<p> </p>
<p>Пасядзем каля светлае крыніцы</p>
<p>У ціхую світальную пару,</p>
<p>І я табе з расінак завушніцы</p>
<p>І сонечны пярсцёнак падару.</p>
<p> </p>
<p>Увечары сустрэнемся на ўзлессі,</p>
<p>Не будзем паўтараць забытых слоў...</p>
<p>Мая ты — Вераніка, і Алеся,</p>
<p>І Вера, і Надзея, і Любоў.</p>
<p class="sign">6/ІІІ — 94</p>
<p> </p>
<p> </p>
<h5><a id="chapter6"></a>Чужая роль</h5>
<p>Мы часта хлусім і іграем</p>
<p>Вясёлую чужую роль,</p>
<p>Каб выглядала пекла раем</p>
<p>І асалодай здаўся боль.</p>
<p> </p>
<p>Калі сціскаюць горла слёзы,</p>
<p>Глядзім з ухмылкай на распад</p>
<p>І не зважаем на пагрозы</p>
<p>Вярнуць пакуты зноў назад.</p>
<p> </p>
<p>Хлусню з усмешкай непрыкметна</p>
<p>Адчаю засцілае муць,</p>
<p>Хоць і стаім над апраметнай,</p>
<p>Якой ніяк не абмінуць.</p>
<p> </p>
<p>Калі нарэшце без апаскі</p>
<p>Іграць чужую кінем роль,</p>
<p>Трагедыяю стануць казкі,</p>
<p>Слязамі — слёзы, болем — боль.</p>
<p class="sign">22/ІІІ—94</p>
<p> </p>
<p> </p>
<h5><a id="chapter7"></a>* * *</h5>
<p>На шыбах — белыя лілеі</p>
<p>З крышталю выразаў мароз.</p>
<p>Ад захаплення я нямею</p>
<p>І захапляюся да слёз.</p>
<p> </p>
<p>Мне мроіцца далёкі бераг:</p>
<p>Дрыжаць лілеі на вадзе.</p>
<p>Блукаю я ў туманах шэрых,</p>
<p>А любая ўсё не ідзе.</p>
<p> </p>
<p>Як ні гукаў — не дагукаўся.</p>
<p>Здалася прывідам яна.</p>
<p>Гляджу туды, дзе ашукаўся,</p>
<p>Праз шыбы цёмнага акна.</p>
<p class="sign">22-23/ІІІ—94</p>
<p> </p>
<p> </p>
<h5><a id="chapter8"></a>Сцюдзёная ноч</h5>
<p> </p>
<div class="EPIGRAPH">
<p>Глянь іншы раз на яе — у расстанні.</p>
<p>М. Багдановіч</p>
</div>
<div class="CLEAR"></div>
<p> </p>
<p>Туманны вечар.</p>
<p>І карункі снегу</p>
<p>На вербах і на чырвані рабін</p>
<p>Мне нагадалі даўнюю кунегу</p>
<p>І шчасце першых радасных хвілін.</p>
<p> </p>
<p>Як на марозе палымнелі губы,</p>
<p>Твая дрыжала у маёй рука,</p>
<p>І мне здалося —</p>
<p>нехта шэпча «любы»</p>
<p>На беразе застылага стаўка.</p>
<p> </p>
<p>Такая цішыня на белым свеце,</p>
<p>Іскрацца срэбрам чыстыя снягі,</p>
<p>На вербах долу пазвісала вецце</p>
<p>Ад шэрані і ціхае тугі.</p>
<p> </p>
<p>Пасля твае таемныя іскрынкі</p>
<p>У цёплым змроку мне былі відны,</p>
<p>Гадзіны праляталі, як хвілінкі,</p>
<p>І без твае,</p>
<p>і без мае віны.</p>
<p> </p>
<p>А досвітак прарочыў развітанне,</p>
<p>Снег зараўняў вячэрнія сляды,</p>
<p>Мы не маглі паверыць, што расстанне</p>
<p>Разлучыць нас са шчасцем назаўжды.</p>
<p> </p>
<p>Дзе ты цяпер?</p>
<p>Зірні ў сівыя высі,</p>
<p>Каб толькі зорку нашую знайсці.</p>
<p>Не знойдзем, хоць апоўначы прысніся</p>
<p>Апошні раз у блытаным жыцці.</p>
<p class="sign">4/XII—93</p>
<p> </p>
<p> </p>
<h5><a id="chapter9"></a>На Пцічы</h5>
<p>Гляджу на месяц і дзіўлюся</p>
<p>І тут, і ў дальняй старане,</p>
<p>З маленства на яго малюся,</p>
<p>Што ён глядзіць і на мяне.</p>
<p> </p>
<p>Свяціў ён яснымі начамі</p>
<p>І затуманены імжой,</p>
<p>Твая лажбінка між плячамі</p>
<p>Мне болей не была чужой.</p>
<p> </p>
<p>Спаўзла блакітная сукенка,</p>
<p>Твой цень гайдаўся на вадзе,</p>
<p>Дзве зорачкі дрыжалі ў зрэнках</p>
<p>І дзве сунічынкі грудзей.</p>
<p> </p>
<p>Мы кінуліся ў вір глыбокі</p>
<p>Пад затуманенай вярбой.</p>
<p>Плылі і зоркі, і аблокі</p>
<p>І над табой, і пад табой.</p>
<p> </p>
<p>У хісткі месяц ты нырнула,</p>
<p>І ён расплыўся па рацэ,</p>
<p>Вясёлка сіняя мільгнула,</p>
<p>Хвасталі пырскі па шчацэ.</p>
<p> </p>
<p>Па водмелі і росным лугам</p>
<p>Я за табою, як сляпы,</p>
<p>Ішоў, адным з’яднаным кругам,</p>
<p>Да першай свежае капы.</p>
<p class="sign">1/І—94</p>
<p> </p>
<p> </p>
<h5><a id="chapter10"></a>Белы бэз</h5>
<p>Калі чакаў цябе я ў змроку,</p>
<p>Расцвіў у садзе белы бэз,</p>
<p>На кожным я спыняўся кроку,</p>
<p>Пакуль праз плот не пералез.</p>
<p> </p>
<p>Спалоханы і абраселы,</p>
<p>Загледзеўся я праз акно,</p>
<p>Зачараваны і нясмелы,</p>
<p>І закаханы так даўно.</p>
<p> </p>
<p>Праз цюлевую афіранку</p>
<p>Убачыў чуб, пагон і кант,</p>
<p>Як недаступную каханку</p>
<p>Адважна лашчыў лейтэнант.</p>
<p> </p>
<p>А я баяўся дакрануцца</p>
<p>І да рукі і да спіны...</p>
<p>Цяпер яны з мяне смяюцца,</p>
<p>Што быў нясмелы і дурны.</p>
<p> </p>
<p>А я яшчэ не траціў веры,</p>
<p>Што даражэй за ўсіх яна,</p>
<p>Пакуль не ўбачыў, што ў кватэры</p>
<p>Святло патухла давідна.</p>
<p class="sign">24/IX—92</p>
<p> </p>
<p> </p>
<h5><a id="chapter11"></a>Чаромхавы чад</h5>
<p>Як пахнуць травы пад дажджом</p>
<p>І яблыні пад навальніцай,</p>
<p>А нам з табою пад плашчом</p>
<p>Вясна чаромхавая сніцца.</p>
<p> </p>
<p>Мы ўспомнілі ўдваіх адно,</p>
<p>Як сэрцы горача трымцелі,</p>
<p>І мы з аблокаў, як на дно,</p>
<p>Пад шаты райскія зляцелі.</p>
<p> </p>
<p>Я верыў, ты — навек мая,</p>
<p>І ні адна на свеце сіла</p>
<p>Больш не разлучыць, і змяя</p>
<p>Нас нечакана спакусіла.</p>
<p> </p>
<p>Мінула шчасце так даўно,</p>
<p>Прайшлі дажджы і навальніцы,</p>
<p>А мне, як хмельнае віно,</p>
<p>Вясна чаромхавая сніцца.</p>
<p class="sign">26/V—92</p>
<p> </p>
<p> </p>
<h5><a id="chapter12"></a>Уверцюра дваццатага стагоддзя</h5>
<p> </p>
<div class="EPIGRAPH">
<p>Какое милое у нас тысячелетье на дворе.</p>
<p>Б. Пастарнак</p>
</div>
<div class="CLEAR"></div>
<p> </p>
<p>Мне дваццаць год.</p>
<p>Табе аж дваццаць пяць.......</p>
<p>А нам не развітацца да паўночы.</p>
<p>Суседзі за сцяной салодка спяць,</p>
<p>А ў нас дваіх гараць да рання вочы.</p>
<p> </p>
<p>Мы ў змроку.</p>
<p>Не запальваем святла,</p>
<p>Адно гаворым, думаем другое.</p>
<p>Завея столькі снегу намяла</p>
<p>І вокны пазавешвала смугою.</p>
<p> </p>
<p>Ты тулішся бліжэй, усё бліжэй,</p>
<p>Гаворыш пра чаканыя сустрэчы.</p>
<p>А мне за ўсё здаецца даражэй</p>
<p>Твой тонкі стан і ў залацінках плечы.</p>
<p> </p>
<p>Ужо ў руцэ дрыжыць твая рука,</p>
<p>Да вуснаў вусны прагнуць дакрануцца,</p>
<p>І толькі паўхвіліны да рыўка,</p>
<p>Каб у маіх абдымках апынуцца.</p>
<p> </p>
<p>Ледзь-ледзь чуваць, як музыка гучыць,</p>
<p>То набліжаецца мелодыя, то гіне.</p>
<p>Нас да адзінства можа далучыць</p>
<p>Хіба што уверцюра Паганіні.</p>
<p> </p>
<p>Сціхае музыка, і вецер сціх,</p>
<p>А наша не канчаецца спатканне,</p>
<p>І вузкая канапка на дваіх</p>
<p>Дала прытулак да світання.</p>
<p> </p>
<p>Я не забыў, як сцежкі замяло,</p>
<p>Але ў якім, не ўспомню, годзе</p>
<p>Знарок мы не запальвалі святло...</p>
<p>Усё ж было дваццатае стагоддзе.</p>
<p class="sign">26/VI—92</p>
<p> </p>
<h5><a id="chapter13"></a>Сувой жыцця</h5>
<p> </p>
<div class="EPIGRAPH">
<p>Яўгеніі Пфляўмбаўм</p>
</div>
<div class="CLEAR"></div>
<p> </p>
<p>Такім натхнёным, юным і прыгожым</p>
<p>Наканаваны быў шчаслівы лёс,</p>
<p>Шляхі без ростаняў і раздарожжаў,</p>
<p>Без смутку, без адчаю і без слёз.</p>
<p> </p>
<p>Разгортвалі і Вы на ўзлёце крылы</p>
<p>Чысцейшай галубінае красы,</p>
<p>І зачароўвалі пяшчотнай сілай</p>
<p>Дзявочыя, як песня, галасы.</p>
<p> </p>
<p>Натхнёна Жэня, Зіна і Наташа<sup><a href="#footnote-1">1</a></sup></p>
<p>Спявалі дзеля шчасця і святла,</p>
<p>Але ў злавесны век атруты чаша</p>
<p>Іх напаткала і не абышла.</p>
<p> </p>
<p>Дарогі разышліся назаўсёды,</p>
<p>Сарваліся і змоўклі галасы.</p>
<p>Нягоды напаўзалі на нягоды,</p>
<p>Як майскі снег, як град, як маразы.</p>
<p> </p>
<p>А Вы не страцілі лірычнай ліры</p>
<p>Ні ў горы, ні ў адчаі, ні ў тузе,</p>
<p>Яна была ратункам у Сібіры</p>
<p>І пуцяводнай зоркаю ў тайзе.</p>
<p> </p>
<p>Яе збівалі лютыя бураны</p>
<p>І каты распіналі на крыжы,</p>
<p>Але і ў горы гоіліся раны,</p>
<p>Бяда не стала пусткаю душы.</p>
<p> </p>
<p>Як прывіды, прыходзяць успаміны,</p>
<p>Імёны і жывых і нежывых.</p>
<p>Пад <span style="text-decoration: underline;">ветразем натхнення</span> Вы павінны</p>
<p>Спяваць і хвалявацца і за іх.</p>
<p> </p>
<p>Расстаўшыся з далёкай маладосцю,</p>
<p>Ў шчаслівыя хвіліны забыцця</p>
<p>Іду зачараваны, як у госці,</p>
<p>І развінаю Ваш <span style="text-decoration: underline;">«Сувой жыцця»</span>.</p>
<p> </p>
<p>Падкрэсленыя сказы належаць Я. Пфляўмбаўм.</p>
<p> </p>
<h5><a id="chapter14"></a>* * *</h5>
<p>Твае далоні пахнуць першым снегам,</p>
<p>А познімі антонаўкамі — снег.</p>
<p>Над цішынёю нечаканым рэхам</p>
<p>Звініць і коціцца дзявочы смех,</p>
<p> </p>
<p>Што заблудзіўся ў зорнай ночы</p>
<p>За ціхаю застылаю ракой</p>
<p>І радасць бесклапотную прарочыць</p>
<p>І першага кахання неспакой.</p>
<p> </p>
<p>Па-стой... Паслухаем і пазайздросцім,</p>
<p>Пакуль праменьчык радасці не згас</p>
<p>Бяздумнай і вясёлай маладосці,</p>
<p>Якая больш не вернецца да нас.</p>
<p class="sign">16/ХІ—92</p>
<p> </p>
<p> </p>
<h5><a id="chapter15"></a>Завялыя рамонкі</h5>
<p>Чаго ў нас толькі не было?</p>
<p>Былі і слёзы, і усмешкі.</p>
<p>Даўно снягамі замяло</p>
<p>Твае сляды і нашы сцежкі.</p>
<p> </p>
<p>Куды б ні кідаў горкі лёс,</p>
<p>Як ні караў па поўнай мерцы,</p>
<p>Ад патаемных нашых слёз</p>
<p>Рубцы не загаіць у сэрцы.</p>
<p> </p>
<p>Ты іх хавала ад мяне,</p>
<p>Маліўся я ў таежных нетрах</p>
<p>І спадзяваўся, што міне</p>
<p>Боль на апошніх кіламетрах.</p>
<p> </p>
<p>Не, не мінула, не прайшла:</p>
<p>Гады як здані праляцелі,</p>
<p>І не відно дасюль святла</p>
<p>Ў канцы жалобнае тунелі.</p>
<p> </p>
<p>Свайго гнязда мы не звілі,</p>
<p>Рамонкі нашыя завялі,</p>
<p>І мы з табою не жылі,</p>
<p>А толькі доўга існавалі.</p>
<p class="sign">3/Х—92</p>
<p> </p>
<p> </p>
<h5><a id="chapter16"></a>Светлы смутак</h5>
<p>Скуголіць вецер па завуголлю,</p>
<p>У шыбы хвошча бясконцы дождж,</p>
<p>Датлела ў печы даўно вуголле,</p>
<p>А ты мой смутак не патрывож.</p>
<p> </p>
<p>У хаце пуста. Слязіцца свечка,</p>
<p>Нікога побач даўно няма,</p>
<p>І толькі чутна, што недалечка</p>
<p>На раздарожжы звініць зіма.</p>
<p> </p>
<p>Сняжынкі лягуць на першапутак,</p>
<p>Засцелюць Нёман, і Пціч, і Сож,</p>
<p>А ты здалёку мой светлы смутак</p>
<p>Халодным словам не патрывож.</p>
<p class="sign">11/IX—91</p>
<p> </p>
<p> </p>
<h5><a id="chapter17"></a>Вершы ў сне</h5>
<p>Так лёгка складаліся вершы і ў сне:</p>
<p>Звінелі радкі, апяраліся рыфмы,</p>
<p>Буслы прыляталі насустрач вясне,</p>
<p>На золку віталі і славілі іх мы.</p>
<p>Пасля навальніца над намі гула,</p>
<p>Маланкі спляталі блакітныя ўзоры,</p>
<p>А бусел паволі ляцеў, і з крыла</p>
<p>Сцякалі крывінкі, як раннія зоры.</p>
<p>Ад страху тулілася ты да мяне,</p>
<p>Гулі ясакары, гайдалася глеба.</p>
<p>Пыталася ты, калі нас абміне</p>
<p>Бяда і ўратуюць і людзі, і неба.</p>
<p>Цябе не ўтрымаў. Ты растала, як цень,</p>
<p>Буслы адляцелі, забыліся словы,</p>
<p>За крыжам акна распагодзіўся дзень,</p>
<p>Блакітна-ружовы, зялёна-вясновы.</p>
<p>На чыстай старонцы пачаты радок,</p>
<p>Што мне журавы і маланкі прынеслі.</p>
<p>Хапаю паветра гаючы глыток,</p>
<p>Пішу, углядаюся, крэслю і крэслю.</p>
<p class="sign">3/IV—92</p>
<p> </p>
<p> </p>
<p> </p>
<h5><a id="chapter18"></a>Шлюб</h5>
<p>Яе, як ляльку, нёс у клуб</p>
<p>І аж трымцеў увесь ты.</p>
<p>Ты не ішоў, ляцеў пад шлюб</p>
<p>Ад дотыку нявесты.</p>
<p> </p>
<p>Міналі тыдні і гады,</p>
<p>Былі, як будні, святы.</p>
<p>Забыўся ты, што малады</p>
<p>Ў нялёгкім чыне таты.</p>
<p> </p>
<p>Далёка першая вясна,</p>
<p>Няма як маладзіцца,</p>
<p>І заблішчала сівізна</p>
<p>На скронях маладзіцы.</p>
<p> </p>
<p>Бацькоў сыны перараслі,</p>
<p>Не рвуцца да сталіцы,</p>
<p>Каханых па сабе знайшлі,—</p>
<p>Прыйшла пара жаніцца.</p>
<p> </p>
<p>Пасля вяселля прывялі</p>
<p>Сыны дамоў нявестак.</p>
<p>Паўхаты тыя занялі</p>
<p>Дзеля сябе і дзетак.</p>
<p> </p>
<p>Каторы год у хаце — чад,</p>
<p>Што нават гінуць мухі...</p>
<p>І дзіўна, як растуць з дзяўчат</p>
<p>Злавесныя свякрухі.</p>
<p class="sign">7/ІV—92</p>
<p> </p>
<p> </p>
<h5><a id="chapter19"></a>Лісты без адраса</h5>
<p>Я ўсё яшчэ пішу лісты</p>
<p>Мне не вядомым адрасатам</p>
<p>І ўзводжу хісткія масты</p>
<p>Між буднямі і тлумным святам.</p>
<p> </p>
<p>Я ўсё ж пішу, бо не магу маўчаць,</p>
<p>Каб гаварыць зусім не развучыцца,</p>
<p>Хоць часта не ўяўляю, як пачаць</p>
<p>І чым маё пасланне завяршыцца.</p>
<p> </p>
<p>Я ні пісаць, ні думаць не магу.</p>
<p>Мінае ноч. За вокнамі світае.</p>
<p>Магчыма, нехта і маю тугу</p>
<p>Ці радасць выпадкова прачытае.</p>
<p> </p>
<p>Мяне не вабяць званні, ні пасада,</p>
<p>Бо ўсё жыццё шукаю адрасата.</p>
<p class="sign">19/VI— 93</p>
<p> </p>
<p> </p>
<h5><a id="chapter20"></a>Вячэрняя малітва</h5>
<p>Да поўначы, укленчыўшы, хрышчуся,</p>
<p>У неба, у зорак і ў Бога малю</p>
<p>Даць волю і долю маёй Беларусі,</p>
<p>Вярнуць нашу мову, душу і зямлю.</p>
<p> </p>
<p>Даўно мы знямелі, аглухлі, аслеплі,</p>
<p>Зайшоўся ад болю і голас, і зык,</p>
<p>Нас прыхадні гналі пад кулі і ў петлі</p>
<p>І вырвалі ў нашага Бога язык.</p>
<p> </p>
<p>А Бог уваскрос, і жывы, і нязводны,</p>
<p>Распяты не раз без адходнай імшы,</p>
<p>У памяці нашай, у долі народнай,</p>
<p>У кожнай жывой акрыялай душы.</p>
<p> </p>
<p>Зацятыя прыхадні енку не чуюць,</p>
<p>Бо ведаюць толькі: «крышы» і «карай»!</p>
<p>Пагардай і лютай знявагай лінчуюць</p>
<p>І мараць пра «Северо-Западный край».</p>
<p> </p>
<p>Яго нашы продкі і мы паспыталі,</p>
<p>Але не здаліся пякельнай бядзе:</p>
<p>Прарока нам Бог дараваў на Купалле,</p>
<p>Каб ён запытаўся: «А хто там ідзе?!»</p>
<p> </p>
<p>О, Божа магутны, малю і малюся:</p>
<p>Спрадвечныя нашы пакуты згадай,</p>
<p>Хоць ты заступіся за лёс Беларусі</p>
<p>І згінуць не дай.</p>
<p class="sign">30/ VI—3/VIІ—92</p>
<p> </p>
<p> </p>
<h5><a id="chapter21"></a>* * *</h5>
<p>Іду дарогай без звароту,</p>
<p>Над прорваю, на самы край,</p>
<p>І ўжо віднеюцца вароты</p>
<p>У пашчу пекла, а не ў рай.</p>
<p> </p>
<p>Ніколі раю я не бачыў,</p>
<p>Ні ў родным, ні ў чужым краі,</p>
<p>Бо на зямлі так мала значыў,</p>
<p>Тырчаў, як тычка на буі.</p>
<p> </p>
<p>Мяне ламалі і крышылі</p>
<p>У сцюжу лютыя вятры,</p>
<p>І нумар на спіну прышылі</p>
<p>Майго жыцця гаспадары.</p>
<p> </p>
<p>Хто ж гэты знак пякельны здыме?</p>
<p>Мне ж не сплаціў ніхто даўгі,</p>
<p>І я з Радзімаю любімай</p>
<p>Прайшоў пякельныя кругі.</p>
<p> </p>
<p>Хоць ты, Гасподзь, не пакарай</p>
<p>І пакажы здалёку рай.</p>
<p> </p>
<p> </p>
<h5><a id="chapter22"></a>Хвіліна развітання</h5>
<p>Кахала ты мяне ці не кахала,</p>
<p>Не разумеў я ўсё жыццё,</p>
<p>Ты ласкаю душу закалыхала,</p>
<p>А вочы засцілала забыццё</p>
<p> </p>
<p>Ўсяго, што адцвіло на раздарожжы,</p>
<p>Што знікла за асенняю смугой,</p>
<p>І за сібірскай колкай агароджай</p>
<p>Здавалася ты самай дарагой,</p>
<p> </p>
<p>Бо верыла у будучае шчасце,</p>
<p>А шчасце — не расстацца у жыцці,</p>
<p>І гора, і наступныя няшчасці</p>
<p>Адолець, абмінуць і абысці.</p>
<p> </p>
<p>Не абышлі, не абмінулі гора,</p>
<p>Яно паўзе за намі, быццам сліж,</p>
<p>Закрэсліла, што радавала ўчора,</p>
<p>На плечы наваліўшы цяжкі крыж,</p>
<p> </p>
<p>Увесь у стрэмках, на вятрах настылы,</p>
<p>І нам з табой у поцемках густых,</p>
<p>Відаць, без паратунку да магілы</p>
<p>Яго данесці суджана ўдваіх.</p>
<p> </p>
<p>Не дачакацца яснага світання.</p>
<p>Я ўсё, што лёсам суджана, сцярплю,</p>
<p>І ў горкую хвіліну развітання</p>
<p>Прашэпчуць вусны: «Я цябе люблю».</p>
<p class="sign">5/ІV—92</p>
<p> </p>
<p> </p>
<h5><a id="chapter23"></a>Салаўіная ноч</h5>
<p>Блакітны месяц і ліловы бэз</p>
<p>Дурманілі табе і мне галовы,</p>
<p>А недзе побач непрыкметны бес<sup><a href="#footnote-2">2</a></sup></p>
<p>Шаптаў не сказаныя намі словы.</p>
<p> </p>
<p>Я траціў і развагу, і спакой,</p>
<p>Пачуўшы голас ціхі і спакусны,</p>
<p>Лавіў руку гарачаю рукой</p>
<p>І вуснамі — асмужаныя вусны.</p>
<p> </p>
<p>Усё трымцела ў сэрцы і ў душы,</p>
<p>Мы апрытомнелі з палёгкай,</p>
<p>Калі ў заранкавай цішы</p>
<p>Прачнуўся салавей і радасна зацёхкаў.</p>
<p> </p>
<p>Стрымаць свае пачуцці не змаглі</p>
<p>У тыя таямнічыя хвіліны</p>
<p>І ўсё, што бераглі, не збераглі</p>
<p>Блакітнай ноччу салаўінай.</p>
<p> </p>
<p>Нас акрапіў расою чадны бэз.</p>
<p>Гайдаўся на галлі і пасміхаўся бес.</p>
<p class="sign">25-26/VIІІ—93</p>
<p> </p>
<p> </p>
<h5><a id="chapter24"></a>Майму інстытуту</h5>
<p>Былі і радасці, і хваляванні тут,</p>
<p>Узлёты, і правалы, і трывогі,</p>
<p>Мой родны, вечна юны інстытут,</p>
<p>Пачатак вашай і маёй дарогі.</p>
<p> </p>
<p>Тут мы кахалі і кахалі нас,</p>
<p>Палалі ў спрэчках, як запалкі,</p>
<p>Хоць быў галодны і шчаслівы час,</p>
<p>Былі «хвасты», і двойкі, і шпаргалкі</p>
<p> </p>
<p>Дзе б я ні быў, у памяці жылі</p>
<p>Духоўныя настаўнікі заўсёды,</p>
<p>Як зоркі пуцяводныя, вялі</p>
<p>Яны мяне цераз усе нягоды.</p>
<p>Запомніўся іх кожны жэст і гук</p>
<p>Натхненнем усхвалёванага слова.</p>
<p>Замоцін, Барычэўскі і Бузук</p>
<p>Нам адкрывалі ўсіх асноў аснову,—</p>
<p> </p>
<p>Свет Пушкіна, і Блока, і Сафо,</p>
<p>І дзеясловы у загадным ладзе,</p>
<p>І байранаўскай звонкаю страфой</p>
<p>Здзіўлялі ў беззаганным перакладзе.</p>
<p> </p>
<p>Сваіх сяброў не забываю я</p>
<p>І нашы ўсе няздзейсненыя мэты.</p>
<p>Жылі мы як адзіная сям’я,</p>
<p>Плебеі, летуценнікі, паэты,</p>
<p> </p>
<p>І скептыкі, і крытыкі сістэм,</p>
<p>Спрачаліся да хрыпаты і стомы,</p>
<p>Бо ў пекле не прадбачыўся Эдэм,</p>
<p>І гэта стала не-ка-му вядома.</p>
<p> </p>
<p>Натхнёна лірыку пісалі Маракоў,</p>
<p>Лявонны, і Сяднёў, і юны Розна,</p>
<p>Ды зрэнкамі бязлітасных ваўкоў</p>
<p>На іх глядзелі ўчэпіста і грозна.</p>
<p> </p>
<p>Усе злачынцы вершаць свой кашмар</p>
<p>Начамі, учарнелымі ад страху,</p>
<p>І гналі, як загадваў «гаспадар»,</p>
<p>І вучняў, і настаўнікаў на плаху.</p>
<p> </p>
<p>«Тот ураган прошел, нас мало уцелело»,</p>
<p>Засведчыў і Ясенін малады...</p>
<p>Апошні сведка я. І сведчу смела,</p>
<p>Каб вы такой не зведалі бяды,</p>
<p> </p>
<p>Каб спасцігалі ўсё, што захацелі,</p>
<p>Каб не сустрэлі гора і пакут...</p>
<p>Мае равеснікі у вырай адляцелі,</p>
<p>Але заўсёды юны інстытут.</p>
<p class="sign">12/ІХ—92</p>
<p> </p>
<p> </p>
<h5><a id="chapter25"></a>Павал</h5>
<p>Яшчэ непатрывожаныя намі,</p>
<p>Не верачы ў пагібель без пары,</p>
<p>Зачараваныя завеямі і снамі,</p>
<p>Яны маўчаць на студзеньскай зары.</p>
<p> </p>
<p>Глядзяць у неба і ратунку просяць,</p>
<p>Крутой слязою застые смала,</p>
<p>І толькі пошчак у глушы даносіць,</p>
<p>Як снег рыпіць і як звініць піла.</p>
<p> </p>
<p>Яны стаяць магутныя на ўзвеі,</p>
<p>І кожная, як непаўторны цуд,</p>
<p>Пад імі — мітуслівыя пігмеі —</p>
<p>Нявольнікі выконваюць прысуд.</p>
<p> </p>
<p>Яшчэ паўзмрок, і снег неабтаптаны,</p>
<p>А вогнішчы палаюць і гудуць...</p>
<p>Пахукаем на рукі і... тытаны,</p>
<p>Ламаючы падлесак, упадуць.</p>
<p> </p>
<p>Я не спяшаюся, я пазіраю з жалем</p>
<p>На гонкі стан і пасівелы чуб</p>
<p>І раюся, куды і як павалім,</p>
<p>А пара замярзае каля губ.</p>
<p> </p>
<p>Бяру настылую і вострую сякеру,</p>
<p>А мне сумленне шэпча: «Не валі!..»</p>
<p>Я поглядам да верхавіны змераў,</p>
<p>І паляцелі смольныя скрылі.</p>
<p> </p>
<p>Жывіца заліла жывую рану.</p>
<p>Пакутую, хоць і не мая віна,</p>
<p>Хіснулася... і знікла нечакана</p>
<p>У снежным дыме гонкая сасна.</p>
<p> </p>
<p>За ёй — другая, трэцяя, дзесятак</p>
<p>Кладзецца, як гарматныя ствалы,</p>
<p>І капаюць на снег з ружовых пятак</p>
<p>Бурштынавыя кропелькі смалы.</p>
<p> </p>
<p>О, Божа, Божа! Колькі я іх спляжыў!</p>
<p>Шкадуючы, ў пагібельнай глушы,</p>
<p>Замшэлым каменем той грэх на сэрца ляжа</p>
<p>І застанецца ў змучанай душы.</p>
<p> </p>
<p>Снягі расталі, адгулі завеі,</p>
<p>Адкочваўся за валам грозны вал.</p>
<p>А толькі ўспомню — сэрца пасівее...</p>
<p>Ішоў на волі і ў тайзе павал.</p>
<p class="sign">20/ХІ—92</p>
<p> </p>
<p> </p>
<h5><a id="chapter26"></a>Расінкі</h5>
<p>Расцвіла канвалія</p>
<p>Ў лузе, на юру,</p>
<p>І букецік Валі я</p>
<p>З росамі збяру.</p>
<p>Вочы ледзь замглёныя,</p>
<p>Спелая каса,</p>
<p>На павекі сонныя</p>
<p>Скоціцца раса.</p>
<p>На такую мілую</p>
<p>Гляну і замру</p>
<p>І расінкі стылыя</p>
<p>Вуснамі збяру,</p>
<p>Нашы сэрцы зверу я,</p>
<p>З ласкай пагляджу,</p>
<p>У твой сон паверу я</p>
<p>І не пабуджу.</p>
<p class="sign">28/V—92</p>
<p> </p>
<p> </p>
<h5><a id="chapter27"></a>* * *</h5>
<p>Залочанымі трубамі аргана</p>
<p>Гудзе на ветры шчыры бор,</p>
<p>Трывожна мне і на душы пагана,</p>
<p>Што не знайшоў сябе да гэтых пор.</p>
<p> </p>
<p>Жыццё мінае ў пошуках дарэмных,</p>
<p>Я ўсё збіраўся нанава пачаць,</p>
<p>А быў і заставаўся пад’ярэмным,—</p>
<p>На вуснах і душы была пячаць.</p>
<p> </p>
<p>Блукаў па чарналессі без звароту,</p>
<p>Знікалі назаўжды мае сляды,</p>
<p>Трашчалі аканіцы і вароты</p>
<p>Пад націскамі лютае бяды.</p>
<p> </p>
<p>Я сам хаваўся ад сябе самога,—</p>
<p>Здавалася, нягода абміне,</p>
<p>Але яе пякельная дарога</p>
<p>Вяла няўхільна да мяне.</p>
<p> </p>
<p>Змяркаецца, і вечар дагарае,</p>
<p>Датлеў у пушчы парадзелы ўбор,</p>
<p>Журботную мелодыю іграе</p>
<p>На дзікім ветры пасівелы бор.</p>
<p> </p>
<h5><a id="chapter28"></a>На сконе веку</h5>
<p>Цнатліваю ружоваю дзяўчынкай</p>
<p>Са мною засталася ты навек,</p>
<p>Як з-пад прыжмураных павек</p>
<p>Паблісквалі іскрынка за іскрынкай,</p>
<p>Як пахлі залатыя валасы</p>
<p>Даспелымі рамонкамі і мятай,</p>
<p>І кожны дзень падобны быў на свята</p>
<p>У тыя незабыўныя часы.</p>
<p> </p>
<p>На сконе веку ты і я — не тыя,</p>
<p>І ўсё даўно не тое на зямлі,</p>
<p>І мы з табою некалі былі</p>
<p>І грэшныя, і трошачкі святыя.</p>
<p>Ранейшага нічога ўжо няма:</p>
<p>І лета іншае, і восень, і зіма.</p>
<p> </p>
<h5><a id="chapter29"></a>Равесніца</h5>
<p>Давай і памаўчым і пасумуем,</p>
<p>Дап’ём апошняе віно,</p>
<p>І ўсё, што не збылося, падсумуем,</p>
<p>І ўсё, што ў вечнасць канула даўно.</p>
<p> </p>
<p>Успомнім, чым былі, якімі сталі,</p>
<p>Прыкінем, колькі нам яшчэ прайсці</p>
<p>Без лозунгаў і «гартавання сталі»,</p>
<p>Што нас вялі аслеплых па жыцці.</p>
<p> </p>
<p>Не па евангеллі, не па карану</p>
<p>Вучылі нас дабру і дабраце,</p>
<p>І кожны нізавошта пакараны</p>
<p>Паверыў, што да волі дабрыдзе.</p>
<p> </p>
<p>І дабрылі. Стаміліся, і годзе,</p>
<p>Гасподзь, грахі бязгрэшным адпусці</p>
<p>На рубяжы наступнага стагоддзя,</p>
<p>Хоць да яго наўрад ці нам дайсці.</p>
<p> </p>
<p>Без крыўдаў, скаргаў і без злосці</p>
<p>Гатоў я абавязкі ўсе злажыць,</p>
<p>На юных паглядзець і пазайздросціць,</p>
<p>Што ім наканавана доўга жыць,</p>
<p> </p>
<p>Магчыма, ў радасці і поўнай згодзе</p>
<p>За перавалам новага стагоддзя.</p>
<p> </p>
<h5><a id="chapter30"></a>Пакаянне</h5>
<p> </p>
<div class="EPIGRAPH">
<p>Табе і мне</p>
</div>
<div class="CLEAR"></div>
<p> </p>
<p>Дарагая! Ну, вось мы з табой і сівыя,</p>
<p>Дачакаліся ўнукаў, а шчасця чакаем дарма.</p>
<p>За акном то дажджы, то завея завые,</p>
<p>То пастукае ў дзверы сівая зіма.</p>
<p>Мы з табою былі пад захмараным небам,</p>
<p>Нам здавалася — шчасця з гарчынкай стае,</p>
<p>Як настылае пайкі казённага хлеба,</p>
<p>Як усмешкі, як горкай слязінкі твае.</p>
<p>Мы чакалі сустрэч, але толькі разлукі</p>
<p>Чарадою адна за другою ішлі.</p>
<p>Сэрца сэрца шукала, а кволыя рукі</p>
<p>Нечакана настылыя рукі знайшлі.</p>
<p>Маладосць нечакана ўваходзіла ў сталасць,</p>
<p>І з паўслова душа разумела душу.</p>
<p>На апошнім вітку нам чагось не ставала...</p>
<p>Я і суд над сабой і расправу вяршу,</p>
<p>І караю сябе за пралікі і страты</p>
<p>І за тое, што ў многім адзін вінаваты.</p>
<p>Нас калісьці лічылі шчаслівымі ў свеце:</p>
<p>Гасцявалі ў сяброў і збіраліся ў нас.</p>
<p>Мы любілі дзяцей, шанавалі нас дзеці,</p>
<p>А з гадамі і гэты агеньчык пагас.</p>
<p>На апошняй вярсце, на апошнім парозе</p>
<p>Сэрца сэрцу патрэбна, рука —</p>
<p>саслабелай руцэ,</p>
<p>Каб у згодзе прайсці, што яшчэ засталося,</p>
<p>Покуль знікнем бясследна ў бяздоннай рацэ.</p>
<p>Ты прыйшла на зямлю пад Каляднаю зоркай.</p>
<p>Я цябе не збярог. Нас не мілуе лёс.</p>
<p>Як цяпер ні балюча, ні цяжка, ні горка,</p>
<p>Ты ўсё церпіш адна і маўчыш, як Хрыстос.’</p>
<p>Дай Табе, Усявышні, хоць трошачкі шчасця,</p>
<p>Без трывог і пакут, і бяссонных начэй,</p>
<p>Каб яшчэ пратрымацца, каб разам не ўпасці</p>
<p>Покуль дзецям і ўнукам не стане лягчэй.</p>
<p>Божа, дай табе сілы да новага веку,</p>
<p>Як святому няскоранаму Чалавеку.</p>
<p class="sign">6/І—94</p>
<p> </p>
<p> </p>
<h5><a id="chapter31"></a>Далёкае</h5>
<p>О, Божа мой, які я быў шчаслівы,</p>
<p>Калі усё наперадзе было,</p>
<p>Калі за хатай даспявалі слівы</p>
<p>І маладзік пасерабрыў сяло.</p>
<p> </p>
<p>Хадзіў адзін я палявою сцежкай,</p>
<p>І пырскалі расою каласы,</p>
<p>Былі надзеі, радасці, і ўсмешкі,</p>
<p>І любыя з маленства галасы.</p>
<p> </p>
<p>Цяпер усё далёкае ў мінулым</p>
<p>Сплыло паводкай веснавой вады,</p>
<p>І толькі часам азавецца гулам</p>
<p>Неспадзяванае бяды.</p>
<p> </p>
<p>З трывогай кожны ранак сустракаю</p>
<p>І сам не ведаю, чаго чакаю.</p>
<p class="sign">8—9/І—94</p>
<p> </p>
<p> </p>
<h5><a id="chapter32"></a>Змяя</h5>
<p>І ў раі магчыма палюбіць</p>
<p>Адзіную, не знаючы аб здрадзе.</p>
<p>А як Адам дазнаўся, што рабіць,</p>
<p>Каб Ева стала жонкаю і маці?</p>
<p> </p>
<p>Здаецца, здагадаўся я:</p>
<p>Перамаглі і маладосць і сіла,</p>
<p>І, з яблыні схіліўшыся, Змяя</p>
<p>Адкрыла вочы ім і спакусіла.</p>
<p> </p>
<p>З тае пары пайшоў і род людскі —</p>
<p>Чарнявы, русы, шматгалосы,</p>
<p>Пячорны, вандраўнік і гарадскі,—</p>
<p>Кітайцы, еўрапейцы, эскімосы.</p>
<p> </p>
<p>З гадамі разбрыдацца пачалі</p>
<p>То па адным, а то сумесна,</p>
<p>І так кахаліся,</p>
<p>што на Зямлі</p>
<p>Адамавым нашчадкам стала цесна.</p>
<p> </p>
<p>Адных палохала за стратай страта,</p>
<p>Другія не вылазілі з маны,</p>
<p>І рушылі з прашчамі брат на брата,</p>
<p>Каб дарасці да атамнай вайны.</p>
<p> </p>
<p>І дараслі, і залілі крывёю</p>
<p>Зямлю,</p>
<p>што не знайсці каго вініць...</p>
<p>Пакуль вайны, пажараў і разбою</p>
<p>Ні Богу, ні Адаму не спыніць.</p>
<p> </p>
<p>Як ні пакутую, а дзякую, Змяя,</p>
<p>Што гэты дзікі свет спазнаў і я.</p>
<p class="sign">18/І—94</p>
<p> </p>
<p> </p>
<h5><a id="chapter33"></a>Дзіця стагоддзя</h5>
<p>Гудзе за вокнамі завея,</p>
<p>У шыбы звоніць і скрабе.</p>
<p>Мяне ніхто не разумее,</p>
<p>Не разумею сам сябе.</p>
<p> </p>
<p>Не заціхае завіруха.</p>
<p>Пасля дванаццаці гадзін</p>
<p>У хаце холадна і глуха,</p>
<p>І я пакутую адзін,—</p>
<p> </p>
<p>Сябе бязлітасна караю</p>
<p>За ўсе пралікі і грахі,</p>
<p>Бо не пабачыў зроду раю,</p>
<p>Не выйшаў з пеклішча сухі.</p>
<p> </p>
<p>Такі, як быў, і застануся,</p>
<p>Не стану лепшы і другі,</p>
<p>Бо для мяне на Беларусі</p>
<p>Усе самкнуліся кругі.</p>
<p> </p>
<p>Я чую і ў завейным свісце</p>
<p>Адчай, пагрозу і бяду</p>
<p>І вобмацкам шукаю выйсця,</p>
<p>Але не веру, што знайду.</p>
<p> </p>
<p>Такі ўжо лёс наканаваны</p>
<p>З пачатку да канца жыцця,</p>
<p>Бо ў сэрцы не загоіць раны</p>
<p>Стагоддзя страшнага дзіця.</p>
<p class="sign">17/І—94</p>
<p> </p>
<p> </p>
<h5><a id="chapter34"></a>Закаханым</h5>
<p>Гляджу на маладых і закаханых,</p>
<p>Нібы здалёку на сябе гляджу,</p>
<p>Вясновай стомаю закалыханы</p>
<p>І шэптамі маруднага дажджу.</p>
<p> </p>
<p>Здаецца, расхінаю гронкі бэзу,</p>
<p>Што расцвіце сягоння давідна,</p>
<p>І праз густы шыпшыннік пералезу</p>
<p>Да цёмнага высокага акна.</p>
<p> </p>
<p>У цішыні дрыжаць на шыбах зоры,</p>
<p>І маладзік глядзіць у твой пакой,</p>
<p>Ты расхіні хоць напалову шторы</p>
<p>І хоць усмешкай сэрца супакой.</p>
<p> </p>
<p>Далёкае прыпомніцца, як сёння,</p>
<p>Хоць зморшчыны не сцерці на ілбе,</p>
<p>І сівізна пасерабрыла скроні,</p>
<p>Каханая, ў мяне, а і ў цябе.</p>
<p> </p>
<p>Мінула ўсё, і казачная стома</p>
<p>З табою разлучыла назаўжды.</p>
<p>Дзе ты цяпер? Нікому невядома,</p>
<p>І безнадзейна страчаны сляды.</p>
<p> </p>
<p>Успамінаю даўнія гады я</p>
<p>І шчасце ад вясны і да зімы...</p>
<p>Шкада, калі такія маладыя</p>
<p>Расстануцца дарэмна, як і мы.</p>
<p class="sign">16—17/І—94</p>
<p> </p>
<p> </p>
<h5><a id="chapter35"></a>Асеннія паркі</h5>
<p>Маўчаць фантаны,</p>
<p>Апусцелі паркі,</p>
<p>Не засталося нават ліхтароў,</p>
<p>І толькі водзяць мопсы і аўчаркі</p>
<p>На павадках сваіх гаспадароў.</p>
<p> </p>
<p>Трава някошаная стыне,</p>
<p>Іскрыцца павуціна на галлі,</p>
<p>На пачарнелым бэзе і язміне</p>
<p>Пасядуць хутка першыя гілі.</p>
<p> </p>
<p>Яшчэ шуміць апалая лістота</p>
<p>І з кожным ранкам пахне саладзей,</p>
<p>Азімак-дуб не скінуў пазалоту</p>
<p>І журыцца, што — менш і менш людзей,</p>
<p> </p>
<p>Што многія датлелі, як агаркі...</p>
<p>Пусцеюць душы, і пусцеюць паркі.</p>
<p class="sign">12/ VI— 93</p>
<p> </p>
<p> </p>
<h5><a id="chapter36"></a>* * *</h5>
<p>Як мне ні горка на душы,</p>
<p>Як ні трывожна ў свеце,</p>
<p>А салавей пяе ў глушы</p>
<p>Чаромхавага вецця.</p>
<p> </p>
<p>Заходзіць сонца за лясы</p>
<p>І ўсходзіць, як заўсёды,</p>
<p>І ўсё цішэюць галасы</p>
<p>Яшчэ жывой прыроды.</p>
<p> </p>
<p>Яе пакінулі на здзек</p>
<p>І нелюдзі, і людзі.</p>
<p>Няўжо і дваццаць першы век</p>
<p>Такі злачынны будзе?</p>
<p> </p>
<p>Мне кажуць: «Боль не варушы,</p>
<p>Пакуль душа жывая».</p>
<p>Як добра, што ў лясной глушы</p>
<p>Хоць салавей спявае.</p>
<p> </p>
<h5><a id="chapter37"></a>Ноч і ціш</h5>
<p>Прыпомніў шэпт і пацалункі</p>
<p>Ў блакітнай месячнай цішы,</p>
<p>І каляровыя карункі</p>
<p>І на грудзях, і на душы,</p>
<p> </p>
<p>Знарок прыплюшчаныя вочы</p>
<p>І ледзь пачутае «Люблю».</p>
<p>Я ўпершыню на крылах ночы</p>
<p>Спусціўся з неба на зямлю.</p>
<p> </p>
<p>На золку бліскалі зарніцы,</p>
<p>І хмеліў водар светлых кос,</p>
<p>А шчасце першай таямніцы</p>
<p>Я праз усё жыццё пранёс.</p>
<p>$</p>
<p>Праз паўстагоддзе на руінах</p>
<p>Здаецца, ў вочы мне глядзіш,</p>
<p>І ў непаўторных успамінах —</p>
<p>Ты, таямніца, ноч і ціш.</p>
<p class="sign">3/IV—92</p>
<p> </p>
<p> </p>
<h5><a id="chapter38"></a>Адна надзея</h5>
<p>Я заўтра ўстану рана-рана</p>
<p>І працай смагу наталю,</p>
<p>Каб зажыла старая рана,</p>
<p>Масты ў мінулае спалю.</p>
<p> </p>
<p>Улягу ў марную работу,</p>
<p>Хоць і не ведаю, калі</p>
<p>Па віражах, праз павароты</p>
<p>Я адарвуся ад Зямлі</p>
<p> </p>
<p>І палячу ў такія высі,</p>
<p>Якіх не бачыў чалавек,</p>
<p>Хоць і загадваюць: «Вярніся»,</p>
<p>Імчуся ў дваццаць першы век,</p>
<p> </p>
<p>Бо век, што ўжо даўно на сконе,</p>
<p>Прапах крывёй і дзікім злом,</p>
<p>Ад нараджэння і па сёння</p>
<p>Кляймёны д'яблавым таўром.</p>
<p> </p>
<p>Вядзе пякельнымі кругамі</p>
<p>З пякельных і бяздонных сфер</p>
<p>Аслеплы, з вострымі рагамі</p>
<p>Люцыфер люты і цяпер.</p>
<p> </p>
<p>А ў рай закрэслена дарога,—</p>
<p>Усталяваны гвалт і здзек,</p>
<p>Адна надзея што на Бога,</p>
<p>Каб блаславіў наступны век.</p>
<p> </p>
<p>Усё, што рупіла, старанна</p>
<p>Зраблю, каб раны залячыць,</p>
<p>Таму і сёння ўстану рана,</p>
<p>Каб хоць душою адпачыць.</p>
<p class="sign">21/ІІ—94</p>
<p> </p>
<p> </p>
<h5><a id="chapter39"></a>* * *</h5>
<p>Лісты не прыходзяць, няма тэлеграм,</p>
<p>Табе дазваніцца ніяк не магчыма,</p>
<p>І нават з адчаю не вып’еш сто грам,</p>
<p>Каб ты ажыла прад вачыма.</p>
<p> </p>
<p>Магчыма, цябе і на свеце няма,</p>
<p>А ў памяці быццам — Мадонна святая,</p>
<p>Магчыма, сухімі снягамі зіма</p>
<p>Ці восень лістамі твой след замятае.</p>
<p> </p>
<p>Пакуль я жывы, ты жывеш як жыла,</p>
<p>Адданая, прагная і трапяткая.</p>
<p>Шкада, што гняздо на дваіх не звіла,</p>
<p>Што сёння мяне ўжо ніхто не спаткае.</p>
<p> </p>
<p>І я не праводзіў цябе назаўжды</p>
<p>У дождж ці ў крутыя марозы.</p>
<p> </p>
<p>Імкліва бягуць за гадамі гады,</p>
<p>Як познія горкія слёзы.</p>
<p class="sign">19/ІІ—94</p>
<p> </p>
<p> </p>
<h5><a id="chapter40"></a>Каляндарны дзень</h5>
<p>Колькі дзён яшчэ мне засталося?</p>
<p>Быццам і стары, і не стары.</p>
<p>Ці пабачу новае калоссе</p>
<p>І рабіну ў чырвані зары?</p>
<p> </p>
<p>Ці пачую жаўранка на полі</p>
<p>І зязюлю шчодрую ў бары?</p>
<p>Паспрабую вынік горкай долі</p>
<p>Ў новым адшукаць календары:</p>
<p> </p>
<p>Прагартаю да канца старонкі,</p>
<p>Пагляджу на свой сагнуты цень.</p>
<p>Можа, будзе змрочны, можа, звонкі</p>
<p>Мой апошні каляндарны дзень.</p>
<p>Добра, што не ведаю які,</p>
<p>Бо дагэтуль вабяць бальшакі.</p>
<p class="sign">20/XІІ—93</p>
<p> </p>
<p> </p>
<h5><a id="chapter41"></a>* * *</h5>
<p>Гучыць адна і тая ж нота,</p>
<p>Нібы парваная струна,</p>
<p>І адзінота адзінота,</p>
<p>І сум, і востры боль здаўна,</p>
<p>І зайздрасць прашчурам і продкам,</p>
<p>Што і на гэтай жа зямлі</p>
<p>Хто доўгі век, а хто кароткі</p>
<p>Па-людску некалі жылі</p>
<p>У дабраце і поўнай згодзе</p>
<p>Ад першых да апошніх дзён,</p>
<p>Бо і ў людзей, як і ў прыродзе,</p>
<p>Сумленне — быў адзін закон.</p>
<p class="sign">1—2/II—94</p>
<p> </p>
<p> </p>
<h5><a id="chapter42"></a>* * *</h5>
<p>Снег завейвае плечы</p>
<p>І маю галаву.</p>
<p>Да жаданай сустрэчы</p>
<p>Я наўрад дажыву.</p>
<p> </p>
<p>Праз снягі і завею,</p>
<p>Праз начную жуду,</p>
<p>Я хутчэй пасівею,</p>
<p>Чым да любай дайду.</p>
<p> </p>
<p>Толькі ўспомню аб свяце</p>
<p>У былыя гады</p>
<p>І адчую, што страціў</p>
<p>Я цябе назаўжды.</p>
<p> </p>
<p>Незваротнаю стратай</p>
<p>Пакараў мяне Бог.</p>
<p>Мабыць, сам вінаваты,</p>
<p>Што цябе не збярог.</p>
<p class="sign">2/ІІ—94</p>
<p> </p>
<p> </p>
<h5><a id="chapter43"></a>Вяртанне</h5>
<p>З гадамі Дантэ і Гарацый</p>
<p>Мяне хвалююць і часцей</p>
<p>Вяртаюць у маё юнацтва,</p>
<p>Дзе ўсё сумленней і чысцей.</p>
<p> </p>
<p>Дакоры, здзеклівыя кпіны</p>
<p>Ў душы пакінулі сляды.</p>
<p>І толькі цешаць успаміны</p>
<p>Пра незваротныя гады.</p>
<p class="sign">3/І—94</p>
<p> </p>
<p> </p>
<h5><a id="chapter44"></a>Снегапад</h5>
<p>Ты помніш за парканам ліпу,</p>
<p>Усю з зялёнага святла,</p>
<p>Калі без стуку і без скрыпу</p>
<p>Неспадзявана ты ўвайшла?</p>
<p> </p>
<p>У вузкім і пустым пакоі,</p>
<p>Як сон, міналі вечары,</p>
<p>І мы не ведалі спакою</p>
<p>З табой з зары і да зары.</p>
<p> </p>
<p>Гарэлі, быццам вугалёчкі,</p>
<p>Іскрынкі незабыўных воч,</p>
<p>І карацей тваёй сарочкі</p>
<p>Здалася чэрвеньская ноч.</p>
<p> </p>
<p>Я ўсё часцей жыву мінулым</p>
<p>І азіраюся назад,</p>
<p>Калі ўсю ноч з трывожным гулам</p>
<p>Не заціхае снегапад.</p>
<p class="sign">19/XII—93</p>
<p> </p>
<p> </p>
<h5><a id="chapter45"></a>Блакітная зіма</h5>
<p>Прыйдзі непрыкметна сцяжынкай нямою</p>
<p>У сінім святле да знаёмых дзвярэй,</p>
<p>Цябе я чакаю блакітнай зімою,</p>
<p>Прыйдзі і настылае сэрца сагрэй.</p>
<p> </p>
<p>Я трачу надзею, а ты нечакана,</p>
<p>Калі ні цяпла, ні спакою няма,</p>
<p>Зайшла, зачыніла фіранкі старанна,</p>
<p>Каб сэрцы дваім не студзіла зіма.</p>
<p> </p>
<p>У змроку падыдзеш нячутнай ступою</p>
<p>І цёплыя рукі раскінеш шырэй,</p>
<p>Мы ў казачным свеце пабудзем з табою,</p>
<p>Ты толькі настылае сэрца сагрэй.</p>
<p> </p>
<p>Твае пазнікаюць усе таямніцы,</p>
<p>А ты пазіраеш дабрэй і дабрэй.</p>
<p>Я буду табе на каленях маліцца,</p>
<p>Ты толькі настылае сэрца сагрэй.</p>
<p class="sign">11/І—94</p>
<p> </p>
<p> </p>
<h5><a id="chapter46"></a>Каштаны</h5>
<p>Мой лёс заблытаны і танны:</p>
<p>Пра шчасце бачу толькі сны,</p>
<p>Жадаю, каб цвілі каштаны</p>
<p>І ў мой апошні дзень вясны.</p>
<p> </p>
<p>Я ўсё прыпомніў да драбніцы —</p>
<p>І дождж, і бэзавую даль,</p>
<p>І сіні росчырк навальніцы</p>
<p>Над грабянцамі чорных хваль,</p>
<p> </p>
<p>Удалечы сагнуты ветразь,</p>
<p>Дрыготку вуснаў і кален,</p>
<p>Разбуджаных шалёным ветрам</p>
<p>Напевы казачных сірэн.</p>
<p> </p>
<p>Сваю душу вярэдзіць годзе,</p>
<p>Страсаць слязінкі, быццам ртуць,</p>
<p>З тых дзён мінула паўстагоддзя,</p>
<p>І вось каштаны адцвітуць,</p>
<p> </p>
<p>Патушаць свечкі залатыя</p>
<p>Ў празрыстым лісці і галлі,</p>
<p>Будзённыя, зусім не тыя,</p>
<p>Што ў навальніцу расцвілі...</p>
<p> </p>
<p>Усё мінае без звароту,</p>
<p>Знікае назаўсёды след,</p>
<p>Вясёлкі расхінуць вароты</p>
<p>Ў нікому не вядомы свет.</p>
<p class="sign">2/І—94</p>
<p> </p>
<p> </p>
<h5><a id="chapter47"></a>Падзяка грому і дажджу</h5>
<p>Мы заблудзіліся з табою ў лесе:</p>
<p>П’яніў багун і палыновы чад,</p>
<p>Каравы дуб над намі вецце звесіў,</p>
<p>А сцежкі не відно ні ўперад, ні назад.</p>
<p> </p>
<p>Мы думалі, куды цяпер падацца,</p>
<p>І раптам хмара, чорная, як дым,</p>
<p>Плыла і пачынала загарацца</p>
<p>На страх або на радасць маладым.</p>
<p> </p>
<p>Ударыў гром, рассечаны маланкай,</p>
<p>Што зыркнула, як срэбная змяя,</p>
<p>І ты адразу стала паланянкай,</p>
<p>І так даўно — тваім палонным я.</p>
<p> </p>
<p>За кропляй кропля твар і плечы біла,</p>
<p>Наскрозь прамок твой белы сарафан,</p>
<p>І да мяне ты ўсё бліжэй туліла</p>
<p>Свой трапяткі і захмялелы стан.</p>
<p> </p>
<p>Я дзякую дажджу, маланцы, грому,</p>
<p>Што ні дарог, ні лесу не відно,</p>
<p>Што стала нам утульна, нібы дома,</p>
<p>Што сталі мы з табою як адно.</p>
<p class="sign">20/XII—93</p>
<p> </p>
<p> </p>
<h5><a id="chapter48"></a>Незваротнае</h5>
<p>Пяюць дзяўчаты...</p>
<p>Так пяюць, што плачу</p>
<p>Па зорных і блакітных вечарах,</p>
<p>Па ўсім, што страціў, і па ўсім, што трачу,</p>
<p>Па смольных хатах, студнях і дварах,</p>
<p>Па песнях на зажынках і дажынках,</p>
<p>Па звонкіх падгалосках у палёх,</p>
<p>Па бальшаках і расяных сцяжынках,</p>
<p>Якіх ніяк уратаваць не змог</p>
<p>У некранутай чыстай прыгажосці,</p>
<p>Начальнікамі знішчанай дарма.</p>
<p>Цяпер не ходзім ні з гасцей, ні ў госці,</p>
<p>А там жыла паэзія сама.</p>
<p>Пяюць дзяўчаты...</p>
<p>Так пяюць, што плачу</p>
<p>З бяссілля, што нічога сам не значу,</p>
<p>Што жытні дух, ружовы пыл дарог</p>
<p>Я толькі ў сэрцы і ў душы збярог.</p>
<p class="sign">18/XII—92</p>
<p> </p>
<p> </p>
<h5><a id="chapter49"></a>Ваганні</h5>
<p>Усё павольна адыходзіць —</p>
<p>Палын і канапляны чад.</p>
<p>Жалобны голас шэпча: «Годзе,</p>
<p>Калі ты сам сабе не рад».</p>
<p> </p>
<p>Сабе не рад. А дым вясновы,</p>
<p>Ракітнік голы на мяжы,</p>
<p>І матчыны жывыя словы,</p>
<p>Як срэбраныя капяжы,</p>
<p> </p>
<p>Вярэдзяць сэрца і на сконе,</p>
<p>На росах босыя сляды</p>
<p>Успамінаюцца і сёння</p>
<p>І зачароўваюць заўжды.</p>
<p> </p>
<p>Надыхацца б і наглядзецца</p>
<p>На талы снег, на кураслеп,</p>
<p>Як на льняны абрус кладзецца</p>
<p>Гарачы, на аеры, хлеб.</p>
<p> </p>
<p>Не трэба большага багацця,</p>
<p>Ані раскошы, ні акрас:</p>
<p>Прайсціся б басанож па хаце</p>
<p>Ў апошні дзень апошні раз.</p>
<p> </p>
<p>Калі і сам сабе не рад,</p>
<p>Ступіць бы крок ці два назад.</p>
<p class="sign">16/XII—93</p>
<p> </p>
<p> </p>
<h5><a id="chapter50"></a>Зімовы сум</h5>
<p>Снягі, снягі, шалее завіруха,</p>
<p>Па вокны прызбы замяла,</p>
<p>У коміне галосіць вецер глуха —</p>
<p>Не выйсці і не выехаць з сяла.</p>
<p> </p>
<p>Іскрысты снег на сонцы слепіць вочы,</p>
<p>Рыпіць пад палазамі і ступой,</p>
<p>Блакітам адлівае сярод ночы,</p>
<p>Мільгаюць зоры, ціша і спакой.</p>
<p> </p>
<p>Пабелены снягамі аканіцы,</p>
<p>І толькі тлеюць рысачкі святла,</p>
<p>Такою мне мая радзіма сніцца,</p>
<p>Дзе ўсе шляхі завея замяла,</p>
<p> </p>
<p>Такою любаю з далёкіх дзён</p>
<p>Яна прыходзіць у чароўны сон.</p>
<p>Снягі, і завірухі, і зіма,</p>
<p>І толькі там даўно мяне няма.</p>
<p class="sign">30/XII—93</p>
<p> </p>
<h5><a id="chapter51"></a>Пад месяцам</h5>
<p>Блакітны месяц у вадзе дрыжыць.</p>
<p>Так ціха, што чуваць, як дыхаюць пялёсткі,</p>
<p>А я не дбаю, дзе мне начаваць,</p>
<p>Ці блізка, ці далёка тыя вёскі,</p>
<p>Дзе я да раніцы знайду спакой</p>
<p>На сене пад замшэлым дахам,</p>
<p>А можа, лепей над ракой</p>
<p>Заначаваць і дыхаць свежым пахам</p>
<p>Начных лілеяў, цёплае травы</p>
<p>Пад недасяжным зорным шляхам,</p>
<p>Падслухаць гоман баравы</p>
<p>І... рогат лесуна у цёмным Дубні,</p>
<p>І... плач савы, і як вядзьмар сівы</p>
<p>У апраметнай жаліцца на бубне.</p>
<p> </p>
<p>Прачнуцца і адчуць, што я жывы,</p>
<p>Што раніцы такой не будзе болей,</p>
<p>Што я шчаслівы сёння на Зямлі,</p>
<p>Што крыўды, гора, клопаты і болі</p>
<p>З туманамі світальнымі сплылі.</p>
<p class="sign">8—9/VIII—92</p>
<p> </p>
<p> </p>
<h5><a id="chapter52"></a>Начныя званкі</h5>
<p>Тэлефонныя будзяць званкі уначы:</p>
<p>«Сцеражыцеся вы, дэмакраты!»</p>
<p>Чую: зноўку турэмныя звоняць ключы</p>
<p>І звіняць заінелыя краты.</p>
<p> </p>
<p>Зноў злавесныя прывіды побач снуюць,</p>
<p>Пагражаюць і сыта рагочуць,</p>
<p>У натоўпе ахвяры свае пазнаюць</p>
<p>І бяду і пакуты прарочаць.</p>
<p> </p>
<p>Ім карціць у катоўнях работу пачаць.</p>
<p>Больш на літасць і не спадзявайся.</p>
<p>Будуць зноў лейтэнанты крычаць і крычаць:</p>
<p>«Варажына, хутчэй прызнавайся!»</p>
<p> </p>
<p>Можа, гэта трызня і пакутлівы сон,</p>
<p>Што вярнуўся з крывавага году,</p>
<p>І спяшаецца сёння паставіць на кон</p>
<p>Горкі лёс, і жыццё, і свабоду.</p>
<p> </p>
<p>Да світання звініць і звініць тэлефон:</p>
<p>Замаячылі зноў перасылкі і турмы,</p>
<p>Азываецца ў сэрцы загадкавы звон,</p>
<p>Не ўрачысты —</p>
<p>хаўтурны.</p>
<p class="sign">7 /XI—92</p>
<p> </p>
<p> </p>
<h5><a id="chapter53"></a>Самотны вечар</h5>
<p>Асеннія глухія вечары</p>
<p>Мяне палохаюць і змрокам, і слатою,</p>
<p>Здаецца, шэпчуць: «Лепш не гавары,</p>
<p>Каб не падслухаў д’ябал пад тахтою».</p>
<p> </p>
<p>Маўчу, а сэрца стукае не ў лад,</p>
<p>І не змаўкае гул на тонкай ноце,</p>
<p>А ўспомніць не магу, калі быў рад,</p>
<p>Бо і ў натоўпе я — на адзіноце.</p>
<p> </p>
<p>Не заўважаю разнабой гадзін:</p>
<p>Дзень — у Чыце, а ў нас ужо — за поўнач,</p>
<p>У шыбы хвошча дождж, а я адмін,</p>
<p>Таму трывогі і сумненняў поўна.</p>
<p> </p>
<p>І першае — што за жыццё зрабіў?</p>
<p>Пратупаў столькі тысяч кіламетраў,</p>
<p>Крывінкі капалі, нібы з рабін,</p>
<p>Пабітых сцюжаю і паламаных ветрам.</p>
<p> </p>
<p>Каго парадаваў? Каго пакрыўдзіў?</p>
<p>Хто на мяне страчыў паклёп?</p>
<p>Магчыма, ценем Гамлетавым прыйдзе,</p>
<p>Той, што калісьці цэліўся мне ў лоб.</p>
<p> </p>
<p>Трызня...</p>
<p>Прымроіліся цень за ценем</p>
<p>Ускрэслыя і маладыя ўсе.</p>
<p>Іх сёння голас вечарам асеннім</p>
<p>З крывавай даўніны сумленне данясе</p>
<p>Жывым, натхнёным, незабытым словам,</p>
<p>Гарачым, то празрыстым, як лядок.</p>
<p>Хоць я не быў ніколі адмысловым,</p>
<p>Хачу, каб некалі ўваскрос і мой радок.</p>
<p class="sign">11/XI1-93</p>
<p> </p>
<p> </p>
<h5><a id="chapter54"></a>Страты</h5>
<p>Стаю на ростанях дарог</p>
<p>І сам сябе не вінавачу,</p>
<p>Што анічога не збярог,</p>
<p>А толькі траціў, толькі трачу.</p>
<p> </p>
<p>Я мог бы Млечны Шлях аддаць</p>
<p>За безымянную камету,</p>
<p>Але ён толькі ледзь відаць</p>
<p>У верасні, на сконе лета.</p>
<p> </p>
<p>Ніводнай страты не знайду,</p>
<p>Удары сыплюцца за ўдарам,</p>
<p>І толькі гора і бяду</p>
<p>Ніхто не возьме нават дарам.</p>
<p> </p>
<p>І дзень і надвячорак згас,</p>
<p>Іду з прызнаннямі да Валі,</p>
<p>Што пераплачваў кожны раз</p>
<p>І нават рэшты не давалі.</p>
<p> </p>
<p>Мая і не мая віна</p>
<p>Сабе самому вочы коле...</p>
<p>Прызнанне ёй не навіна,</p>
<p>Бяда — не папракне ніколі.</p>
<p class="sign">14/Х—92</p>
<p> </p>
<p> </p>
<h5><a id="chapter55"></a>Двайнік</h5>
<p>Не ведаю, куды ён раптам знік.</p>
<p>Я зноў адзін, але блукае дзесьці</p>
<p>Самотны і зажураны двайнік.</p>
<p>І пачынае калаціць і трэсці.</p>
<p> </p>
<p>Становіцца амаль бязважкім цела</p>
<p>У заінелай снежаньскай цішы,</p>
<p>Здаецца, што кудысьці адляцела</p>
<p>Часцінка неспакойнае душы.</p>
<p> </p>
<p>І... пустата. Угледзеўся ў прадонне,</p>
<p>Павольна вочы засцілае змрок,</p>
<p>Але крывінкі стукаюцца ў скроні,</p>
<p>За зоркай зорка асвятліла змрок.</p>
<p> </p>
<p>Я тут яшчэ. Не верыце — праверце,</p>
<p>І кожнаю хвілінай даражу,</p>
<p>Бо нечакана не магу памерці,</p>
<p>Пакуль усё, чым жыў, не раскажу,</p>
<p> </p>
<p>Пра мары і святыя летуценні,</p>
<p>Якім на цёмных сцежках страціў лік.</p>
<p>Пульсуе сэрца, і празрыстым ценем</p>
<p>Вяртаецца самотны мой двайнік.</p>
<p> </p>
<p>Мы неразлучныя, мы зноўку разам,—</p>
<p>Бывае, боль, то радасць апячэ,</p>
<p>І рана думаць над апошнім сказам,</p>
<p>І ставіць кропку не хачу яшчэ.</p>
<p class="sign">21 /ХІ—92</p>
<p> </p>
<h5><a id="chapter56"></a>* * *</h5>
<p>Маё апошняе каханне</p>
<p>Не ява — толькі успамін,</p>
<p>То з’явіцца чароўнай зданню,</p>
<p>То знікне... Я ізноў адзін.</p>
<p> </p>
<p>Гляджу самотны на змярканні</p>
<p>У заінелае акно,</p>
<p>І тое першае каханне</p>
<p>З апошнім адышло даўно.</p>
<p> </p>
<p>Імёны ўспомню, і абліччы,</p>
<p>І салаўіную вясну.</p>
<p>Каханых з далечы паклічу,</p>
<p>Жывых і мёртвых памяну.</p>
<p class="sign">8/І—93</p>
<p> </p>
<p> </p>
<h5><a id="chapter57"></a>Таемны гук</h5>
<p>Сягоння мне так горка і так млосна,</p>
<p>Перад вачыма ўвесь сусвет плыве,</p>
<p>І не сціхае доўгі гук галосны</p>
<p>У стомленай ссівелай галаве.</p>
<p> </p>
<p>Няма ратунку ні ў гасцях, ні дома:</p>
<p>То выкаўзне пяро, то шклянка з рук,</p>
<p>То ходзіць побач нехта невядомы,</p>
<p>І не сціхае той злавесны гук.</p>
<p> </p>
<p>Ён то звініць, то раптам замірае,</p>
<p>То набірае сілу на ляту.</p>
<p>Здаецца, з апраметнай, а не з раю</p>
<p>Даходзіць шматгалосае «Р-а-а-ту-й!»</p>
<p> </p>
<p>Жалобны гук за свечкай тушыць свечку</p>
<p>І шаргаціць да рання па сцяне:</p>
<p>Святло і змрок ніяк не скончаць спрэчку,</p>
<p>Таму так млосна і трывожна мне.</p>
<p class="sign">24/ХІ—92</p>
<p> </p>
<p> </p>
<h5><a id="chapter58"></a>* * *</h5>
<p>Калі у буйных зорах бачу неба</p>
<p>І ў шызай хмарцы — тонкі маладзік,</p>
<p>Я думаю — пажыць хоць трохі трэба,</p>
<p>Пакуль у зрэнках гэты свет не знік,</p>
<p> </p>
<p>Парадавацца веснавой дажджынцы</p>
<p>І дню, што з кожнай раніцай даўжэй,</p>
<p>Драбочку солі і сухой скарынцы,</p>
<p>Што з кожным тыднем даражэй,</p>
<p> </p>
<p>Сачыць за легкакрылай аблачынкай,</p>
<p>За зоркай, што над полем узышла,</p>
<p>Залюбавацца тоненькай дзяўчынкай,</p>
<p>Што выплыла з дажджынак і святла</p>
<p> </p>
<p>І раптам знікла у світальным дыме,</p>
<p>І не даклікацца яе, і не спыніць,</p>
<p>Яна надоўга мой спакой адыме</p>
<p>Мелодыяй, што ўсё жыццё звініць</p>
<p> </p>
<p>І славіць прыгажосць зямлі і неба,</p>
<p>Дзявочую красу і чысціню...</p>
<p>Я думаю, пажыць хоць трохі трэба,</p>
<p>Каб пакланіцца заўтрашняму дню.</p>
<p class="sign">3/І—93</p>
<p> </p>
<p> </p>
<h5><a id="chapter59"></a>Ростань</h5>
<p>Апошні дзень. А заўтра развітанне.</p>
<p>Наўрад ці завітаю зноў сюды.</p>
<p>Прайдуся роснай сцежкаю уранні,</p>
<p>А ў поўдзень знікнуць і мае сляды.</p>
<p> </p>
<p>Не толькі тут. Растануць непрыкметна,</p>
<p>Нібыта іх ніколі не было</p>
<p>У тым «раі», што стаўся апраметнай,</p>
<p>Што шчасце абяцаў, а сеяў зло.</p>
<p> </p>
<p>Я ўсё прайшоў, чысцілішча і пекла</p>
<p>Пад пурпуровай зоркаю маёй,</p>
<p>Я радасці шукаў, а сцюжа секла,</p>
<p>І рагатаў крумкач над галавой.</p>
<p> </p>
<p>Я ўсё на развітанне прыгадаю,</p>
<p>Бо назаўсёды Іслач пакідаю.</p>
<p class="sign">25/V—93</p>
<p> </p>
<p> </p>
<h5><a id="chapter60"></a>* * *</h5>
<p>Я так стаміўся доўга жыць</p>
<p>Без радасцей і захаплення,</p>
<p>У пекле дзень і ноч кружыць,</p>
<p>Цярпець, не трацячы сумлення.</p>
<p> </p>
<p>Я ў пастку сам сябе загнаў.</p>
<p>Таму пакутую начамі,</p>
<p>Бо сам сябе не пажагнаў</p>
<p>Я перад боскімі вачамі.</p>
<p> </p>
<p>А нехта пазайздросціў мне,</p>
<p>Наважыўся стаптаць і збэсціць,</p>
<p>Бо ведаў — ледзь душу кране,</p>
<p>І ў пекла здолее завесці.</p>
<p> </p>
<p>Баліць душа, але маўчыць,</p>
<p>Трываю, каб не збіцца з тропу,</p>
<p>Дзіўлюся, хто мог прывучыць</p>
<p>Людзей да злосці і паклёпу.</p>
<p> </p>
<p>Ад злосці ў свеце льецца кроў,</p>
<p>Ад злосці заінелі краты,</p>
<p>Злосць гнала родных і сяброў</p>
<p>У Бабій Яр і ў Курапаты.</p>
<p> </p>
<p>Дайсці б у Віфліем ці ў Мекку,</p>
<p>Дапасці б да свяшчэнных рэк,</p>
<p>Каб непадкупным чалавекам</p>
<p>Стаў незалежны Чалавек.</p>
<p class="sign">8/ІІ—93</p>
<p> </p>
<p> </p>
<h5><a id="chapter61"></a>Маці Багдана</h5>
<p> </p>
<div class="EPIGRAPH">
<p>Юлі Андрусішынай</p>
</div>
<div class="CLEAR"></div>
<p> </p>
<p>Я кленчу перад мудрай маці,</p>
<p>Бо слухаў, быццам на імшы,</p>
<p>На самым урачыстым свяце</p>
<p>Дзівоснай песеннай душы</p>
<p>Нам Богам данага Багдана,</p>
<p>А ён за ўсё нам даражэй,</p>
<p>Бо, можа, хоць за акіянам</p>
<p>Ён наша слова зберажэ.</p>
<p class="sign">7/Х—89</p>
<p> </p>
<p> </p>
<h5><a id="chapter62"></a>Доўгачаканыя лісты</h5>
<p> </p>
<div class="EPIGRAPH">
<p>Г. Дакальскай і М. Пашкевічу</p>
</div>
<div class="CLEAR"></div>
<p> </p>
<p> </p>
<p>З далёкай Каліфорніі лісты</p>
<p>Ідуць, нібы з другой планеты,</p>
<p>Як граматкі на скрутках берасты</p>
<p>Ці як сняжынкі з лютага да лета,</p>
<p>І растаюць. А там мае сябры</p>
<p>Запальваюць у памяць родных свечкі,</p>
<p>Прыгадваюць палескія бары</p>
<p>І смуткам затуманеныя рэчкі.</p>
<p>Шуміць па лісці першы спорны дождж,</p>
<p>Плыве за аблачынкай аблачынка,</p>
<p>Бягуць з маленства ў сталасць басанож</p>
<p>Хлапчук і прамяністая дзяўчынка.</p>
<p>Іх напаткаў нялітасцівы лёс</p>
<p>І разлучыў з радзімай нечакана,</p>
<p>І засталіся любыя да слёз</p>
<p>Бары і рэчкі аж за акіянам.</p>
<p>У Санта-Моніка вясновыя вятры</p>
<p>Шумяць і ціха стукаюцца ў шыбы,</p>
<p>Там журацца маёй вясны сябры</p>
<p>І ўспамінаюць родныя сялібы.</p>
<p>Прахопяцца апоўначы ў цішы,</p>
<p>І сэрца засмылелае падкажа:</p>
<p>«Мальберт чакае. Ўспомні і пішы</p>
<p>Палескія вясновыя пейзажы».</p>
<p>Ад сэрца к сэрцу цягнуцца масты</p>
<p>Праз акіян да дзедаўскага краю...</p>
<p> </p>
<p>З далёкай Каліфорніі лісты</p>
<p>Заўсёды як Вялікадня чакаю.</p>
<p class="sign">19/Х—92</p>
<p> </p>
<p> </p>
<h5><a id="chapter63"></a>Сум па моры</h5>
<p>Мне снілася мора, якога не ўбачу:</p>
<p>Адно і другое ужо за мяжой.</p>
<p>Вярзлося, што я ў Кактэбелі рыбачу,</p>
<p>А Рыжскае ўзмор’е укрыта імжой.</p>
<p> </p>
<p>Чыркаюць крыламі чуйныя чайкі</p>
<p>Зялёнае хвалі сівы грабянец,</p>
<p>Як сцягі расквечвання, сушацца майкі,</p>
<p>Пад ветрам шумяць і палын, і званец.</p>
<p> </p>
<p>Спявае прасмолены ветрам салёным</p>
<p>У потнай цяльняшцы ссівелы матрос,</p>
<p>На баржы глухім азываецца звонам</p>
<p>Іржавы ланцуг і прамаслены трос.</p>
<p> </p>
<p>Мне мора, прапахлае ёдам і соллю,</p>
<p>Да раніцы сніцца за шызай імжой.</p>
<p>Яго я, напэўна, не ўбачу ніколі</p>
<p>За дзіўнаю і непатрэбнай мяжой.</p>
<p class="sign">4/І—93</p>
<p> </p>
<p> </p>
<h5><a id="chapter64"></a>* * *</h5>
<p>Яшчэ б адну вясну сустрэць</p>
<p>І дачакацца лістападу,</p>
<p>Пасля як жоўты ліст датлець</p>
<p>На апусцелых сцежках саду,</p>
<p> </p>
<p>Дзе ўсё дачасна адцвіло,</p>
<p>Сухое дагарэла голле,</p>
<p>Успомніць тое, што было</p>
<p>І ўжо не вернецца ніколі.</p>
<p> </p>
<p>Яшчэ б прайсціся басанож</p>
<p>Па лотаці і пыльным шляху,</p>
<p>Пачуць, як барабаніць дождж</p>
<p>Да рання па замшэлым даху,</p>
<p> </p>
<p>Усё пабачыць да драбніц,—</p>
<p>Каля крынічкі вербалозы,</p>
<p>Што над вадой схілілі ніц</p>
<p>Расплеценыя ветрам косы.</p>
<p> </p>
<p>О, як ні цяжка, Божа мой,</p>
<p>З жыццём і светам расставацца...</p>
<p>Будзь літасцівы</p>
<p>і зімой</p>
<p>Дазволь і мне палюбавацца.</p>
<p class="sign">21/ХІ—92</p>
<p> </p>
<p> </p>
<h5><a id="chapter65"></a>Сэрца</h5>
<p>Дзіўлюся сам, чаму дасюль не стала</p>
<p>І стукае васьмідзесяты год?</p>
<p>Калі б было з найлепшага металу,</p>
<p>Не вытрывала б столькі перашкод.</p>
<p> </p>
<p>Дзіўлюся — ў безнадзейным стане</p>
<p>Яно трывожыцца пра нечыю бяду.</p>
<p>Яно аднойчы нечакана стане,</p>
<p>І не адчую сам, як упаду.</p>
<p> </p>
<p>У нашы дні такое можа стацца,</p>
<p>Што не паспею нават развітацца,</p>
<p>Зашэрхне на павеках тонкі лёд</p>
<p>У нейкі дзень, гадзіну, нейкі год.</p>
<p> </p>
<p>Сам ведаю, пражыта і не мала,</p>
<p>Бо нашы сэрцы трывалей металу,</p>
<p>Іх гартавалі з самых першых дзён,</p>
<p>Таму на свеце да ўсяго жадзён.</p>
<p class="sign">4/ІІІ—93</p>
<p> </p>
<p> </p>
<h5><a id="chapter66"></a>* * *</h5>
<p>Загарэлася першая зорка,</p>
<p>А за ёю другая мігціць,</p>
<p>Мабыць, выбух апошняга корка</p>
<p>Не да столі, да зор даляціць,</p>
<p> </p>
<p>І астатні глыток аква-віты</p>
<p>На сваім раздарожжы глыну.</p>
<p>Азірнуся. З пакутамі — квіты,</p>
<p>Што заўсёды гарчэй палыну.</p>
<p> </p>
<p>Я стаміўся ад дум да знямогі,</p>
<p>Накалоўся калючым асцём,</p>
<p>І знікаюць у бездань дарогі,</p>
<p>Што чамусьці завуцца жыццём.</p>
<p class="sign">24/ІХ—93</p>
<p> </p>
<p> </p>
<h5><a id="chapter67"></a>Дзень</h5>
<p>Знікае на змярканні цень,</p>
<p>І сонца ўжо за небасхілам,</p>
<p>Я родным, дарагім і мілым</p>
<p>Скажу і заўтра: «Добры дзень!»</p>
<p>Яшчэ не ведаю, што ён мне прынясе</p>
<p>Хвіліну радасці, ці доўгія пакуты,</p>
<p>Ці кроплю мёду, ці глыток атруты,</p>
<p>Ці перакрэсліць хваляванні ўсе.</p>
<p> </p>
<p>А можа, нехта шчыра усміхнецца</p>
<p>І незнаёмы скажа: «Добры дзень»,</p>
<p>І слова, быццам сонечны прамень,</p>
<p>Сагрэе і да сэрца дакранецца.</p>
<p> </p>
<p>Як добра, што стары і маладзён</p>
<p>Не ведае сваіх апошніх дзён.</p>
<p class="sign">19/VI—93</p>
<p> </p>
<p> </p>
<h5><a id="chapter68"></a>Памяці ненапісаных вершаў</h5>
<p>Я вас тады не напісаў,</p>
<p>Калі вы стукаліся ў скроні,</p>
<p>І з сэрца іскры выкрасаў</p>
<p>У вечным д’ябальскім палоне.</p>
<p> </p>
<p>Укормленыя гайдукі</p>
<p>За праўду горкую каралі,</p>
<p>І з намі шчырыя радкі</p>
<p>На лютай сцюжы дагаралі.</p>
<p> </p>
<p>А мог жа нечаканы верш</p>
<p>Загоіць боль чужое раны.</p>
<p>А іх было ўсё менш і менш,</p>
<p>І кожны лепшы — пахаваны.</p>
<p> </p>
<p>Там сосны выраслі даўно</p>
<p>І братнія датлелі косці,</p>
<p>І нават знаку не відно</p>
<p>Тае далёкай маладосці.</p>
<p> </p>
<p>Заканчваю апошнія віткі,</p>
<p>Каб не ўглядацца больш у высі.</p>
<p>Шкада, што, мабыць, лепшыя радкі</p>
<p>На незваротных сцежках засталіся.</p>
<p class="sign">21/V—93</p>
<p> </p>
<p> </p>
<h5><a id="chapter69"></a>* * *</h5>
<p>Дагарае леташняе лісце,</p>
<p>Коцікі набраклі на вярбе,</p>
<p>Я чакаю ў змроку, як калісьці,</p>
<p>І не дачакаюся цябе.</p>
<p> </p>
<p>Ведаю — не прыйдзеш, а чакаю,</p>
<p>Можа, лёгкім ценем прамільгнеш,</p>
<p>Светлая, як ветразь, трапяткая,</p>
<p>Дзе ж ты так забавілася, дзе ж?</p>
<p> </p>
<p>Нават наша хвоя пачарнела,</p>
<p>Дзе ад стомы трапяталі мы.</p>
<p>Колькі ж гэта летаў праляцела</p>
<p>Ад тае вясны і ад зімы?</p>
<p> </p>
<p>Не расчараванне разлучыла,</p>
<p>Бо не забываў і не забыць,</p>
<p>І бяда дасюль не развучыла</p>
<p>Верыць, спадзявацца і любіць.</p>
<p> </p>
<p>Ты ў блакітным ранішнім тумане,</p>
<p>У карунках зорнага святла,</p>
<p>Недасяжнай, незваротнай зданню</p>
<p>З маладосці ў старасць праплыла.</p>
<p> </p>
<p>Я, дзівак, твайго шукаю следу</p>
<p>На пачатку кожнае вясны</p>
<p>І прыходжу, каб ніхто не ведаў,</p>
<p>Да ўчарнелай нашае сасны.</p>
<p class="sign">16—17/IV—92</p>
<p> </p>
<p> </p>
<h5><a id="chapter70"></a>Нязводны боль</h5>
<p>Цікаўны, я цябе прашу,—</p>
<p>Не трэба задаваць пытанні</p>
<p>Пра нашы познія спатканні,</p>
<p>Пра спапялелую душу.</p>
<p> </p>
<p>Бо ты і плямкі не заўважыш.</p>
<p>Не пасыпай на раны соль,</p>
<p>Бо ёсць такі на свеце боль,</p>
<p>З якім і ў дамавіну ляжаш.</p>
<p> </p>
<p>І толькі не лічы віной</p>
<p>Маё зацятае маўчанне,</p>
<p>Бо водар позняга спаткання</p>
<p>Адыдзе назаўжды са мной.</p>
<p> </p>
<p>Калі і сэрца ў змроку анямее,</p>
<p>Салодкі боль ніхто не зразумее.</p>
<p class="sign">17/VI—93</p>
<p> </p>
<p> </p>
<h5><a id="chapter71"></a>Жаданне</h5>
<p>Вытрывай, сэрца, і гэтую муку,</p>
<p>Перацярпі і адолей бяду.</p>
<p>Хутка без скаргаў, без лішняга гуку</p>
<p>Я беззваротна адгэтуль пайду.</p>
<p>Не застанецца ні следу, ні ўзгорка,</p>
<p>Голас ніхто не пачуе нідзе,</p>
<p>І непрыкметна маленькая зорка</p>
<p>Блісне і ў цёмнай начы прападзе.</p>
<p> </p>
<p>Так і канчаецца наша дарога</p>
<p>Без хвалявання і прывідных сноў.</p>
<p>Вер ці не вер у няўмольнага Бога,</p>
<p>А хочацца ўбачыць світанне ізноў, '</p>
<p> </p>
<p>Каб першы прамень засвяціўся ўваччу,</p>
<p>Любімых і блізкіх убачыць хачу.</p>
<p class="sign">26/ІХ—93</p>
<p> </p>
<p> </p>
<h5><a id="chapter72"></a>Дзіўны сон</h5>
<p>Які быў сон!</p>
<p>Які быў дзіўны сон —</p>
<p>Душа з душой спявала ва ўнісон.</p>
<p>Глядзелі вочы ў вочы давідна,</p>
<p>І не было ні берагоў, ні дна.</p>
<p>Клубіўся бэз.</p>
<p>Шалелі салаўі,</p>
<p>І мы з табой былі, як у раі:</p>
<p>Пад сінім небам, у густой траве</p>
<p>Сядзела ты з вянком на галаве.</p>
<p>Расінкі зіхацелі, як каралі,</p>
<p>І не чытала болей мне маралі,</p>
<p>І не было</p>
<p>Абрыдлай мітусні,</p>
<p>Ні спрэчак, ні папрокаў, ні хлусні.</p>
<p>Здавалася —</p>
<p>Ўсе сплочаны даўгі</p>
<p>І больш няма бясконцае чаргі.</p>
<p>Такіх я не прыпомню дзён,</p>
<p>Таму і быў такі дзівосны сон.</p>
<p>Ды зазваніў будзільнік:</p>
<p>Сем гадзін:</p>
<p>«Ану, ўставай хутчэй, грамадзянін</p>
<p>Сон адляцеў.</p>
<p>Спяшаюся, бягу</p>
<p>І станаўлюся ў доўгую</p>
<p>Чаргу.</p>
<p class="sign">24/ІХ—93</p>
<p> </p>
<p> </p>
<h5><a id="chapter73"></a>Загадка</h5>
<p>Таямніца таямніцай засталася,</p>
<p>Якой не разгадаць, не абысці,</p>
<p>А колісь недасяжнаю здалася</p>
<p>І самай неабходнаю ў жыцці.</p>
<p> </p>
<p>Бягуць гады, ідуць дзесяцігоддзі,</p>
<p>Мы страцілі ўсё, што трэба мець,</p>
<p>Жылі нібыта у надзейнай згодзе,</p>
<p>А душы не паспелі зразумець.</p>
<p> </p>
<p>У колішнім і ў недалёкім часе,</p>
<p>Што хутка непрыкметна праміне,</p>
<p>Загадкай ты была і засталася</p>
<p>І для сябе, і для мяне,</p>
<p> </p>
<p>Самаахвярнай, шчодраю, адданай</p>
<p>І да канца яшчэ не разгаданай.</p>
<p class="sign">18/VI—93</p>
<p> </p>
<p> </p>
<h5><a id="chapter74"></a>Таемная вячэра</h5>
<p>Ніяк з табою не нагаваруся</p>
<p>У поцемках і пры агні,</p>
<p>У дзверы грукату баюся</p>
<p>І да цябе, і да радні.</p>
<p> </p>
<p>Яшчэ нясмела свецяць зоры,</p>
<p>А мы ў палоне дзіўных кроз</p>
<p>Глядзім, як тонкія узоры</p>
<p>На шыбах выразаў мароз.</p>
<p> </p>
<p>Мы падуладныя даверу</p>
<p>І дотыку гарачых рук,</p>
<p>Але таемную вячэру</p>
<p>Перапыніў трывожны стук.</p>
<p> </p>
<p>За твой і свой спакой малюся,</p>
<p>Бо ў дзверы грукату баюся.</p>
<p> </p>
<p> </p>
<h5><a id="chapter75"></a>Срэбны пасаг</h5>
<p>Шуміць даспелы вераснёвы сад:</p>
<p>То яблык упадзе, а то галінка хрусне.</p>
<p>Над намі ноч і шчодры зарапад,</p>
<p>І раптам вусны адшукалі вусны.</p>
<p> </p>
<p>Рассыпаў Месяц срэбраны пасаг,—</p>
<p>Каралі нанізаў на павуцінкі,</p>
<p>І ў тваіх мільгаюць валасах</p>
<p>Халодныя празрыстыя расінкі.</p>
<p> </p>
<p>Такая цішыня. Нікога больш няма,</p>
<p>І ноч, і Месяц — нашыя да рання,</p>
<p>Нясмела ты прызналася сама,</p>
<p>Што гэта — шчасце, а не пакаранне.</p>
<p> </p>
<p>Хай сэрцы стукаюць суладна, як адно,</p>
<p>А ўсе трывогі згінуць, быццам здані,</p>
<p>З табою зразумелі мы даўно,</p>
<p>Што свет ратуюць праўда і каханне.</p>
<p> </p>
<p>Пакуль цвітуць сады і зоры свецяць,</p>
<p>Каханне і жыццё не кончацца на свеце.</p>
<p class="sign">3/ІХ—93</p>
<p> </p>
<p> </p>
<h5><a id="chapter76"></a>* * *</h5>
<p>Так хутка ўсё мяняецца на свеце,</p>
<p>А я жыву. А я яшчэ жыву</p>
<p>і І радуюся веснавому веццю,</p>
<p>Калі мне водар кружыць галаву.</p>
<p> </p>
<p>Затузаны запланаваным тлумам,</p>
<p>Калі хлусня, нібы палын расла,</p>
<p>Я гаварыў заўсёды ўсё, што думаў,</p>
<p>І толькі не рабіў нікому зла.</p>
<p> </p>
<p>Мяне нібыта часам шанавалі,</p>
<p>Хоць і трымалі недзе убаку,</p>
<p>І часта непрыкметна дабівалі,</p>
<p>І паціскалі ветліва руку.</p>
<p class="sign">20/XIІ—92</p>
<p> </p>
<p> </p>
<h5><a id="chapter77"></a>У вяночку Мельпамены</h5>
<p> </p>
<div class="EPIGRAPH">
<p>Алене Рынковіч</p>
</div>
<div class="CLEAR"></div>
<p> </p>
<p>Лепш не лічыць жаночыя гады:</p>
<p>Жанчына вечна маладая,</p>
<p>Як дыямент крыштальнае вады,</p>
<p>Душой і сэрцамі ўладае,</p>
<p> </p>
<p>І свеціць, і чаруе, як вясна,</p>
<p>І грэе поглядам, і ласкаю у сцюжы,</p>
<p>І непаўторная і светлая яна</p>
<p>Пакутам і дабру аддана служыць,</p>
<p> </p>
<p>Загоіць боль з Купалаўскае сцэны</p>
<p>Алена непраходнае красы</p>
<p>У трапяткім вяночку Мельпамены</p>
<p>Натхненнем і ў трывожныя часы.</p>
<p> </p>
<p>Ляцяць лісты у апусцелым парку,</p>
<p>А Вам вечназялёная сасна</p>
<p>Шапоча, што падняў Купала б чарку,</p>
<p>Бо ў Вас яшчэ не восень, а вясна.</p>
<p class="sign">27/ІХ—93</p>
<p> </p>
<p> </p>
<h5><a id="chapter78"></a>Незабыўнаму</h5>
<p> </p>
<div class="EPIGRAPH">
<p>Памяці Фёдара Янкоўскага</p>
</div>
<div class="CLEAR"></div>
<p> </p>
<p>Не дазваніцца, не дазвацца</p>
<p>Ні ў гуле вуліц, ні ў цішы.</p>
<p>Відаць, не кончылася праца</p>
<p>Твае нястомнае душы.</p>
<p> </p>
<p>Яна да слова ніжа слова,</p>
<p>Каб сэрца сэрцу далучыць,</p>
<p>Каб верылі, што наша мова</p>
<p>Жыла, жыве і будзе жыць,</p>
<p> </p>
<p>Каб кожны сказ па-беларуску</p>
<p>Працяў чыноўніцкую глуш.</p>
<p>Твая душа жыве у Глуску,</p>
<p>На небе і ў мільёнах душ.</p>
<p> </p>
<p>Я за яе ізноў малюся</p>
<p>І за гарою пакланюся.</p>
<p class="sign">7/Х—93</p>
<p> </p>
<p> </p>
<h5><a id="chapter79"></a>Журавы</h5>
<p> </p>
<div class="EPIGRAPH">
<p>И журавли, печально пролетая,</p>
<p>Уж не жалеют больше ни о ком.</p>
<p>С. Ясенін</p>
</div>
<div class="CLEAR"></div>
<p> </p>
<p>Бывайце. Шчасліва ляцець, журавы,</p>
<p>Хай будзе бясхмарнаю ваша дарога.</p>
<p>Спяшаецца ключ, як на злом галавы,</p>
<p>Нібыта на споведзь да зор і да Бога.</p>
<p> </p>
<p>Гляджу і зайздрошчу: няма ў вас граніц,</p>
<p>Над вамі то сонца, то морак настылы,</p>
<p>Нясуць вас праз дождж і агні бліскавіц</p>
<p>Нястомныя, дужыя, лёгкія крылы.</p>
<p> </p>
<p>Калі ж вы ў мае завітаеце сны</p>
<p>Пакутам і даўнім трывогам на змену?</p>
<p>Вас будуць чакаць на пачатку вясны...</p>
<p>Даруйце, калі я, магчыма, не стрэну.</p>
<p class="sign">18/IX—93</p>
<p> </p>
<p> </p>
<h5><a id="chapter80"></a>Глухі</h5>
<p>Я непрыкметна глухну пакрысе —</p>
<p>Не чую ні паклёпу, ні праклёнаў,</p>
<p>А ўсё вастрэй сумую па красе,</p>
<p>Блакітнай, залацістай і зялёнай.</p>
<p> </p>
<p>Мой слых і навальніцу заглушыў,</p>
<p>Сірэны гул і трубны рык ласіны,</p>
<p>Але дайшоў таемна да душы</p>
<p>Ўтрапёны шэпт асенняе асіны.</p>
<p> </p>
<p>Не чую ні раз’юшаных, ні злых,</p>
<p>Не чую, калі стогнем і крычым мы,</p>
<p>Калі знікае безнадзейна слых,</p>
<p>Я слухаю і сэрцам, і вачыма.</p>
<p> </p>
<p>Я глухну ад бязлітасных прамоў,</p>
<p>І абяцанні слухаць не хачу я,</p>
<p>Ні выбухаў, ні стрэлаў, ні грамоў,</p>
<p>А салаўя і звон пчаліны чую.</p>
<p class="sign">5/І—93</p>
<p> </p>
<p> </p>
<h5><a id="chapter81"></a>Любошчы</h5>
<p>Букет чаромхі наламаю</p>
<p>І падару паненцы,</p>
<p>Прызнаюся ёй, што люблю,</p>
<p>І папрашуся ў сенцы.</p>
<p> </p>
<p>Яна падзякуе знарок,</p>
<p>Але далей парога</p>
<p>Не пусціць нават і на крок</p>
<p>Залётніка старога</p>
<p> </p>
<p>І скажа: «Голаў не дуры,</p>
<p>Бо ты як тыя мошчы.</p>
<p>Астынь хоць трохі на двары...»</p>
<p>Вось і усе любошчы.</p>
<p class="sign">24/V—92</p>
<p> </p>
<p> </p>
<h5><a id="chapter82"></a>Неюбілейны</h5>
<p>Я не святкую юбілеяў.</p>
<p>Хіба ж заслуга доўга жыць?</p>
<p>Раней я верыў,— пасталею,</p>
<p>Каб праўдзе і дабру служыць.</p>
<p> </p>
<p>Але дарэмна траціў сілы,</p>
<p>Пакуль ад гора не знямеў.</p>
<p>Служыць гатовы да магілы,</p>
<p>А вось прыслужвацца не ўмеў.</p>
<p> </p>
<p>Сумленне шэпча: «Не тужы ты,</p>
<p>Калі апошні ўдарыць звон,</p>
<p>Не радуйся, што шмат пражыта,</p>
<p>Пакутуй, што нязначны плён,</p>
<p> </p>
<p>Што і тваю глухую восень</p>
<p>Дажджы дачасна залілі,</p>
<p>Што ўжо нядоўга засталося</p>
<p>Блукаць па змучанай зямлі.</p>
<p>Пакуль жывы, хоць старцу дагадзі</p>
<p>Ці песню развітальную складзі».</p>
<p class="sign">26/VI1—93</p>
<p> </p>
<p> </p>
<h5><a id="chapter83"></a>Маўчанне</h5>
<p> </p>
<div class="EPIGRAPH">
<p>Туга па Янку Скрыгану</p>
</div>
<div class="CLEAR"></div>
<p> </p>
<p>Зноў цягнецца рука да тэлефона</p>
<p>І набірае лічбу 23...</p>
<p>А потым трубку кідаю ўтрапёна,</p>
<p>Бо толькі трубяць за акном вятры.</p>
<p> </p>
<p>Я ведаю, ніхто мне не адкажа,</p>
<p>Не дазванюся і не напішу.</p>
<p>Глухая ноч, жалобная, як сажа,</p>
<p>Павольна завалаквае душу.</p>
<p> </p>
<p>Апошні друг замоўкнуў назаўсёды,</p>
<p>Ад гора я нямею і дрыжу.</p>
<p>Каму цяпер пра ўсе свае нягоды</p>
<p>І дробязныя ўдачы раскажу?</p>
<p> </p>
<p>Няма каму. Самота і маўчанне</p>
<p>Ў палоне доўгіх таямнічых сноў,</p>
<p>І верыцца, што ноччу або ўранні</p>
<p>У пекле ці ў раі пабачымся ізноў,</p>
<p> </p>
<p>У цішыні ці ў гуле навальніцы,</p>
<p>Хоць пэўна і не ведаю, калі</p>
<p>Сустрэнемся, каб зноў нагаварыцца</p>
<p>Пра ўсё, што не сказалі на зямлі.</p>
<p class="sign">20/ІХ—92</p>
<p> </p>
<p> </p>
<h5><a id="chapter84"></a>Посах</h5>
<p> </p>
<div class="EPIGRAPH">
<p>Памяці Яна Скрыгана</p>
</div>
<div class="CLEAR"></div>
<p> </p>
<p>Дыміцца пасівелая трава</p>
<p>У затуманеных світальных росах,</p>
<p>І хіліцца сівая галава</p>
<p>На Скрыганом падараваны посах.</p>
<p> </p>
<p>Я не спяшаюся. Іду на захад сонца.</p>
<p>Заліты чырванню і бронзай небакрай,</p>
<p>Каб на апошняй адшукаць старонцы</p>
<p>Дарогу з пекла у далёкі рай.</p>
<p> </p>
<p>Я ведаю, што не знайсці адказу,</p>
<p>Не адшукаць збавення анідзе.</p>
<p>Патухне захад. Змеркне. І адразу</p>
<p>За зоркай зорка ў бездань упадзе.</p>
<p> </p>
<p>Трава зашэрхне у світальных росах,</p>
<p>І нехта знойдзе заінелы посах.</p>
<p class="sign">26/VII—93</p>
<p> </p>
<p> </p>
<h5><a id="chapter85"></a>Мелодыя</h5>
<p>Заўжды гучыць мелодыя ў душы.</p>
<p>Яе я слухаю, яе люблю я.</p>
<p>Агеньчык гэты толькі не тушы,—</p>
<p>Няхай яшчэ і свеціць, і хвалюе.</p>
<p> </p>
<p>Не заглушы ні крыкамі, ні крокам,</p>
<p>Што і глухіх не зможа памірыць</p>
<p>З шалёным рыкам і жалезным рокам,</p>
<p>Не здатным ні спяваць, ні гаварыць.</p>
<p> </p>
<p>Мелодыя ў свет адчыніла дзверы</p>
<p>І акрыліла незайздросны лёс,</p>
<p>І ўслед за таямнічаю Венерай</p>
<p>Мая душа імкнецца да нябёс.</p>
<p> </p>
<p>Раскрыліся і лотаць, і купена</p>
<p>Пад гукі Баха і Шапэна.</p>
<p class="sign">18/VI—93</p>
<p> </p>
<p> </p>
<h5><a id="chapter86"></a>Музыка</h5>
<p>Я музыку люблю. Арган душу вярэдзіць.</p>
<p>Заплюшчу вочы — над зямлёй лячу.</p>
<p>І мой палёт ніхто не папярэдзіць,</p>
<p>Што за яго душою заплачу.</p>
<p> </p>
<p>Я адрываюся ад мітусні і тлуму</p>
<p>І забываюся уласнае імя,</p>
<p>Пакіну на зямлі і клопаты, і думы,</p>
<p>Нібыта я ўжо і не я.</p>
<p> </p>
<p>Нібыта стаў сумленнейшы і лепшы,</p>
<p>Нібыта з Богам гутарку вяду.</p>
<p>Замоўк арган. І я, нібы аслепшы,</p>
<p>Вось-вось у змрок ці ў апраметную ўпаду.</p>
<p> </p>
<p>З любімай музыкай да зор лячу я,</p>
<p>Але цяпер яе так рэдка чую.</p>
<p class="sign">26/V—93</p>
<p> </p>
<p> </p>
<h5><a id="chapter87"></a>Позняя восень</h5>
<p>Лістапад як калісьці:</p>
<p>Дождж шуміць па лісці,</p>
<p>З позняй восені выйсця</p>
<p>Аніяк не знайсці.</p>
<p> </p>
<p>Змрок і справа, і злева,</p>
<p>Туманы, туманы,</p>
<p>І бясконца залева,</p>
<p>І паводка маны.</p>
<p> </p>
<p>А каторая ж восень</p>
<p>У мяне за спіной?</p>
<p>І знаёмае: «Вось ён,</p>
<p>Ашуканы маной».</p>
<p> </p>
<p>Парудзелыя травы,</p>
<p>І лісты, і лісты...</p>
<p>Вінаватыя правы,</p>
<p>А караюць святых.</p>
<p> </p>
<p>Вецер зноў растрывожыць</p>
<p>І астудзіць ваду,</p>
<p>Гэта восень варожыць,</p>
<p>Ці да дому дайду.</p>
<p> </p>
<p>Углядаюся ў змроку —</p>
<p>Дзесь агеньчык дрыжыць,</p>
<p>Хоць не верыцца зроку,</p>
<p>А даводзіцца жыць.</p>
<p> </p>
<p>Можа, толькі здалося:</p>
<p>Позні дождж, ранні лёд,</p>
<p>І далёкая восень,</p>
<p>І семнаццаты год.</p>
<p class="sign">8/ІХ—93</p>
<p> </p>
<p> </p>
<h5><a id="chapter88"></a>Пад знакам Вегі</h5>
<p>Не апрытомнею ніяк</p>
<p>Ад нечаканай навальніцы,</p>
<p>Хоць недзе цепліцца маяк</p>
<p>І звоніць даўняя званіца,</p>
<p> </p>
<p>Агеньчык свеціць, звон гудзе,</p>
<p>На хвалі налятаюць хвалі,</p>
<p>Здаецца, не мінуць бядзе</p>
<p>І знікнуць у дзевятым вале,</p>
<p> </p>
<p>І рукі скласці назаўжды</p>
<p>Ад роспачы і ад знямогі,</p>
<p>У кіпені палыннае вады</p>
<p>Забыць пра ўсе нягоды і трывогі.</p>
<p> </p>
<p>Магчыма, Вадзянік, а можа, Бог</p>
<p>Або Анёлы у вышэйшых сферах</p>
<p>Заўважылі, і нехта дапамог</p>
<p>І выплысці, і выпаўзці на бераг.</p>
<p> </p>
<p>Яшчэ маяк у мораку гарыць,</p>
<p>Старых званоў не заціхае рэха,</p>
<p>І, як надзея, свеціць угары</p>
<p>Выратавальным знакам Вега.</p>
<p class="sign">9/VIIІ—92</p>
<p> </p>
<p> </p>
<h5><a id="chapter89"></a>У раі і ў пекле</h5>
<p>З дарог нязведаных табой</p>
<p>Вяртаўся я то ўдзень, то ўночы,</p>
<p>То бор шумеў, то біў прыбой,</p>
<p>То нехта зноў мяне сурочыў,'</p>
<p> </p>
<p>То пахла спелаю тайгой,</p>
<p>Чаромхай, багуном, жывіцай</p>
<p>І неадольнаю тугой,</p>
<p>Як ачмурэлай чамярыцай.</p>
<p> </p>
<p>Дапытваешся ты: «Адкуль?</p>
<p>Якім сюды прыбіла ветрам?»</p>
<p>Няўжо сазнацца, што ад куль</p>
<p>Засцераглі два сантыметры?</p>
<p> </p>
<p>Ты не хвалюйся і не плач,</p>
<p>І папракаць мяне даволі,</p>
<p>Што я няўдалы уцякач</p>
<p>З няволі вырваўся ў няволю.</p>
<p> </p>
<p>Ты не гані. Прытулак дай</p>
<p>І злітуйся хоць да світання,</p>
<p>І на хвіліну прыгадай</p>
<p>Вясну і першае спатканне.</p>
<p> </p>
<p>Тады я быў амаль святы —</p>
<p>Баяўся нават дакрануцца,</p>
<p>А мне даверылася ты</p>
<p>І не магла да дня прачнуцца.</p>
<p> </p>
<p>Цяпер за мной пагоні шум,</p>
<p>Хоць я ні ў чым не вінаваты,</p>
<p>Ты прытулі маю душу</p>
<p>І не гані да рання з хаты.</p>
<p> </p>
<p>Я перабуду давідна,</p>
<p>Ты нават і не азірнешся,</p>
<p>Як знікну. Ты ў душы адна</p>
<p>Ў раі і ў пекле застанешся.</p>
<p class="sign">8 /VIII—92</p>
<p> </p>
<p> </p>
<h5><a id="chapter90"></a>Летуценні</h5>
<p>Паветраныя будаваў масты,</p>
<p>Каб хоць прабіцца за твае вароты.</p>
<p>Гусцеў туман, а за туманам ты</p>
<p>Мільгнула і растала без звароту.</p>
<p> </p>
<p>Ты — мара і няздзейснены падман,</p>
<p>Няўлоўны прывід, выдуманы мною,</p>
<p>Як даўні, ненапісаны раман</p>
<p>З сюжэтам паміж праўдай і маною.</p>
<p> </p>
<p>Твой прывід з лёгкім німбам над чалом</p>
<p>І ножкамі ў сцюдзёных росах,</p>
<p>І сцежка між дабром і злом</p>
<p>Былі маім апірышчам, як посах.</p>
<p> </p>
<p>Няўлоўная трывожыла мой сон,</p>
<p>Прыдуманая, светлая, зямная,</p>
<p>Жывеш ад першых да апошніх дзён,</p>
<p>І мне ўжо ніхто не замінае</p>
<p> </p>
<p>Шукаць цябе і неразлучным быць</p>
<p>З адвечнай мараю пра шчасце,</p>
<p>Якога не сустрэць і не здабыць</p>
<p>І да якога ў смагу не прыпасці.</p>
<p> </p>
<p>Ты і была са мной і не была</p>
<p>Каханнем недасяжным і жаданым,</p>
<p>Ты радасць і натхненне мне дала,</p>
<p>Была маёй надзеяй і падманам.</p>
<p> </p>
<p>Што дагараць збуцвелыя масты,</p>
<p>Я не лічу сваёй віною,</p>
<p>Бо некалі прыдуманая ты</p>
<p>Здаешся і цяпер мне навіною.</p>
<p>Вось-вось апошні дожджык заімжыць,</p>
<p>А мне без летуценняў не пражыць.</p>
<p class="sign">2/Х—92</p>
<p> </p>
<p> </p>
<h5><a id="chapter91"></a>* * *</h5>
<p>Магчыма, што апошні раз</p>
<p>Гляджу на снег сакавіковы,</p>
<p>І спадзяюся, што пра нас</p>
<p>Успомніць нехта выпадкова.</p>
<p> </p>
<p>Ніхто не знае, колькі Бог</p>
<p>Гадоў і дзён яму адмераў</p>
<p>І дзе апошні той парог,</p>
<p>Дзе ў рай, а можа, ў пекла дзверы.</p>
<p> </p>
<p>Збярэмся пад агульны дах,</p>
<p>Памарым. Рана ж ставіць кропку,</p>
<p>Бо нам усім і на кладах</p>
<p>Ляжаць прыйдзецца паасобку.</p>
<p class="sign">7/ІІІ—91</p>
<p> </p>
<p> </p>
<h5><a id="chapter92"></a>На самоце</h5>
<p>Мне сівер выстудзіў душу</p>
<p>І засланіў слатою вочы,</p>
<p>А я сабе разварушу</p>
<p>Жывы агеньчык сярод ночы.</p>
<p> </p>
<p>Наўкола учарнелы лес,</p>
<p>І шум таемны не сціхае,</p>
<p>Нібыта змулены пратэз,</p>
<p>Рыпіць алешына сухая.</p>
<p> </p>
<p>Ні зоркі, ні жывой душы,</p>
<p>Ні звону пута ці аброці,</p>
<p>І добра ў восеньскай глушы</p>
<p>Вось так сядзець на адзіноце.</p>
<p> </p>
<p>А недзе — грукат, і агні,</p>
<p>І ашалелыя машыны,</p>
<p>І ў апантанай мітусні</p>
<p>Не чутны плач і спеў птушыны.</p>
<p> </p>
<p>Куды ірвецца чалавек?</p>
<p>Якія правяць ім законы?</p>
<p>З калыскі кінуты на здзек,</p>
<p>Ён здзекуецца сам да скону.</p>
<p> </p>
<p>Датлела зорка ў вышыні,</p>
<p>А я туды вяртацца мушу,</p>
<p>Дзе грукат, лямант і агні</p>
<p>І горам выстуджаны душы.</p>
<p class="sign">29/Х—90</p>
<p> </p>
<p> </p>
<h5><a id="chapter93"></a>На вогнішчы сумлення</h5>
<p>Я спальваю сябе штодня</p>
<p>То клопатам, то хваляваннем,</p>
<p>Што нешчаслівая радня</p>
<p>Даўно не ведае адхлання.</p>
<p> </p>
<p>Таму, нібыта Авакум,</p>
<p>Пакутую за ўсе пакуты,</p>
<p>Душа заходзіцца ад дум,</p>
<p>Нібы ад горкае атруты,</p>
<p> </p>
<p>Не за сябе, а за другіх,</p>
<p>За родных, блізкіх і далёкіх,</p>
<p>За незваротных дарагіх,</p>
<p>За кінутых і адзінокіх.</p>
<p> </p>
<p>Душа збалелая баліць,</p>
<p>Параненае сэрца ные,</p>
<p>Што мне грахі не замаліць</p>
<p>Ні ўласныя і ні чужыя.</p>
<p> </p>
<p>Знясілены ад горкіх дум,</p>
<p>Гатовы ўпасці на калені</p>
<p>І дагарэць, як Авакум,</p>
<p>На ўласным вогнішчы сумлення.</p>
<p class="sign">22/ІІ—87</p>
<p> </p>
<p> </p>
<h5><a id="chapter94"></a>Мінае лета</h5>
<p>Прапах вільготнай кашанінай</p>
<p>І ліпенем самлелы луг,</p>
<p>Ужо трывогай жураўлінай</p>
<p>Замкнуўся дня і ночы круг.</p>
<p> </p>
<p>Каснік барвовы перакрэсліў</p>
<p>Паружавелы небасхіл,</p>
<p>Далёка за дзявочай песняй</p>
<p>Над шляхам асядае пыл,—</p>
<p> </p>
<p>Плывуць павольна залацінкі</p>
<p>Пад вечароваю зарой.</p>
<p>Даспела жыта, і Дажынкі</p>
<p>Па звычцы справілі старой.</p>
<p> </p>
<p>Курацца лёгкія туманы,</p>
<p>За хмарай дагарэў прамень,</p>
<p>І так шкада, што надта рана</p>
<p>Канчаецца ліпнёвы дзень.</p>
<p> </p>
<p>За зоркай выбліснула зорка,</p>
<p>А змрок усё гусцей, гусцей,</p>
<p>І на душы самотнай горка,</p>
<p>Што дні прыкметна карацей.</p>
<p> </p>
<p>Зажурыцца і сціхне поле,</p>
<p>Каб толькі акрыяць вясной,</p>
<p>І восень золкая паволі</p>
<p>Лугі укрые сівізной.</p>
<p> </p>
<p>Кароткае мінае лета,</p>
<p>А песня так і недапета.</p>
<p class="sign">30/V—92</p>
<p> </p>
<p> </p>
<h5><a id="chapter95"></a>Мята</h5>
<p>Назбіраю жменьку мяты</p>
<p>І на сонцы засушу,</p>
<p>Каб у будні і у святы</p>
<p>Трохі адагрэць душу,</p>
<p> </p>
<p>Каб зарэчнымі лугамі</p>
<p>Даўняй сцежкаю прайсці</p>
<p>І каб з дробнымі даўгамі</p>
<p>Разлічыцца пры жыцці,</p>
<p> </p>
<p>Каб нікому вінаватым</p>
<p>Як не быў, так і не быць...</p>
<p>Назбіраю жменьку мяты,</p>
<p>Каб усе даўгі забыць.</p>
<p class="sign">24/V—92</p>
<p> </p>
<p> </p>
<h5><a id="chapter96"></a>Адзінае жаданне</h5>
<p>Нідзе, ні ў кога і ніколі</p>
<p>Дарэмнай ласкі не прасіў,</p>
<p>Круціўся, як вавёрка ў коле,</p>
<p>Сам быў — актыў, і сам — пасіў.</p>
<p> </p>
<p>Саджаў і вішні, і парэчкі,</p>
<p>Ў Сібіры будаваў дамы,</p>
<p>З сабою вёў заўсёды спрэчкі</p>
<p>І выдаў вершаў два тамы.</p>
<p> </p>
<p>Нідзе ніколі не лайдачыў,</p>
<p>Каб хоць маленькі скарб знайсці,</p>
<p>А шчасця так і не пабачыў</p>
<p>У шэрым і даўгім жыцці.</p>
<p> </p>
<p>Гадоў і тыдняў не лічу я,</p>
<p>Бо ўжо няма чым даражыць,</p>
<p>І толькі аднаго хачу я —</p>
<p>Зірнуць, як людзі будуць жыць.</p>
<p class="sign">9/VIII—92</p>
<p> </p>
<p> </p>
<h5><a id="chapter97"></a>У святле маланкі</h5>
<p>Сам-насам з лесам гавару,</p>
<p>А ён амаль што мой равеснік.</p>
<p>Я ў дол гляджу, а не ўгару</p>
<p>І на аблокі ў паднябессі.</p>
<p> </p>
<p>На зоры і на Млечны Шлях,</p>
<p>Ён то гудзе, нібы званіца,</p>
<p>То часам апануе страх,</p>
<p>Як толькі ўдарыць навальніца.</p>
<p> </p>
<p>Маланка з громам рве лісты,</p>
<p>Кару да дзірвана здзірае,</p>
<p>А лівень спорны і густы</p>
<p>На струнах срэбраных іграе.</p>
<p> </p>
<p>Залева хвошча і гудзе</p>
<p>Ў святле і ў бляску навальніцы...</p>
<p>Няма ратунку, і нідзе</p>
<p>Ні ўкленчыць і ні памаліцца.</p>
<p>Апошні раз ударыў гром,</p>
<p>І сціхла ўсё пасля «адбою»,</p>
<p>І кроплі звонкім серабром</p>
<p>Зрываліся, і сам з сабою</p>
<p> </p>
<p>Лес гаманіў і мне ківаў</p>
<p>Зялёным да аскомы веццем.</p>
<p>Я таямніцы адкрываў</p>
<p>Яму, адзінаму на свеце.</p>
<p> </p>
<p>У недасяжнай вышыні,</p>
<p>У неразгаданым сусвеце</p>
<p>Святыя душы, як агні,</p>
<p>У зорным небе вечна свецяць...</p>
<p> </p>
<p>Да ніткі вымак і прадрог,</p>
<p>Пакуль грамы спраўлялі месу.</p>
<p>Няхай грахі даруе Бог,</p>
<p>Што я паспавядаўся лесу.</p>
<p class="sign">3/VI—2/VІІ—92</p>
<p> </p>
<p> </p>
<h5><a id="chapter98"></a>Высакосны год</h5>
<p>Мяне з маленства вабіць дальні бераг</p>
<p>У лотаці, у мяце і ў расе.</p>
<p>ён выблісне ў туманах шэрых</p>
<p>І зноў знікае пакрысе.</p>
<p> </p>
<p>Далёка ён за чорнымі вірамі,</p>
<p>Здаецца блізкім у трывожным сне,</p>
<p>То у вясёлкавай іскрыцца браме,</p>
<p>То нечакана ў змроку прамільгне.</p>
<p> </p>
<p>Шукаю да яго і не знаходжу брод,</p>
<p>Бо у мяне заўсёды высакосны год.</p>
<p class="sign">6/VIІ—92</p>
<p> </p>
<p> </p>
<h5><a id="chapter99"></a>Хвіліны</h5>
<p>Між пальцамі прасочваецца час:</p>
<p>Плывуць хвіліны, як сухое зерне.</p>
<p>Як ні трымайся, але нас</p>
<p>Назад ніхто ніколі больш не верне.</p>
<p> </p>
<p>Спяшаемся, ляцім, не ведаем куды,</p>
<p>І кожны ўсё вышэй імкнецца.</p>
<p>А час бяжыць. Ні зерня, ні вады</p>
<p>Між пальцамі ужо не застанецца.</p>
<p> </p>
<p>Не ведаем, чыя заслуга ці віна,</p>
<p>Што ўсё мінае і сысці павінна</p>
<p>Апошняя хвіліна. Вось яна.</p>
<p>А для кагосьці — першая хвіліна.</p>
<p class="sign">18/ХІІ—93</p>
<p> </p>
<p> </p>
<h5><a id="chapter100"></a>Таямніца</h5>
<p>За зоркаю знікае зорка,</p>
<p>Не заціхае лістапад,</p>
<p>І на світанні вецер горкі</p>
<p>Даносіць палыновы чад.</p>
<p> </p>
<p>Адкуль прабіліся крыніцы?</p>
<p>Дзе шлях у вырай,— не відаць,</p>
<p>Так нашай даўняй таямніцы</p>
<p>Ніхто не зможа разгадаць.</p>
<p> </p>
<p>Як згасла нечакана свечка,</p>
<p>Мы не заўважылі калі,</p>
<p>Бо даўнюю пустую спрэчку</p>
<p>Ніяк дакончыць не маглі.</p>
<p> </p>
<p>Змаўкалі галасы і гукі,</p>
<p>Здавалася, на ўсёй зямлі,</p>
<p>І толькі вусны, толькі рукі</p>
<p>Ўсё зразумець дапамаглі.</p>
<p> </p>
<p>Калі душа душу сагрэла,</p>
<p>Я зразумеў і ўсё спасціг,</p>
<p>Таму, што свечка дагарэла</p>
<p>І мы з табой былі ўдваіх.</p>
<p> </p>
<p>Майму абвостранаму зроку</p>
<p>Усё да дробязі відно,</p>
<p>Бо нас у таямнічым змроку</p>
<p>З’яднала хмельнае віно.</p>
<p> </p>
<p>Не ведаю, каму маліцца</p>
<p>Асенняй ноччу без святла,</p>
<p>Але над намі Мілавіца</p>
<p>Неспадзявана узышла.</p>
<p> </p>
<p>То Месяца пярсцёнак тонкі,</p>
<p>То знічкі першыя ўзышлі,</p>
<p>А мы з табой свае пярсцёнкі,</p>
<p>Як ні шукалі, не знайшлі.</p>
<p class="sign">12/VI—92</p>
<p> </p>
<h5><a id="chapter101"></a>Мара</h5>
<p> </p>
<div class="EPIGRAPH">
<p>Калі ж тое будзе?</p>
<p><i>Спытала бабуля</i></p>
</div>
<div class="CLEAR"></div>
<p> </p>
<p>Відаць, не дажыву, не дацягнуся</p>
<p>Я да жаданае пары,</p>
<p>Калі шчасліва ў Беларусі</p>
<p>Зноў зажывуць гаспадары,</p>
<p>І шчыра засмяюцца людзі,</p>
<p>Па свеце гоман пабяжыць,</p>
<p>Што радасці і ў нас прыбудзе,</p>
<p>Што выжылі і будзем жыць,</p>
<p> </p>
<p>Што дружна зарунее ніва,</p>
<p>Што пацяжэюць каласы,</p>
<p>І будзе мой народ шчаслівы</p>
<p>На ўсе вякі, на ўсе часы.</p>
<p> </p>
<h5><a id="chapter102"></a>Забытае лета</h5>
<p>Усё ў мінулым засталося,</p>
<p>Дарогі снегам замяло.</p>
<p>Бо за вясной настала восень,</p>
<p>А лета так і не было.</p>
<p> </p>
<p>Ні адпачыць і ні сагрэцца,</p>
<p>Няма чым смагу наталіць,</p>
<p>Ледзь б’ецца змучанае сэрца,</p>
<p>То замірае, то баліць.</p>
<p> </p>
<p>Гады, як здані, праляцелі,</p>
<p>А мне ніколькі не лягчэй,</p>
<p>Бо ад нядзелі да нядзелі</p>
<p>Жыць і складаней, і гарчэй.</p>
<p> </p>
<p>Нам суджана ў пару крутую</p>
<p>Цярпець і гаркату, і зло:</p>
<p>То восень, то зіма лютуе,</p>
<p>А лета так і не было.</p>
<p class="sign">26/V—92</p>
<p> </p>
<p> </p>
<h5><a id="chapter103"></a>Радкі, запісаныя на білеце</h5>
<p>Калі душа захаладзее,</p>
<p>Боль затуманіць галаву,</p>
<p>З надзеяю і без надзеі</p>
<p>Увечары іду ў царкву.</p>
<p> </p>
<p>Спявае хор, мільгаюць свечкі,</p>
<p>Пад купалам кадзільніц дым,</p>
<p>І толькі тут сціхаюць спрэчкі</p>
<p>Паміж старым і маладым.</p>
<p> </p>
<p>Адчаю глухнуць адгалоскі,</p>
<p>За дымам гора адплыло,</p>
<p>І ясны погляд Маткі Боскай</p>
<p>Струменіць вечнае святло.</p>
<p> </p>
<p>І забываюцца нягоды.</p>
<p>Хоць з хісткай вераю жыву,</p>
<p>А ў час адчаю, як заўсёды,</p>
<p>Увечары іду ў царкву.</p>
<p class="sign">3/IV—92</p>
<p> </p>
<p> </p>
<h5><a id="chapter104"></a>Вясна</h5>
<p>На ранні бэз ляціць апошні снег,</p>
<p>Запознены і крышку баязлівы,</p>
<p>І растае, і капаюць са стрэх</p>
<p>Тугія кроплі ў латакі і злівы.</p>
<p> </p>
<p>Прыходзіць асцярожная вясна,—</p>
<p>То пацяплее, то павее сцюжай,</p>
<p>То інею іскрыцца белізна,</p>
<p>То ў поўдзень зіхацяць на сонцы лужы.</p>
<p> </p>
<p>Курыцца белай парай баразна,</p>
<p>Яшчэ не ў поўнай хлебароднай сіле.</p>
<p>Па шэрані усё ж ідзе вясна,</p>
<p>І новы цёплы дзень — на небасхіле.</p>
<p> </p>
<p>Шпакі збіраюць кропелькі расы,</p>
<p>Запахлі горкай смолкаю таполі,</p>
<p>І жаўрукі спрабуюць галасы</p>
<p>Над сцішаным і зарунелым полем.</p>
<p> </p>
<p>Зялёным пылам заімглёны лес</p>
<p>Выпростваецца, цягнецца у лета,</p>
<p>І закіпае акрыялы бэз</p>
<p>То белым, то ружовым цветам.</p>
<p class="sign">10—13/IV—92</p>
<p> </p>
<p> </p>
<h5><a id="chapter105"></a>Мае радкі</h5>
<p>Мае гады прайшлі імкліва,</p>
<p>Без компаса, без маяка.</p>
<p>Калі б я быў заўжды шчаслівы,</p>
<p>Не напісаў бы ні радка.</p>
<p> </p>
<p>У першы дзень, такі далёкі,</p>
<p>І у наступныя гады</p>
<p>На целе і душы апёкі</p>
<p>Пакінулі свае сляды.</p>
<p> </p>
<p>Даверлівы, спагадлівы, наіўны,</p>
<p>У першы і ў апошні час,</p>
<p>Я не знайшоў ніводнай грыўні,</p>
<p>А нешта траціў кожны раз.</p>
<p> </p>
<p>І ўсё ж не падаў на калені</p>
<p>Ў пачатку і ў канцы дарог,</p>
<p>Як ні цярпеў, адно сумленне</p>
<p>Пранёс і назаўжды збярог.</p>
<p> </p>
<p>Я зведаў штормы і адлівы</p>
<p>І холад дула і курка...</p>
<p>Калі б заўсёды быў шчаслівы,</p>
<p>Не напісаў бы ні радка.</p>
<p class="sign">6/XII—93</p>
<p> </p>
<p> </p>
<h5><a id="chapter106"></a>Купалаў запавет</h5>
<p> </p>
<div class="EPIGRAPH">
<p>Чаго вас хочацца, панове?</p>
<p>Які вас выклікаў прымус</p>
<p>Забіць трывогу аб тэй мове,</p>
<p>Якой азваўся беларус?</p>
<p>Янка Купала</p>
</div>
<div class="CLEAR"></div>
<p> </p>
<p>Схіляюся да долу нізка-нізка,</p>
<p>Душою прыпадаю да зямлі,</p>
<p>Дзе некалі Купалаву калыску</p>
<p>Гайдалі і буслы, і жураўлі.</p>
<p> </p>
<p>І салаўі спявалі напрадвесні,</p>
<p>Ігралі на цымбалах капяжы</p>
<p>І жніўная зажураная песня</p>
<p>Кранала струны кожнае душы.</p>
<p> </p>
<p>Спавітаму у кужаль немаўляці</p>
<p>Знаёмы і ад зморы ледзь жывы</p>
<p>Ласкавы голас маладое маці</p>
<p>Расказваў казку пра курган сівы...</p>
<p> </p>
<p>Змянялі лета восені і зімы,</p>
<p>Завеі замяталі след у след,</p>
<p>Шляхамі заняволенай радзімы</p>
<p>Пайшоў Прарок з жалейкаю у свет.</p>
<p> </p>
<p>Спазнаў ён і знявагу, і нягоду,</p>
<p>У горы матчыныя песні прыгадаў</p>
<p>І ў спадчыну пакутніку-народу</p>
<p>Усё, што ў сэрцы спела, перадаў.</p>
<p> </p>
<p>Святло Купалавай навукі</p>
<p>Праз церні забаронаў і пагроз</p>
<p>Нясуць у свет няскораныя ўнукі,</p>
<p>Каб Беларусь спазнала лепшы лёс.</p>
<p class="sign">3/VII—94</p>
<p> </p>
<p> </p>
<h5><a id="chapter107"></a>Маё багацце</h5>
<p>Я траціў усё без звароту</p>
<p>Не раз, і не два, і не тры,</p>
<p>У гулкія стукаў вароты,</p>
<p>Абходзіў чужыя двары.</p>
<p> </p>
<p>Казалі — работнік не трэба,</p>
<p>Начлежнікам — месца няма,</p>
<p>Галодным скарыначкі хлеба</p>
<p>Нідзе не давалі дарма.</p>
<p> </p>
<p>О, Божачка, колькі я траціў!</p>
<p>Знайсці ж анічога не змог</p>
<p>І рана у матчынай хаце</p>
<p>Пакінуў стаптаны парог.</p>
<p> </p>
<p>Гайдаўся, як тычка на полі,</p>
<p>Нібы чарацінка ў трысці.</p>
<p>Ні скарбу, ні лепшае долі</p>
<p>Ні разу не здолеў знайсці.</p>
<p> </p>
<p>З дзівацкага я пакалення,</p>
<p>За самых прасцейшых прасцей,</p>
<p>Таму, што не страціў сумлення,</p>
<p>А значыць — за ўсіх багацей.</p>
<p> </p>
<p>А страчу сумленне, ад страху</p>
<p>Пустая душа задрыжыць,</p>
<p>Сябе ахвярую на плаху</p>
<p>І больш не адважуся жыць.</p>
<p class="sign">9/ІІІ—94</p>
<p> </p>
<p> </p>
<h5><a id="chapter108"></a>* * *</h5>
<p>Куды мне дзецца ад тугі</p>
<p>І ў каго знайсці спагаду.</p>
<p>Як вузел развязаць тугі,</p>
<p>Што зблытаў і любоў, і здраду?</p>
<p> </p>
<p>Я ўсё жыццё ў сябе ў даўгах,</p>
<p>Чужой аблытаны маною.</p>
<p>Любоў, і здрада, і туга</p>
<p>Адыдуць назаўжды са мною.</p>
<p class="sign">4/XІ—93</p>
<p> </p>
<h5><a id="chapter109"></a>Незабыты снежань</h5>
<p>Хоць і снежань, а снегу і знаку няма.</p>
<p>Зноў слата, туманы і макрэча.</p>
<p>Ты тады прызначала сустрэчы сама,</p>
<p>Я ж не мог дачакацца сустрэчы.</p>
<p> </p>
<p>Што з гадзіннікам? Стрэлка спыніла хаду.</p>
<p>Апрануся, то зноў распрануся.</p>
<p>Як цябе у стракатым натоўпе знайду</p>
<p>Ці на людным рагу размінуся.</p>
<p> </p>
<p>Я ж сустрэўся калісьці з табой на катку:</p>
<p>На крутым віражы падтрымаў, каб не ўпала.</p>
<p>Даганяў цябе потым на кожным вітку,</p>
<p>Але бачыць было вельмі мала.</p>
<p>Ты магла спатыкнуцца. Я рукі развёў.</p>
<p>Лёд звінеў, мітусіліся іскры ў паветры,</p>
<p>Мне хапіла усмешкі і некалькіх слоў,</p>
<p>Каб атрэсці твае заінелыя гетры.</p>
<p> </p>
<p>Мы ішлі. За плячыма звінелі канькі,</p>
<p>Ты смяялася, мабыць, з мае асцярогі,</p>
<p>Што баяўся крануцца гарачай рукі</p>
<p>І зірнуць на высокія ногі.</p>
<p> </p>
<p>Ты, напэўна, за дурня лічыла мяне,</p>
<p>А здавалася німфаю, зоркай, багіняй.</p>
<p>Я баяўся, як толькі зіма праміне,</p>
<p>Лёд растане, сяброўства загіне.</p>
<p> </p>
<p>...Праляцела паўвека. Расталі снягі,</p>
<p>Вечар буйнымі кроплямі плача.</p>
<p>Я адзін, і збавення няма ад тугі,</p>
<p>Бо на памяці — толькі няўдачы.</p>
<p> </p>
<p>Маладыя услед і насустрач ідуць:</p>
<p>Нехта з дому, а нехта — дадому.</p>
<p>Хто каго, і куды, і навошта вядуць,—</p>
<p>Я дзіўлюся, што ўсё ім вядома.</p>
<p> </p>
<p>Я ж даўно пасівелы бядую</p>
<p>І сваёй маладосці шкадую.</p>
<p class="sign">7/XII—93</p>
<p> </p>
<p> </p>
<h5><a id="chapter110"></a>Спрэчка</h5>
<p>Запалю ад свечкі свечку,</p>
<p>І пакуль не дагарыць,</p>
<p>Даўнюю прадоўжу спрэчку,</p>
<p>Каб паспець дагаварыць</p>
<p> </p>
<p>Усё, што колісь набалела,</p>
<p>І пакаяцца ў грахах,</p>
<p>Бо ізноў душу і цела</p>
<p>Працінае даўні страх.</p>
<p> </p>
<p>Ён адхлынуў ненадоўга</p>
<p>З учарнелае душы,</p>
<p>Што калісьці веру ў Бога</p>
<p>Размяняла на грашы</p>
<p> </p>
<p>І дрыжала дні і ночы,</p>
<p>Замірала на хаду,</p>
<p>Бо і ясны дзень прарочыў</p>
<p>То трывогу, то бяду.</p>
<p> </p>
<p>Па наіўнасці паверыў</p>
<p>Снам і казкам пра дабро,</p>
<p>Але грымнулі у дзверы,</p>
<p>І зламалася пяро...</p>
<p> </p>
<p>Ціха дагарае свечка,</p>
<p>Быццам развітальны знак,</p>
<p>А з самім сабою спрэчка</p>
<p>Не канчаецца ніяк.</p>
<p class="sign">5/V—92</p>
<p> </p>
<p> </p>
<h5><a id="chapter111"></a>Муза</h5>
<p>Яна прыходзіла таемна, то дзяўчынкай,</p>
<p>То нёманскай русалкаю ў пакой,</p>
<p>Звінела жаўруком, то чарацінкай,</p>
<p>Да скроняў дакраналася рукой,</p>
<p> </p>
<p>Нябачанаю, тонкай і гарачай,</p>
<p>Кранала струны чулае душы,</p>
<p>Прарочыла натхненне і удачы,</p>
<p>Пяшчотна паўтараючы: «Пішы».</p>
<p> </p>
<p>Прыходзіла ў халодны мур, за краты,</p>
<p>І там свайго абранніка знайшла,</p>
<p>У змрок прынесла нечакана свята</p>
<p>З іскрынкамі чароўнага святла</p>
<p> </p>
<p>І пахам рошчыны у роднай хаце</p>
<p>Пад крыкі развітальных журавоў,</p>
<p>З журботнай песняй і слязінкай маці</p>
<p>У змроку вераснёвых вечароў.</p>
<p> </p>
<p>Нябачаная муза сон сагнала</p>
<p>І прашаптала у начной цішы:</p>
<p>«Жыццё ўсяго адно, і часу мала,</p>
<p>Таму спяшайся і пішы, пішы».</p>
<p> </p>
<p>На 'досвітку сініцай пазваніла</p>
<p>У вузкае астрожнае акно.</p>
<p>«Мой родны кут, як ты мне мілы...»</p>
<p>Было ужо напісана даўно.</p>
<p> </p>
<p>Радок нізаўся да радка трывала,</p>
<p>Прыходзіла ўсё роднае здаля,</p>
<p>Рука пяро упэўнена трымала</p>
<p>І напісала: «НОВАЯ ЗЯМЛЯ».</p>
<p class="sign">30/VIII—92</p>
<p> </p>
<p> </p>
<h5><a id="chapter112"></a>Інфаркт душы</h5>
<p>Інфаркты сэрца мне даўно знаёмы:</p>
<p>Уколы, кропельніцы і трызня,</p>
<p>Вішу на павуцінцы цяжкай стомы,—</p>
<p>Ні вуснаў, ні павекаў не разняць,</p>
<p> </p>
<p>Не бачу — ў снезе ці ў лістоце вецце,</p>
<p>Ці на Зямлі я, ці ў дарозе на той свет,</p>
<p>Уверсе Сірыус, ці ўнізе Месяц свеціць,</p>
<p>Ці кардыёграф мой закрэсліў след.</p>
<p> </p>
<p>Лячу і падаю то ў прорву, то, прыкуты,</p>
<p>Спрабую ўратавацца кожны раз,</p>
<p>Вярну сябе туды, дзе горш атруты</p>
<p>Калючы позірк і забойчы сказ.</p>
<p> </p>
<p>Шкада расстацца з светам і сябрамі,</p>
<p>Яшчэ парадавацца б, нават саграшыць,</p>
<p>Сустрэцца б з маладымі дактарамі,</p>
<p>Што не заўважылі інфаркт маёй душы.</p>
<p> </p>
<p>Пра боль яе і пра рубцы маўчым мы,</p>
<p>Бо іх нічым загоіць немагчыма.</p>
<p class="sign">25/XІІ—93</p>
<p> </p>
<p> </p>
<h5><a id="chapter113"></a>Адзінота</h5>
<p>Мінорная не моўкне нота,</p>
<p>Нібы даўно не чуты звон.</p>
<p>І адзінота, адзінота</p>
<p>Апошніх непазбежных дзён.</p>
<p> </p>
<p>Ні дождж, ні вецер, ні спякота</p>
<p>Не прынясуць ружовы сон,</p>
<p>І адзінота, адзінота</p>
<p>Апошніх непазбежных дзён.</p>
<p> </p>
<p>Хвалюе ўвосень пазалота:</p>
<p>У барвах — і дубы, і клён,</p>
<p>І адзінота, адзінота</p>
<p>Апошніх непазбежных дзён.</p>
<p> </p>
<p>Зноў рупіць марная работа,</p>
<p>Хоць плён яе ледзь-ледзь відзён,</p>
<p>І не суцешыць адзінота</p>
<p>Апошніх непазбежных дзён.</p>
<p class="sign">19/ІХ—94</p>
<p> </p>
<p> </p>
<h5><a id="chapter114"></a>На раздарожжы</h5>
<p>З кожным днём адыходзім далей і далей</p>
<p>І не знаем, дзе суджана ўпасці,</p>
<p>Ты ў мой келіх хоць трошкі налі</p>
<p>Недапітага некалі шчасця.</p>
<p> </p>
<p>Усміхніся, руку пакладзі на руку</p>
<p>І пачуеш удары збалелага сэрца,</p>
<p>Што дагэтуль не ведае, як на вяку</p>
<p>Дамаўчаць і дажыць давядзецца.</p>
<p> </p>
<p>Ты — надзея мая і бязлітасны лёс,</p>
<p>Забыццё і суровая памяць,</p>
<p>Што з дакорам глядзіць, як распяты Хрыстос,</p>
<p>На жыцця ашалелую замяць.</p>
<p> </p>
<p>Ты мяне суцяшаеш спакоем сваім,</p>
<p>Хоць пра шчасце даўно не варожым.</p>
<p>Дык давай на змярканні з табой пастаім</p>
<p>І разыдземся на раздарожжы.</p>
<p class="sign">15/VIII—92</p>
<p> </p>
<p> </p>
<h5><a id="chapter115"></a>Одум</h5>
<p>Адмучуся, і ўсё, чым жыў, забуду,</p>
<p>Калі душа пакіне гэты свет,</p>
<p>Тады нарэшце толькі вольны буду</p>
<p>І ў рай ці ў пекла выпраўлю білет.</p>
<p> </p>
<p>Мы часта міфы райскія ствараем,</p>
<p>Эдэмам лічым свой няшчасны край.</p>
<p>Калі ж нарэшце пекла стане раем</p>
<p>І ў Лету кане выдуманы рай?</p>
<p class="sign">12/IV—92</p>
<p> </p>
<p> </p>
<h5><a id="chapter116"></a>Канцавая станцыя</h5>
<p>Я не спяшаюся. Стары трамвай паволі</p>
<p>Мяне гайдае некалькі гадзін.</p>
<p>Я не спяшаюся: па ўласнай еду волі.</p>
<p>Вагон пусцее. Я амаль адзін.</p>
<p> </p>
<p>Гляджу наўкол і ўсё прыпамінаю</p>
<p>З маленства і да гэтае пары,</p>
<p>Праспект, бульвары, вуліцы мінаю.</p>
<p>Сатлела лета,— восень на двары</p>
<p> </p>
<p>Пазалаціла ліп і клёнаў шаты.</p>
<p>Трамвай ідзе павольна, як заўжды.</p>
<p>Затармазіў і абвясціў важаты:</p>
<p>«Вось канцавая станцыя «Клады».</p>
<p> </p>
<p>Прыехалі, спыняемся на полі,</p>
<p>Сыходзяць спадарожнікі усе.</p>
<p>А заўтра зноў сюды трамвай паволі</p>
<p>Наступных пасажыраў прывязе.</p>
<p class="sign">8/IV—92</p>
<p> </p>
<p> </p>
<h5><a id="chapter117"></a>Прычына</h5>
<p>Дагарае апошняя восень,</p>
<p>Лісце падае, дожджык імжыць.</p>
<p>Колькі ж тыдняў ці дзён засталося,</p>
<p>Год ці, можа, паўгода пражыць.</p>
<p> </p>
<p>З чорнай бездані падаюць зоры</p>
<p>І дрыжаць, патухаюць, гараць.</p>
<p>Не ад старасці і не ад зморы</p>
<p>Час прыходзіць, і нам паміраць</p>
<p> </p>
<p>І бясследна знікаць назаўсёды</p>
<p>У маўклівай глушы забыцця</p>
<p>Не ад кулі, пятлі ці нягоды,—</p>
<p>Ад жыцця... ад такога жыцця.</p>
<p class="sign">9/ХІ—92</p>
<p> </p>
<p> </p>
<h5><a id="chapter118"></a>Маленне</h5>
<p> </p>
<div class="EPIGRAPH">
<p>Называя себя мудрыми, обуземели.</p>
<p>Пасланне да рымлян апостала Паўла.</p>
</div>
<div class="CLEAR"></div>
<p> </p>
<p>Хаджу ў царкву, касцёл і ў сінагогу,</p>
<p>Пакуль была, не абмінаў мячэць,</p>
<p>Каб аднаму паспавядацца Богу,</p>
<p>Пакаяцца і сэрцам памякчэць.</p>
<p> </p>
<p>І папрасіць, каб Ён адвёў пакуты,</p>
<p>Паслаў нашчадкам шчаслівейшы век,</p>
<p>А не такі, як наш,— глухі і люты,</p>
<p>Дзе столькі злосці, гора і калек,</p>
<p> </p>
<p>Аж рукі ў «змагароў» пачырванелі,</p>
<p>Апанаваў усю планету жах,</p>
<p>А «каралёў» крывавае купелі</p>
<p>Не страшаць нават «мальчики в глазах».</p>
<p> </p>
<p>Каму, каму я толькі не маліўся,</p>
<p>За кім не паўтараў: «Свят! Свят!»</p>
<p>Ды ў кожным фарысеі памыліўся,</p>
<p>Калі ішоў на змену кату кат.</p>
<p> </p>
<p>Бязлітасныя сытыя Малюты</p>
<p>Ніколі ў пекла шлях не абмінуць:</p>
<p>За кроў, пажары і пакуты</p>
<p>Нашчадкі іх навекі праклянуць.</p>
<p> </p>
<p>Здзічэлы кілер парудзелай масці,</p>
<p>Хлуснёю болей Бога не гняві,</p>
<p>Што дбаеш толькі пра людское шчасце,</p>
<p>Спярша адмый сумленне ад крыві!..</p>
<p> </p>
<p>Што ж? І мая канчаецца дарога,</p>
<p>Не ведаю, які пакіну след,</p>
<p>І толькі аднаго малю я ў Бога,</p>
<p>Каб розум і дабро вярнуў у свет.</p>
<p class="sign">29/VII—95</p>
<p> </p>
<p> </p>
<h5><a id="chapter119"></a>На Дзяды ў бальніцы</h5>
<p>З тае пары крывінкі на панелі,—</p>
<p>Жывыя сведкі здзеку і бяды,</p>
<p>Гараць і пад асфальтам, як гарэлі,</p>
<p>І свечкамі ўзыходзяць на Дзяды.</p>
<p> </p>
<p>Ні дождж, ні снегапад не зацярушыць</p>
<p>Сляды, і слёзы, і крывавы жах,</p>
<p>I люты кат не закасуе душы,</p>
<p>Што ў Курапаты пачыналі шлях.</p>
<p> </p>
<p>Яны у кронах пачарнелых соснаў</p>
<p>Жылі, жывуць і будуць вечна жыць,</p>
<p>Каб узірацца у зеніт дзівосны,</p>
<p>Дзе зорка кожнага дрыжала і дрыжыць.</p>
<p class="sign">І/ХІ—93</p>
<p class="sign">Палата 602</p>
<p> </p>
<p> </p>
<h5><a id="chapter120"></a>Слова</h5>
<p>Даў нам Бог неўміручую мову,</p>
<p>Што жалейкай, то лерай пяе.</p>
<p>Колісь прыхадні роднае слова</p>
<p>Зневажалі, а сёння свае</p>
<p> </p>
<p>То паклёпам, то хітраю змовай</p>
<p>Апантана няславяць яго...</p>
<p>Хто цураецца роднае мовы,</p>
<p>Той не любіць народа свайго.</p>
<p> </p>
<p>Мы сцярпелі і сцерпім нягоды,</p>
<p>Хоць і сэрца ад крыўды дрыжыць.</p>
<p>Нас не будзе, а мова заўсёды</p>
<p>Будзе жыць, будзе жыць, будзе жыць!</p>
<p class="sign">10/ІІ—95</p>
<p> </p>
<p> </p>
<h5><a id="chapter121"></a>Дарадцы</h5>
<p>Мне раілі: «Лепш райскі сон сасні</p>
<p>Ці Новы запавет чытай старанна»,</p>
<p>А я пакутаваў ад вечнае хлусні,</p>
<p>Што нас калечыла беспакарана.</p>
<p> </p>
<p>Хацелася крычаць і галасіць,</p>
<p>Калі за мною кожны дзень сачылі,</p>
<p>Хлусілі самі і усіх хлусіць</p>
<p>З маленства і да старасці вучылі.</p>
<p>Хлуснёю цешацца і сёння дзівакі,</p>
<p>І «карыфею» моляцца ў зацішку,</p>
<p>І патрабуюць «цвёрдае рукі»,</p>
<p>Што не паспела ім зацвердзіць «вышку».</p>
<p> </p>
<p>Цяпер нібыта праўду гавару</p>
<p>І дакрычацца да вышынь хачу я,</p>
<p>Але, відаць, як свечка дагару,</p>
<p>А голас мой ніхто і не пачуе.</p>
<p> </p>
<p> </p>
<h5><a id="chapter122"></a>Права</h5>
<p> </p>
<div class="EPIGRAPH">
<p>Е в поета наивище право умертн.</p>
<p>Т. Каламіец</p>
</div>
<div class="CLEAR"></div>
<p> </p>
<p>Ніхто не можа памагчы,</p>
<p>Калі наўкол адны няўдачы,</p>
<p>Я на світанні і ўначы,</p>
<p>Каб не пачулі, ціха плачу,</p>
<p> </p>
<p>Заходжуся, нібы дзіця,</p>
<p>Ад гора, ашуканства, здрады,</p>
<p>Ад невыноснага жыцця,</p>
<p>Калі яму ужо не рады.</p>
<p> </p>
<p>Даўно няма маіх сяброў,</p>
<p>Стаю апошні на мяжы я,</p>
<p>Сярод чужых глухіх муроў,</p>
<p>Усім чужы, і ўсе чужыя.</p>
<p> </p>
<p>Як горка дажываць свой век,</p>
<p>Караць за ўласныя пралікі,</p>
<p>Што кінуў сам сябе на здзек,</p>
<p>І на малы, і на вялікі.</p>
<p> </p>
<p>А ўгледжу сонечны прамень,</p>
<p>Маладзічок ці ў небе зорку,</p>
<p>Захочацца пражыць хоць дзень,</p>
<p>Як ні маркотна, як ні горка.</p>
<p class="sign">16/ІІ—93</p>
<p> </p>
<p> </p>
<h5><a id="chapter123"></a>Апошняя іскрынка</h5>
<p>Як мне шкада, што нарадзіўся рана</p>
<p>Ў асенняй затуманенай глушы,</p>
<p>Што ў непагоду засмылела рана</p>
<p>І запяклася назаўжды ў душы.</p>
<p> </p>
<p>Яна баліць за кожную драбніцу,</p>
<p>Хоць добра ведаю, што я тут госць,</p>
<p>Што маю права ціха памаліцца</p>
<p>Здалёк на вас і вашу прыгажосць,</p>
<p> </p>
<p>Што да рукі баюся дакрануцца,</p>
<p>Каб не пакрыўдзіць і не рассмяшыць,</p>
<p>Здалёк услед няёмка азірнуцца,</p>
<p>Бо час апошнюю іскрынку патушыць.</p>
<p> </p>
<p>Я ведаю, што хутка ўсё міне</p>
<p>І прыйдзе шчаслівейшы за мяне.</p>
<p class="sign">26/V—93</p>
<p> </p>
<p> </p>
<h5><a id="chapter124"></a>Святое імя</h5>
<p>За старонкай гартаю старонку</p>
<p>У пытальніках, клічніках, кропельках слёз,</p>
<p>І аднекуль даносіцца звонку,</p>
<p>Што і мой завяршаецца лёс.</p>
<p> </p>
<p>Ледзьве бачу апошні радок існавання,—</p>
<p>Бо ні коскі, ні кропкі ужо не відно,</p>
<p>І апоўначы каменем кане</p>
<p>Ўсё, чым жыў, апраметнай на дно.</p>
<p> </p>
<p>Ну, і добра, што з блізкіх ніхто не заплача,</p>
<p>За сапраўдную шчырасць удзячны ім я,</p>
<p>І тваё нечакана дыханнем гарачым</p>
<p>Ледзьве чутна прамоўлю святое імя...</p>
<p> </p>
<p>Прабачай і даруй, дарагая мая.</p>
<p class="sign">5—6/ІХ—93</p>
<p> </p>
<p> </p>
<h5><a id="chapter125"></a>Дагарае свечка</h5>
<p>Ты пабудзь са мною, дарагая,</p>
<p>Хай душа адкрыецца душы,</p>
<p>Не зважай, што свечка дагарае,</p>
<p>І яе дачасна не тушы.</p>
<p> </p>
<p>Памаўчым, паверым у надзею,</p>
<p>Як у шчасце верылі спярша.</p>
<p>Не зважай, што сэрца халадзее,</p>
<p>Не астыла б чулая душа.</p>
<p> </p>
<p>Безнадзейная змаўкае спрэчка,</p>
<p>Больш няма пра што нам гаварыць.</p>
<p>Ты пабудзь, пакуль не згасла свечка</p>
<p>І пакуль душа не дагарыць.</p>
<p class="sign">19/І—94</p>
<p> </p>
<p> </p>
<h5><a id="chapter126"></a>Тастамент</h5>
<p>А хто з нас не баіцца смерці?</p>
<p>Што давядзецца знікнуць і не быць,</p>
<p>Калі анёлы або чэрці</p>
<p>Падхопяць, каб усё і ўсіх забыць —</p>
<p> </p>
<p>Каханых, родных і ласкавых,</p>
<p>Даўно сустрэтых у жыцці,</p>
<p>І басанож па росных травах</p>
<p>Ніколі болей не прайсці.</p>
<p> </p>
<p>Мой век канчаецца паволі</p>
<p>І сцежка, па якой хадзіў,</p>
<p>І сохне тая дзічка ў полі,</p>
<p>Што я ў маленстве пасадзіў.</p>
<p> </p>
<p>Я адыду. Усё мінецца,</p>
<p>Забудзецца праз сорак дзён,</p>
<p>Нічога больш не застанецца,</p>
<p>Не будзе нават след відзён.</p>
<p> </p>
<p>Я быў усё жыццё прыкуты</p>
<p>Да недаверу і нястач,</p>
<p>Яно абходзілася крута</p>
<p>Ад недастач і да няўдач,</p>
<p> </p>
<p>Згінала, але на калені</p>
<p>Душа не падала мая,</p>
<p>І ад усіх пакут збавення</p>
<p>Не папрасіў ні ў кога я.</p>
<p class="sign">8/ІІ—93</p>
<p> </p>
<p> </p>
<h5><a id="chapter127"></a>Казка жыцця</h5>
<p>Наперадзе ўсё меней, меней</p>
<p>Гадоў, і месяцаў, і дзён.</p>
<p>Куды ні гляну, скрозь — каменне,</p>
<p>А шлях да выйсця не відзён.</p>
<p> </p>
<p>Спыняюся на кожным кроку,</p>
<p>Дням і гадам падлік вяду</p>
<p>І, як сляпы, у вечным змроку</p>
<p>Кудысьці вобмацкам іду.</p>
<p> </p>
<p>Цярплю, хоць і слабее цела,</p>
<p>Бо падаў і гарэў жыўцом...</p>
<p>Жыццё імгненна праляцела,</p>
<p>Як казка з жудасным канцом.</p>
<p class="sign">28/V—92</p>
<p> </p>
<p> </p>
<h5><a id="chapter128"></a>* * *</h5>
<p>Яшчэ б адну вясну адвеснаваць,</p>
<p>Каб радавацца, а не існаваць,</p>
<p>*</p>
<p>Каб не забыць даўнейшыя шляхі,</p>
<p>Пакаяцца за ўласныя грахі,</p>
<p> </p>
<p>Не бедаваць, падлічваючы страты,</p>
<p>А не забыць, каму ты вінаваты,</p>
<p> </p>
<p>Каму цяпер і ў колішнія дні</p>
<p>Тваёй недаставала цеплыні,</p>
<p> </p>
<p>Каго дарэмным зневажаў папрокам</p>
<p>І паглядзеў не надта добрым вокам.</p>
<p> </p>
<p>Прыгадваць лепш юнацкія гады,</p>
<p>Каханых і пад месяцам сады,</p>
<p> </p>
<p>Каб кожную травінку пазнаваць...</p>
<p>Хоць бы яшчэ вясну адвеснаваць.</p>
<p class="sign">8/ІІІ—95</p>
<p> </p>
<p> </p>
<h5><a id="chapter129"></a>Скарб</h5>
<p>Пражыў жыццё, а не нажыў нічога:</p>
<p>Не маю на памінкі ні граша.</p>
<p>Была ў мяне бясконцая дарога,</p>
<p>Цяпер — адна збалелая душа.</p>
<p> </p>
<p>Вось і усе. А рэчы? Застануцца</p>
<p>Таму, хто здзівіцца і скажа: «Жах!»</p>
<p>Яны б хацелі да мяне вярнуцца,</p>
<p>А не пыліцца больш на стэлажах,</p>
<p> </p>
<p>Ці разысціся па чужых дарогах</p>
<p>На ростані, на прадзедаў курган</p>
<p>З сумненнямі ці вераю у Бога</p>
<p>І з крыўдаю на векавы падман.</p>
<p> </p>
<p>Тамы Купалы, Пушкіна і Блока</p>
<p>Не раз мяне вярталі да жыцця.</p>
<p>Цяпер ім на самоце адзінока</p>
<p>За пыльнай павуцінай забыцця.</p>
<p> </p>
<p>Не ведаю яшчэ, чые унукі</p>
<p>Тамы, што цешылі і грэлі у жыцці,</p>
<p>На звалку кінуць ці ласкава рукі</p>
<p>Іх раздадуць, каб ім далей ісці.</p>
<p> </p>
<p>Пра скарб адзіны думаю да болю,</p>
<p>Як пра фінал апошняе бяды,</p>
<p>Што не дазнаецца ніхто ніколі,</p>
<p>Як расставаўся з імі назаўжды.</p>
<p class="sign">17/XIІ—93</p>
<p> </p>
<p> </p>
<h5><a id="chapter130"></a>Рэпартаж з уласнай паніхіды</h5>
<p><i>(Жалобны жарт)</i></p>
<p>Я быў на ўласнай паніхідзе.</p>
<p>І клопатаў літфонду нарабіў!</p>
<p>Ні грошай не сабраў,</p>
<p>Бадай, ніхто не прыйдзе,</p>
<p>Машыну не згадзіў, труну сабе не збіў.</p>
<p>Прыклыпаюць старыя, не загляне фронда:</p>
<p>Ўсе ж геніяльныя яны,—</p>
<p>Сябры суполак, ваяўнічых фронтаў,</p>
<p>Сабе не скінуць ні на грош цаны.</p>
<p> </p>
<p>Пасядуць тры бабулькі — тры ўдавы,</p>
<p>Прыпомняць выступленні з хваляваннем,</p>
<p>Што кожную пачціва зваў на «вы»</p>
<p>І быў амаль на кожным пахаванні.</p>
<p>А што пісаў? На жаль, і не чыталі.</p>
<p>Пісаў, выходзіць, бо на нешта жыў.</p>
<p>Казалі, меў адну ці дзве медалі,</p>
<p>А трэцюю ніяк не заслужыў.</p>
<p>Таму на пахаванні нездарма</p>
<p>Ніводнае падушачкі няма.</p>
<p>Адна сказала, што было б не лішкі,</p>
<p>Каб неслі не падушачкі, а кніжкі.</p>
<p>— Чыноўнік выйшаў, выцягнуў паперку,</p>
<p>Прамямліў, дзе радзіўся, дзе служыў.</p>
<p>На кожнага нябожчыка ёсць мерка,</p>
<p>Што ідэолух некалі злажыў.</p>
<p>Хоць ён ужо даўно змяніў пасаду,</p>
<p>Але ў праграме не змяніўся тэкст.</p>
<p>Усё ідзе па даўняму загаду —</p>
<p>Якія могілкі, прамовы і аркестр.</p>
<p>Хоць нежывы, але адкрытым вухам</p>
<p>Лаўлю даўно знаёмае здаля:</p>
<p>«Няхай вам вечна будзе лёгкім пухам,</p>
<p>Шаноўны сябра, родная зямля».</p>
<p> </p>
<p>Ну, вось і ўсё. Апошні друг, сядай</p>
<p>І, хто наступны пойдзе, адгадай.</p>
<p class="sign">11—12/ХІІ—93</p>
<p> </p>
<p> </p>
<h5><a id="chapter131"></a>Вечная песня</h5>
<p>Я песню палюбіў да нараджэння</p>
<p>І з песняю жыву да гэтых пор,</p>
<p>Бо слухаў з мамаю у захапленні,</p>
<p>Як толькі заспяваў царкоўны хор.</p>
<p> </p>
<p>Змяняла калыханка калыханку,</p>
<p>Здавалася, Сусвет за мной плыве,</p>
<p>Да слёз кранала з вечара да ранку</p>
<p>Зажураная песня на жніве.</p>
<p> </p>
<p>Хоць змоўкла, але веру, што ўваскрэсне,</p>
<p>Каб і натхніць, і зноў заваражыць.</p>
<p>Хапала слёз, але звінела песня,</p>
<p>А без яе і ў горы не пражыць.</p>
<p> </p>
<p>Не ведаю, зімой ці напрадвесні</p>
<p>Пакіну назаўсёды свой пакой</p>
<p>І не пачую ўжо апошняй песні:</p>
<p>«Вечная па-мяць і веч-ны спа-кой».</p>
<p class="sign">18/V—92</p>
<p> </p>
<h5><a id="chapter132"></a>Сон</h5>
<p>Мне збыту не дае жахлівы сон:</p>
<p>Зноў у вязніцу гоняць супастаты,</p>
<p>Зноў допыты і рэйкі звон,</p>
<p>Кандзеі, камеры і краты.</p>
<p> </p>
<p>Калі ж ты кончышся, пракляты сон?</p>
<p>За што начамі прывіды караюць?</p>
<p>А вырвацца удасца з вечных зон,</p>
<p>Калі жалобны марш зайграюць.</p>
<p class="sign">31/ІІІ—91</p>
<p> </p>
<p> </p>
<h5><a id="chapter133"></a>Аўтаэпітафія</h5>
<p>Вось і мяне няма на свеце:</p>
<p>Адмучыўся, адгараваў.</p>
<p>Забудуць сваякі і дзеці,</p>
<p>Суседзі скажуць: «Бог прыбраў».</p>
<p> </p>
<p>Усе закончацца інтрыгі,</p>
<p>Імя забудуць чытачы,</p>
<p>Мае на звалку кінуць кнігі,</p>
<p>Ўздыхнуць з палёгкай стукачы,</p>
<p> </p>
<p>Замоўкнуць гукі, згаснуць промні,</p>
<p>Не ўбачу месяца і зор,</p>
<p>Магчыма, праз гады успомніць</p>
<p>Двума радкамі хранікёр,</p>
<p> </p>
<p>Што я нічога не дабіўся,</p>
<p>Што не пакінуў значны след,</p>
<p>Што Госпаду не памаліўся,</p>
<p>Сыходзячы у лепшы свет.</p>
<p> </p>
<p>Так завяршу свае кругі я,</p>
<p>Час непрыкметна пабяжыць.</p>
<p>На змену прыйдуць нам другія</p>
<p>Любіць, пакутаваць і жыць.</p>
<p class="sign">20/ІІ—93</p>
<p> </p>
<p> </p>
<h5><a id="chapter134"></a>Крыж</h5>
<p>Назаўжды пакідаю зямную красу,</p>
<p>Што любіў і люблю і хацелася ўславіць.</p>
<p>Да магілы, магчыма, свой крыж данясу,</p>
<p>А яго аніхто не здалее паставіць.</p>
<p> </p>
<p>Можа, летам, увосень ці ў сцюжу засну,</p>
<p>І ніхто не заўважыць нязначнае страты.</p>
<p>Я ж сабе ні адну не дарую віну,</p>
<p>Хоць нікому ніколі не быў вінаваты.</p>
<p class="sign">14/ХІІ—92</p>
<p> </p>
<p> </p>
<h5><a id="chapter135"></a>Фінал</h5>
<p>Заўсёды спяшаўся, каб толькі паспець,</p>
<p>Не дбаў і не думаў, што заўтра чакае,</p>
<p>Прытулак сабе не сабраўся займець,</p>
<p>А ўжо безнадзейная старасць гукае.</p>
<p> </p>
<p>О, як неўпрыкмет праляцелі гады.</p>
<p>Здабыткі? Здабыткі амаль нулявыя.</p>
<p>Ні шчасця няма, ні ранейшай хады,</p>
<p>І сэрца, і думы, і скроні сівыя.</p>
<p> </p>
<p>Наперадзе толькі слата і туман.</p>
<p>Апошняй дарогай ужо без звароту</p>
<p>Паспешна даставіць маўклівы фурман</p>
<p>І клікне: «Хутчэй адчыняйце вароты!»</p>
<p> </p>
<p>Спяшаецца: многа заўсёды работы.</p>
<p class="sign">28/Х—91</p>
<p> </p>
<p> </p>
<h5><a id="chapter136"></a>Збавенне</h5>
<p>І помніка не будзе, і магіла</p>
<p>Праз два гады зраўняецца з зямлёй,</p>
<p>Бо за жыццё душа наскрозь настыла,</p>
<p>А сэрца мулкаю аблытана пятлёй,</p>
<p>Таемнаю, нябачнаю, атрутнай,</p>
<p>Што сцежку скарачае з году ў год</p>
<p>І прыдушыла доляю пакутнай</p>
<p>Мяне і мой няшчасны род.</p>
<p>Страшней за смерць такая доля:</p>
<p>Аснова — з гора, уток — з бяды...</p>
<p>Развеяцца б хутчэй у чыстым полі</p>
<p>І ў змроку знікнуць назаўжды.</p>
<p class="sign">25/ХІІ—93</p>
<p> </p>
<p> </p>
<h5><a id="chapter137"></a>Памяць</h5>
<p>О, памяць, што з табой рабіць?</p>
<p>Ты днём і ноччу не даеш спакою:</p>
<p>То Ціхі акіян пад Месяцам рабіць,</p>
<p>То нам ніяк не уцячы з пакою,</p>
<p>Каб не пачулі, і сысці ў палі</p>
<p>І да світання праблукаць паволі,</p>
<p>Ты толькі жарцікамі сэрца не палі,</p>
<p>Зажуранаму па табе і волі,</p>
<p>Па спелых вуснах, па тваіх вачах,</p>
<p>Пакуль дзівосны вобраз не растане,</p>
<p>Пакуль агонь у сэрцы не ачах</p>
<p>І не настала горкае расстанне,</p>
<p>Якое не забудзецца павек</p>
<p>У адзіноце, у журбе, у скрусе,</p>
<p>Калі, прыпаўшы да тваіх павек,</p>
<p>Я прашаптаў, што назаўжды скаруся.</p>
<p> </p>
<p>О, памяць, што з табой рабіць?</p>
<p>Усё жыццё, як акіян рабіць,</p>
<p>Пераліваецца, іскрыцца прад вачамі</p>
<p>На досвітку і доўгімі начамі.</p>
<p class="sign">3/IV—94</p>
<p> </p>
<p> </p>
<h3><a id="chapter138"></a>ІІ</h3>
<p> </p>
<h4><a id="chapter139"></a>БАЛЮЧЫЯ ЭЛЕГІІ</h4>
<p>Не столькі «хамскія» натуры</p>
<p>На карках вынеслі сваіхсваіх!</p>
<p>І свіст даносчыкаў пануры,</p>
<p>Паверце, не запудзіць іх!</p>
<p> </p>
<p>К свабодзе, роўнасці і знанню</p>
<p>Мы працярэбім сабе след!</p>
<p>І будзе ўнукаў панаванне,</p>
<p>Там, дзе сягоння плача дзед!</p>
<p>Янка Купала—</p>
<p>«Ворагам Беларушчыны».</p>
<p> </p>
<p> </p>
<h5><a id="chapter140"></a>Прадмова</h5>
<p>Боль за сябе і за народ</p>
<p>Скалечыў і маю душу,</p>
<p>Таму ужо каторы год</p>
<p>Крывёю ўласнаю пішу,</p>
<p> </p>
<p>Пакутую, але не лгу,</p>
<p>Бо я іначай не магу:</p>
<p> </p>
<p>Адзін гаруе дзень пры дні</p>
<p>І моліць літасці у неба,</p>
<p>Няма ў кішэні — ані-ні,</p>
<p>Сям’я жадна скарынцы хлеба.</p>
<p> </p>
<p>Другі — разбойнік барыша,</p>
<p>Мастак на хітрыя рашэнні.</p>
<p>Пустая у яго душа,</p>
<p>Затое поўныя кішэні.</p>
<p> </p>
<p> </p>
<h5><a id="chapter141"></a>Надзейны спрат</h5>
<p>Я ноччу пішу,</p>
<p>А на золку закрэслю,</p>
<p>Каб часам ізноў</p>
<p>Вертухаі не трэслі</p>
<p>Кішэні, каўнер</p>
<p>І рубцы на кашулі,</p>
<p>Каб спрат не шукалі</p>
<p>Ў падстрэшшы і ў шуле,</p>
<p>Туды б не заглядваў</p>
<p>Наглядчык стары,</p>
<p>Куды зазіраюць</p>
<p>Адны дактары.</p>
<p>Я ціха сказаў абшуканцу</p>
<p>«Хоць трэсні,</p>
<p>Не знойдзеш крамольнай</p>
<p>Ні казкі, ні песні.</p>
<p>Яны ні пад бэлькаю,</p>
<p>Ні на паперцы.</p>
<p>У думках — яны</p>
<p>І глыбока у сэрцы».</p>
<p>Ніхто іх не знойдзе,</p>
<p>Бо прагна хачу я</p>
<p>І веру, што праўду</p>
<p>Хоць нехта пачуе.</p>
<p class="sign">31/ІІІ—92—2/ІV—94</p>
<p> </p>
<p> </p>
<h5><a id="chapter142"></a>Новыя каралі</h5>
<p>У кожнага свая парафія.</p>
<p>Выгода там, дзе ўсё з рукі,</p>
<p>Вышэйшага парадку мафія</p>
<p>Далярамі пакуе сундукі.</p>
<p> </p>
<p>Змянілі шыльды ўсе функцыянеры:</p>
<p>Прапагандыст зрабіўся каралём,</p>
<p>Хоць і вядома, што міліянеры</p>
<p>І грош не зарабілі мазалём.</p>
<p> </p>
<p>Махлярствамі і страчаным сумленнем,</p>
<p>Як ліпку, абдзіралі свой народ,</p>
<p>І вучаць маладое пакаленне</p>
<p>Ступаць па трупах толькі «упярод»!</p>
<p> </p>
<p>З дзяржаўных кабінетаў да бытовак</p>
<p>Даюць, бяруць і зноў даюць дары,</p>
<p>Ад экспарту да дробных нарыхтовак</p>
<p>Адзіны клан стварылі махляры.</p>
<p>Рабаўнікі займаюць авансцэны</p>
<p>І нажываюць на крыві працэнт,</p>
<p>У тысячу разоў раздуюць цэны,</p>
<p>Каб скараціць галодны кантынгент.</p>
<p> </p>
<p>Свабоду думак і свабоду слова</p>
<p>Аратарская абяцала раць,</p>
<p>І вось нарэшце большая палова</p>
<p>Свабоду атрымала паміраць.</p>
<p> </p>
<p>Стварылі, потым знішчылі Саветы</p>
<p>Няўмекі, махляры і прайдзісветы,</p>
<p>І ходка адыходзіць з году ў год</p>
<p>Замардаваны чэргамі народ.</p>
<p> </p>
<h5><a id="chapter143"></a>Цярпенне</h5>
<p>Жывём, як за апошнім перавалам,</p>
<p>Над прорваю, заўсёды на мялі,</p>
<p>Нягода нас ізноў не мінавала,</p>
<p>Вятры наўкол сумёты намялі.</p>
<p> </p>
<p>Мы не прасілі літасці у Бога,</p>
<p>Бо ў нас з маленства Бога аднялі,</p>
<p>Наабяцалі,— не далі нічога,</p>
<p>Сядзім, як і сядзелі, на мялі.</p>
<p> </p>
<p>Цяпер ужо не вымавіць збавення,</p>
<p>Ад недавяркаў адвярнуўся Бог.</p>
<p>Пастаўленага змалку на калені</p>
<p>Ніхто падняць і выпрастаць не змог.</p>
<p> </p>
<p>Цяжар хлусні сагнуў душу і плечы,</p>
<p>Цярністы шлях завёў у тупікі,</p>
<p>Сумленне затуманіў і скалечыў:</p>
<p>Што ні пачнём, усё нам не з рукі.</p>
<p> </p>
<p>Нас доўга павучалі па паперках,</p>
<p>Хітрэйшыя дурылі без папер,</p>
<p>Што дбаюць і пра нас па новых мерках,</p>
<p>Хоць абдзіралі так, як і цяпер.</p>
<p> </p>
<p>Цярпелі мы, гатовыя на страты,</p>
<p>Маўчалі доўга, вытрывалі шмат...</p>
<p>Сухімі выпаўзаюць супастаты,</p>
<p>Калі дарэмна рэжа брата брат.</p>
<p> </p>
<p>Жывём, як за апошнім перавалам,</p>
<p>Не ўмеем ні смяяцца і ні пець.</p>
<p>І колькі ж доля нам наканавала</p>
<p>Яшчэ дарэмна верыць і цярпець?</p>
<p> </p>
<p> </p>
<h5><a id="chapter144"></a>Абаронцы міру</h5>
<p>Змагары за мір у свеце</p>
<p>Быццам і не заўважалі,</p>
<p>Што ад куляў гінуць дзеці</p>
<p>Ў Сумгаіце і Цхінвалі,</p>
<p> </p>
<p>Гінуць маці, і бабулі,</p>
<p>І бацькі, і юнакі,</p>
<p>Кроў ліецца, свішчуць кулі,</p>
<p>Трапна б’юць баевікі.</p>
<p> </p>
<p>Замаўкаюць калыханкі,</p>
<p>І начамі ў мірны сон</p>
<p>Грукаюць тупыя танкі,</p>
<p>Завіхаецца АМОН.</p>
<p> </p>
<p>Змагары за мір на свеце,</p>
<p>Дык усё ж чыя віна,</p>
<p>Што не дзесьці на планеце,</p>
<p>А у нас ідзе вайна?</p>
<p> </p>
<p>Вы збіраеце узносы,</p>
<p>Моцна спіце давідна,</p>
<p>А у вас амаль пад носам</p>
<p>Кожны дзень ідзе вайна.</p>
<p> </p>
<p>І Урады рады, мусіць,</p>
<p>Што тэлевізійны бас</p>
<p>Не спяшаючыся хлусіць,</p>
<p>Што спакойна ўсё у нас.</p>
<p> </p>
<p> </p>
<h5><a id="chapter145"></a>Павадыры</h5>
<p>Мы не ходзім, нас вядуць</p>
<p>То налева, то направа,</p>
<p>І павадыры гудуць:</p>
<p>«Разважаць не маеш права!»</p>
<p> </p>
<p>Мы чырвоныя былі,</p>
<p>З гора сталі сінія,</p>
<p>Бо брыдзём, як і брылі,</p>
<p>«Генеральнай лініяй».</p>
<p> </p>
<p>Доўга нам яшчэ ісці</p>
<p>З цуглямі і з шорамі,</p>
<p>Каб у збэшчаным жыцці</p>
<p>Чырванець ад сораму.</p>
<p> </p>
<p>Нас усіх павадыры</p>
<p>Водзяць і не каюцца,</p>
<p>Самі ў масле, як сыры,</p>
<p>Кожны дзень купаюцца.</p>
<p> </p>
<p>Ад Кармы да Калымы</p>
<p>Ўсе з маленства мучымся.</p>
<p>Невядома, калі мы</p>
<p>Жыць усё ж навучымся.</p>
<p class="sign">13/VIII—91</p>
<p> </p>
<p> </p>
<h5><a id="chapter146"></a>Расплата</h5>
<p>За кругам круг бягуць кругі,</p>
<p>Усё жыццё ідзе кругамі.</p>
<p>Не разлічыцца мне з даўгамі,</p>
<p>Куды ні кінуся — даўгі.</p>
<p> </p>
<p>І кожны дзень, як год, даўгі,</p>
<p>А я заўсёды вінаваты.</p>
<p>Ні талеры і ні дукаты</p>
<p>Не сплоцяць даўнія даўгі.</p>
<p> </p>
<p>Загадваюць: «Плаці! Плаці!</p>
<p>За сонца, за ваду, паветра,</p>
<p>За кухні лішнія паўметра,</p>
<p>За ўсё, што трэба у жыцці».</p>
<p> </p>
<p>Плаціў я потам і крывёй</p>
<p>Казне, і злодзею, і суддзям,</p>
<p>І добрым, і нядобрым людзям</p>
<p>Плаціў пакутаю сваёй.</p>
<p> </p>
<p>Плаціў і ўсё жыццё круціўся,</p>
<p>Цягаў даўгі, як ланцугі,</p>
<p>А за пякельны лёс даўгі</p>
<p>Са мной ніхто не разлічыўся.</p>
<p> </p>
<h5><a id="chapter147"></a>На стыку смерці і жыцця</h5>
<p>Шукаю, клічу,— ўсё дарэмна,—</p>
<p>Нідзе спакою не знайсці,</p>
<p>І нарастае гул падземны</p>
<p>Жалобным маршам пры жыцці.</p>
<p> </p>
<p>Вярнуцца ў свой выток спрабую,</p>
<p>А сцежкі глогам зараслі,</p>
<p>І долю, ўсё жыццё сляпую,</p>
<p>Ваджу, як старца, па зямлі.</p>
<p> </p>
<p>Туманам, золкаю імжою</p>
<p>Зноў далягляд завалакло,</p>
<p>І за апошняю мяжою —</p>
<p>Ўсё, што было і не было.</p>
<p> </p>
<p>Мая душа без адпачынку</p>
<p>Ліпіць на вастрыі ляза,</p>
<p>І ледзь трымаецца расінка</p>
<p>І адзінокая сляза.</p>
<p> </p>
<p>Шукаю, клічу, варажу я,</p>
<p>Наіўна веру, як дзіця,</p>
<p>А лёс шляхі мае крыжуе</p>
<p>На стыку смерці і жыцця.</p>
<p> </p>
<p>Адны пад навальніцай гнуцца.</p>
<p>Знікаюць іншыя, як цень...</p>
<p>Як ні шукаю, мне вярнуцца</p>
<p>Не суджана ў шчаслівы дзень.</p>
<p class="sign">28—30/IV—92</p>
<p> </p>
<p> </p>
<h5><a id="chapter148"></a>Чарнобыльскі чад</h5>
<p>Магнітныя буры,</p>
<p>Чарнобыльскі чад,</p>
<p>І ранак пахмуры,</p>
<p>І воўчы пагляд.</p>
<p> </p>
<p>Смяротнаю параю</p>
<p>Дыхаюць рэкі,</p>
<p>Атрутай і караю</p>
<p>Робяцца лекі.</p>
<p> </p>
<p>Ідзі хоць да Бога,</p>
<p>У Рым або ў Мекку,</p>
<p>Не свеціць нічога</p>
<p>Ў бядзе чалавеку.</p>
<p> </p>
<p>Ён сам баламуціць,</p>
<p>З глыбіняў грабе</p>
<p>І хутка атруціць</p>
<p>Самога сябе.</p>
<p> </p>
<p>Магнітныя буры,</p>
<p>Чарнобыльскі чад.</p>
<p>Як з гэтай «культуры»</p>
<p>Вярнуцца назад.</p>
<p> </p>
<p> </p>
<h5><a id="chapter149"></a>Размова з помнікам</h5>
<p>Ізноў заканваіравалі вас?</p>
<p>Міліцыя і дзень, і ноч пільнуе.</p>
<p>Апора верная — рабочы клас,—</p>
<p>І беспрацоўны, і бунтуе.</p>
<p> </p>
<p>Вы так упэўнена вялі</p>
<p>Народ да шчасця і да згоды,</p>
<p>Сялянам абяцалі даць зямлі,</p>
<p>Рабочым — шахты і заводы.</p>
<p> </p>
<p>Вы абяцалі волю на вякі</p>
<p>І слова да канца стрымалі:</p>
<p>Зямлі па тры аршыны мужыкі</p>
<p>Пад піхтамі ў Сібіры атрымалі.</p>
<p> </p>
<p>Рабочыя гарбелі да начы</p>
<p>За пайку і баланды міску</p>
<p>І падалі, на шахту ідучы</p>
<p>І ў зоны заінелага Нарыльска.</p>
<p> </p>
<p>Народ ад страху і дрыжаў, і слеп,</p>
<p>Сацлагер называў «сусветным раем»,</p>
<p>А вы сцвярджалі: «Будзе лепш,</p>
<p>Калі мы болей расстраляем».</p>
<p> </p>
<p>Была ці не была у іх віна,—</p>
<p>І сотні тысяч не было вам шкода.</p>
<p>Вось так ішла крывавая вайна</p>
<p>Здзічэлых нелюдзей з народам.</p>
<p> </p>
<p>Яны выконвалі ваш мудры запавет:</p>
<p>План гадавы і план штодзённы,</p>
<p>І без разбору на той свет</p>
<p>Пагналі тысячы, пасля — мільёны.</p>
<p> </p>
<p>З маленства мы маліліся на вас,</p>
<p>Лічылі на Зямлі адзіным Богам,</p>
<p>А падраслі,— настаў жахлівы час</p>
<p>І нам ісці ў барак «с режимом строгим».</p>
<p> </p>
<p>Калі на вас сышоў зямны спакой,</p>
<p>Вы пад надзейнай вартай спіце,</p>
<p>А вось на помніках з працягнутай рукой,</p>
<p>Як нашы жабракі, і вы стаіце.</p>
<p> </p>
<p>Калі б вы ўбачылі, што з намі стала,</p>
<p>Пад воплескі і воклічы «ура»,</p>
<p>Вы б самі злезлі з п’едэстала,</p>
<p>Дык не марудзьце, бо даўно пара.</p>
<p class="sign">7/VIIІ—93</p>
<p> </p>
<p> </p>
<h5><a id="chapter150"></a>Несмяротная</h5>
<p>Можна сэрца прабіць,</p>
<p>Папрастрэльваць галовы,</p>
<p>Толькі нельга забыць</p>
<p>Неўміручае мовы.</p>
<p> </p>
<p>Распіналі цябе</p>
<p>На крыжах і на дыбах,</p>
<p>У ліхой барацьбе</p>
<p>Пашчапаў цябе выбух.</p>
<p> </p>
<p>Не адно і не два</p>
<p>Катавалі стагоддзі,</p>
<p>Ты жывеш, як жыла,</p>
<p>У сумленным народзе.</p>
<p> </p>
<p>Дабіваюць цябе</p>
<p>Твае родныя дзеці,</p>
<p>Плача Маці ў журбе</p>
<p>І у хаце, і ў клеці,</p>
<p> </p>
<p>Што сыны і унук</p>
<p>Ацураліся дому.</p>
<p>Кожны — доктар навук,</p>
<p>А якіх — невядома.</p>
<p> </p>
<p>Маці не зразумець,</p>
<p>Кім былі, кім вы сталі,</p>
<p>Бо па-нашаму пець</p>
<p>І казаць перасталі.</p>
<p> </p>
<p>Можна ўсё, што відаць,</p>
<p>Зруйнаваць да асновы,</p>
<p>А забіць і прадаць</p>
<p>Нельга родную мову.</p>
<p> </p>
<p>Дык успомніце, хто вы,</p>
<p>І чыны, і чынушы,</p>
<p>Бо без роднае мовы</p>
<p>Ў вас бяздушныя душы.</p>
<p> </p>
<p>Крэслы ёсць і правы,</p>
<p>Шмат выгод і спакусы,</p>
<p>Толькі ўспомніце вы,</p>
<p>Што і вы — БЕЛАРУСЫ.</p>
<p class="sign">5/V—93</p>
<p> </p>
<p> </p>
<h5><a id="chapter151"></a>Над прорваю</h5>
<p> </p>
<div class="EPIGRAPH">
<p>Россия создана для того, чтобы</p>
<p>показывать другим народам, как</p>
<p>нельзя жить.</p>
<p>П. Я. Чаадаеў («Философские письма»)</p>
</div>
<div class="CLEAR"></div>
<p> </p>
<p>Што яны твораць — не зразумець</p>
<p>Ні захмялелым, ні цвярозым.</p>
<p>Выходзіць, можна і не мець</p>
<p>Сумленне і здаровы розум,</p>
<p> </p>
<p>Каб столькі нарабіць бяды</p>
<p>За найвышэйшую зарплату</p>
<p>І жыраваць усе гады,</p>
<p>Служыць не Богу, а Пілату,</p>
<p> </p>
<p>Народ загнаць у прорву, а самім</p>
<p>Гайдацца на арэлях шчасця.</p>
<p>Нарэшце зло развеецца, як дым,</p>
<p>Бо ўсе яго клянуць і будуць клясці.</p>
<p class="sign">19/І—94</p>
<p> </p>
<p> </p>
<h5><a id="chapter152"></a>Маўчуны</h5>
<p>Няшчасны, хто не ўмеў хлусіць,</p>
<p>Няшчасны, хто не ўмеў прасіць</p>
<p>І не прасіў ніколі</p>
<p>Пад вартай і на волі,</p>
<p>Цябе нібыта паважалі,</p>
<p>Але часцей не заўважалі.</p>
<p>Бывала,— звалі «дарагім»,</p>
<p>А раздавалі ўсё другім.</p>
<p>Увішны ўсемагутны клан</p>
<p>Часцей штурхаў на задні план,</p>
<p>Бо не плаціў нікому «чыншы»,</p>
<p>Таму заўсёды быў у «іншых».</p>
<p>Бывала,— ветліва страчалі,</p>
<p>А дзе патрэбна, прамаўчалі.</p>
<p>Нічога маўчуны не трацяць,</p>
<p>І нельга іх абвінаваціць,</p>
<p>Ні папракнуць ні ў тым, ні ў гэтым,</p>
<p>Бо ты не з тым аўтарытэтам:</p>
<p>Цябе калісьці пакаралі</p>
<p>І ўсё да ніткі адабралі,</p>
<p>Застаўся у адной манішцы</p>
<p>І пры пустой ашчаднай кніжцы.</p>
<p>Хоць біся з гора аб сцяну,</p>
<p>Што не сабраў і на труну,</p>
<p>Ўсё мазалямі здабываў,</p>
<p>А Ўрад за дзень абрабаваў.</p>
<p>Адкуль такія прайдзісветы,</p>
<p>Што занялі ўсе кабінеты?</p>
<p>«Абраннікі, нібы радня,</p>
<p>Усіх рабуюць сярод дня».</p>
<p>Такой радні не будзеш рад.</p>
<p>Пра што ж клапоціцца Урад?»</p>
<p> </p>
<h5><a id="chapter153"></a>Вечныя</h5>
<p>Пад кожнаю сасной схіліся ніц:</p>
<p>Яны ўзышлі з прастрэленых вачніц,</p>
<p>Смалою плачуць сосны у бары,</p>
<p>Тут засталіся і мае сябры.</p>
<p>З іх кожны быў, як песня, малады,—</p>
<p>Па дваццаць пяць, па трыццаць тры гады,—</p>
<p>Рамантыкі, натхнёныя паэты,</p>
<p>Іх песні і паэмы недапеты,</p>
<p>І не паспелі дакахаць яны,—</p>
<p>Ў свет не прыйшлі іх дочкі і сыны.</p>
<p>За што ж іх катавалі і забілі?</p>
<p>За тое, што Радзіму і народ любілі.</p>
<p>Іх прыхадні судзілі пяць хвілін,</p>
<p>Імёны іх не ведаў ні адзін,</p>
<p>Не разумеў ні слова, ні радка,</p>
<p>Але падпісвала калматая рука</p>
<p>Прысуды на расстрэл, нарады для стралка.</p>
<p>Магчыма, той стралок яшчэ жывы</p>
<p>І мае ўсе ільготы і правы,</p>
<p>Ў яго не прытупіўся колкі зрок,</p>
<p>Бо ён жа варашылаўскі стралок,</p>
<p>Пры ардэнах, пры планках— пры парадзе.</p>
<p>Бо быў у «Смершы» і «заградатрадзе»,</p>
<p>Умеў, каму патрэбна дагадзіць,</p>
<p>Па звычцы ў кожную патыліцу глядзіць.</p>
<p>Баліць душа да гэтае пары,</p>
<p>Што ні магіл, ні помніка — ў бары,</p>
<p>Бо у чыноўніка рука дрыжыць,</p>
<p>Але ўсё роўна будуць вечна жыць</p>
<p>І ў будучыню прыйдуць з даўніны</p>
<p>Народа вечна юныя сыны.</p>
<p>Скразныя Курапаты знаем мы,—</p>
<p>Ад Брэста і да Калымы.</p>
<p> </p>
<p> </p>
<h5><a id="chapter154"></a>Хвіліна адчаю</h5>
<p>Куды ісці? Самому невядома,—</p>
<p>Мне цесны горад, цесны свет,</p>
<p>Таму бягу усё далей ад дому,</p>
<p>Ад радыё, рэкламы і газет.</p>
<p> </p>
<p>Як путы зняць і раскілзацца</p>
<p>Ад дум, адчаю і пакут,</p>
<p>І ад бяды цывілізацый,</p>
<p>Што зруйнавалі родны кут,</p>
<p> </p>
<p>Сляпілі вочы год за годам</p>
<p>І атруцілі ўсё да тла?</p>
<p>Чыны камандуюць народам,</p>
<p>Што выскрабае з дна катла.</p>
<p> </p>
<p>Знясілены дарэмнай зморай</p>
<p>У непрыкаяным жыцці,</p>
<p>Я ведаю, што будзе горай,</p>
<p>Але ж куды далей ісці?</p>
<p> </p>
<p>Усё агоркла і абрыдла:</p>
<p>За здзекам — здзек, за шокам — шок</p>
<p>Ператварыў людзей у быдла</p>
<p>І сцёр сумленне ў парашок.</p>
<p> </p>
<p>Знясіленыя гінуць дзеці,</p>
<p>І маці слёзы льюць ракой,</p>
<p>І недалёка час — па свеце</p>
<p>Пайсці з працягнутай рукой.</p>
<p class="sign">20—21/ІІ—94</p>
<p> </p>
<p> </p>
<h5><a id="chapter155"></a>Дарэмны крык</h5>
<p>Глухія не чуюць ні плачу, ні енку,</p>
<p>Хоць рвіся, хоць бі галавою аб сценку,</p>
<p>Глухія маўчаць і маўчаць,</p>
<p>Глухія смяюцца, што ў некага беды,</p>
<p>Што на хаўтуры збіраюць суседу,</p>
<p>Моляць глухога паставіць пячаць,</p>
<p>А ён намякне, што дарэмна не ставіць,</p>
<p>Што трэба аддзячыць яго і уславіць.</p>
<p>Бо ён, толькі ён дабрадзей,</p>
<p>Заўсёды старанны, увішны і мілы,</p>
<p>Будуе радні і таварышам вілы,</p>
<p>А значыць, жыве для людзей.</p>
<p>Выходзіць, дарэмна і марна крычу я:</p>
<p>Ён толькі смяецца і енку не чуе,</p>
<p>Не чуць і не бачыць зручней.</p>
<p>Відаць, ад знямогі і зморы</p>
<p>Не чуюць ні суддзі, ні пракуроры.</p>
<p>Крычаць ужо нельга гучней.</p>
<p>Я ведаю гэта і ўсё ж не маўчу,</p>
<p>Хоць і дарэмна ад болю крычу.</p>
<p>Магчыма, наш крык дапаможа...</p>
<p>Пачуй нас і злітуйся, Божа!</p>
<p class="sign">2/І—94</p>
<p> </p>
<p> </p>
<h5><a id="chapter156"></a>Бяда</h5>
<p>Гарлапаны — поп-музыкі,</p>
<p>Кожны, мабыць, без’языкі,</p>
<p>Што іграеш, што чаўпеш,</p>
<p>Што крычыш — не разбярэш.</p>
<p>Кожны з грывай, з барадой</p>
<p>Стаў агульнаю бядой.</p>
<p>У цыліндрах, драных «шкарах»</p>
<p>Гвалцяць струны на гітарах,</p>
<p>Крутарогі, як баран,</p>
<p>Байбус лупіць барабан.</p>
<p>Разам дабіваюць слых</p>
<p>Самых чуйных і глухіх.</p>
<p>Мноства іх, доўгавалосых,</p>
<p>Бессаромных, брудных, босых,</p>
<p>Выпаўзае ў змрочны час,</p>
<p>Гарлапанаў безгалосых,</p>
<p>Каб дурыць бязбожна нас.</p>
<p>Пад іх грукат, як вар’яты,</p>
<p>Скачуць хлопцы і дзяўчаты.</p>
<p>Часта ў ход ідуць нажы...</p>
<p>Госпадзі, дапамажы!</p>
<p class="sign">17/ХІІ—93</p>
<p> </p>
<p> </p>
<h5><a id="chapter157"></a>Мой народ</h5>
<p>Цярплівы і трывушчы мой народ,—</p>
<p>Пакутнік з веку ў век і з году ў год.</p>
<p>Праз рэвалюцыі з вайны і да вайны</p>
<p>Нясеш свой крыж без жаднае віны.</p>
<p>А я — пясчынка гэтае зямлі,</p>
<p>Дзе пот і кроў ліюць, як і лілі,</p>
<p>Ні шчасця не пабачыўшы, ні згоды,</p>
<p>І толькі крыж нясуць цярплівыя народы.</p>
<p> </p>
<p>А хто ж той Юда ці Пілат?</p>
<p>Сусед, зайздроснік, часам кроўны брат,</p>
<p>Што заганяў іржавыя цвікі</p>
<p>Ў далоні правае і левае рукі.</p>
<p>А каб не чулі енк і крык,</p>
<p>Ён асляпіў і ўкараціў язык,</p>
<p>А продкі мову зберагчы умелі</p>
<p>І слова кожнае душою разумелі,</p>
<p>І нам, нашчадкам, з той пары не нова</p>
<p>Матчына хвалюючая мова.</p>
<p> </p>
<p>Што згіне мова, здраднікам не верце.</p>
<p>Мы не дадзім ніколі ёй памерці.</p>
<p>У сэрцы, у душы і ў роднай хаце</p>
<p>Яна маё адзінае багацце.</p>
<p>Калі ў дарогу назаўжды збяруся,</p>
<p>Ўздыхну апошні раз па Беларусі,</p>
<p>Халодная сляза спаўзе з шчакі,</p>
<p>А Беларусі жыць і жыць вякі.</p>
<p class="sign">29—30/XII—93</p>
<p> </p>
<p> </p>
<h5><a id="chapter158"></a>Жывучыя</h5>
<p>Яны не разумеюць нават жартаў,</p>
<p>Яны не паміраюць ад інфарктаў,</p>
<p> </p>
<p>Ніколі іх не мучыла сумленне,</p>
<p>Яны ж з таго, стальнога, пакалення,</p>
<p> </p>
<p>Калі «вопросы» вырашалі крута,</p>
<p>З пяра і з вуснаў пырскала атрута,</p>
<p> </p>
<p>Яны дагэтуль пазіраюць тупа,</p>
<p>Здаровыя і тоўстыя, як ступа,</p>
<p> </p>
<p>Упартыя, нястомныя на словах,</p>
<p>Ідуць да мэты па чужых галовах.</p>
<p> </p>
<p>Калі ж каторы выстаяць не зможа,</p>
<p>Яму другі і трэці дапаможа</p>
<p> </p>
<p>«Служыць аддана» паслухмяным масам,</p>
<p>Жабрацкім кіраваць рабочым класам.</p>
<p> </p>
<p>З іх кожны ўвішны, далікатны моднік,</p>
<p>Ліслівы звонку, а знутры — нягоднік.</p>
<p class="sign">17—21/ХІ—92</p>
<p> </p>
<p> </p>
<h5><a id="chapter159"></a>Атрутнае джала</h5>
<p> </p>
<p> </p>
<div class="EPIGRAPH">
<p>Кожны, паважаючы сябе, паві-</p>
<p>нен мець ворага.</p>
<p>Эзоп</p>
<p>У сумленных ворагаў бывае</p>
<p>больш, чым у несумленных.</p>
<p>Ф. М. Дастаеўскі</p>
</div>
<div class="CLEAR"></div>
<p> </p>
<p>Сумна без ворагаў жыць на зямлі,</p>
<p>Паклёпнік патрэбен таксама,</p>
<p>Без іх бы ніколі набраць не змаглі</p>
<p>Столькі статыстаў крывавае драмы.</p>
<p> </p>
<p>Паклёпнікі надта жывучы народ,</p>
<p>Без іх аблянуюцца каты,</p>
<p>Бо шэпчуць і сыкаюць без перашкод:</p>
<p>«І гэты, і той вінаваты».</p>
<p> </p>
<p>Гэта засвоіў адважны Эзоп,</p>
<p>Калі і яго нізавошта каралі,</p>
<p>Атрутаю пырскалі ў вочы і ў лоб</p>
<p>Паклёпнікаў доўгія джалы.</p>
<p> </p>
<p>За грыўню, за грош чалавека прадаць</p>
<p>Для іх найвялікшае свята.</p>
<p>Паклёпнік здалёку і зблізку відаць</p>
<p>Па хітрай усмешцы Пілата.</p>
<p> </p>
<p>А зробіш паклёпніку часам дабро,</p>
<p>Ён дзіду шпурне наўздагонку</p>
<p>Ці крукам падчэпіць цябе пад рабро</p>
<p>І ўесца ў жывую пячонку.</p>
<p> </p>
<p>Шчыруе паклёпнік і сыкае злом</p>
<p>Пры розных сістэмах і зменах,</p>
<p>Каб часам яго сярод нас не было,</p>
<p>Ніхто б не заўважыў сумленных.</p>
<p> </p>
<p>А што ў яго незвычайнае ёсць?</p>
<p>Нянавісць, і зайздрасць, і лютая злосць.</p>
<p class="sign">4/XІІ—92</p>
<p> </p>
<p> </p>
<h5><a id="chapter160"></a>«Купляю ардэны»</h5>
<p>Дзялок у пінжачку стракатым,</p>
<p>Відаць, з мясцовае шпаны,</p>
<p>Стаіць з маленечкім плакатам:</p>
<p>«Купляю ардэны».</p>
<p> </p>
<p>«Героі тылу» — інтэнданты</p>
<p>Гешэфт з барыгамі вядуць,</p>
<p>За тры «мядзведзі» з пляшкай «Фанты»</p>
<p>Душу і ордэн аддадуць.</p>
<p> </p>
<p>Хто ж выпаўз пашматаны з бою,</p>
<p>А ў полі засталася часць,</p>
<p>Залітыя сваёй крывёю</p>
<p>Узнагароды не прадасць.</p>
<p> </p>
<p>Калі ж нарэшце люты голад</p>
<p>Скарынкі пазбірае ўсе,</p>
<p>Медаль апошні ў дождж і ў холад</p>
<p>На Камароўку панясе.</p>
<p> </p>
<p>На развітанне шапку здыме,</p>
<p>Успомніць, з кім насмерць стаяў,</p>
<p>Цішком падзякуе Радзіме</p>
<p>За ўсё, што ён заваяваў.</p>
<p class="sign">3/ХІ—92</p>
<p> </p>
<p> </p>
<h5><a id="chapter161"></a>Бежанцы</h5>
<p>— Куды бяжыце, бежанцы, куды?</p>
<p>— Ад горкай да крывавае бяды,</p>
<p>— Адкуль бяжыце вы, адкуль?</p>
<p>— Ад полымя і ад шалёных куль.</p>
<p>Бяжыць за намі і страляе ўслед</p>
<p>Не прышлы вораг, а сусед.</p>
<p>Яго стрымаць не можа анішто,</p>
<p>Хоць ён і сам не ведае за што</p>
<p>Застрэліў і бабулю і дзіця —</p>
<p>Святыя іскаркі жыцця.</p>
<p>— Ці ёсць у вас над галавою дах?</p>
<p>— Хутчэй прытулак знойдзем на кладах.</p>
<p>— Куды бяжыце, бежанцы, куды?</p>
<p>— З семнаццатага ў дзевяностыя гады.</p>
<p class="sign">28—29/X1—92</p>
<p> </p>
<p> </p>
<h5><a id="chapter162"></a>Маці</h5>
<p>Ты не знала спачыну,</p>
<p>Бо карміла паўсвету,</p>
<p>Не выпроствала спіну</p>
<p>Ні зімою, ні летам:</p>
<p> </p>
<p>Ўсё рабіла з ахвотай,</p>
<p>Не зважала на змены,</p>
<p>І з пякельнай работай</p>
<p>Дзень канчаўся імгненна.</p>
<p> </p>
<p>Дратавалі калісьці</p>
<p>Працаднём і прыгонам,</p>
<p>Калацілася лісцем</p>
<p>Ты ў таварных вагонах,</p>
<p> </p>
<p>Скарб палілі агнём</p>
<p>Не аднойчы, не тройчы,</p>
<p>Ты ж ні ноччу, ні днём</p>
<p>Не заплюшчвала вочы:</p>
<p> </p>
<p>Серп зубіла,</p>
<p>Касу адкляпала уранні,</p>
<p>І рабіла, рабіла</p>
<p>Ад зары да змяркання.</p>
<p> </p>
<p>На жніве, на сяўбе</p>
<p>Дбала: хлеба прыбудзе,</p>
<p>Каб было і сабе,</p>
<p>І нашчадкам, і людзям.</p>
<p> </p>
<p>Змрок акутаў не ў час:</p>
<p>Апускаюцца рукі,</p>
<p>Жар у сэрцы пагас,</p>
<p>Разляцеліся ўнукі.</p>
<p> </p>
<p>Ты адна і адна</p>
<p>І на полі, і ў хаце,</p>
<p>Ад відна да цямна</p>
<p>Беларуская маці</p>
<p> </p>
<p>Засталася асновай</p>
<p>Нашых дум, нашай песні,</p>
<p>З беражонаю мовай</p>
<p>Наш народ уваскрэсне.</p>
<p> </p>
<p>Можа, век прабяжыць,</p>
<p>Калі-небудзь на свяце</p>
<p>Будзе пець, будзе жыць</p>
<p>Беларусь — мая маці.</p>
<p class="sign">4/ІІІ—93</p>
<p> </p>
<p> </p>
<h5><a id="chapter163"></a>Пытанні</h5>
<p>Як мы жылі? І ці жылі мы?</p>
<p>Дзеля чаго? Дзеля каго?</p>
<p>Камандавалі Юзікі і Клімы</p>
<p>І распіналі ўсіх да аднаго.</p>
<p> </p>
<p>Цягалі мы іржавыя вярыгі,</p>
<p>Нас ланцугі апутвалі заўжды,</p>
<p>Ды і цяпер палітыкі-расстрыгі</p>
<p>Нас гоняць ад бяды і да бяды.</p>
<p> </p>
<p>Калі ж нарэшце вернуцца парадкі</p>
<p>На нашай пакалечанай зямлі?</p>
<p>Калі не мы, дай Божа каб нашчадкі</p>
<p>Па-людску ў родным доме зажылі.</p>
<p class="sign">18/XII—93</p>
<p> </p>
<p> </p>
<h5><a id="chapter164"></a>Трывога трывог</h5>
<p>Ці гэта праўда, ці трызня, ці сон?</p>
<p>Знікаюць за надзеямі надзеі,</p>
<p>З вар’яцкім нашым часам ва ўнісон,</p>
<p>Здаецца, я патрохі вар’яцею.</p>
<p> </p>
<p>Не ведаю, куды і як ісці:</p>
<p>За небасхілам дым і шал крывавы,</p>
<p>І дзеці ўжо не мараць аб жыцці,</p>
<p>Аб гонары, аб подзвігах і славе.</p>
<p> </p>
<p>Падмурак пакрышыўся і дрыжыць,</p>
<p>Хрышчуся я ў адчаі на ікону,</p>
<p>Каб толькі дапакутаваць, дажыць</p>
<p>З душою незаплямленай да скону.</p>
<p> </p>
<p>Вылазяць прывіды і, як раней, ілгуць</p>
<p>Жывыя і з адноўленых партрэтаў,</p>
<p>Іх паслядоўнікі старанна берагуць</p>
<p>Для ўласных «найвышэйшых» мэтаў.</p>
<p> </p>
<p>Трывога за трывогаю расце,</p>
<p>Таму што дзікі «артадокс» люцее.</p>
<p>Наўрад ці давядзецца жыць прасцей,</p>
<p>Калі усё навокал вар’яцее.</p>
<p class="sign">29/X1—92</p>
<p> </p>
<p> </p>
<h5><a id="chapter165"></a>Гараць лясы</h5>
<p>Гараць лясы...</p>
<p>Як помнікі пасталі</p>
<p>Ўчарнелыя яловыя ствалы,</p>
<p>На гронкі спапялелыя канвалій</p>
<p>Сцякаюць кропелькі гарачае смалы.</p>
<p> </p>
<p>Дыміцца мох і курчыцца чарнічнік,</p>
<p>Мурашнік дагарае каля пня,</p>
<p>Бярэзінка, нібы трывожны клічнік,</p>
<p>Спрабуе і не вырвецца з агня.</p>
<p> </p>
<p>Усё жывое гіне ўвачавідкі,</p>
<p>Знікае незваротнае дарма.</p>
<p>Няма злачынству літасці і скідкі,</p>
<p>І толькі... вінаватага няма.</p>
<p> </p>
<p>Жывую прыгажосць на глум, і здзек,</p>
<p>І на пагібель кінуў чалавек.</p>
<p class="sign">27/V—93</p>
<p> </p>
<p> </p>
<h5><a id="chapter166"></a>Воля слова</h5>
<p>Кіруючыя мудрыя галовы,</p>
<p>Што разбурылі лад стары,</p>
<p>Далі нібыта волю слову,—</p>
<p>Пішы, спявай і гавары</p>
<p> </p>
<p>Усё, што дужа набалела,</p>
<p>Калі баяўся стукача,</p>
<p>Цяпер усё, што хочаш, смела</p>
<p>Сячы, як шабляю, з пляча.</p>
<p> </p>
<p>Пішы, крычы, а хто пачуе?</p>
<p>А вершы раздавай дарма,</p>
<p>Іх болей цэнзар не лінчуе,</p>
<p>Яго нібыта і няма.</p>
<p> </p>
<p>І лютай не чутно пагрозы,</p>
<p>Што аптымізму не стае,</p>
<p>Але цяпер паэзіі і прозы</p>
<p>Амаль ніхто не выдае:</p>
<p> </p>
<p>Няма ні фарбы, ні паперы,</p>
<p>І ты — ні гаспадар, ні госць,</p>
<p>Усе зачыненыя дзверы.</p>
<p>А ўсё ж, ці «воля слова» ёсць?</p>
<p class="sign">19/IV—93</p>
<p> </p>
<p> </p>
<h5><a id="chapter167"></a>Манкуртызацыя</h5>
<p> </p>
<div class="EPIGRAPH">
<p>Пра мову гаварыць не трэба,</p>
<p>На мове трэба гаварыць.</p>
<p>В. Шымук</p>
</div>
<div class="CLEAR"></div>
<p> </p>
<p>Зацыкленыя русафілы</p>
<p>З-пад Клецка і з-пад Капыля</p>
<p>Стараюцца з апошняй сілы,</p>
<p>Каб беларуская зямля</p>
<p>Аглухла зноў і анямела,</p>
<p>Каб зноў імперыю стварыць,</p>
<p>Каб нават маці не умела</p>
<p>Па-свойму пець і гаварыць.</p>
<p>Ад Воршы і да Маларыты</p>
<p>Яны ва ўсе званы звіняць,</p>
<p>Каб утрымацца ля карыта,</p>
<p>А ў нас апошняе адняць,—</p>
<p>Вытокі і асноў аснову,</p>
<p>Каб кожны помніць перастаў</p>
<p>Сваю адроджаную мову</p>
<p>І найхутчэй манкуртам стаў.</p>
<p class="sign">29/VII—93</p>
<p> </p>
<p> </p>
<h5><a id="chapter168"></a>Памаліся</h5>
<p>Табе пашанцавала, друг мой Хума,</p>
<p>Што не дажыў да гібелі Сухума,</p>
<p>Што не заплакаў, дзе быў матчын дом,</p>
<p>Цяпер вайна, гамора і садом,</p>
<p>І попел там, і горы друзу,</p>
<p>Знішчае злосць любоў, дабро і музу</p>
<p>Сумленных сэрцаў і натхнёных душ,</p>
<p>Калі пілі абхазец і інгуш</p>
<p>З бычынага захмеленага рога,</p>
<p>Збіраючыся ў дальнюю дарогу,</p>
<p>Калі не меч, а келіх паднімалі,</p>
<p>Грузінскія паэты абдымалі</p>
<p>Фазіля Іскандэра і Баграта</p>
<p>І запрашалі да сябе, як брата.</p>
<p>Але прашылася змяёю здрада,</p>
<p>Зрабіўшы з хлопчыка салдата,</p>
<p>Забойцу і ахвяру адначасна,</p>
<p>І кожны з іх пакутнік і няшчасны</p>
<p>Руйнуе храмы, помнікі, палацы —</p>
<p>Шэдэўры таленту і працы</p>
<p>Ў Афоне, Гагры і ў Тбілісі...</p>
<p>Народ, адумайся, укленчы і маліся,</p>
<p>Маліся, каб вярнуў вам Бог сумленне,</p>
<p>Збярог за пакаленнем пакаленне.</p>
<p>Душа баліць і ад бяды нямее:</p>
<p>За што вайна?— Ніхто не разумее.</p>
<p>Неверагодна! Тысячы сяброў</p>
<p>Глядзяць спакойна, як ліецца кроў</p>
<p>У ачмурэнні дзікім і шалёным,</p>
<p>Што стала мора Чорнае Чырвоным,</p>
<p>Няўжо ні міру, ні дабра не будзе,</p>
<p>Пакуль людзьмі усё ж не стануць людзі?</p>
<p>Мой незабыўны друг, вясёлы Хума,</p>
<p>Ужо амаль няма твайго Сухума,</p>
<p>Ужо датлелі пальмы на бульвары,</p>
<p>Усюды слёзы, кроў і дыму хмары.</p>
<p>Не зразумець, чаго забойцам мала.</p>
<p>Няўжо распялі і твайго Джамала?</p>
<p>А я хачу замест жаночых слёз</p>
<p>Убачыць гронкі вінаградных лоз.</p>
<p>Дай Божа мне яшчэ хоць трохі сілы</p>
<p>Убачыць край квітнеючы і мілы,</p>
<p>Магноліі, у белых шапках горы,</p>
<p>І цішыню, і штыль на сінім моры.</p>
<p class="sign">21—22/IX—93</p>
<p> </p>
<p> </p>
<h5><a id="chapter169"></a>Няволя</h5>
<p>Самая страшная кара — няволя,</p>
<p>Часамі страшней за імгненную смерць.</p>
<p>Зона маўчання без сценаў і столі,</p>
<p>Дзе нельга ні плакаць, ні голасна пець,</p>
<p> </p>
<p>Дзе нельга кахаць і сустрэцца з каханым,</p>
<p>Дзе ўлічана кожнае слова і крок,</p>
<p>Дзе бачыць цябе цераз мушку нагана</p>
<p>Забойца, гатовы націснуць курок.</p>
<p> </p>
<p>Жахлівае ўсё засталося ў мінулым,</p>
<p>А памяць раптоўна душу апячэ,</p>
<p>Як толькі дакоціцца плачам і гулам</p>
<p>Няволя, што недзе лютуе яшчэ.</p>
<p> </p>
<p>Вярэдзяць душу успаміны да болю,</p>
<p>І я праклінаю любую няволю.</p>
<p class="sign">25/V-93</p>
<p> </p>
<p> </p>
<h5><a id="chapter170"></a>Тост</h5>
<p>Раней пілі за тых, хто ў моры,</p>
<p>Каго дратуюць штормы і мароз,</p>
<p>Цяпер я п’ю за тых, хто ў горы</p>
<p>Не выплакаўся да апошніх слёз.</p>
<p> </p>
<p>«Але наўрад ці выпіць давядзецца»,—</p>
<p>З мяне барыга рыначны смяецца,—</p>
<p>Каб свята чаркаю адзначыць.</p>
<p>Патрэбна тыдні тры ішачыць».</p>
<p> </p>
<p>Збяру «ваўкоў» і вып’ю чарку</p>
<p>За вечную гарэтніцу-ўдаву,</p>
<p>За рукі змардаванае даяркі,</p>
<p>За кошт якой жывуць усе і я жыву,</p>
<p> </p>
<p>І за настаўніцу, што слепіць вочы</p>
<p>Над сшыткамі і глупствам справаздач,</p>
<p>Што ў класе усміхаецца, а ноччу</p>
<p>Ніхто яе не чуе горкі плач.</p>
<p> </p>
<p>За вокнамі заходзіцца завея,</p>
<p>І дамавік грукоча па страсе,</p>
<p>А прыгажуня юная сівее</p>
<p>І, не расцвіўшы, вяне пакрысе.</p>
<p> </p>
<p>Я п’ю адзін не з радасці, а з гора,</p>
<p>Што скрозь развал, нястачы, недарод,</p>
<p>За тых, каму бяссілле і пакора</p>
<p>Наканавалі безнадзейны звод.</p>
<p> </p>
<p>Я п’ю за тую, што не стане маці,</p>
<p>Сагнутую у дваццаць восем год,</p>
<p>І горка плачу, бо у кожнай страце</p>
<p>Знікае мой даверлівы народ.</p>
<p>Няма шампанскага, дык вып’ем квас</p>
<p>За ваша будучае і за вас.</p>
<p class="sign">16/Х-93</p>
<p> </p>
<p> </p>
<h5><a id="chapter171"></a>У сацлагеры</h5>
<p>Я ўсё яшчэ ў сацлагеры жыву:</p>
<p>Кіруюць тыя ж Саўкі ды Мараты</p>
<p>І тлумяць, як тлумілі галаву</p>
<p>Марксізму дактары і кандыдаты.</p>
<p> </p>
<p>Яны ж здавалі некалі залікі,</p>
<p>І кожны практыку з тэорыяй злучыў.</p>
<p>Каб кіраваць, іх «правадыр вялікі»</p>
<p>Ў навуку прабівацца навучыў.</p>
<p> </p>
<p>Хоць творчае і не спазналі мукі,</p>
<p>Хвалілі іх таварышы і друк.</p>
<p>Даўно ужо няма тае навукі,</p>
<p>Але жыруюць «дактары навук».</p>
<p> </p>
<p>Яны прызначылі «народных дэпутатаў»,</p>
<p>І тыя рушылі зацята на народ,</p>
<p>Да мікрафонаў, да дэбатаў,</p>
<p>Абы рабіць усё наадварот.</p>
<p> </p>
<p>Куды ні ступіш, гора апячэ,</p>
<p>Бо ўсё жыву ў сацлагеры яшчэ,</p>
<p>І дабівае ўсеагульны стрэс:</p>
<p>То краты сняцца, то казённы лес.</p>
<p class="sign">10/Х-93</p>
<p> </p>
<p> </p>
<h5><a id="chapter172"></a>Спруты</h5>
<p>У нас такі кароткі век,</p>
<p>І так яго нам змардавалі,</p>
<p>Нас хціўцы кінулі на здзек,</p>
<p>Сабе ж палацы збудавалі.</p>
<p> </p>
<p>Іх забяспечвай і хвалі</p>
<p>І падстаўляй худыя спіны,</p>
<p>Бо мы па-людску не жылі</p>
<p>Ні дня, ніводнае хвіліны,</p>
<p> </p>
<p>А ўсё чакалі лепшы час,</p>
<p>Ды больш чакаць не маем сілы,</p>
<p>Бо топчуць, як тапталі, нас</p>
<p>І хлусяць, як даўней хлусілі.</p>
<p> </p>
<p>Што ні пабачаць, з рук ірвуць,</p>
<p>Нібы пражэрлівыя спруты,</p>
<p>А дзеці і старыя мруць</p>
<p>Ад голаду і ад атруты.</p>
<p> </p>
<p>Цярпелі мы і церпім здзек,</p>
<p>Куды ні глянеш, сэрца стыне,</p>
<p>Як чалавека нішчыць чалавек</p>
<p>І сам ад хцівасці загіне.</p>
<p class="sign">3/ІХ-93</p>
<p> </p>
<p> </p>
<h5><a id="chapter173"></a>Тупікі</h5>
<p>Чыгуначныя тупікі</p>
<p>Пазарасталі крапівою,</p>
<p>Валяюцца іржавыя цвікі,</p>
<p>І нешта не дае душы спакою.</p>
<p> </p>
<p>Чыгуначныя тупікі —</p>
<p>Пад’ёмы, закругленні, перагоны.</p>
<p>Таварнякі, таварнякі,</p>
<p>І ўсё — казённыя вагоны.</p>
<p> </p>
<p>Буржуйка, свечка ў ліхтары</p>
<p>І ненадзейныя суседзі...</p>
<p>Ніхто не знае да пары,</p>
<p>Куды вязуць, куды ён едзе.</p>
<p> </p>
<p>Цяпер гляджу на ўсе бакі,</p>
<p>Даўнейшага шукаю следу,</p>
<p>І ўсё трапляю ў тупікі,</p>
<p>З якіх нікуды не даеду.</p>
<p> </p>
<p>Як выйсце з тупіка знайсці</p>
<p>У падарожжы па жыцці.</p>
<p class="sign">8—9/VI—93</p>
<p> </p>
<p> </p>
<h5><a id="chapter174"></a>Страты і страты</h5>
<p>Ну, вось і канчаецца лета,</p>
<p>Палессе вада заліла,</p>
<p>Пачатая песня не спета,</p>
<p>А плач — ад сяла да сяла.</p>
<p> </p>
<p>За стратамі страты і страты,</p>
<p>А хто вінаваты у іх?</p>
<p>Забыліся даўнія святы,</p>
<p>Не знойдзе нявесту жаніх.</p>
<p> </p>
<p>Якой вінаваціць віною?</p>
<p>Дзе будзе ў бяздомных начлег?</p>
<p>Каб ведалі, лепш бы за Ноя</p>
<p>Скляпалі б сучасны каўчэг.</p>
<p> </p>
<p>За што ад змяркання да рання,</p>
<p>На досвітку і уначы</p>
<p>Прыходзяць адны пакаранні</p>
<p>І каркаюць, як крумкачы?</p>
<p> </p>
<p>І пот, і густая крывінка</p>
<p>Сцякаюць у бездань дарма,</p>
<p>Бязлітаснай лапаю рынку</p>
<p>У дзверы грукоча зіма.</p>
<p> </p>
<p>З дажджамі і лета праходзіць,</p>
<p>Паволі паводка спадзе,</p>
<p>А хто да фіналу стагоддзя</p>
<p>Сваёю хадой дабрыдзе?</p>
<p> </p>
<p>Маё пакаленне імкліва</p>
<p>Знікае, як ранішні дым.</p>
<p>Каб хоць давялося шчасліва</p>
<p>Пажыць і за нас маладым.</p>
<p class="sign">21/VIII—93</p>
<p> </p>
<p> </p>
<h5><a id="chapter175"></a>Весела жывём</h5>
<p>О, як мы весела жывём!</p>
<p>З такім начальствам не сумуюць:</p>
<p>Што мы пад вечар дажуём,</p>
<p>Яны уранні падсумуюць.</p>
<p>Лічыльнікі без тармазоў</p>
<p>Падлічаць, колькі моцы ў целе,</p>
<p>Падвысяць цэны ў сто разоў,</p>
<p>Каб мы, крый Божа, не тлусцелі.</p>
<p>Што выміраем, ім не ў знак,</p>
<p>На нашу пенсію скупую</p>
<p>Мільёны соценных Дзяржзнак</p>
<p>Яшчэ паперак адштампуе.</p>
<p>І гэтых фанцікаў мяхі</p>
<p>Пруць хлебаробам і шахцёрам,</p>
<p>А за злачынствы і грахі</p>
<p>Разлічвацца з народам сорам.</p>
<p class="sign">1992</p>
<p> </p>
<p> </p>
<h5><a id="chapter176"></a>Шукаю ўсмешку</h5>
<p>Іду па праспекце...</p>
<p>На рынак бягу,</p>
<p>За горад спяшаюся пешкі</p>
<p>І, як ні шукаю, знайсці не магу</p>
<p>Ніводнай вясёлай усмешкі.</p>
<p>Дзяўчынка ідзе з матыльком на плячы,</p>
<p>Закушаны вусны, нахмураны бровы,</p>
<p>Глядзяць спекулянты, нібыта сычы,</p>
<p>І клоўн, як хмара, суровы.</p>
<p>Ад гора заплакаць гатоў афіцэр,</p>
<p>Бяздомны, бяззбройны і кволы,</p>
<p>І толькі разбэшчаны міліянер</p>
<p>Здаволены ўсім і вясёлы.</p>
<p>Глядзіць ён на ўсіх з вышыні і здаля,</p>
<p>Усё яму лёгка ўдаецца,</p>
<p>Смяецца ён з беднасці і з мазаля,</p>
<p>З сумленных і шчодрых смяецца.</p>
<p>Ён рабчыкаў смажыць, жуе ананасы,</p>
<p>Але жабраку і капейкі не дасць,</p>
<p>Былы прадстаўнік гегемоннага класа</p>
<p>За долар набудзе душу і прадасць.</p>
<p>Чарга за чаргой, як вужака віецца.</p>
<p>А што там даюць, кілбасу ці віно?</p>
<p>Іду па праспекце,— ніхто не смяецца,</p>
<p>І дзеці смяяцца адвыклі даўно.</p>
<p class="sign">5—6/VIII—92</p>
<p> </p>
<p> </p>
<h5><a id="chapter177"></a>Каму мы трэба?</h5>
<p> </p>
<div class="EPIGRAPH">
<p>«В республике один военный</p>
<p>приходится на 43 человека</p>
<p>населения».</p>
<p>Былы міністр абароны</p>
<p>Рэспублікі Беларусь</p>
<p>генерал-палкоўнік П. П. Казлоўскі.</p>
<p>(«Известия» № 207—1992 г.)</p>
</div>
<div class="CLEAR"></div>
<p> </p>
<p>Скажыце мне, таварыш генерал,</p>
<p>Хто нам вайною пагражае,</p>
<p>Які урад, які кагал,</p>
<p>Каму патрэбны нашы ураджаі,</p>
<p>І наша нафта, золата і медзь</p>
<p>І нават вашы дачы і пагоны?</p>
<p>Не толькі вораг, нават і мядзведзь</p>
<p>Уцёк даўно з чарнобыльскае зоны,</p>
<p>І толькі ледзь партрэт яго ліпіць</p>
<p>З вавёркаю на хліпкай асігнацыі,</p>
<p>А за яе не проста нам купіць</p>
<p>У слуцкіх бэрах бэры радыяцыі.</p>
<p>Іх больш за танкаў і ракет</p>
<p>Баяцца і на Захадзе і Ўсходзе,</p>
<p>А вы дасюль марочыце ўвесь свет,</p>
<p>Што генералы дбаюць аб народзе,</p>
<p>Што днём і ноччу сцерагуць яго</p>
<p>З зямлі, вады і нават з неба,</p>
<p>Ды толькі невядома ад каго,</p>
<p>Каму мы з радыяцыяю трэба.</p>
<p>Хіба аматарам збівання груш</p>
<p>І віртуозам выхавання «матам»,</p>
<p>Таму на карках сарака трох душ</p>
<p>Сядзіць адзін нахлебнік з аўтаматам.</p>
<p>І трэба кожнага адзець і пракарміць,</p>
<p>Салдата — кашаю, начальства —</p>
<p>сервелатам.</p>
<p>А зможа нас найлепш абараніць</p>
<p>Не аўтамат, а «вызвалены» атам.</p>
<p class="sign">24/ІХ—92</p>
<p> </p>
<p> </p>
<h5><a id="chapter178"></a>Змена — змене</h5>
<p> </p>
<div class="EPIGRAPH">
<p>«...узмацніць барацьбу з аргані-</p>
<p>заванай злачыннасцю і каруп-</p>
<p>цыяй».</p>
<p>З пастановы Саўміна РБ 24/ІХ—92 г</p>
</div>
<div class="CLEAR"></div>
<p> </p>
<p>Адны накраліся. Змяняюць іх другія</p>
<p>І набіваюць кашалі тугія,</p>
<p>Рабуюць фермы, склады і вагоны</p>
<p>І нажываюць нізашто мільёны,</p>
<p>Не тоячыся, а сярод дарогі</p>
<p>За кошт «гуманітарнай дапамогі».</p>
<p>За нашае жабрацтва, енкі, плачы</p>
<p>Будуюць і сабе і дзецям дачы,</p>
<p>Для блізкай і далёкае радні</p>
<p>Нас абдзіраюць дзень пры дні.</p>
<p>Нібыта нашыя заступнікі і слугі,</p>
<p>А паглядзець — увішныя хапугі,</p>
<p>Адзін нахабна, іншы асцярожна</p>
<p>Хапае ўсё, за што ўхапіцца можна.</p>
<p>На складах, хоць дабра не так і многа,</p>
<p>Трымаюць махляры адзін другога,</p>
<p>Каб іх не заўважаў ніхто віны,</p>
<p>Даюць і служкам паспытаць яны.</p>
<p>Прачнешся ноччу у халодным поце,</p>
<p>Бо ведаеш, што злодзей на «рабоце»:</p>
<p>Складае долары і залацішка зліткі</p>
<p>І абдзірае беднага да ніткі.</p>
<p>Пра рынкі потым будзе нешта плесці</p>
<p>Таму, ў каго няма ні піць, ні есці,</p>
<p>Затое ёсць бяспраўе і бязладдзе,</p>
<p>І толькі ў тых сумленне, хто не крадзе.</p>
<p class="sign">15/ІХ—92</p>
<p> </p>
<p> </p>
<h5><a id="chapter179"></a>Апошняя</h5>
<p>Разбіты комін, парадзелы дах,</p>
<p>Вісіць адна кашуля на вяроўцы.</p>
<p>— А людзі дзе?</p>
<p>— А людзі на кладах,</p>
<p>Туды адправіліся ўсе аднавяскоўцы,—</p>
<p> </p>
<p>Азвалася бабуля з-пад радна</p>
<p>З маленькаю сівою галавою.</p>
<p>— Лічы, што дажываю век адна</p>
<p>І гора мыкаю адна-адною.</p>
<p> </p>
<p>Так і гібею з году ў год,</p>
<p>Глухою, невідушчаю, слабою.</p>
<p>Адна уцеха — толькі кот,</p>
<p>То з ім сваруся, то сама з сабою.</p>
<p> </p>
<p>Гады, пытаеце? Усе мае гады</p>
<p>Прабеглі, дзеткі, у бядзе і ў працы,</p>
<p>А час надыдзе, на клады</p>
<p>Сваім прыйдзецца ходам дабірацца.</p>
<p> </p>
<p>Каб даў Гасподзь хоць дачакацца лета</p>
<p>І свежае з гароду навіны...</p>
<p> </p>
<p>А на бабулю весела з партрэта</p>
<p>Глядзелі два прыгожыя сыны.</p>
<p class="sign">21 /ХІ—92</p>
<p> </p>
<p> </p>
<h5><a id="chapter180"></a>Квартальны план</h5>
<p> </p>
<p>Яшчэ пратрымаюся месяцы тры</p>
<p>І зубы тады пакладу на паліцу,</p>
<p>Бо ўжо не памогуць літфонд і сябры,</p>
<p>І там ім прыйдзецца да скону пыліцца.</p>
<p> </p>
<p>Відаць, не ўратуюць ні д’ябал, ні Бог,</p>
<p>Бо я не прыдбаў за жыццё анізвання,</p>
<p>Нарэшце сабе напішу некралог</p>
<p>І тэксты прамоў на сваім пахаванні.</p>
<p> </p>
<p>Пакуль не зваліўся і розум не згас,</p>
<p>Каб тэксты ўзгадняць не насілі.</p>
<p>Сябры, пастараюся выручыць вас,</p>
<p>Каб на паніхідзе не надта хлусілі.</p>
<p class="sign">27/VIII—92</p>
<p> </p>
<p> </p>
<h5><a id="chapter181"></a>* * *</h5>
<p>Мне жыць іначай немагчыма,—</p>
<p>Паспеў ссівець і паліняць,</p>
<p>Бо за любімую Радзіму</p>
<p>Гатоў хоць сёння смерць прыняць.</p>
<p class="sign">27/VIII—92</p>
<p> </p>
<p> </p>
<h5><a id="chapter182"></a>Апошні кароль  (Па матывах старой шатландскай песні)</h5>
<p> </p>
<p>Стары кароль любіў мастацтва,</p>
<p>Любіў, што людзі брагу п’юць,</p>
<p>Але лічыў за святатацтва,</p>
<p>Калі халопы не пяюць.</p>
<p> </p>
<p>Халоп павінны быць вясёлы,</p>
<p>Удзячны мусіць быць народ,</p>
<p>Хоць з голаду пусцеюць сёлы</p>
<p>І недароды кожны год.</p>
<p>Скачы, халоп, спявай, халоп,</p>
<p>На радасць каралю,</p>
<p>А не пяеш,— падставіш лоб</p>
<p>Пад кулю ці пятлю.</p>
<p>Стары кароль любіў парады</p>
<p>І крыкі: «Слава каралю!»</p>
<p>І не было таму спагады,</p>
<p>Хто заікнецца: «Не люблю</p>
<p>І не шаную зроду</p>
<p>Я каралеўскага двара,</p>
<p>Усіх, як прэлую калоду,</p>
<p>На сметнік выкінуць пара!»</p>
<p>Скачы, халоп, спявай, халоп,</p>
<p>На радасць каралю</p>
<p>А не пяеш,— падставіш лоб</p>
<p>Пад кулю ці пятлю.</p>
<p>Усім паслам кароль казаў:</p>
<p>«Народ — мая радня.</p>
<p>Яго я ў тры вузлы звязаў,</p>
<p>А ён пяе штодня».</p>
<p>Няма ні хлеба, ні мукі,</p>
<p>Пасеклі вінаград,</p>
<p>Але спяваюць лайдакі,</p>
<p>Што ў каралеўстве — лад.</p>
<p>Скачы, халоп, спявай, халоп,</p>
<p>Паціху каралю,</p>
<p>Што хутка ён падставіць лоб</p>
<p>І шыю пад пятлю.</p>
<p>Ды ўжо кароль пачуць не мог,</p>
<p>Як лаюць караля,</p>
<p>Бо зніклі у яго з-пад ног</p>
<p>І зэдлік, і зямля.</p>
<p>Усе глядзелі мужна</p>
<p>На новую пятлю</p>
<p>І заспявалі дружна</p>
<p>Пракляцце каралю.</p>
<p>А пасланцы Еўропы</p>
<p>Расказвалі другім,</p>
<p>Як смелыя халопы</p>
<p>Спявалі новы гімн.</p>
<p class="sign">І9/ХІ—79</p>
<p> </p>
<p> </p>
<h5><a id="chapter183"></a>О колькі паэтаў!</h5>
<p>На кніжных паліцах — паэты, паэты:</p>
<p>Гамер, і Гусоўскі, і Байран, і Блок;</p>
<p>Санеты Петраркі, і лірыка Фета,</p>
<p>Хлебнікаў — неразгаданы прарок.</p>
<p> </p>
<p>Я чую іх голас з далёкіх стагоддзяў,</p>
<p>Вандрую за імі, нібы Адысей.</p>
<p>У Дантава пекла мяне пры народзе</p>
<p>Не раз і не два заганяў фарысей.</p>
<p> </p>
<p>Чытаю, чытаю. О колькі паэтаў!</p>
<p>О колькі пачуццяў, каханняў, трывог,</p>
<p>Тэрцын, трыялетаў, актаў і санетаў</p>
<p>У памяці я назаўсёды збярог.</p>
<p> </p>
<p>Гартаю Верхарна, Віёна, Шэкспіра,</p>
<p>П’янею ад шчасця, а не ад віна.</p>
<p>У кожнага лірыка — звонкая ліра,</p>
<p>А ў нашага брата — глухая струна.</p>
<p> </p>
<p>Ну, чым я суцешу? Пра што гавару я?</p>
<p>Навошта за рыфмаю рыфму ганю?</p>
<p>Калі я свайго чытача расчарую,</p>
<p>Я толькі сябе аднаго і віню.</p>
<p> </p>
<p>Калі не даруе, няхай дакарае,</p>
<p>Я крэслю радкі, каб не быць у даўгу,</p>
<p>І толькі любоў да пакутнага краю</p>
<p>Ніяк скасаваць і забыць не магу,</p>
<p> </p>
<p>Бо слова натхняе, адвечнае, матчына,</p>
<p>Таму і хвалююся і не маўчу.</p>
<p>Калі невыносна, Купалаву «Спадчыну»</p>
<p>Заместа світальнай малітвы шапчу.</p>
<p class="sign">3 /VIII—92</p>
<p> </p>
<p> </p>
<h5><a id="chapter184"></a>Мая Беларусь</h5>
<p>Скакала, смяялася, пела,</p>
<p>Гасцям засцілала абрус,</p>
<p>Усё неабходнае мела,</p>
<p>Глядзела на кожнага смела,</p>
<p>І раптам ад гора збялела,</p>
<p>І ад пакутаў ссівела</p>
<p>Мая БЕЛАРУСЬ.</p>
<p class="sign">8/VIII—91</p>
<p> </p>
<p> </p>
<h5><a id="chapter185"></a>Часовыя госці Зямлі</h5>
<p> </p>
<p>Мне болей нічога не трэба,</p>
<p>Не будзе патрэбна пасля.</p>
<p>Было б толькі чыстае неба</p>
<p>І шчодраю наша зямля.</p>
<p> </p>
<p>Мы толькі часовыя госці,</p>
<p>Мы знікнем, нібы не было,</p>
<p>І памяць, і грэшныя косці</p>
<p>Развеюцца ўрэшце на тло.</p>
<p> </p>
<p>Пакутнікі прыйдуць другія,</p>
<p>Магчыма, і ў будучы час</p>
<p>Закруцяць іх тыя ж стыхіі,</p>
<p>Што мучаць, як мучылі нас.</p>
<p> </p>
<p>Пад знакам крывавага Марса</p>
<p>Спазналі мы ўсё, што змаглі,</p>
<p>Мы — ўдзельнікі драмы і фарса,—</p>
<p>Часовыя госці Зямлі.</p>
<p> </p>
<p>Прыйшлі мы свой век узвялічыць,</p>
<p>Усе таямніцы спазнаць,</p>
<p>А нас пустадомкамі клічуць,</p>
<p>Майстрамі усё руйнаваць.</p>
<p> </p>
<p>Атручаны космас і глеба,</p>
<p>Нам грозіць і летам зіма,</p>
<p>Бо ўжо ні сумлення, ні хлеба,</p>
<p>Ні змены надзейнай няма.</p>
<p> </p>
<p>Нічога мне болей не трэба,—</p>
<p>Бяду даганяе бяда.</p>
<p>Былі б толькі чыстае неба,</p>
<p>Сумленне, Зямля і вада,</p>
<p> </p>
<p>А нашы атрутныя спадкі</p>
<p>Каб зноў палыном не ўзышлі,</p>
<p>Каб кволыя нашы нашчадкі</p>
<p>Па-людску за нас пажылі.</p>
<p class="sign">30/VII—92</p>
<p> </p>
<p> </p>
<h5><a id="chapter186"></a>Літанне</h5>
<p>Не Багі абпальваюць гаршкі,</p>
<p>Не Багі даруюць нам грашкі,</p>
<p> </p>
<p>Не Багі прыдумалі закон</p>
<p>І жыццё паставілі на кон,</p>
<p> </p>
<p>Не Багі нам абяцалі «шчасце»,</p>
<p>А злачынцы, што умелі красці,</p>
<p> </p>
<p>Не Багі стварылі лад благі,—</p>
<p>Над Багамі ў нас былі ба-гі,</p>
<p> </p>
<p>Вартыя суда і пакарання,</p>
<p>Бо сагнулі ўсіх у рог баранні.</p>
<p> </p>
<p>Грэх народ ніколі не даруе,</p>
<p>Тым, хто кіраваў і так кіруе.</p>
<p> </p>
<p>Хто усё ж няшчасным дапаможа,</p>
<p>Калі ты не злітуешся, Божа?</p>
<p> </p>
<p>На апошняй ракавой мяжы</p>
<p>Бедным і няшчасным памажы.</p>
<p class="sign">3/VI— 92</p>
<p> </p>
<p> </p>
<h5><a id="chapter187"></a>Пад небам Беларусі</h5>
<p>Хацеў накінуць на сябе пятлю,</p>
<p>Бо змогся ад жыцця такога:</p>
<p>Здалося, што нічога не люблю,</p>
<p>Што скончылася і мая дарога.</p>
<p> </p>
<p>І больш ужо няма куды ісці,</p>
<p>Ніколі ўжо не вырвацца на волю,</p>
<p>Бо не было ў маім жыцці</p>
<p>Нічога, апрача бяды і болю.</p>
<p> </p>
<p>Зірну наўкол праз вузкае сіло,</p>
<p>Убачу свет іскрысты і бясконцы,</p>
<p>І раптам нечакана узышло</p>
<p>І засляпіла вочы сонца.</p>
<p> </p>
<p>На вецці, на ігліцы, на лістах</p>
<p>Дрыжаць, нібы вясёлкі, завушніцы,</p>
<p>І адышоў пякельны страх,</p>
<p>Ударыў звон далёкае званіцы.</p>
<p> </p>
<p>Хвіліна за хвілінаю бяжыць.</p>
<p>Кляну сябе і сам сабе клянуся,</p>
<p>Што, як ні горка, трэба жыць</p>
<p>У Беларусі і для Беларусі.</p>
<p class="sign">2/VІI—91</p>
<p> </p>
<p> </p>
<h4><a id="chapter188"></a>БЕЗНАЗОЎНЫЯ ЭЛЕГІІ</h4>
<p> </p>
<h5><a id="chapter189"></a>* * *</h5>
<p>Наперадзе — нічога.</p>
<p>Усё ў мінулым.</p>
<p>На успамін находзіць</p>
<p>Успамін</p>
<p>Забытым словам,</p>
<p>Незнаёмым гулам,</p>
<p>І я на адзіноце</p>
<p>Не адзін:</p>
<p>Вяртаюцца з нябыту,</p>
<p>Як жывыя,</p>
<p>Вясёлыя з іскрынкамі ў вачах</p>
<p>Сябры,</p>
<p>І раздарожжы крыжавыя,</p>
<p>І грозныя сузор’і</p>
<p>Па начах.</p>
<p>Знікае ўсё.</p>
<p>Стажары толькі свецяць,</p>
<p>І Месяц у зеніце малады.</p>
<p>Мінае ўсё на белым свеце,</p>
<p>І пыл заносіць нашыя сляды,</p>
<p>Павольна, непрыкметна — назаўжды.</p>
<p> </p>
<h5><a id="chapter190"></a>* * *</h5>
<p>Ці то на яве, ці то ў сне,</p>
<p>Калі было да болю млосна,</p>
<p>У поўнач выпаў першы снег</p>
<p>На поле, на шляхі і сосны.</p>
<p>Да рання, можа, даляжыць,</p>
<p>Хоць горка, але трэба жыць!..</p>
<p> </p>
<h5><a id="chapter191"></a>* * *</h5>
<p>Нікому не трэба ні вершаў, ні прозы,—</p>
<p>Ад «шчасця» народ і п’яны, і цвярозы,</p>
<p>Ні кніжак не трэба, ні фільмаў, ні песень,</p>
<p>Бо душы ўкрывае атрутная плесень.</p>
<p>Галеча і голад, вар’яцкія цэны,</p>
<p>І толькі балююць адны бізнесмены,</p>
<p>Хапугі, зладзеі, дзялкі, прайдзісветы,</p>
<p>Што нас заклікалі да светлае мэты,</p>
<p>Гуляюць, шыкуюць і смачна жаруць,</p>
<p>І торбу, і кій у старцоў адбяруць.</p>
<p> </p>
<h5><a id="chapter192"></a>* * *</h5>
<p>Мінае жыццё, а нічога не маю,—</p>
<p>Чужое усё, і нічога свайго.</p>
<p>Дзіўлюся, што неяк жыву і трываю</p>
<p>З бяссоннем, адчаем і вечнай тугой.</p>
<p>Вышукваў радкі дзеля ўласнай уцехі:</p>
<p>Збіраліся кніжкі, а часам тамы,</p>
<p>А нехта цягаў чарапіцу на стрэхі,</p>
<p>На лазню, гараж, на веранды, дамы.</p>
<p>Я ім не зайздрошчу, хоць сам і бяздомны,</p>
<p>Сціраю слязінку з шчакі кулаком,</p>
<p>Бо я, бесхацінец з маленства патомны,</p>
<p>Застаўся няўдачнікам і дзіваком.</p>
<p>З чаго пачынаў, тым свой круг замыкаю,</p>
<p>Гады прашумелі, нібы лістапад,</p>
<p>У змроку брыду і кагосьці гукаю,</p>
<p>А вецер мой голас адносіць назад.</p>
<p> </p>
<h5><a id="chapter193"></a>* * *</h5>
<p>За вокнамі — лютаўскі дождж і слата,</p>
<p>І кожная шыба дрыжыць і слязіцца,</p>
<p>Уласны свой лёс дачытаю з ліста</p>
<p>У цеснай палаце дзевятай бальніцы.</p>
<p> </p>
<p>У дымнай смузе дагараюць агні.</p>
<p>О колькі бяды і пакутаў на свеце!</p>
<p>Бальніца трызніць у начной цішыні,</p>
<p>толькі у моргу агеньчыкі свецяць.</p>
<p class="sign">17/ІІ-91</p>
<p class="sign">9-я клінічная бальніца</p>
<p> </p>
<p> </p>
<h5><a id="chapter194"></a>* * *</h5>
<p> </p>
<div class="EPIGRAPH">
<p>И равнодушная природа</p>
<p>Красою вечною сиять...</p>
<p>А. Пушкін</p>
</div>
<div class="CLEAR"></div>
<p> </p>
<p>Пасля адлігі закруціў мароз,</p>
<p>Ударыла сляпая завіруха,</p>
<p>Шыпшыннік у гародчыку аброс</p>
<p>Празрыстым лебядзіным пухам.</p>
<p> </p>
<p>Усё наўкола так, як і было,</p>
<p>І застанецца да сканчэння веку,</p>
<p>Як і даўней, на свеце правіць зло,</p>
<p>Зямля і неба — у палоне здзеку.</p>
<p> </p>
<p>Атручаны даўно вада і суша,</p>
<p>Усё жывое гіне без надзей,</p>
<p>І страшна, што скалечаныя душы</p>
<p>Не д’яблам, а людзьмі — ў людзей,</p>
<p> </p>
<p>А можа, Люцыфер кіруе намі?</p>
<p>Чаму тады глядзіць спакойна Бог,</p>
<p>Як здзекуюцца над яго сынамі</p>
<p>Яго ж сыны, а ўратаваць не змог?</p>
<p> </p>
<p>Калі Ты ёсць, усемагутны Божа,</p>
<p>Зірні, як мы канаем на крыжы,</p>
<p>Калі сабе ажыць не дапаможам,</p>
<p>Ты злітуйся і нам дапамажы.</p>
<p> </p>
<p>Магчыма, ён і чуе енк народа,</p>
<p>Але наўрад збавенне прынясе,</p>
<p>А мы і раўнадушная прырода</p>
<p>Знікаем у пакутах пакрысе.</p>
<p> </p>
<p>Канчаецца дваццатае стагоддзе</p>
<p>У бойках, у нянавісці, ў крыві.</p>
<p>Апамятайся і сябе, народзе,</p>
<p>На мір і на любоў благаславі.</p>
<p> </p>
<h5><a id="chapter195"></a>* * *</h5>
<p>Разбурым усё, давядзём да нуля,</p>
<p>На месцы былога нічога не будзе.</p>
<p>Магчыма, праз век ачуняе зямля</p>
<p>І стануць людзьмі незалежныя людзі</p>
<p class="sign">Люты 1991</p>
<p> </p>
<p> </p>
<h5><a id="chapter196"></a>* * *</h5>
<p>Мароз і снег. Над горадам дымы,</p>
<p>І сонца заінелае ў зеніце.</p>
<p>Лютуе люты, як і мы,</p>
<p>Заблытаныя у пякельным быце.</p>
<p> </p>
<p>Узлёт паэзіі, высокі дух</p>
<p>Здрабнелі, захлынуліся ў нястачах,</p>
<p>Святы агонь душы амаль патух</p>
<p>І толькі тлее у жалобным плачы.</p>
<p> </p>
<p>Падвопытны народ, заўжды распяты,</p>
<p>За што табе такі пакутны лёс?</p>
<p>Твой боль, твае цяжкія страты</p>
<p>Не вытрываў бы нават і Хрыстос.</p>
<p> </p>
<p>Ні Ён, ні Бог за нас не заступіўся:</p>
<p>Амаль стагоддзе— меч над галавой,</p>
<p>Што ў барацьбе з народам не ступіўся,</p>
<p>І пахне вецер свежаю крывёй.</p>
<p> </p>
<p>Калі ж пазбавімся ад вечнай мукі?</p>
<p>Мароз і снег. Над горадам дымы...</p>
<p>Хоць бы збавення прычакалі ўнукі,</p>
<p>Якога ўжо не прычакаем мы.</p>
<p class="sign">17/ІІ—92</p>
<p> </p>
<p> </p>
<h5><a id="chapter197"></a>* * *</h5>
<p>Магчыма, гэта мой апошні снег</p>
<p>Завеяў сцежкі і чужую дачу,</p>
<p>Мне нейкі цень дарогу перабег</p>
<p>І напрарочыў новую няўдачу.</p>
<p> </p>
<p>Самому крыўдна, што жыццё пражыў,</p>
<p>Не ведаючы, што такое святы,</p>
<p>Быў двойчы пад крыжом і на крыжы</p>
<p>Зняважаны, знявечаны, распяты.</p>
<p> </p>
<p>Цярплю, бо распінаюць мой народ</p>
<p>Дзялкі і прайдзісветы так старанна,</p>
<p>І сорамна, што ўжо каторы год</p>
<p>У свеце нас завуць «Абсурдастанам»,</p>
<p> </p>
<p>Бо выпаў нам такі няўмольны лёс,—</p>
<p>Жывём, нібы праклятыя на свеце,</p>
<p>Начамі захлынаемся ад слёз</p>
<p>І дзівімся, адкуль бяруцца дзеці.</p>
<p> </p>
<p>Нарэшце зразумелі колькі гора</p>
<p>Прынесла легендарная «Аўрора».</p>
<p class="sign">15/ІІ—92</p>
<p class="sign">9-я бальніца</p>
<p> </p>
<p> </p>
<h5><a id="chapter198"></a>* * *</h5>
<p>Як ні горка, а прыйшла вясна</p>
<p>І не зважае на мае праблемы,</p>
<p>Ужо дыміцца ў полі баразна,</p>
<p>Прадаюць на рынку хрызантэмы,</p>
<p> </p>
<p>Трыпутнік ледзьве выбіўся з травы,</p>
<p>На луг наводзіць лотаць пазалоту,</p>
<p>Ляцяць з журботным крыкам журавы</p>
<p>На апусцелыя балоты.</p>
<p> </p>
<p>Куды іх крылы лёгкія нясуць,</p>
<p>Нібыта самагубцаў без звароту?</p>
<p>Яны ж смяротны пыл не атрасуць</p>
<p>У зоне палыну і скруткаў дроту.</p>
<p> </p>
<p>Хацеў парадавацца сонцу і вясне,</p>
<p>А здань бяды цікуе ля парога.</p>
<p>Канае дзень. На яве і у сне</p>
<p>З вясной прыходзіць новая трывога.</p>
<p class="sign">14/ІІ—92</p>
<p class="sign">9-я бальніца</p>
<p> </p>
<p> </p>
<h5><a id="chapter199"></a>* * *</h5>
<p> </p>
<div class="EPIGRAPH">
<p>Правда всегда опасна для власти</p>
<p>негодяев, эксплуататоров, граби-</p>
<p>телей. Вот почему правду подав-</p>
<p>ляют.                      Юджын Дэбс</p>
</div>
<div class="CLEAR"></div>
<p> </p>
<p> </p>
<p>I }я жыццё пражыў дарэмна</p>
<p>То ў марах, то у забыцці.</p>
<p>Мне часта сніцца гул турэмны</p>
<p>І трыццаць тры бяды ў жыцці.</p>
<p> </p>
<p>Адна другую даганяла,</p>
<p>Штурхала ў вір, збівала з ног,</p>
<p>Абліччы розныя змяняла,</p>
<p>А я іх разглядзець не змог.</p>
<p> </p>
<p>Гібеў і ўсё ж у нешта верыў,</p>
<p>Без веры дня пражыць не мог,</p>
<p>А лёс напаў шалёным зверам,</p>
<p>І мне ніхто не дапамог.</p>
<p> </p>
<p>Я уставаў з апошняй сілы,</p>
<p>Адольваў гора і тугу,</p>
<p>Скаваны і даўно бяскрылы,</p>
<p>Вышэй узняцца не змагу.</p>
<p> </p>
<p>Мая душа наскрозь настыла,</p>
<p>І ўсё знікае пакрысе.</p>
<p>Няхай да матчынай магілы</p>
<p>Мой попел вецер данясе.</p>
<p class="sign">16/ІІ-92</p>
<p> </p>
<p> </p>
<h5><a id="chapter200"></a>* * *</h5>
<p>Усё праем, усё прадам</p>
<p>І застануся, як Адам,</p>
<p>Не ў раі, а ў пекле голы.</p>
<p>Ні ў хоры і ні сола</p>
<p>Не змагу прамовіць слова,</p>
<p>Бо наўкол — пера-бу-дова:</p>
<p>Чорны рынак, дзікі рок</p>
<p>Аднялі і слых, і зрок.</p>
<p>Пра ідэі і надзеі</p>
<p>Нам далдонілі зладзеі</p>
<p>І чыталі ўсім маралі,</p>
<p>Самі кралі, нас — каралі</p>
<p>І нарэшце давялі</p>
<p>Да спустошанай зямлі,</p>
<p>І пайшлі на ўсе бакі</p>
<p>З жабракамі жабракі.</p>
<p class="sign">10/ІІ—92</p>
<p> </p>
<p> </p>
<h5><a id="chapter201"></a>Неспакой</h5>
<p>Ніяк не адчапіцца, не адбіцца</p>
<p>Ад дум і выпадковага радка,</p>
<p>Вярзуцца былі, часам небыліцы,</p>
<p>І да алоўка цягнецца рука,</p>
<p> </p>
<p>Іх вусны, незалежна ад жадання,</p>
<p>Ўсё паўтараюць, быццам «Ойча наш»,</p>
<p>Так і няма ратунку да світання,</p>
<p>А здань былога, як няўмольны страж,</p>
<p> </p>
<p>Напамінае мне усе пралікі,</p>
<p>Памылкі, недаробкі і грахі,</p>
<p>Няздадзеныя некалі залікі,</p>
<p>Заблытаныя сцежкі і шляхі,</p>
<p> </p>
<p>Што сам сябе бязлітасна скалечыў,</p>
<p>Што ўсё выходзіла наадварот,</p>
<p>І узваліў на стомленыя плечы</p>
<p>Цяжар сваіх і не сваіх турбот.</p>
<p> </p>
<p>Так з ночы ў ноч караю і караю</p>
<p>Сваю недасканалую душу,</p>
<p>Усё, што непакоіць, паўтараю,</p>
<p>А раніцай, як споведзь, запішу.</p>
<p class="sign">16/VIII—92</p>
<p> </p>
<p> </p>
<h5><a id="chapter202"></a>* * *</h5>
<p>Маіх сяброў даўно няма на свеце,</p>
<p>А я жыву, а я яшчэ жыву,</p>
<p>І рады, што звіняць сініцы ў вецці,</p>
<p>І майскі водар кружыць галаву.</p>
<p> </p>
<p>Я ашуканы быў атрутным тлумам,</p>
<p>І злосць наўкола, як палын, расла.</p>
<p>Я гаварыў заўсёды ўсё, што думаў,</p>
<p>І толькі не рабіў нікому зла.</p>
<p> </p>
<p>Мяне нібыта часам шанавалі,</p>
<p>Але заўжды трымалі ўбаку,</p>
<p>Паціху непрыкметна дабівалі</p>
<p>І паціскалі ветліва руку.</p>
<p class="sign">20/ХІІ—92</p>
<p> </p>
<p> </p>
<h5><a id="chapter203"></a>* * *</h5>
<p>Пытаецеся, колькі я пражыў</p>
<p>І што паспеў зрабіць на гэтым свеце.</p>
<p>Зрываўся я часцей на віражы</p>
<p>І быў заўжды ў кагосьці на прыкмеце.</p>
<p>Ратуючыся, зноў ляцеў у вір,</p>
<p>Лёс патушыў маіх надзеяў свечкі</p>
<p>І гнаў, як ачмурэлы канваір,</p>
<p>Што б’е без промаху і без асечкі.</p>
<p> </p>
<p>Не бачыў я, калі сады цвілі,</p>
<p>Не чуў, як плачуць і смяюцца дзеці.</p>
<p>Жыў ці не жыў, і не было калі</p>
<p>Апамятацца, на якім я свеце.</p>
<p> </p>
<p>З мяцеліцы ў завею я кружыў,</p>
<p>Каб вырвацца і з мітусні, і з тлуму.</p>
<p>Так і не ведаю, ці жыў я, ці не жыў,</p>
<p>А час прыйшоў і пра душу падумаць.</p>
<p class="sign">2/І—93</p>
<p> </p>
<p> </p>
<h5><a id="chapter204"></a>* * *</h5>
<p> </p>
<div class="EPIGRAPH">
<p>Бачыць несправядлівасць і маў-</p>
<p>чаць — гэта значыць самому</p>
<p>ўдзельнічаць у ёй.</p>
<p>Ж.-Ж Русо</p>
</div>
<div class="CLEAR"></div>
<p> </p>
<p>Чаго мы не бачылі толькі,</p>
<p>Які мы не зведалі смак.</p>
<p>Мінаюць гады, але болькі</p>
<p>Не гояцца ў сэрцы ніяк.</p>
<p> </p>
<p>Да трэцяга можна калена</p>
<p>Паклёпнічаць, біць, вынішчаць,</p>
<p>Судзіць і караць несумленна</p>
<p>І несумленна маўчаць.</p>
<p> </p>
<p>Ад страху і злосці нямеюць</p>
<p>Майстры непрыкметна ўкусіць,</p>
<p>І толькі ў ахвяраў не ўмеюць</p>
<p>Яны прабачэння прасіць.</p>
<p class="sign">3/І—93</p>
<p> </p>
<p> </p>
<h5><a id="chapter205"></a>Чынадралы</h5>
<p>Галодны, голы і разуты,</p>
<p>Халодны, бо няма мазуты,</p>
<p>Ідзе паволі ў белы свет</p>
<p>Вядомы некалі паэт.</p>
<p>Цяпер такія ганарары,</p>
<p>Што не прыдумаць горшай кары,</p>
<p>Бо за навелу і санет</p>
<p>Не купіш пачак сігарэт.</p>
<p>Затое чынадрал адпеты</p>
<p>Купляе шоўк, і бранзалеты,</p>
<p>І дыяменты, і каралы —</p>
<p>Усё запасаюць чынадралы.</p>
<p>На ўзлессі або ля ракі</p>
<p>Іх зіхацяць асабнякі.</p>
<p>А дзе ж яны так зарабілі?</p>
<p>Там, дзе і нас і вас дабілі.</p>
<p>З іх кожны прагны, кожны люты</p>
<p>Трымае ў сейфе стос валюты,</p>
<p>Вяртушкі мае, кабінеты,</p>
<p>І «мерседэсы», і манеты.</p>
<p>Чыноўнік кажа, што не крадзе,</p>
<p>Але за подпіс у нарадзе,</p>
<p>Што сам пячаткаю засведчыў,</p>
<p>Тры пакаленні забяспечыў.</p>
<p>Чыны — асобая парода,</p>
<p> </p>
<p>Яго «ласкавая» рука</p>
<p>Здзярэ кашулю з жабрака.</p>
<p>Ён скажа: «Ў цёплую пагоду</p>
<p>Такую зацвярджаем моду».</p>
<p>Схаваўшы ў гардэроб дублёнкі,</p>
<p>Даводзіць: «Шкодна мець пялёнкі.</p>
<p>Няхай гартуюцца малыя,</p>
<p>Каб выраслі байцы ўдалыя,</p>
<p>Прыбудзе спрыт, адвага, сіла,</p>
<p>Папрыгажэе твар без мыла,</p>
<p>Не трэба вітаміны, лекі,</p>
<p>Пакуль яшчэ не ўсе калекі.</p>
<p>Калісьці раіў Фараон:</p>
<p>Пасціцца трэба трыццаць дзён,</p>
<p>Каб добра гартаваць натуру</p>
<p>І мець прыгожую фігуру.</p>
<p>Тады за год ці за паўгода</p>
<p>Усё здабудзем для народа</p>
<p>І цяжкасці усе адужым,</p>
<p>Бо так аддана людзям служым».</p>
<p class="sign">16/Х—91</p>
<p> </p>
<p> </p>
<h5><a id="chapter206"></a>Смага</h5>
<p>У ліпені з ліп аблятаюць лісты,—</p>
<p>Спякота, і суша, і белае неба,</p>
<p>Гудуць, як гудрон, пад нагамі пласты</p>
<p>Гарачай парэпанай глебы.</p>
<p> </p>
<p>Ні свежага ветру, ні кроплі расы,</p>
<p>Смуга і збялелае сонца ў зеніце,</p>
<p>Пустыя у неба глядзяць каласы,</p>
<p>Маўчаць перапёлкі, засмяглыя ў жыце.</p>
<p> </p>
<p>Скруцілася лісце, нібы на агні,</p>
<p>На дубе, што век на самоце вякуе,</p>
<p>І толькі над полем каршун з вышыні</p>
<p>У жыце даўно перапёлку цікуе.</p>
<p> </p>
<p>У студні, ў крыніцы — ні кроплі вады,</p>
<p>Любімае сонца за шчодрасць кляну я,</p>
<p>Бо сёлета нам не пазбыцца бяды,</p>
<p>Што кожнага з нас не мінуе.</p>
<p> </p>
<p>Надыдзе зіма і сцюдзёнай, і поснай.</p>
<p>Няўжо Усявышні нас пусціць на звод</p>
<p>У гэты пакутны, сухі, высакосны,</p>
<p>Амаль што чарнобыльскі год?</p>
<p class="sign">27/VIIІ—92</p>
<p> </p>
<p> </p>
<h5><a id="chapter207"></a>Мара функцыянера</h5>
<p>Хапай, рабуй і не саромся,</p>
<p>Але майго, глядзі, не руш,</p>
<p>А мала будзе, дабяромся</p>
<p>Да вашых змардаваных душ.</p>
<p> </p>
<p>Забралі ўсё — зямлю і неба,</p>
<p>Сабе палацы узвялі,</p>
<p>А ў нас паціху хлеб, да хлеба,</p>
<p>І нават мову аднялі.</p>
<p> </p>
<p>Ім трэба дзесяць слоў, не болей:</p>
<p><i>Рэклама, бізнес, банк, экспрэс,</i></p>
<p><i>Валюта, бартэр, ежы уволю —</i></p>
<p><i>Каньяк, ікра, балык і секс.</i></p>
<p> </p>
<p>Астатняе за глупства лічаць,</p>
<p>А каб суцешыць мужыкоў,</p>
<p>Чэчэнцаў, асецін паклічуць</p>
<p>Або растоўскіх казакоў.</p>
<p> </p>
<p>«Хай нехта вякае: «Ду-ша!»</p>
<p>Нам долары. Вам — ні шыша!</p>
<p>Вось!»</p>
<p class="sign">10/Х—92</p>
<p> </p>
<p> </p>
<h5><a id="chapter208"></a>Здані</h5>
<p>Здаецца, што з кашмарных сноў</p>
<p>Вяртаюцца былыя здані,</p>
<p>Нам на пагібель зноў і зноў</p>
<p>Страшней за цвёрдае заданне.</p>
<p> </p>
<p>Галеча, голад, смерць і кроў,</p>
<p>Разбой, рабункі і пажары,</p>
<p>І сцюжа дыхае з муроў</p>
<p>У чорныя ад гора твары.</p>
<p> </p>
<p>Пагібель крочыць след у след...</p>
<p>Даўно без жаднае надзеі</p>
<p>Гібеем я і мой сусед,</p>
<p>А раскашуюцца зладзеі,</p>
<p> </p>
<p>Дзялкі, хапугі, гандляры,</p>
<p>Фарцоўшчыкі і прайдзісветы</p>
<p>Дапялі да свае пары,</p>
<p>Дабіліся жаданай мэты.</p>
<p> </p>
<p>Для нас — пагібель, ім — жыццё,</p>
<p>Памножанае на мільёны,</p>
<p>Сумленных гора, як асцё,</p>
<p>Даводзіць спакваля да скону.</p>
<p> </p>
<p>Як занядбаны чалавек,</p>
<p>Маўчу, цярплю, ды не зміруся,</p>
<p>Што кінуты народ на здзек,</p>
<p>Што Беларусь — без Беларусі.</p>
<p class="sign">23/ХІ—93</p>
<p> </p>
<p> </p>
<h5><a id="chapter209"></a>Пасерабрыла сівізна</h5>
<p>А я ж лічыў жыццё бясконцым,</p>
<p>Што буду вечна малады,</p>
<p>Што і на выцвілай старонцы</p>
<p>Пакінуць след мае гады.</p>
<p> </p>
<p>Зірну ў люстэрка — не змяніўся,</p>
<p>Зіма мінула і вясна,</p>
<p>Але, выходзіць, памыліўся —</p>
<p>Пасерабрыла сівізна</p>
<p> </p>
<p>І скроні і густыя бровы,</p>
<p>Ну, а душа? Душа гарыць:</p>
<p>Да слова слова ніжа слова,</p>
<p>Каб не маўчаць, а гаварыць,</p>
<p> </p>
<p>І гавару, што набалела,</p>
<p>Што радуе і што баліць,</p>
<p>Каб толькі не маўчаць, а смела</p>
<p>Казаць, што кожны дзень смыліць.</p>
<p> </p>
<p>Па радыё і з тэлекамер</p>
<p>Кажу, каб чулі з краю ў край,</p>
<p>Што душаць бруднымі рукамі</p>
<p>Народ дзесяткі чорных зграй.</p>
<p> </p>
<p>Хачу, каб верылі нашчадкі,</p>
<p>Што некалі усё міне,</p>
<p>І толькі застануцца згадкі</p>
<p>Аб нашай горкай старане.</p>
<p> </p>
<p>Стаптанай, змучанай, прыгожай,</p>
<p>Што гаравала век сама</p>
<p>На рубяжах і раздарожжах,</p>
<p>А за яе радней няма.</p>
<p> </p>
<p>І не было, і век не будзе.</p>
<p>Час непрыкметна прабяжыць...</p>
<p>Мы знікнем, але будуць людзі</p>
<p>І Беларусь па-людску жыць.</p>
<p class="sign">29/X1—93</p>
<p> </p>
<p> </p>
<h5><a id="chapter210"></a>Першае чысло</h5>
<p>Як рыку ашалелага асла,</p>
<p>Палохаюся першага чысла.</p>
<p> </p>
<p>Снуюць чыноўнікі ў шыкоўных кабінетах,</p>
<p>Іх сцерагуць вярзілы у берэтах.</p>
<p> </p>
<p>Тут не адзін укормлены узвод</p>
<p>Тых беражэ, што «дбаюць пра народ»,</p>
<p> </p>
<p>Што галасіў за «мудры лад»,</p>
<p>Парламент і цвярозы ўрад,</p>
<p> </p>
<p>Што на рабоце аж кіпіць да пены,</p>
<p>Каб першага чысла патроіць цэны,</p>
<p> </p>
<p>Каб кожнаму набіць найбольш гузоў</p>
<p>І кошт узняць у тысячу разоў,</p>
<p> </p>
<p>А жабраку на гузік і на лату</p>
<p>Узняць на два «зубры» зарплату.</p>
<p> </p>
<p>Чыноўнікі стараюцца да поту</p>
<p>Сабе прыдумваць марную работу,</p>
<p> </p>
<p>Нас абдзіраць з усіх бакоў</p>
<p>І суцяшаць мільёны жабракоў,</p>
<p> </p>
<p>А прыхапкамі пасля «працы»</p>
<p>За лета збудаваць сабе палацы.</p>
<p> </p>
<p>За тое, што яны трымаюцца пасад,</p>
<p>Мы кормім і Парламент і Урад,</p>
<p> </p>
<p>Што ў нас забралі поснага масла,</p>
<p>А што ж адхопяць першага чысла?</p>
<p> </p>
<p>Якое нас яшчэ чакае зло?</p>
<p>О, Божачка! Зноў першае чысло!</p>
<p> </p>
<p> </p>
<h5><a id="chapter211"></a>«Пакутнікам» за народ</h5>
<p> </p>
<p>Зрабіце ласку, не хварэйце за народ,</p>
<p>Ён сам ад ласкі вашае хварэе,</p>
<p>І з дня на дзень, і з году ў год</p>
<p>Ўсё скарачаецца і з голаду хірэе.</p>
<p> </p>
<p>Зірніце, з торбамі спяшаюцца усе,</p>
<p>Штурмуюць і ларкі, і гастраномы,</p>
<p>Але ніхто нічога не нясе,</p>
<p>Бо пуста на паліцах, кашальках і дома.</p>
<p> </p>
<p>«Рэформам» кожны быў спачатку рад,</p>
<p>Мы ўсе рублі на чорны дзень збіралі,</p>
<p>А чорны дзень прызначыў нам урад,</p>
<p>І ўсіх, як ліпку, злыдні абадралі.</p>
<p> </p>
<p>Яны з трыбун крычаць: «Мы — за народ!</p>
<p>За ваша шчасце. Нашым планам верце!»</p>
<p>Аж захлынаюцца і крывяць рот,</p>
<p>А я малю: «Ад шчасця б не памерці».</p>
<p> </p>
<p>Не бачаць злыдні нашае бяды,</p>
<p>За ўладу грызучыся ў цытадэлі.</p>
<p>Яны ад балбатні і ад нуды</p>
<p>Старых парадкаў вельмі захацелі.</p>
<p> </p>
<p>«Інтэлігенты» ў першым пакаленні,</p>
<p>«Макрушнікі», «шасцёркі», «паханы»,</p>
<p>Каб толькі нас паставіць на калені,</p>
<p>Мільёны расстралялі без віны.</p>
<p> </p>
<p>О, дзікі свет! Скажы, каму паверыць?</p>
<p>З якімі прайдзісветамі ісці?</p>
<p>Якою меркаю іх душы мераць,</p>
<p>Каго маліць, каго клясці?</p>
<p> </p>
<p>Хто колькі варты? Што з іх кожны значыў,</p>
<p>Як ні стараўся, зразумець не змог,</p>
<p>Відаць, пакутнікамі кіраваць прызначыў</p>
<p>Люцыфер, а не мудры Бог.</p>
<p> </p>
<p>Мы зведалі хлусню, кашчунства, здраду</p>
<p>На сотнях акрываўленых дарог,</p>
<p>Угневаны на змагароў за ўладу</p>
<p>Расплюшчы вочы, ўсемагутны Бог,</p>
<p> </p>
<p>На Беларусь-пакутніцу зірні</p>
<p>І злітуйся, бо мы з Тваёй радні.</p>
<p class="sign">12/Х—93</p>
<p> </p>
<p> </p>
<h5><a id="chapter212"></a>І раманіст і лірык</h5>
<p>Лірычная і чулая душа</p>
<p>Цяпер не варта ні граша.</p>
<p>Нікому лірыка не трэба,</p>
<p>Калі няма ні бульбы і ні хлеба,</p>
<p>Калі ў кватэрах хоць ваўкоў ганяй</p>
<p>І тысячы «зайцоў» на долар памяняй.</p>
<p>Трашчаць ад мяса і калбасаў рынкі,</p>
<p>Любуйся і глытай ад смагі слінкі,</p>
<p>Прамовы урадоўцаў слухай,</p>
<p>Патыліцу і лысіну пачухай,</p>
<p>Калі зацятыя змаганцы</p>
<p>Грызуцца за выгоды на «трасянцы»,</p>
<p>Упартыя, як тое пагалоўе,</p>
<p>Усё за дзяржаўнае двухмоўе,</p>
<p>Бо выракліся мовы роднай</p>
<p>І добра не валодаюць ніводнай.</p>
<p>Не трэба ім тэатры і культура,</p>
<p>Абы жыла наменклатура,</p>
<p>Бо ўеўся ім да самых нырак</p>
<p>І раманіст, і чулы лірык.</p>
<p>Мільёны ў іх для уласнай касты,</p>
<p>А раманісту — цюбічак зубное пасты.</p>
<p>Вось і гадай — чыя душа</p>
<p>Цяпер не варта ні граша.</p>
<p class="sign">5/V—92</p>
<p> </p>
<p> </p>
<h5><a id="chapter213"></a>У тупіку</h5>
<p>Дзялок, нячысты на руку,</p>
<p>Даўно жыве ў асабняку,</p>
<p>Ў Камуністычным тупіку.</p>
<p>Ён быў чэкістам, трохі катам,</p>
<p>Пасля увішным бюракратам,</p>
<p>З тае элітнае пароды,</p>
<p>Што мае ўсе узнагароды.</p>
<p>Цягнуў аднойчы на «Героя»,</p>
<p>Але было старэйшых трое...</p>
<p>Цікава, кім ён стаў цяпер,</p>
<p>Без cакратаркі, і папер,</p>
<p>І ўсемагутнае вяртушкі,</p>
<p>І ўжо не дагаджаюць служкі,</p>
<p>Калі няма казённых «ЗІМаў»</p>
<p>I плоймы ўвішных падхалімаў?</p>
<p>А што пазбавіўся пасады,</p>
<p>Ён раздабрэў і нават рады,</p>
<p>Сабраў ён колішні актыў,</p>
<p>І вось вам — кааператыў.</p>
<p>У тупіку прачнуўся зранку,</p>
<p>Бо ўжо рахунак ёсць у банку.</p>
<p>А грошы? Робяцца з паветра</p>
<p>І лічацца на кіламетры.</p>
<p>Ён некалі аптовым базам</p>
<p>Даваў усім заданні разам:</p>
<p>Ён іх трымаў, яны — яго</p>
<p>(Вядома, што не аднаго).</p>
<p>Загадчыкі там не святыя,</p>
<p>Галоўнае — ўсё тыя, тыя.</p>
<p>Змяніў пасаду толькі ён</p>
<p>На фірму з назвай «Балабон».</p>
<p>Ён звоніць з раніцы на базу</p>
<p>І вырашае ўсё адразу.</p>
<p>Пасля «актыў» на Камароўцы,</p>
<p>Хто ў куртачцы, а хто ў вятроўцы,</p>
<p>Расклалі джынсы і дублёнкі,</p>
<p>Сукенкі, фінскія пялёнкі,</p>
<p>Касеты, магнітолы, плёнкі.</p>
<p>Дзялкі і цэны — лібералы,</p>
<p>А людзі клічуць «АББІРАЛЫ»,</p>
<p>Бо грошы робяцца з паветра</p>
<p>Даўно у фірменнага «мэтра».</p>
<p>Зубрыў ён Марксаў «Капітал»,</p>
<p>Цяпер свой мае капітал</p>
<p>І не застаўся убаку,</p>
<p>Хоць і не чысты на руку,</p>
<p>І цешыцца ў асабняку</p>
<p>Ў Камуністычным тупіку.</p>
<p class="sign">6/ІХ—9І</p>
<p> </p>
<p> </p>
<h5><a id="chapter214"></a>Мана</h5>
<p>Не ведаю, чыя віна,</p>
<p>Што распаўзлася так мана</p>
<p>У доўгіх нудных справаздачах,</p>
<p>У кабінетах і на дачах.</p>
<p>Сын хлусіць маці, маці — сыну,</p>
<p>Нявінную зрабіўшы міну.</p>
<p>Звычайна памаўзлівы муж</p>
<p>Выкручваецца, быццам вуж.</p>
<p>А з кім грашыў?</p>
<p>З чужою жонкай</p>
<p>Пад дараванаю дублёнкай.</p>
<p>Мана такая — паўбяды,</p>
<p>Бяда, што доўгія гады</p>
<p>Хлусня перапаўзае ў зводкі,</p>
<p>І страты лічаць за знаходкі:</p>
<p>Прыпісваюцца два нулі,</p>
<p>Каб толькі процанты былі.</p>
<p>За імі з’явяцца рашэнні,</p>
<p>І будуць грошыкі ў кішэні.</p>
<p>Выкручвацца гультайства мусіць,</p>
<p>Бо робіць брак і хлусіць, хлусіць</p>
<p>Сябрам, начальству і заводу,</p>
<p>А ўрэшце — усяму народу.</p>
<p>Хлусні страшэнная хвароба</p>
<p>Вузлом звязала бракароба.</p>
<p>Палац будуе,— здаў барак,</p>
<p>З пальто ад сілы выйшаў фрак,</p>
<p>І кажа: «Не мая віна,</p>
<p>Што на яго расце цана».</p>
<p>Касцюм, што выштукаваў ён,</p>
<p>Вісіць, нібыта балахон.</p>
<p>Зноў скажа — не яго віна.</p>
<p>Ці не зашмат было віна?</p>
<p>Ён ледзьве поўзаў, быццам рак,</p>
<p>Хаваў чужы і ўласны брак.</p>
<p>Цяпер для ўсіх не навіна,</p>
<p>Што зверху сыплецца мана,</p>
<p>Заместа манны ў нас яна</p>
<p>Усталявалася здаўна.</p>
<p>Хто толькі дбае пра сябе,</p>
<p>Апошняе з-пад нас грабе,</p>
<p>Каб нам хутчэй пайсці на дно...</p>
<p> </p>
<p>А берага і не відно.</p>
<p class="sign">26/VI—91</p>
<p> </p>
<p> </p>
<h5><a id="chapter215"></a>Гонар Беларусі</h5>
<p>Зямля мая ад Буга і да Сожа,</p>
<p>Ты мне за ўсё на свеце даражэй.</p>
<p>Няхай цябе усемагутны Божа</p>
<p>І нас, і наша поле беражэ.</p>
<p> </p>
<p>Народ не будзе болей анямелым,</p>
<p>Ніколі нас не ашукае зброд.</p>
<p>Пад сцягам бел-чырвона-белым</p>
<p>Здабудзе шчасце наш народ.</p>
<p> </p>
<p>Мы гаравалі звеку і давеку,</p>
<p>А мову і сумленне збераглі,</p>
<p>Змагаліся за волю чалавеку</p>
<p>Святое беларускае зямлі,</p>
<p> </p>
<p>Каб назаўсёды прашчуры і дзеці</p>
<p>У нашым светлым доме і ў гасцях</p>
<p>Пранеслі гонар Беларусі ў свеце</p>
<p>І бел-чырвона-белы сцяг,</p>
<p> </p>
<p>Каб узмужнела воля у народзе</p>
<p>І расцвіла зямля, як сад.</p>
<p>І Беларусь свабодная ўзыходзіць</p>
<p>На вечны і пачэсны свой пасад.</p>
<p class="sign">24/ІХ—91</p>
<p> </p>
<p> </p>
<h5><a id="chapter216"></a>Век</h5>
<p> </p>
<div class="EPIGRAPH">
<p>Гляжу на прошлое с боязнью,</p>
<p>Гляжу на будущность с тоской.</p>
<p>М. Лермантаў</p>
</div>
<div class="CLEAR"></div>
<p> </p>
<p>Ну, вось і канчаецца век ашуканства.</p>
<p>А што прынясе дваццаць першы? Даўгі,</p>
<p>Злачыннае панства, злачыннае п’янства.</p>
<p>Цярпенне бясконцай жабрацкай чаргі.</p>
<p>Спакусліва падаюць яблыкі з дрэва,—</p>
<p>У свет немаўляты прыходзяць штодня,</p>
<p>Начамі сучасным Адамам і Евам</p>
<p>Трызняцца Чарнобыль, Афган і Чэчня.</p>
<p> </p>
<p>Нам д’ябал бяду за бядой напрарочыў:</p>
<p>Сатлелыя косці у танках чадзяць,</p>
<p>Нанятых забойцаў здзічэлыя вочы</p>
<p>Праз мушкі ў патыліцы нашы глядзяць.</p>
<p>Ніхто не прызнаецца ў сённяшнім шале,</p>
<p>Што прагне нявіннай крыві і пакут</p>
<p>Хлапцоў і дзяўчат, што учора кахалі,</p>
<p>А сёння глынае пражэрлівы спрут.</p>
<p> </p>
<p>У муках канаюць старыя і дзеці,</p>
<p>Знікаюць мільёны ў крывавым віры.</p>
<p>Выходзіць, што самымі мірнымі ў свеце</p>
<p>Свой век дажываюць лясныя звяры.</p>
<p>Баяцца яны, што ушчэнт даканаем</p>
<p>Баброў, ваўчанят і сівога зубра.</p>
<p>Калі ж і над нашым зажураным краем</p>
<p>Узыдзе шчаслівая зорка Дабра?</p>
<p>Так блізка наступнага веку світанне.</p>
<p>Чым стрэне яго мой знявечаны люд?</p>
<p>Не, шчасця не будзе нам без пакаяння,</p>
<p>Крыві не даруе Гісторыі суд.</p>
<p class="sign">8/ІІІ—95</p>
<p> </p>
<p> </p>
<h5><a id="chapter217"></a>Салаўіны плач</h5>
<p>Не ўцяміць адразу і што гэта значыць,</p>
<p>Чаму салаўі не спяваюць, а плачуць,</p>
<p>Не зычаць зязюлі наступных гадоў</p>
<p>І не суцяшаюць ні дзетак, ні ўдоў?</p>
<p>Напэўна, яны невядомае нацыі,</p>
<p>Убачылі гора і жах радыяцыі.</p>
<p>Чаму забуялі і чэмер, і блёкат,</p>
<p>Чаму юнакі пакаціліся ўпокат</p>
<p>І у нябыт адыходзяць навекі?</p>
<p>Чаму выміраюць крыніцы і рэкі?</p>
<p>Усё ад бяды, ад бяды, да — бяды.</p>
<p>Чаму, як шкляныя, звіняць жалуды?</p>
<p>Чаму на пялёсткі зрудзелае руты</p>
<p>Вясной асядаюць расінкі атруты,</p>
<p>Як чорныя воспіны, ўзвеяны пыл</p>
<p>Ляціць ад калысак да ранніх магіл?</p>
<p>Лісты ападаюць вясной у гаі,</p>
<p>І жаласна плачуць у ім салаўі.</p>
<p>Не чутна улетку пчалінага звону?</p>
<p>Іх ветры загналі ў палынную зону,</p>
<p>І дзяцел пакінуў ссівелы гушчар,</p>
<p>Бо кожнае дрэва страшней за анчар.</p>
<p>Кашчавая хіжымі пальцамі клацае,—</p>
<p>Збірае багаты ўраджай радыяцыя.</p>
<p>Як здані, блукаюць у полі аратыя,</p>
<p>Паціху пытаючы: «Дзе ж вінаватыя?»</p>
<p class="sign">30/IV—95</p>
<p> </p>
<p> </p>
<h5><a id="chapter218"></a>* * *</h5>
<p>Пакуль агеньчык не патух,</p>
<p>Віецца дальняя дарога,</p>
<p>Але штодня вузее круг,</p>
<p>А ўперадзе няма нічога.</p>
<p> </p>
<p>Пакуль гляджу на белы свет,</p>
<p>Пакуль няроўна сэрца б’ецца,</p>
<p>А спыніцца,— апошні след</p>
<p>І на пяску не застанецца.</p>
<p> </p>
<p>Усё прыходзіць без пары,</p>
<p>Азмрочвае жалоба святы,</p>
<p>Знікаюць лепшыя сябры,</p>
<p>І страты памнажаюць страты.</p>
<p> </p>
<p>У нейкі дзень календара,</p>
<p>Не за далёкімі гарамі,</p>
<p>Надыдзе і мая пара</p>
<p>Сустрэцца з даўнімі сябрамі.</p>
<p> </p>
<p>Апошніх ракавых гадзін</p>
<p>Ніхто не ведае ніколі,</p>
<p>Калі адзін, зусім адзін</p>
<p>Ён знікне, як пясчынка ў полі.</p>
<p class="sign">20/II—9/IV—95</p>
<p> </p>
<h4><a id="chapter219"></a>ПЕРАКАЗЫ  З РОБЕРТА БЁРНСА</h4>
<p> </p>
<h5><a id="chapter220"></a>Надпіс  на папяровых грашах</h5>
<p>Я праклінаў шматок паперы,</p>
<p>Бо ён суровы быў без меры:</p>
<p>ён разлучыў мяне з каханкай,</p>
<p>З шынком, сябрамі, грогу шклянкай.</p>
<p>Ён кідае сумленны люд</p>
<p>У голад, у жабрацтва, бруд.</p>
<p> </p>
<p>Я бачыў, як шчаслівы злодзей</p>
<p>Рабуе бедных пры народзе.</p>
<p>Ён мой спрадвеку люты вораг,</p>
<p>Яго я струшчыў бы на порах,</p>
<p>Але яму — ўсе насцеж дзверы,</p>
<p>Бо Ўрад яму даў шмат паперы.</p>
<p> </p>
<p>Каб гэты перажыць падман,</p>
<p>Хоць ты ўцякай за акіян.</p>
<p> </p>
<h5><a id="chapter221"></a>Надпіс на алтары незалежнасці</h5>
<p> </p>
<p>Хто незалежны, вольны, горды,</p>
<p>Сумленны і рашуча цвёрды,</p>
<p>Каго натхняе барацьба</p>
<p>За волю і за лёс раба,</p>
<p>Хто ставіць ката на калені</p>
<p>Па волі ўласнага сумлення,</p>
<p>А ў сэрцы — неастылы жар,</p>
<p>Таму вароты — насцеж на алтар.</p>
<p> </p>
<p> </p>
<h5><a id="chapter222"></a>Адказ вернападданым</h5>
<p>Вы верныя трону, нібыта авечкі,</p>
<p>Балюеце, ставіце Іраду свечкі,</p>
<p>Вас хутка нянавісць народа дагоніць,</p>
<p>І хто вас ад кары тады абароніць?</p>
<p> </p>
<p> </p>
<h5><a id="chapter223"></a>Помнік, пастаўлены Бёрнсам на магіле Роберта Фергюсона</h5>
<p>Ні урны няма, ні ўрачыстага слова,</p>
<p>Лісты да магілы засыпалі след,</p>
<p>. І толькі нячэсаны камень суровы</p>
<p>Гаворыць: «Шатландыя, тут — твой паэт».</p>
<p> </p>
<p> </p>
<h5><a id="chapter224"></a>Надпіс на магіле школьнага педанта</h5>
<p> </p>
<p>«Узяць у пекла,— быў загад,—</p>
<p>Таго, што так вучыў дзяцей,</p>
<p>І там, бясспрэчна, з чарцянят</p>
<p>Ён навыхоўвае чарцей».</p>
<p> </p>
<h5><a id="chapter225"></a>Джонсану</h5>
<p>Дзялкі мацёрае пароды</p>
<p>Клянуць свабоду і да гэтых дзён,</p>
<p>Калі ж стаў геній ворагам свабоды,</p>
<p>Самазабойца ён.</p>
<p> </p>
<p> </p>
<h5><a id="chapter226"></a>Перакладчыку Марцыяла</h5>
<p>О ты, каго паэзія прагнала,</p>
<p>Хто ў прозе двух радкоў не склаў,</p>
<p>Ты чуеш крык паэта Марцыяла:</p>
<p>«Ратуйце, гвалт! Мяне ён пераклаў!»</p>
<p> </p>
<p> </p>
<h5><a id="chapter227"></a>Радкі пра вайну і каханне</h5>
<p>Прыкрыты лаўрамі разбой,</p>
<p>З крывёй, з паходнаю трубой</p>
<p>Не варты анізвання.</p>
<p>Я кроў гатоў аддаць сваю</p>
<p>За жыццятворчасць, што пяю,</p>
<p>І што завуць каханнем.</p>
<p>Я слаўлю мір, і моц яго,</p>
<p>І радасць, і дастатак.</p>
<p>Стварыць прыемней аднаго,</p>
<p>Чымся забіць дзесятак.</p>
<p> </p>
<p> </p>
<h5><a id="chapter228"></a>Аб кепскіх дарогах</h5>
<p>Я дабіраўся ўплаў і ўброд</p>
<p>І ўсё маліўся Богу,</p>
<p>Чаму ж не любіць наш народ</p>
<p>Рамантаваць дарогу?</p>
<p> </p>
<p>Хай з Бібліі адзін радок</p>
<p>Запомняць грэшныя народы,</p>
<p>Каб іх гультайскі гарадок</p>
<p>У пекле не гарэў заўсёды.</p>
<p> </p>
<p> </p>
<h5><a id="chapter229"></a>Да партрэта Роберта Фергюсона, шатландскага паэта</h5>
<p>Пракляцце тым, што, як звяры і чэрці,</p>
<p>Далі паэту з голаду памерці.</p>
<p>Старэйшы брат мой па служэнню музам,</p>
<p>Ты ледзьве дыхаў пад смяртэльным груза</p>
<p>Я ўспамінаю твой трагічны лёс</p>
<p>І горка плачу, хоць не маю слёз.</p>
<p>Чаму пясняр і ў змроку забыцця</p>
<p>Так адчувае хараство жыцця?</p>
<p> </p>
<p> </p>
<h5><a id="chapter230"></a>Дзяўчыне маленькага росту</h5>
<p>Таму і меншы мой алмаз</p>
<p>За слуп гранітны на магіле,</p>
<p>Каб, паглядзеўшы, кожны раз</p>
<p>У сто разоў яго цанілі.</p>
<p> </p>
<h5><a id="chapter231"></a>Люстэрка</h5>
<p>Ты называў мяне савой,</p>
<p>І думаў пра сябе, што нешта значыў,</p>
<p>Бо ты ў саве адбітак свой,</p>
<p>Як у люстэрку, бачыў.</p>
<p> </p>
<p> </p>
<h5><a id="chapter232"></a>Да партрэта</h5>
<p>Ягоныя вочы не хлусяць</p>
<p>І пазіраюць так як след,</p>
<p>Але яны прызнацца мусяць,</p>
<p>Што гаспадар іх прайдзісвет.</p>
<div class="endnote-block">
<div class="footnote"><p><sup><a id="footnote-1">1</a></sup> Я. Пфляўмбаўм, 3. Бандарына, Н. Вішнеўская - паэтэсы-маладнякоўкі.</p>
</div>
<div class="footnote"><p><sup><a id="footnote-2">2</a></sup> Бес — д’ябал (руск.).</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>