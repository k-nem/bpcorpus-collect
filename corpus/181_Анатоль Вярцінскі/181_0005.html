<div class="container">
<div class="book-utils">
<div id="qrcode"></div>
<a href="/Anatol_Viarcinski/Rekvijem_pa_koznym_cacviortym.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Вярцінскі -->
<!-- HEADER_FIELD CreationYear: 1966 -->
<!-- HEADER_FIELD FirstPublicationYear: 1966 -->
<!-- HEADER_FIELD SectionAuthor: Вершы -->
<!-- HEADER_FIELD Source: Беларуская літаратура : хрэстаматыя / [складальнікі: У. В. Адамчык, М. В. Адамчык]. - Мінск : Сучасны літаратар, 2004. - 1007 с. -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Рэквіем па кожным чацвёртым -->
<!-- HEADER_FIELD Uploaded: 2011-08-04T12:09:00.000Z -->
<!-- HEADER_FIELD Year: 1966 -->
<h2><a href="http://knihi.com/Anatol_Viarcinski/">Анатоль Вярцінскі</a></h2>
<h2>Рэквіем па кожным чацвёртым</h2>
<div style="height: 3rem"></div>
<!-- TOC_BEGIN -->
<a href="#chapter1">Уступ</a><br/>
<a href="#chapter2">Частка першая</a><br/>
<a href="#chapter3">Частка другая</a><br/>
<a href="#chapter4">Частка трэцяя</a><br/>
<a href="#chapter5">Эпілог. Урок спражэння</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>У часе мінулай вайны загінуў</p>
<p>кожны чацвёрты беларус.</p>
<p class="sign">З дакумента</p>
</div>
<div class="CLEAR"></div>
<p> </p>
<div class="EPIGRAPH">
<p>Ой, хацела мяне маці</p>
<p>за чацвёртага аддаці...</p>
<p class="sign">З народнай песні</p>
</div>
<div class="CLEAR"></div>
<p> </p>
<h3><a id="chapter1"></a>Уступ</h3>
<p> </p>
<p>Вы бачылі лес,</p>
<p>    дзе прагал скразны?</p>
<p>Скажыце, вы бачылі бор той,</p>
<p>дзе кожнай другой няма сасны</p>
<p>ці сама меней — чацвёртай?</p>
<p>Тое ж было з народам маім.</p>
<p>Сякера ваеннай навалы</p>
<p>прайшлася бязлітасна па ім,</p>
<p>і — прагалы, прагалы.</p>
<p>Яны і сёння не зараслі,</p>
<p>свіцяцца прасторай мёртвай...</p>
<p>Вы бачылі лес,</p>
<p>    дзе прагал скразны?</p>
<p>Скажыце,</p>
<p>    вы бачылі бор той?</p>
<p> </p>
<h3><a id="chapter2"></a>Частка першая</h3>
<p> </p>
<p>Зямля мая бой прымала</p>
<p>ад стара і да мала,</p>
<p>ад стогадовага Талаша</p>
<p>Да Казея — малыша.</p>
<p>I падаў, распасцёрты,</p>
<p>кожны чацвёрты.</p>
<p> </p>
<p>Часта згаралі знічкі тады.</p>
<p>Быў небасхіл чорны.</p>
<p>А на зямлі стылі сляды —</p>
<p>кожны чацвёрты.</p>
<p> </p>
<p>Мір асвятліў нас сваім святлом.</p>
<p>Грымелі ўрачыста акорды.</p>
<p>Толькі не быў за святочным сталом</p>
<p>кожны чацвёрты.</p>
<p> </p>
<p>Доўга не трацілі ўдовы надзей,</p>
<p>доўга чакалі маці дзяцей.</p>
<p>Не верылі ўеё, што мёртвы</p>
<p>кожны чацвёрты.</p>
<p> </p>
<p>Помнім болі і страты свае.</p>
<p>Памяць шуміць, як чароты.</p>
<p>О, як нам вас нестае —</p>
<p>кожны чацвёрты!</p>
<p> </p>
<h3><a id="chapter3"></a>Частка другая</h3>
<p> </p>
<p>Кожны чацвёрты быў мёртвы —</p>
<p>мір і спакой ім вечны!</p>
<p>Кожны трэці быў змораны,</p>
<p>скалечаны і знявечаны.</p>
<p> </p>
<p>Кожны другі на целе</p>
<p>меў раны, апёкі ці шрамы.</p>
<p>I ўсе мы, усе мы мелі</p>
<p>на душы сваёй раны.</p>
<p> </p>
<p>Зеўралі* ямы, траншэі,</p>
<p>зеўралі печы ў друзе** —</p>
<p>ранай адной страшэннай</p>
<p>на целе маёй Беларусі.</p>
<p> </p>
<h3><a id="chapter4"></a>Частка трэцяя</h3>
<p> </p>
<p>Лічым: чацвёрты кожны.</p>
<p>А можа, кожны трэці?</p>
<p>Голадам падкошаныя,</p>
<p>паміралі дзеці.</p>
<p> </p>
<p>Яшчэ мы не ўлічылі</p>
<p>тых, што лячылі раны,</p>
<p>раны не залячылі,</p>
<p>рана паміралі.</p>
<p> </p>
<p>Колькі прапала без вестак,</p>
<p>без пахаванняў, памінак!</p>
<p>А колькі потым дзетак</p>
<p>Узарвалася на мінах!</p>
<p> </p>
<p>Лічым: кожны чацвёрты,</p>
<p>а той рахунак прыблізны,</p>
<p>а той рахунак няцвёрды,</p>
<p>а ўрон яшчэ больш вялізны.</p>
<p> </p>
<h3><a id="chapter5"></a>Эпілог. Урок спражэння</h3>
<p> </p>
<p>Не забываецца той урон,</p>
<p>не зарастаюць прагалы...</p>
<p>«Дзеці, вы вывучылі урок?</p>
<p>Дзеці, вы праспрагалі?</p>
<p>Я іду,</p>
<p>ты ідзеш,</p>
<p>а ён не ідзе,</p>
<p>ён мёртвы.</p>
<p>Я пяю,</p>
<p>ты пяеш,</p>
<p>маўчыць кожны чацвёрты.</p>
<p>Мы ідзём,</p>
<p>ідзеце вы.</p>
<p>Грунт пад нагамі цвёрды.</p>
<p>Яны не ходзяць — не жывы</p>
<p>кожны чацвёрты.</p>
<p>Любім мы,</p>
<p>любіце вы.</p>
<p>Колькі травы,</p>
<p>    ліствы,</p>
<p>        сінявы! —</p>
<p>Хоць сэрца насцеж разгортвай.</p>
<p>А каб яшчэ ды быў жывы</p>
<p>кожны чацвёрты!</p>
<p> </p>
<p><i>* Зеўралі — тут: былі бачны.</i></p>
<p><i>** Друз — тут: маса з бітай цэглы, камення.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Беларуская літаратура : хрэстаматыя / [складальнікі: У. В. Адамчык, М. В. Адамчык]. - Мінск : Сучасны літаратар, 2004. - 1007 с.<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>