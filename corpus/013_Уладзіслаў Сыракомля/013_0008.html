<div class="container">
<div class="book-utils">
<div id="qrcode"></div>
<a href="/Uladzislau_Syrakomla/Pastaljon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Сыракомля -->
<!-- HEADER_FIELD CreationYear: 1844 -->
<!-- HEADER_FIELD FirstPublicationYear: 1844 -->
<!-- HEADER_FIELD LangOrig: pol -->
<!-- HEADER_FIELD Source: Сыракомля, Уладзіслаў.  Выбраныя творы :  [вершы, гутаркі, проза] /  Уладзіслаў Сыракомля. -  Мінск :  Кнігазбор, 2006. -  526 с., 1 л. партр. -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паштальён -->
<!-- HEADER_FIELD Uploaded: 2011-09-02T11:00:00.000 -->
<!-- HEADER_FIELD Year: 1844 -->
<h2><a href="http://knihi.com/Uladzislau_Syrakomla/">Уладзіслаў Сыракомля</a></h2>
<h2>Паштальён</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Тут пяюць і гуляюць, адзін ты не п’ян,</p>
<p>А сумны, як вязень прыкуты.</p>
<p>Вазьмі сабе чарку, сядай на тапчан,</p>
<p>Скажы, што ў цябе за пакута?</p>
<p> </p>
<p>Ні бомы, ні дудка, ні смех вечарын</p>
<p>Развеяць твой смутак не могуць,</p>
<p>Два леты жывеш тут, а светлай пары</p>
<p>Ці меў ты часінку, нябога?</p>
<p> </p>
<p>— Ой, горка і смутна мне ўсюды, браток,</p>
<p>Няміла на свеце, няміла!</p>
<p>Дай чарку! Скажу, калі вып’ю глыток,</p>
<p>Як доля мяне падкасіла...</p>
<p> </p>
<p>На пошту я трапіў зусім малады,</p>
<p>Фурман з мяне ўдаўся зухвалы,</p>
<p>А волі не меў, дый ганялі тады:</p>
<p>Хоць свята, хоць ноч — усё мала!</p>
<p> </p>
<p>Ад рання да змроку, ад змроку да дня</p>
<p>Вазіў я паноў і пакеты;</p>
<p>Заробіш рубля — і пад карчму каня:</p>
<p>Гуляй, весяліся да свету!</p>
<p> </p>
<p>Ашукваў дзяўчат, зневажаў дружбакоў,</p>
<p>Быў з пісарам запанібрата!</p>
<p>На коні як свісну — аж іскры з падкоў, —</p>
<p>I лейцамі сівых не кратаў.</p>
<p> </p>
<p>На мосце зайграю ў вясёлы свой рог,</p>
<p>Кагось абганю ці спаткаю.</p>
<p>Вязу паніча ці паненку, дальбог,</p>
<p>Два злотых як бач атрымаю.</p>
<p> </p>
<p>Ды сэрца аддаў я дзяўчыне-красе</p>
<p>З убогай вясковай хаціны.</p>
<p>Дарогі туды кіраваліся ўсе, —</p>
<p>Пабыць з ёй хацеў хоць хвіліну.</p>
<p> </p>
<p>Была нейк у пісара справа ўначы,</p>
<p>Паклікаў мяне да сябе ён.</p>
<p>Іду, сваю долю цішком кленучы,</p>
<p>А ў полі скуголіць завея.</p>
<p> </p>
<p>«Вязі эстафету!» — «Ой, ліха звяло, —</p>
<p>Шапчу сабе, — ў полі ні тропу...»</p>
<p>А сам за пакет, за каня, за сядло!</p>
<p>Ганю каркаломным галопам.</p>
<p> </p>
<p>Мяцеліца круціць, упыну няма,</p>
<p>Страшэннае скрозь бездарожжа,</p>
<p>Слупы верставыя мільгаюць старчма,</p>
<p>Пад’ехаў пад трэці — а божа!</p>
<p> </p>
<p>Пачуўся мне плач, хоць віхура гула,</p>
<p>Хтось клікаў, прасіў дапамогі,</p>
<p>Падумаў я: «Згіне, сляпая імгла,</p>
<p>У снезе не знойдзе дарогі...»</p>
<p> </p>
<p>Каня павярнуў, аж здалося, нібы</p>
<p>Хтось шэпча: «Куды ты, дзівача?</p>
<p>Ды лепей у вёсцы той час перабыць, —</p>
<p>Дзяўчыну сваю хоць пабачыш!»</p>
<p> </p>
<p>Страх сэрца мне сціснуў, забіла духі,</p>
<p>Чало зледзянела ад поту;</p>
<p>Я ў рог затрубіў, каб не чуць, стаць глухім,</p>
<p>Пагнаў сівака праз сумёты.</p>
<p> </p>
<p>Я еду дадому, за трое ганей</p>
<p>Вяртаецца страх непазбыты,</p>
<p>А сэрца ўсё шэпча крадком, як раней,</p>
<p>Бразджыць, як званочак разбіты.</p>
<p> </p>
<p>Конь чмыхнуў пры слупе, спыніўся наўзбоч:</p>
<p>У снезе, пад плахтаю белай,</p>
<p>Жанчыну я згледзеў, яна ўжо за ноч,</p>
<p>Як дрэва, уся скасцянела.</p>
<p> </p>
<p>Я снежную намець абтрос з яе шат</p>
<p>I труп падцягнуў да дарогі...</p>
<p>Абцёр ёй аблічча... Была гэта, брат...</p>
<p>Дай чарку... Не маю больш змогі!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Сыракомля, Уладзіслаў.  Выбраныя творы :  [вершы, гутаркі, проза] /  Уладзіслаў Сыракомля. -  Мінск :  Кнігазбор, 2006. -  526 с., 1 л. партр.<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>