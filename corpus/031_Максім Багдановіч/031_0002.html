<div class="container">
<div class="book-utils">
<div id="qrcode"></div>
<a href="/Maksim_Bahdanovic/Viersy_1908-1909_hadou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Багдановіч -->
<!-- HEADER_FIELD CreationYear: 1908-1909 -->
<!-- HEADER_FIELD Edition: Максім Багдановіч. Выбраныя творы. Менск, МФ «Беларускі кнігазбор», 1996. -->
<!-- HEADER_FIELD FirstPublicationYear: 1909; 1927 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD Source: Максім Багдановіч. Выбраныя творы. Менск, МФ «Беларускі кнігазбор», 1996. -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы 1908-1909 гадоў -->
<h2><a href="http://knihi.com/Maksim_Bahdanovic/">Максім Багдановіч</a></h2>
<h2>Вершы 1908-1909 гадоў</h2>
<div style="height: 3rem"></div>
<!-- TOC_BEGIN -->
<a href="#chapter1">На чужыне</a><br/>
<a href="#chapter2">Мае песні</a><br/>
<a href="#chapter3">Ноч</a><br/>
<a href="#chapter4">Над магілай</a><br/>
<a href="#chapter5">Прыйдзе вясна</a><br/>
<a href="#chapter6">З цыкла «Эрас»</a><br/>
<a href="#chapter7">* * *</a><br/>
<a href="#chapter8">* * *</a><br/>
<a href="#chapter9">З цыкла «Лясун»</a><br/>
<a href="#chapter10">Хрэсьбіны лесуна</a><br/>
<a href="#chapter11">З песняў беларускага мужыка</a><br/>
<a href="#chapter12">Асенняй ночай</a><br/>
<a href="#chapter13">Пугач</a><br/>
<a href="#chapter14">«Нашай ніве»</a><br/>
<a href="#chapter15">Цемень</a><br/>
<a href="#chapter16">Лясун</a><br/>
<a href="#chapter17">Старасць</a><br/>
<a href="#chapter18">Падвей</a><br/>
<a href="#chapter19">* * *</a><br/>
<a href="#chapter20">* * *</a><br/>
<br/><br/>
<!-- TOC_END -->
<!-- BOOK_BEGIN -->
<div class="POETRY">
<p> </p>
<h3><a id="chapter1"></a>На чужыне</h3>
<p> </p>
<p>Вакол мяне кветкі прыгожа красуюць.</p>
<p>Маркотна між іх я хаджу адзінок,</p>
<p>Аж бачу - мне сіняй галоўкай ківае</p>
<p>Наш родны, забыты ў цяні васілёк.</p>
<p>«Здароў будзь, зямляча!» Чуць бачны ў даліне,</p>
<p>Панура, нявесела шэпча ён мне:</p>
<p>«Ўспамянем, мой дружа, ў багатай чужыне</p>
<p>Аб беднай, далёкай сваёй старане».</p>
<p> </p>
<p><i>1908</i></p>
<p> </p>
<p> </p>
<h3><a id="chapter2"></a>Мае песні</h3>
<p> </p>
<p><b>І</b></p>
<p> </p>
<p>Калі смутак моцна дзьме душу маю</p>
<p>І шкада мне дзён загубленых сваіх, -</p>
<p>Я паціху песні сумныя пяю,</p>
<p>Ўсю жуду сваю выкладываю ў іх.</p>
<p>Ціха песня разліваецца, звініць,</p>
<p>Вымаўляе, як я моладасць згубіў,</p>
<p>Як дагэтуль не патрапіў палюбіць</p>
<p>І саўсім, бадай, праўдзіва шчэ не жыў.</p>
<p> </p>
<p><b>ІІ</b></p>
<p> </p>
<p>А як родную згадаю старану,</p>
<p>Як згадаю яе буднасць і нуду, -</p>
<p>Сэрца сціснецца, і я пяяць пачну, -</p>
<p>Мо душу хоць трохі гэтым адвяду.</p>
<p>Грозна песня разліваецца, грыміць,</p>
<p>Долю горкую, мужыцкую кляне,</p>
<p>Бо нявідзімы ланцуг на іх вісіць,</p>
<p>Бо ім цяжка жыць у роднай старане.</p>
<p> </p>
<p><i>1908</i></p>
<p> </p>
<p> </p>
<h3><a id="chapter3"></a>Ноч</h3>
<p> </p>
<p>Ціха ўсё было на небе, зямлі і на сэрцы...</p>
<p>Ноч цемнатою навокала ўсё пакрывала,</p>
<p>Ясныя зоркі блішчалі, і месяц ўжо выплыў,</p>
<p>Неба, і лес, і палі серабром аблівая.</p>
<p>Ўсё ўжо уснула, і толькі бярозы шапталісь,</p>
<p>Толькі асіны шумелі, і толькі калоссі,</p>
<p>Ў полі шырокім качаясь, зямлю цалавалі.</p>
<p>Ціха ўсё было на небе, зямлі і на сэрцы.</p>
<p> </p>
<p><i>1908</i></p>
<p> </p>
<p> </p>
<h3><a id="chapter4"></a>Над магілай</h3>
<p> </p>
<p>Каля шляху ў чыстым полі</p>
<p>Магіла стаіць;</p>
<p>Кругом круціць завіруха,</p>
<p>Гуляе, шуміць.</p>
<p>На магіле адзінока</p>
<p>Каліна расце;</p>
<p>Яе вецер абвявае,</p>
<p>Мяцеліца гне</p>
<p>І навокала магілы</p>
<p>Спявае-гудзіць</p>
<p>Пра таго, хто ў чыстым полі</p>
<p>Пахаваны спіць...</p>
<p> </p>
<p><i>[1908]</i></p>
<p> </p>
<p> </p>
<h3><a id="chapter5"></a>Прыйдзе вясна</h3>
<p> </p>
<p>Холадна. Вецер па полі гуляе,</p>
<p>Вые, як звер,</p>
<p>Снег узрывае, нуду наганяе, -</p>
<p>Кепска цяпер!</p>
<p>Але мне сэрца пяе: не нудзіся!</p>
<p>Прыйдзе вясна!</p>
<p>Гукне: «Прачніся, зямля! прабудзіся</p>
<p>З цяжкага сна!»</p>
<p>Сонца прагляне, зазелянее</p>
<p>Траўка ў лугу,</p>
<p>Гукне вясна і, як ветрам, развее</p>
<p>Гора-нуду!</p>
<p> </p>
<p><i>1908</i></p>
<p> </p>
<p> </p>
<h3><a id="chapter6"></a>З цыкла «Эрас»</h3>
<p> </p>
<p><b>І</b></p>
<p> </p>
<p>У космас схаваліся кветы</p>
<p>чырвоныя,</p>
<p>Кветы чырвоныя,</p>
<p>Неапылёныя.</p>
<p> </p>
<p>Хцівасць жадання іх томіць</p>
<p>таёмная,</p>
<p>Томіць таёмная,</p>
<p>Сіла няскромная.</p>
<p> </p>
<p>Але дарэмна ў іх сокі б'юць</p>
<p>шпаркія,</p>
<p>Сокі б'юць шпаркія,</p>
<p>Свежыя, яркія.</p>
<p> </p>
<p>Звянуць яны, тыя кветы</p>
<p>чырвоныя,</p>
<p>Кветы чырвоныя</p>
<p>Неапылёнымі.</p>
<p> </p>
<p><b>ІІ</b></p>
<p> </p>
<p>Зірнуў, як між валос, між хмар калматых, цёмных</p>
<p>Чырвоны маладзік</p>
<p>І ўраз згадаў мне рад уздыхаў прыглушоных,</p>
<p>І мук любоўных крык,</p>
<p>І цела гібкага шалёнасць, ізвіванне,</p>
<p>І п'яны, душны пах...</p>
<p>. . . . . . . . . . . . . . . . . . . . . . . . . . . . . . . . . . .</p>
<p>Ў грудзях сціскаецца гарачае дыханне,</p>
<p>Кроў хваляй б'е ў нагах.</p>
<p> </p>
<p><i>[1908-1909]</i></p>
<p> </p>
<p> </p>
<h3><a id="chapter7"></a>* * *</h3>
<p> </p>
<p>Хмурыя, цёмныя гудзяць і шэпчуць елі.</p>
<p>Бор чырванее на яснай зары.</p>
<p>Грудзь вольна дыша, кроў калышацца ў целе, -</p>
<p>Ціха цалую мяккі мох на кары.</p>
<p> </p>
<p>Сэрца гарачае да ствала прыжымаю,</p>
<p>Ясныя слёзы на смалу ціха лью,</p>
<p>Ў неба сінеючыя вочы падымаю, -</p>
<p>Дзіўнае нешта грудзь калыша маю.</p>
<p> </p>
<p>Даўней цураўся я вас, сосны, елкі,</p>
<p>У месцы пыльным і душным праклятым жыццё прайшло,</p>
<p>А цяпер бачу я зялёныя іголкі,</p>
<p>Чую, як глуха стучыць дзяцел у дупло.</p>
<p> </p>
<p>А цяпер бачу - неба борзда дагарае,</p>
<p>Сам у гэтым свеце ледзьве-ледзьве гарыш;</p>
<p>Ноч ідзе: месяц тонкі, белы выплывае</p>
<p>Там, дзе падняла ель зялёны свой крыж.</p>
<p> </p>
<p><i>[1908-1909]</i></p>
<p> </p>
<p> </p>
<h3><a id="chapter8"></a>* * *</h3>
<p> </p>
<p>Я, бальны, бесскрыдлаты паэт,</p>
<p>Помню, раз пазабыў сваё гора, -</p>
<p>Гэта чуда зрабіў Ваш прывет.</p>
<p>Я - бальны, бесскрыдлаты паэт!</p>
<p>Мо жыцця майго верш ужо спет, -</p>
<p>Дык няхай Вам хоць песня гавора,</p>
<p>Як бальны, бесскрыдлаты паэт</p>
<p>На гадзіну забыў сваё гора.</p>
<p> </p>
<p><i>1909</i></p>
<p> </p>
<p> </p>
<h3><a id="chapter9"></a>З цыкла «Лясун»</h3>
<p> </p>
<p>Прывольная, цёмная пушча:</p>
<p>Вялізныя ліпы, дубы,</p>
<p>Асінніка, ельніка гушча,</p>
<p>Між хвоі апаўшай - грыбы.</p>
<p> </p>
<p>Ўсё дзіка, пустынна імшыцца,</p>
<p>Агністая спека стаіць.</p>
<p>На моху між спелай брусніцы</p>
<p>Лясун адзінокі ляжыць.</p>
<p> </p>
<p>Каравая моршчыцца скура,</p>
<p>Аброс цёмным мохам, як пень,</p>
<p>Трасе галавою панура,</p>
<p>Бакі выгравае ўвесь дзень.</p>
<p> </p>
<p>Гляджу на яго я уныла, -</p>
<p>На сэрцы і жаль, і жуда:</p>
<p>Ўсё знікла - і ўдаласць, і сіла!</p>
<p>Прапала, як дым, як вада!</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter10"></a>Хрэсьбіны лесуна</h3>
<p> </p>
<p>Бор шумеў, навяваў зводны сон,</p>
<p>А ў ім ціха гул раздаваўся, -</p>
<p>Гэта ў небе лясун калыхаўся</p>
<p>На вяршынах вялізных сасон.</p>
<p>Яму месяц маркотны свяціў,</p>
<p>Падымалі крыжы ў неба елі, -</p>
<p>І ў сіняй нябеснай купелі</p>
<p>Душу дзікую ён ахрысціў.</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter11"></a>З песняў беларускага мужыка</h3>
<p> </p>
<p><b>І</b></p>
<p>Гнусь, працую, пакуль не парвецца</p>
<p>Мне жыццё, як сагніўшая ніць;</p>
<p>А каб ведаў, што столькі пральецца</p>
<p>Майго поту, не стаў бы і жыць.</p>
<p> </p>
<p>Адтаптаў сотні вёрст пехатом я,</p>
<p>Будаваў я дарогі, масты;</p>
<p>Ліўся пот мой, як рэзаў на ком'я</p>
<p>Плугам глебы сухія пласты.</p>
<p> </p>
<p>Працаваў пад пяском, пад дрыгвою</p>
<p>І не мала там выцерпеў мук,</p>
<p>І не прыдзецца мне пад зямлёю</p>
<p>Гэтых чорных саромецца рук.</p>
<p> </p>
<p>А канаць ужо час: пот і слёзы</p>
<p>Мне жыццё, нібы мышы, грызуць;</p>
<p>Гора гне, як мяцеліца лозы,</p>
<p>Цэлы век не дае мне дыхнуць.</p>
<p> </p>
<p>Шчасце ж гляне і ў даль пранясецца,</p>
<p>І магу я аб ім толькі сніць...</p>
<p>Дык няхай жа, няхай сабе рвецца</p>
<p>Мне жыццё, як сагніўшая ніць.</p>
<p> </p>
<p><b>ІІ</b></p>
<p> </p>
<p>Я хлеба ў багатых прасіў і маліў, -</p>
<p>Яны ж мне каменні давалі;</p>
<p>І тыя каменні між імі і мной</p>
<p>Сцяною вялізнаю ўсталі.</p>
<p> </p>
<p>Яна усё вышай і вышай расце</p>
<p>І шмат каго дужа лякае.</p>
<p>Што ж будзе, як дрогне, як рухне яна?</p>
<p>Каго пад сабой пахавае?</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter12"></a>Асенняй ночай</h3>
<p> </p>
<p>Чарнеецца сажаю вечар.</p>
<p>Дождж б'ецца аб хвалі ракі;</p>
<p>Гуляе, гудзе над ёй вецер,</p>
<p>Заводзіць, што ў полі ваўкі.</p>
<p> </p>
<p>Спакойна мне тут пад вадою:</p>
<p>Залёг я ля млына на дне;</p>
<p>Апруся на кола рукою, -</p>
<p>Млын казку старую пачне.</p>
<p> </p>
<p>Кругі завіруюцца жорнаў,</p>
<p>Трасецца хадырна сцяна;</p>
<p>А думы - як колас без зёрнаў, -</p>
<p>Усё мяне цягне да сна.</p>
<p> </p>
<p>Бяспамятна колы піхаю,</p>
<p>Хілюся да дна галавой -</p>
<p>І ўжо я драмлю, засыпаю</p>
<p>Пад шум непагоды глухой.</p>
<p> </p>
<p><i>1909</i></p>
<p> </p>
<p> </p>
<h3><a id="chapter13"></a>Пугач</h3>
<p> </p>
<p>Загарэлісь кроўю вочы. Вось нясецца</p>
<p>З цёмнай елкі гук нуды і смеха,</p>
<p>І далёка голас аддаецца -</p>
<p>Пракацілася па лесе рэха.</p>
<p>І, лякаючысь, канца чакаеш ночы.</p>
<p>Ўсё здаецца: ўстаў лясун вялікі -</p>
<p>Чырванеюць, адбіваюць кроўю вочы,</p>
<p>Не змаўкае смех глухі і дзікі.</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter14"></a>«Нашай ніве»</h3>
<p> </p>
<p>Віншую ад душы, панове,</p>
<p>З трохлеццем вашае дзіця -</p>
<p>Газету ў беларускай мове.</p>
<p>Віншую ад душы, панове,</p>
<p>Яе, і ў простым, шчырым слове</p>
<p>Жадаю доўгага жыцця.</p>
<p>Віншую ад душы, панове,</p>
<p>З трохлеццем вашае дзіця.</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter15"></a>Цемень</h3>
<p> </p>
<p><i>(Ахвярую М.А.Кіц-най)</i></p>
<p> </p>
<p>Я сяджу без агню. Я стаміўся, прамок!</p>
<p>Над зямлёю - імгла, у душы маёй змрок.</p>
<p>О, як пуста у ёй! О, як холадна жыць!</p>
<p>Але вось цераз цемень маланка блішчыць,</p>
<p>Асвячае мне вобраз Хрыста... яго крыж...</p>
<p>Ажываеш, здаецца, душою гарыш.</p>
<p>Але толькі чаму ж так малы гэты час?!</p>
<p>Зноў навокал цемень. Свет зірнуў і пагас.</p>
<p>Не глядзіць на мяне ясны вобраз Хрыста.</p>
<p>Над зямлёю імгла, у душы пустата.</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter16"></a>Лясун</h3>
<p> </p>
<p>Сосны, елі, хвоя, хвошчы,</p>
<p>Цёмны мох.</p>
<p>Чую я - лясун касматы</p>
<p>Тут залёг.</p>
<p>Паваліўся ён на хвою,</p>
<p>На кару,</p>
<p>І усім калышэць, дзвіжэць</p>
<p>У бару.</p>
<p> </p>
<p><i>1909</i></p>
<p> </p>
<p> </p>
<h3><a id="chapter17"></a>Старасць</h3>
<p> </p>
<p>Палаюць асіны, каліны,</p>
<p>Чырвоныя сыплюць лісты</p>
<p>І вязкай жаўцеючай гліны</p>
<p>Цяжолыя крыюць пласты.</p>
<p> </p>
<p>Брыдзець, пахіліўшысь панура,</p>
<p>Лясун на раздоллі дарог.</p>
<p>Абшарпана старая скура,</p>
<p>Зламаўся аб дзерава рог.</p>
<p> </p>
<p>Дарога ўся ў лужах. Размыта</p>
<p>Дажджом праліўным каляя.</p>
<p>Гразь чаўкаець жадна капыта,</p>
<p>Шуршыць, упаўзая, змяя.</p>
<p> </p>
<p>Касматая шэрсць перамокла,</p>
<p>Стаміўся ён, стары, прадрог;</p>
<p>Лёд тонкі і востры, як сцёкла,</p>
<p>Капыта царапаець ног.</p>
<p> </p>
<p>Спяшыць ён дайсці да трасіны:</p>
<p>Там - мяккія, цёплыя мхі,</p>
<p>А тут толькі плачуць асіны</p>
<p>Ды б'юцца галіны альхі.</p>
<p> </p>
<p><i>1909</i></p>
<p> </p>
<p> </p>
<h3><a id="chapter18"></a>Падвей</h3>
<p> </p>
<p>Разгулялася вясёлая мяцель,</p>
<p>Прабудзіўся, ў поле кінуўся Падвей.</p>
<p>Ў галаву яму ударыў снежны хмель, -</p>
<p>І не змог ён бурнай радасці сваей.</p>
<p> </p>
<p>Пляша, скача. Снег зрываецца, ляціць.</p>
<p>Веюць ў полі снегавыя рукава,</p>
<p>А Падвей нясецца, кружыцца, гудзіць,</p>
<p>Запявае, удалая галава!</p>
<p> </p>
<p>Рвецца белы, рвецца, трэплецца насоў,</p>
<p>Разляцелісь яго кудры-валасы,</p>
<p>З трэскам падаюць галіны ад кустоў,</p>
<p>Енчаць, плачуць на раздоллі галасы.</p>
<p> </p>
<p>Доўга, доўга будзе цешыцца Падвей!</p>
<p>Калі ж зваліць хмель ў пуховую пасцель, -</p>
<p>Белы снег яго хавае між палей,</p>
<p>Замяцець, уложыць буйная мяцель.</p>
<p> </p>
<p><i>1909</i></p>
<p> </p>
<p> </p>
<h3><a id="chapter19"></a>* * *</h3>
<p> </p>
<p>Дождж у полі і холад... Імгла...</p>
<p>Дзесь у вёсцы міргаюць агні.</p>
<p>Там, злякаўшысь, схавалась, лягла</p>
<p>Доля горкая ў чорным цяні.</p>
<p> </p>
<p>І пад цёмнымі скрыдламі ночы</p>
<p>Не убачаць цяпер яе вочы.</p>
<p> </p>
<p>Толькі вецер асенні, начны</p>
<p>Ў полі сумна гудзіць і пяе</p>
<p>Аб радзімай старонцы глухой</p>
<p>Ды аб долі няшчаснай яе.</p>
<p> </p>
<p>Цісне сэрца мне песня начная...</p>
<p>Хай жа голасна вецер спявае,</p>
<p> </p>
<p>Хай пяе ён у роднай зямлі,</p>
<p>Каб у сэрцах нам сорам збудзіць,</p>
<p>Каб змагацца з няпраўдай ішлі,</p>
<p>Ў чыім сэрцы сумленне не спіць.</p>
<p> </p>
<p>Долю чорную ноч не схавае,</p>
<p>Калі выльецца песня жывая!</p>
<p> </p>
<p><i>[1909]</i></p>
<p> </p>
<p> </p>
<h3><a id="chapter20"></a>* * *</h3>
<p> </p>
<p>Ты ночкаю каляднай варажыла</p>
<p>І ў воду воск напоўправідны ліла,</p>
<p>Цікавячы, што выхадзіла мне:</p>
<p>Курганчык... белы крыжык... так, магіла!</p>
<p>У гэты рок я буду ўжо ў труне.</p>
<p> </p>
<p>І, броўкі хмурачы, са дна ўзяла</p>
<p>Ты белы воск, яго сціскала, мяла</p>
<p>І, смеючысь, сказала: «Дзе твой кон?</p>
<p>Дык чым бы моц яго нас ні спаткала -</p>
<p>Ў маіх руках, як воск, падасца ён».</p>
<p> </p>
<p><i>[1909]</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Максім Багдановіч. Выбраныя творы. Менск, МФ «Беларускі кнігазбор», 1996.<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>