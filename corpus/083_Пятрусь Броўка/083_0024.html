<div class="container">
<div class="book-utils">
<div id="qrcode"></div>
<a href="/Piatrus_Brouka/Cyrvon-haradok.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1950 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 354-385 -->
<!-- HEADER_FIELD FirstPublicationYear: 1950 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Чырвон-гарадок -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Чырвон-гарадок</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">XI</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>І</h3>
<p>Чырвон-гарадок,</p>
<p>Чырвон-гарадок!</p>
<p>Над Прыпяццю-рэчкай</p>
<p>Прыгожы куток.</p>
<p> </p>
<p>Высокі пагурак</p>
<p>Здалёку відзён —</p>
<p>Адтуль пазірае</p>
<p>Нямала сасён.</p>
<p>Узгорак як быццам</p>
<p>Увесь абнялі:</p>
<p>Пад стрэхі,</p>
<p>Пад самыя вокны прыйшлі.</p>
<p> </p>
<p>Іх голле, як струны,</p>
<p>Да самай зары</p>
<p>Перабіраюць</p>
<p>Вятры-гусляры.</p>
<p> </p>
<p>Са ўзгорка глядзіць</p>
<p>На шырокі бальшак</p>
<p>Радыёвышкі</p>
<p>Высокі маяк.</p>
<p>Над мачтай, што голуб,</p>
<p>Крылаты сцяжок;</p>
<p>Як воблак,</p>
<p>Над дрэўкамбінатам дымок.</p>
<p> </p>
<p>Дамы, што ў вянках,</p>
<p>Між садамі стаяць,</p>
<p>Як быццам на раду</p>
<p>Сышліся на пляц.</p>
<p> </p>
<p>Туды,</p>
<p>Дзе прад помнікам,</p>
<p>Прад Ільічом —</p>
<p>Чырвонгарадоцкі сельскі райком.</p>
<p>На пляц той</p>
<p>Сыходзіцца з розных бакоў</p>
<p>Нямала дарожак, сцяжынак,</p>
<p>Шляхоў.</p>
<p> </p>
<p>Чырвон-гарадок!</p>
<p>Чырвон-гарадок!</p>
<p>Над Прыпяццю-рэчкай</p>
<p>Прывабны куток!</p>
<p> </p>
<h3><a id="chapter2"></a>ІІ</h3>
<p>Яшчэ толькі ўспыхнулі зарніцы,</p>
<p>Халадок прадранішні ў паветры —</p>
<p>Грукнулі на вокнах аканіцы...</p>
<p>Рана прасынаюцца ў райцэнтры.</p>
<p> </p>
<p>Загула над прыстанню сірэна,</p>
<p>Краем з рэчкі выбліснула сонца.</p>
<p>Міліцыянер заўзята і адменна</p>
<p>Даў кірунак першай сямітонцы.</p>
<p> </p>
<p>Шляхам з гарадка яна шырокім</p>
<p>Паплыла удаль руплівым часам,—</p>
<p>Павязла прысланае здалёку</p>
<p>Новае насенне для калгасаў.</p>
<p> </p>
<p>На палях сяўба ўжо распачата.</p>
<p>Працы ўсім хапае, як вядома.</p>
<p>Раніцой вяртаюцца дахаты</p>
<p>Сакратар райкома з аграномам.</p>
<p> </p>
<p>У райцэнтр,</p>
<p>відаць яшчэ ад ночы,</p>
<p>Шмат ідзе калгаснага народу —</p>
<p>Ціт Заграй па вуліцы ўжо крочыць,</p>
<p>Старшыня з «Чырвонага усходу».</p>
<p> </p>
<p>Ён ідзе праз плошчу,</p>
<p>Каля рынка,</p>
<p>Прыкідае гаспадарскім вокам —</p>
<p>Вышай сосен клуб стаіць высокі,</p>
<p>Бач, ізноўку новыя будынкі...</p>
<p>Да чаго змянілася навокал!</p>
<p> </p>
<p>Радзівілаў —</p>
<p>Гэта месца звалі,</p>
<p>Пры Пілсудскім тут жылося горка —</p>
<p>Гміна ўпоплечкі з карчмой стаялі</p>
<p>Ды касцёл маячыў на прыгорку.</p>
<p> </p>
<p>Ціт Заграй хадзіў сюды нямала,</p>
<p>Так было, што ледзьве не жабрачыў,—</p>
<p>Гміна аж да ніткі рабавала,</p>
<p>А касцёл прызваніваў ў прыдачу.</p>
<p> </p>
<p>Навакол жа,</p>
<p>Пазгінаўшы спіны,</p>
<p>Як сіроты, галасілі вёскі,</p>
<p>Забіралі ўсё там на чужыну,</p>
<p>Заганяючы ў трыбух заморскі.</p>
<p> </p>
<p>Што панам? —</p>
<p>Абы кішэня поўна,</p>
<p>Што яны расцілі, гадавалі?</p>
<p>Лес і збожжа, сала, лён і воўну</p>
<p>За грашы на Захад адсылалі.</p>
<p> </p>
<p>Ім адно было па сэрцу люба —</p>
<p>Адшукаць, што толькі не прадана,</p>
<p>Нат людзей вывозілі на згубу</p>
<p>У ярме хадзіць за акіянам.</p>
<p> </p>
<p>Ціт Заграй ідзе,</p>
<p>А дзень вясновы,</p>
<p>Дзе ні глянь — бярэцца ўжо за працу.</p>
<p>Не, зусім інакшыя размовы,</p>
<p>Як Чырвоным гарадок стаў звацца!</p>
<p> </p>
<p>Узняліся каміны пад неба,</p>
<p>Хлеб вакол — народнае багацце!</p>
<p>Гарадок азначаны, як трэба,</p>
<p>На вялікай, на савецкай карце.</p>
<p> </p>
<p>Ён цяпер упоплечы з усімі,</p>
<p>Сцяг над ім чырвоны палыхае,</p>
<p>Кожны, аглядаючы Радзіму,</p>
<p>І на ім пагляд свой сунімае.</p>
<p> </p>
<p>Пра яго цяпер далёка знаюць,</p>
<p>Спраў у ім для кожнага багата —</p>
<p>Вось той дом, патрэбен ён Заграю,—</p>
<p>Выканком Савета дэпутатаў.</p>
<p> </p>
<p>У пакоі да сцяны сасновай</p>
<p>План сяўбы калгаснае прыбіты.</p>
<p>Старшыня таварыш Валатовіч</p>
<p>Аб усім распытывае Ціта.</p>
<p> </p>
<p>Ціт Заграй ўсё выканаў, запэўніў</p>
<p>Ды хутчэй спяшае развітацца:</p>
<p>— Дзякую за добрае насенне,</p>
<p>Пабягу пра грузавік дазнацца!</p>
<p> </p>
<p>Хутка ён убачыў і машыну,</p>
<p>Тую, абяцалі што зімою,</p>
<p>Шофер стрэціў, скочыў у кабіну</p>
<p>І за руль узяўся ён рукою:</p>
<p> </p>
<p>— Што ж, калі патрэбна —</p>
<p>Поўным ходам,</p>
<p>Хоць куды сягоння пракатаю,</p>
<p>Старшыня з «Чырвонага усходу»,</p>
<p>Я ж ад учарашняга чакаю!</p>
<p> </p>
<p>Ад прыбытку Ціт Заграй вясёлы —</p>
<p>У калгасе будзе болей сілы.</p>
<p>Руль крануў ён і памацаў колы...</p>
<p>Скуль сябры ўзяліся,</p>
<p>Абкружылі —</p>
<p>Старшыня — сусед Тамаш Калыска,</p>
<p>Каця з паляводчае брыгады,</p>
<p>Васілёнак, чый калгас тут блізка,</p>
<p>І пастух з раённае нарады.</p>
<p> </p>
<p>Знай, што хваляць новую машыну:</p>
<p>— З ёй ты станеш яшчэ больш багаты!</p>
<p>Ціт Заграй, ты нас усіх павінен</p>
<p>Развязці, як мае быць, па хатах!</p>
<p> </p>
<p>— Што ж, давайце, я з паўдня паеду...</p>
<p>І пайшлі яны, куды каторы —</p>
<p>Хто ў райком, хто РВК наведаць,</p>
<p>А хто ў краму набіраць уборы.</p>
<p> </p>
<p>Там адкажуць справай ім і словам,</p>
<p>Будуць скрозь уважліва сустрэты —</p>
<p>Чырвонгарадоцкія ўстановы</p>
<p>Славяцца сягоння і ў газетах.</p>
<p> </p>
<p>Не змаўкае тут зімой і летам,</p>
<p>Мчаць машыны, звоняць тэлефоны,</p>
<p>Цягнуцца драты ад сельсаветаў,</p>
<p>Быццам тыя нервы, да раёна.</p>
<p> </p>
<p>У раёне ты пазнаеш многа,</p>
<p>Школы, клубы, розных кніг багата —</p>
<p>Тут парада, тут і дапамога,</p>
<p>Тут і кара ёсць для вінаватых.</p>
<p> </p>
<p>Што было ў кутку такім сіроцкім:</p>
<p>Млын ды дзве смалярні, мусіць.</p>
<p>Рэчы маркі чырвонгарадоцкай</p>
<p>Сёння ўсёй вядомы Беларусі.</p>
<p> </p>
<p>Ёсць плугі, жалезныя бароны,</p>
<p>Бляшаныя конаўкі і місы —</p>
<p>Посуд просты, посуд і гранёны,</p>
<p>Мэбля з дубу — проста заглядзішся.</p>
<p> </p>
<p>Абады, калёсы, панарады,</p>
<p>Хамуты і збруя там любая...</p>
<p>І ніхто пустым цяпер дахаты</p>
<p>З Чырвон-гарадка не прыязджае.</p>
<p> </p>
<p>Як дамоў збіраліся апоўдні —</p>
<p>Нёс пастух бідоны і дайніцы,</p>
<p>Васілёнак — радыёпрыёмнік,</p>
<p>Каця — мех насеннае пшаніцы.</p>
<p> </p>
<p>Набылі яшчэ пакункаў многа,</p>
<p>Селі з чамаданамі, кулямі...</p>
<p>Загула машына у дарогу</p>
<p>З чырвонгарадоцкімі дарамі.</p>
<p> </p>
<h3><a id="chapter3"></a>ІІІ</h3>
<p>Ах, дарогі вы дарогі, шыр-раздолле,</p>
<p>Няма краю вам між бору і між поля!</p>
<p>Праз лугі паедзеш — кветкамі уп’ешся,</p>
<p>Што ў крышталю, ў кожнай рэчцы адаб’ешся.</p>
<p> </p>
<p>Дзе сасна цябе прывеціць, дзе таполя,</p>
<p>Ах, дарогі вы дарогі, шыр-раздолле!</p>
<p>Нам нямала вас праехаць давялося,</p>
<p>Добра ехаць па вас летам, добра ўвосень!</p>
<p> </p>
<p>Ці на ўзгорак узнімацца, ці спускацца долу,</p>
<p>Ад Чырвон-гарадка ўсе шляхі вясёлы!</p>
<p> </p>
<p>Лес і луг,</p>
<p>На лузе кветкі,</p>
<p>Азярцо, што люстра,</p>
<p>І сасёнкі, што падлеткі,</p>
<p>Выбеглі насустрач.</p>
<p> </p>
<p>Абмінае іх трохтонка,</p>
<p>А на ёй гамонка:</p>
<p>Кажа штось сусед суседу,</p>
<p>Хоць бы хто пануры,</p>
<p>У дарозе без бяседы</p>
<p>Не язда — хаўтуры.</p>
<p> </p>
<p>Васілёнак ўсхваляваны</p>
<p>Між усіх садзіцца:</p>
<p>— Братцы,</p>
<p>сёння калі гляну,—</p>
<p>Сэрца весяліцца!</p>
<p> </p>
<p>Гляньце й вы, зямля якая</p>
<p>З краю і да краю,</p>
<p>Ну, няйначай, як жывая,</p>
<p>З намі размаўляе.</p>
<p> </p>
<p>Сёння дорага яна мне,</p>
<p>Быццам маці сыну.</p>
<p>За яе, была часіна,</p>
<p>Ледзь я не загінуў:</p>
<p> </p>
<p>Пры панах ля нашай вёскі</p>
<p>Жыў магнат багаты,</p>
<p>Адабраў у нас ён поле</p>
<p>Па самыя хаты.</p>
<p> </p>
<p>Я пайшоў да войта ў гміну,</p>
<p>Праўду каб давесці,</p>
<p>Войт пры ўсіх мяне спачатку</p>
<p>Лаянкаю збэсціў.</p>
<p> </p>
<p>Думаў я ў павет падацца,</p>
<p>Каб знайсці ратунак,</p>
<p>Войт адвёў мяне на кару</p>
<p>Аж у пастарунак.</p>
<p> </p>
<p>Стаў крычаць я на ўвесь голас:</p>
<p>— Хіба так мажліва? —</p>
<p>Пан і войт мяне загналі</p>
<p>Аж у дэфензіву.</p>
<p> </p>
<p>Не суняўся, не паддаўся</p>
<p>Я на іх пагрозы,</p>
<p>А раз так, адна дарога —</p>
<p>Да Картуз-Бярозы.</p>
<p> </p>
<p>Па-за кратамі, дратамі</p>
<p>Моцна катавалі,</p>
<p>Толькі волю ў нашых сэрцах</p>
<p>Каты не зламалі.</p>
<p> </p>
<p>Калі вера ёсць у грудзях,</p>
<p>Дык ніхто не страшан,</p>
<p>Дачакаліся, нарэшце,</p>
<p>Што зямля ўся наша!</p>
<p> </p>
<p>Ні паноў, ні катаў-гіцляў,</p>
<p>Ані пастарункаў —</p>
<p>Вось ён, наш калгас, глядзіце —</p>
<p>Быццам на малюнку.</p>
<p> </p>
<p>Брама.</p>
<p>А на браме зорка</p>
<p>Дзеразой спавіта,</p>
<p>Сад разбегся на прыгорку</p>
<p>Да самага жыта.</p>
<p> </p>
<p>Дом цагляны выглядае</p>
<p>З зялёнага парку...</p>
<p>Васілёнак запрашае</p>
<p>Да сябе на чарку.</p>
<p> </p>
<p>— Прыпыніцеся на хвілю, што вы за суседзі?</p>
<p>Адказалі ўсе з падзякай:</p>
<p>— Некалі, паедзем!</p>
<p> </p>
<p>Зноўку далей зашуршала па шашы машына,</p>
<p>Толькі збоку застаюцца сосны і яліны.</p>
<p>У машыне той гамонка не магла суняцца,</p>
<p>Ды заместа Васілёнка размаўляе Каця:</p>
<p>— Служба ў пана,</p>
<p>Вось дзе гора.</p>
<p>Раніцой, ледзь пройдзе морак:</p>
<p>— Прэндзэй, Каця! Да аборы!</p>
<p> </p>
<p>Яшчэ ў пана пазяханне:</p>
<p>— Прэндзэй, Каця! Ладзь сняданне!</p>
<p> </p>
<p>Пачне пані прасынацца:</p>
<p>— Плацце пані, прэндзэй, Каця!</p>
<p> </p>
<p>Пан і пані йдуць гуляці:</p>
<p>— Прэндзэй, Каця! Жыта жаці!</p>
<p> </p>
<p>Пані й пану трэ вячэру:</p>
<p>— Прэндзэй, Каця! Ты халера!</p>
<p> </p>
<p>Шмат зазнала я абразы, шмат зазнала плачу,</p>
<p>Праўду кажуць, што батрачы — гэта хлеб сабачы.</p>
<p>Ды настала нам часіна, і паноў — ні звання,</p>
<p>Я сама сабе сягоння гаспадар і пані!</p>
<p>І Тамаш услед за Кацяй распачаў размову:</p>
<p>— Хто ў жыцці адведаў гора болей Тамашова.</p>
<p> </p>
<p>Трапіў я ў руднік заморскі</p>
<p>З роднай Беларусі,</p>
<p>Калі ёсць на свеце пекла,</p>
<p>Пекла не баюся.</p>
<p> </p>
<p>Пад зямлёю, што ў скляпенні,</p>
<p>Трацілі мы сілы.</p>
<p>Падбівала нас каменнем</p>
<p>І агнём смаліла.</p>
<p> </p>
<p>Каб было прыбытку болей,</p>
<p>Бэсцілі бясконца...</p>
<p>Ледзь я вырваўся на волю,</p>
<p>Рад, што ўбачыў сонца!</p>
<p> </p>
<p>Перабіў пастух размову, стаў аж выхваляцца:</p>
<p>— Вы пра гора, ды пра гора,</p>
<p>я ж хачу пра шчасце.</p>
<p> </p>
<p>Я жыву, што лепш не трэба! Кожны можа слухаць,</p>
<p>Як труба спявае ў полі — сэрца весялуха...</p>
<p>Як зайграю, як зальюся, гэтак чыста, звонка,</p>
<p>Ажно грукаюць ўпрысядкі ля шляха сасёнкі.</p>
<p> </p>
<p>І пастух пераканальна так гаворыць людзям:</p>
<p>— Сёння болей пра былое гаманіць не будзем,</p>
<p>Я хачу, каб адказалі на адно мне слова,</p>
<p>Ну, чыё жыццё ў калгасе лепш за пастухова?</p>
<p> </p>
<p>Пастуху на гэты словы</p>
<p>Ціт Заграй заўважыў:</p>
<p>— Апанас! Табе адкажам</p>
<p>Мабыць, другім разам!</p>
<p> </p>
<p>А каму сягоння лепей,</p>
<p>То йшчэ невядома.</p>
<p>Злазь, праехалі дарогу,</p>
<p>Мы сягоння дома!</p>
<p> </p>
<h3><a id="chapter4"></a>IV</h3>
<p>Сіла ў нашых руках,</p>
<p>Сіла ў новым часе —</p>
<p>Ля Чырвон-гарадка</p>
<p>Навакол калгасы.</p>
<p> </p>
<p>Многа скрозь пасёлкаў</p>
<p>Добрай гаспадаркі,</p>
<p>Ані тых маёнткаў,</p>
<p>Ані тых фальваркаў.</p>
<p> </p>
<p>На зямлю сяляне</p>
<p>Маюць уладанне,</p>
<p>Ані табе пана,</p>
<p>Ані табе пані.</p>
<p> </p>
<p>Ні старое гміны,</p>
<p>Знік і войт-забойца —</p>
<p>У сям’і адзінай</p>
<p>Чырвонаусходцы.</p>
<p> </p>
<p>Іх шнуркі былыя</p>
<p>Леглі б і ў прыполе,</p>
<p>А цяпер якія —</p>
<p>Не агледзіш поля.</p>
<p> </p>
<p>А вакол прыгожа,</p>
<p>Так і не прысніцца,</p>
<p>А на полі збожжа</p>
<p>Густа каласіцца.</p>
<p> </p>
<p>Грэчка бела ўлетку,</p>
<p>Што смятана тая,</p>
<p>А ячмень на ветры</p>
<p>Вусы раздзьмухае.</p>
<p> </p>
<p>Жыта мкне плячамі</p>
<p>Аж увысь, здаецца,</p>
<p>Белы мак крыламі</p>
<p>Узляцець імкнецца.</p>
<p> </p>
<p>І спяваюць быццам</p>
<p>Скрозь ляны з аўсамі,</p>
<p>Шапаціць пшаніца</p>
<p>З грэчкай, ячмянямі.</p>
<p> </p>
<p>Сонца аж смяецца,</p>
<p>Промні раскідае —</p>
<p>Радасна на сэрцы</p>
<p>Старшыні Заграю.</p>
<p> </p>
<p>Стаў прыгожы наш куток,</p>
<p>Вось дык перамена —</p>
<p>Даў Чырвон-гарадок</p>
<p>Добрае насенне.</p>
<p> </p>
<p>Будзе ў гэтым годзе</p>
<p>З хлебам урадліва,</p>
<p>Ціт Заграй абходзіць</p>
<p>Па брыгадах нівы.</p>
<p> </p>
<p>Сам сабе ён дукрыць,</p>
<p>Штосьці разважае,</p>
<p>А Тамаш насустрач</p>
<p>З «Вясёлага гаю»...</p>
<p> </p>
<p>— У маім калгасе</p>
<p>Поле ты наведай.—</p>
<p>І пайшлі ўжо разам</p>
<p>Два сябры-суседы.</p>
<p> </p>
<p>Слова ды да слова,</p>
<p>Пра калгасы спрэчка:</p>
<p>У адным дуброва,</p>
<p>У другім жа рэчка.</p>
<p> </p>
<p>У адным майстэрня —</p>
<p>Абады і шыны,</p>
<p>У другім цагельня</p>
<p>І ў дадатак пільня.</p>
<p> </p>
<p>У аднаго поле —</p>
<p>Толькі любавацца,</p>
<p>У другога — болей</p>
<p>Добрай сенажаці.</p>
<p> </p>
<p>Проста ганкі ў ганкі,</p>
<p>Іх сялібы блізка,</p>
<p>Чутны пеўні ранкам,</p>
<p>Як рыпяць калыскі.</p>
<p> </p>
<p>Іх сумесны гоні,</p>
<p>Разам іх брыгады,</p>
<p>Ды старшыні сёння</p>
<p>Не дайдуць да ладу.</p>
<p> </p>
<p>Ціт Заграй, каб зліцца,</p>
<p>А Тамаш — ні блізка...</p>
<p>Нельга згаварыцца</p>
<p>З Тамашом Калыскай.</p>
<p> </p>
<p>Праз усю бяседу:</p>
<p>— Не хачу, дый годзе!..—</p>
<p>Ціт Заграй суседу —</p>
<p>Так і сяк даводзіць:</p>
<p> </p>
<p>— Быць адным калгасам</p>
<p>Трэба нашым хатам,—</p>
<p>Калі станем разам,</p>
<p>Будзем больш багаты.</p>
<p> </p>
<p>А Тамаш: — Не трэба!</p>
<p>Вельмі ты харобры!..</p>
<p>Нам хапае хлеба,</p>
<p>Нам і гэтак добра!</p>
<p> </p>
<p>Ціт Заграй: — Будзь пэўны,</p>
<p>Людзі скажуць самі,</p>
<p>Што ты ўпёрся ў сценку,</p>
<p>Быццам вол рагамі.</p>
<p> </p>
<p>А Калыска: — Вочы</p>
<p>Пяліш на чужое,</p>
<p>Над усім быць хочаш,</p>
<p>Мабыць, старшынёю.</p>
<p> </p>
<p>Ціт Заграй: — На сходзе</p>
<p>Гэта абмяркуюць!..—</p>
<p>Апанас падходзіць</p>
<p>На гаворку тую.</p>
<p> </p>
<p>Стаў ён. Разважае.</p>
<p>Трубу ўзняўшы ўгору:</p>
<p>— Нам з «Вясёлым гаем»</p>
<p>Жыць асобна сорам.</p>
<p> </p>
<p>Хай з’яднае згода</p>
<p>Разам нашы вёскі,</p>
<p>І ў мяне ў паходах</p>
<p>Стане болей войска.</p>
<p> </p>
<p>Знаю, перамога</p>
<p>Нас усіх чакае...</p>
<p>І ўжо ўтрох дарогай</p>
<p>Між палёў блукаюць.</p>
<p> </p>
<p>Шум між каласамі,</p>
<p>Ды яны не чуюць,</p>
<p>Неўзабаве, днямі</p>
<p>Сход склікаць мяркуюць.</p>
<p> </p>
<h3><a id="chapter5"></a>V</h3>
<p>У калгасным садзе сходка моцна ўсіх усхвалявала,</p>
<p>З двух калгасаў люд гаворыць, ну, здаецца,— завіруха.</p>
<p>А навокал таго люду дрэў у круг нямала стала,</p>
<p>Быццам яблыні і грушы падышлі таксама слухаць.</p>
<p> </p>
<p>Быццам птушкі грукнуць крыллем,</p>
<p>калі хтосьці ўдала скажа,</p>
<p>Часам бас прарэжа цішу, як бы ўдараць бубны грому,</p>
<p>Ціт Заграй, Тамаш на сходзе пасядаюць сёння разам,</p>
<p>З імі побач Валатовіч — старшыня райвыканкома.</p>
<p> </p>
<p>І Тамаш дае пытанні — быццам ўсё яму загадка:</p>
<p>— Як жа будзе з працаднямі, як у вас падрыхтавана?</p>
<p>— А скажыце, калі ласка, ці не будзе непарадку?</p>
<p>— Можа, спаць усе ахвочы, не ўзнімаецеся рана?</p>
<p> </p>
<p>Апанас: — Ды што такое, хіба мелі б мы Героя?</p>
<p>Ёсць у нас яшчэ надзея, што і гэты не апошні.</p>
<p>— Нам з «Вясёлым гаем», знаю,</p>
<p>аб’яднацца смела можна.</p>
<p>Наш калгас ды з іх калгасам, сапраўды,</p>
<p>як брат з сястрою.—</p>
<p> </p>
<p>Ціт Заграй гаворыць людзям:</p>
<p>— Мы адно жаданне чуем.</p>
<p>Каб як лепей гаспадарка ўздымалася сягоння.</p>
<p>Што ж, калі мы зложым сілы, дык чаго не пабудуем.</p>
<p>Ды і трактару на полі шмат прыбавіцца разгону.</p>
<p> </p>
<p>— Згода? Згода! — Валатовіч устае і запрашае</p>
<p>Старшыню праўлення выбраць, ды найлепшага, вядома:</p>
<p>За таварыша Заграя рук ўзляцела, быццам стая...</p>
<p>І Тамаш руку паціснуў сябруку свайму старому.</p>
<p> </p>
<p>А калгаснікі на працу сталі дружна сабірацца.</p>
<p>Летні час цяпер на полі,</p>
<p>а такога часу шкода,</p>
<p>І пайшлі яны ўсе разам на палі, на сенажаці...</p>
<p>Так з’яднаўся «Гай вясёлы» назаўжды</p>
<p>з «Чырвоным ўсходам».</p>
<p> </p>
<p>Разышліся па брыгадах, у сялібах стала пуста,</p>
<p>Толькі чуць,</p>
<p>як млын грукоча ды гагочуць гусі недзе.</p>
<p>Валатовіч жа Заграя запрашае ў газік шустры:</p>
<p>— Дай з табой па сельсавету пацікавімся, праедзем!</p>
<p> </p>
<p>І пайшлі кружыць дарогі ад хаціны да хаціны,</p>
<p>Праплываюць перад імі сельсавецкія абшары —</p>
<p>Вунь знаёмая смалярня, пры панах завод адзіны,</p>
<p>МТС за ёй ўзнялася, што машынамі ўладарыць.</p>
<p> </p>
<p>А за ёю сыраварня для калгаснае патрэбы,</p>
<p>Пільня з вышкаю высознай, дзе агнём маячыць зорка,</p>
<p>А далей завод цагляны комін вывеў аж пад неба,</p>
<p>Цераз лес вядзе размовы з элеватарам на ўзгорку.</p>
<p> </p>
<p>На балоце экскаватар заграбае спорым коўшам...</p>
<p>Валатовіч да Заграя: — Бач,</p>
<p>як скрозь закрасавала? —</p>
<p>А Заграй яму на гэта, навакол рукой абвёўшы:</p>
<p>— Сёння столькі ў сельсавеце,</p>
<p>што і ў гміне не бывала!</p>
<p> </p>
<p>У бяседзе едуць далей. Бачаць поле залатое,</p>
<p>А на полі смех і гоман, жартаўлівая размова...</p>
<p>Ходзіць Каця між жытамі і дзяўчаты разам з ёю</p>
<p>Ды вяроўкаю ў калоссяў бы прычэсваюць галовы.</p>
<p> </p>
<p>І глядзяць яны пшаніцу, а яна шуміць, густая,</p>
<p>Каласы вакол гамоняць, ну, здаецца, што жывыя,</p>
<p>Воскам сонечным наліты,</p>
<p>ад сцябла на дол спадаюць,</p>
<p>Сцёблы тоўстыя такія, быццам з дроту, медзяныя.</p>
<p> </p>
<p>Валатовіч цісне руку Кацярыне на расстанні:</p>
<p>— Каця! Лес, а не пшаніца,</p>
<p>не чакаў сустрэць такую,</p>
<p>Што ж, дазволь нам пакланіцца,</p>
<p>знаеш нашы пажаданні,</p>
<p>Зорка не абы-якая па табе, відаць, сумуе!</p>
<p> </p>
<p>— Вось каб гэтак, ды усюды,—</p>
<p>Валатовіч Ціту кажа,—</p>
<p>Зноўку газік плыў палямі,</p>
<p>як на фронце дзе ў паходзе...</p>
<p>— А то ёсць такія людзі, што зямлі ад іх абраза,</p>
<p>Невядома, як працуюць, толькі клопаты, дый годзе!..</p>
<p> </p>
<p>Трэба ж так зрабіць,</p>
<p>хай добры скрозь благога навучае,</p>
<p>Хто адстаў, няхай працуе,</p>
<p>покуль лепшых не дагоніць.—</p>
<p>Валатовіч ў захапленні, аж калоціць ён Заграя;</p>
<p>— Гэтай восенню нам трэба зладзіць выстаўку ў раёне!</p>
<p> </p>
<h3><a id="chapter6"></a>VI</h3>
<p>Поўны клеці дабра</p>
<p>Жнівень з поля сабраў.</p>
<p>Лісця ўзняўся віхор,</p>
<p>І кастрычнік — на двор.</p>
<p> </p>
<p>Гоман-гуд на шашы,</p>
<p>Колькі мчыцца машын,</p>
<p>Тупат, грукат з бакоў</p>
<p>Ад пралётак, вазкоў.</p>
<p> </p>
<p>А куды іх нясе,</p>
<p>Ажно курыць пясок —</p>
<p>Ды на выстаўку ўсе,</p>
<p>У Чырвон-гарадок!</p>
<p> </p>
<p>У Чырвон-гарадок едуць свята спраўляць,</p>
<p>І людзей паглядзець, і сябе паказаць;</p>
<p>І шуміць, і гудзіць, і спявае народ</p>
<p>На дзядзінцы ў калгасе «Чырвоны усход».</p>
<p> </p>
<p>Збожжа ў свірнах ляжыць, кружыць восеньскі ліст,</p>
<p>Пахаджае дваром Апанас-гарманіст.</p>
<p>А гармонік яго — што за лад галасоў!</p>
<p>З ім за Одэр схадзіў, з ім вярнуўся дамоў.</p>
<p> </p>
<p>А дзяўчат ля яго неўгамонлівы рой,</p>
<p>Аглядаюць уборы на адной, на другой.</p>
<p>— Што за брошкі, каралі, што за дзіва шнуркі? —</p>
<p>Несціхана шумяць на дзяўчатах шаўкі,</p>
<p>Кветак, стужак вакол паначэплена шмат.</p>
<p>Домна з фермы птушынай падышла да дзяўчат:</p>
<p> </p>
<p>— Знаю, хорашы вы,</p>
<p>Не адстану й сама —</p>
<p>У Чырвон-гарадку пэўне лепшых няма! —</p>
<p>Пры трохтонцы ўбаку хлопцы сталі гуртом,</p>
<p>Толькі рогат вакол, толькі дым аж слупом.</p>
<p> </p>
<p>На дзядзінцы тым гул, людзі ходзяць, шумяць —</p>
<p>Дзе вазы, дзе вазкі, дзе пралёткі стаяць.</p>
<p>Коні моцна іржуць, дугі ў стужках гараць.</p>
<p> </p>
<p>Старшыня Ціт Заграй глянуў зырка на шлях,—</p>
<p>Грудзі ў промнях усе, грудзі ўсе ў медалях.</p>
<p> </p>
<p>Аглянуўся назад:</p>
<p>— Палявод, дзе ты там?</p>
<p>Ці не спознімся мы? Час на выстаўку нам!</p>
<p> </p>
<p>Знекуль выскачыў газік, падбег сугрунём,</p>
<p>На ім дзядзька Тамаш з велічэзным снапом.</p>
<p>Маладжавы на твар, хоць як снег валасы,</p>
<p>Курыць люлечку ён і смяецца ў вусы.</p>
<p> </p>
<p>— Будзе што паглядзець. Ёсць нямала навін.</p>
<p>Я з Чырвон-гарадка, можа, сорак хвілін —</p>
<p>Наша ўсё там дабро, як на картцы, стаіць,</p>
<p>Што ж, ды лепей сябе мы не будзем хваліць!</p>
<p>Дай каманду, бо час!</p>
<p>А на выстаўцы наш не паддасца калгас! —</p>
<p>Да яго старшыня сеў,</p>
<p>Рукою махнуў —</p>
<p>Увесь поезд тады, быццам вулей, загуў.</p>
<p>На пярэдняй машыне ўзвіўся крыллямі сцяг,</p>
<p>Як чырвоны арол, узляцеў ён на шлях.</p>
<p> </p>
<p>На трохтонцы за ім трубы ў лад загулі,</p>
<p>Увабраныя голлем ўслед машыны пайшлі.</p>
<p>Кожны думаў бы так, каб пабачыў здалёк:</p>
<p>— Гай няйначай паплыў у Чырвон-гарадок!</p>
<p>І крычалі з калёс да імклівых машын:</p>
<p>— Не адстанем мы больш</p>
<p>Чым на дваццаць хвілін.—</p>
<p>На Чырвон-гарадок шлях аж гулам гудзіць...</p>
<p>Старшыня Ціт Заграй між сябрамі сядзіць.</p>
<p> </p>
<p>З імі летаў нямала ён у працы правёў,</p>
<p>Не злічыць у яго і суседзяў-сяброў,</p>
<p>Каб сабраць — не змясціць і ў вялізарны дом,</p>
<p>Столькі іх, колькі ёсць тут калгасаў кругом.</p>
<p> </p>
<p>Вось і сёння на выстаўку яны разам спяшаць,</p>
<p>Да яго на шляху іх вітанні гучаць.</p>
<p>Ці пад рокат машын, ці пад грук капытоў:</p>
<p>— Як жывеш, Ціт Заграй?</p>
<p>— Ціт Заграй, як здароў?</p>
<p> </p>
<h3><a id="chapter7"></a>VII</h3>
<p>На шырокім бальшаку</p>
<p>Гул не моўкне суткі —</p>
<p>У Чырвон-гарадку</p>
<p>Вуліцы паўнюткі.</p>
<p> </p>
<p>Тут спаткаеш хоць каго —</p>
<p>Кожны госць жаданы.</p>
<p>У Чырвон-гарадку</p>
<p>Вуліцы прыбраны.</p>
<p> </p>
<p>Чырвань,</p>
<p>хвоя на дамах,</p>
<p>Лозунгі, вядома.</p>
<p>У палотнішчах, сцягах</p>
<p>РВК з райкомам.</p>
<p> </p>
<p>І відно яшчэ здалёк,</p>
<p>Зазываюць крамы —</p>
<p>Прыязджае ў гарадок</p>
<p>Ціт Заграй з сябрамі.</p>
<p> </p>
<p>У машынах, у вазках</p>
<p>Мкнуцца ўсе наперад,</p>
<p>Азначаюць спрытна шлях</p>
<p>Міліцыянеры.</p>
<p> </p>
<p>Шмат на вуліцах галоў,</p>
<p>Бы цвіце паляна,—</p>
<p>Ля кіёскаў, ля ларкоў</p>
<p>Гоман нестрыманы.</p>
<p> </p>
<p>Гапака, аж гул гудзе,</p>
<p>Адбіваюць хлопцы,</p>
<p>Не спыняюцца нідзе</p>
<p>Чырвонаусходцы.</p>
<p> </p>
<p>У напрамку мкнуць адным,</p>
<p>Дзе наўпрост, дзе з краю,</p>
<p>Быць на выстаўцы яны</p>
<p>Перш за ўсё жадаюць.</p>
<p> </p>
<p>Гул матораў, грук калёс,</p>
<p>Шмат народу едзе,—</p>
<p>Ціт Заграй дарогай скрозь</p>
<p>Пазнае суседзяў.</p>
<p> </p>
<p>Хустку, быццам аганёк,</p>
<p>Вецярок калыша,—</p>
<p>Едзе Каця Гаманёк,</p>
<p>З «Горак» брыгадзірша.</p>
<p> </p>
<p>Каця ростам не ўзяла,</p>
<p>Ды — як вішня быццам.</p>
<p>Той пшаніцай, што дала,</p>
<p>Можа пахваліцца.</p>
<p> </p>
<p>Пазнае Ціт седака,</p>
<p>Што прамчаў дарогай,—</p>
<p>Васілёнка Петрака,</p>
<p>Друга баявога.</p>
<p> </p>
<p>Далей дзіўна,</p>
<p>Што за шык?</p>
<p>Распазнаў ён ледзьве —</p>
<p>Старшыня Мікіта Цвік</p>
<p>Едзе на «Пабедзе».</p>
<p> </p>
<p>Ціт Заграй ўздыхнуў не раз</p>
<p>Ўслед Цвіку сягоння:</p>
<p>— Што ж, пакуль яго калгас</p>
<p>Першы ў раёне.</p>
<p> </p>
<p>Едзе далей,</p>
<p>А ў грудзях</p>
<p>Аж пячэ нібыта:</p>
<p>— Вось і брама ўся ў вянках,</p>
<p>Выстаўка адкрыта!</p>
<p> </p>
<h3><a id="chapter8"></a>VIII</h3>
<p>Канца і краю не відаць</p>
<p>На выстаўцы сябрам,—</p>
<p>Раскінуўся вялізны пляц,</p>
<p>І поўны ён дабра.</p>
<p> </p>
<p>Тут і пшаніцы, і жыты,</p>
<p>І грэчка, і аўсы,—</p>
<p>Стаяць, гамоняць каласы</p>
<p>Аб леце пражытым.</p>
<p> </p>
<p>Машын, бы хто сабраў на сход,</p>
<p>Якіх там не спаткаць,—</p>
<p>Там трактары, абцёршы пот,</p>
<p>З павагаю стаяць.</p>
<p> </p>
<p>Сявярні там спаткаліся,</p>
<p>Сяўбы правёўшы план,</p>
<p>З павагай углядаліся</p>
<p>Жняяркі на камбайн.</p>
<p> </p>
<p>А побач — з краю аж у край —</p>
<p>Пастала збажына,</p>
<p>Ідзе з сябрамі Ціт Заграй,</p>
<p>І думка ў іх адна.</p>
<p> </p>
<p>Што ёсць найлепшага ў другіх</p>
<p>Прыкмеціць, пераняць,</p>
<p>І кожны так жадае з іх,</p>
<p>Сваё каб паказаць.</p>
<p> </p>
<p>Стаіць высока у снапах</p>
<p>Пшаніца, аж шасціць,—</p>
<p>У Каці Гаманёк ў вачах</p>
<p>Як бы іскра свіціць.</p>
<p> </p>
<p>Яна ўслаўляе свой калгас</p>
<p>І хваліцца сама:</p>
<p>— Такой пшаніцы, як у нас,</p>
<p>Відаць, нідзе няма?</p>
<p> </p>
<p>Ды цягне за рукаў Тамаш,</p>
<p>Хвалюецца аж ён:</p>
<p>— Ды гляньце,</p>
<p>чым жа горшы наш,</p>
<p>Такі адменны лён!</p>
<p> </p>
<p>А Ціт Заграй да Петрака,</p>
<p>Яго не цягне ледзь:</p>
<p>— Ты шчэ не бачыў, брат, быка,</p>
<p>А ёсць што паглядзець!</p>
<p> </p>
<p>Ну і вялізны, як гара,</p>
<p>Спужаешся — зірнеш,</p>
<p>Такога, браце мой, зубра</p>
<p>Не мае Белавеж!</p>
<p> </p>
<p>І быццам ён пачуў здалёк,</p>
<p>Што бык яго раве...</p>
<p>— Ды гэта ж, браце, мой Вянок.</p>
<p>Хадзі, ён нас заве!</p>
<p> </p>
<p>Прыйшлі.</p>
<p>Дзівуецца Пятрок,</p>
<p>Аж рукі ён развёў:</p>
<p>— Нічога, брат, сабе Вянок!</p>
<p>Не менш як сто пудоў!</p>
<p> </p>
<p>А бык раве, глядзіць на дол,</p>
<p>Рагамі ўпёрся ў плот.</p>
<p>Каля быка і навакол</p>
<p>Гудзіць, як рой, народ.</p>
<p> </p>
<p>А побач, колькі там кароў,</p>
<p>Ягнят, цялят, авец,</p>
<p>Буланы жарабок Улоў,</p>
<p>Ну, дзе такога стрэць?</p>
<p> </p>
<p>Ажно ўзаўецца, ледзь кранеш,</p>
<p>Гатоў скрышыць загон,</p>
<p>Зірне — маланкаю блісне,</p>
<p>Капытам грукне — звон!</p>
<p> </p>
<p>А далей — новыя рады,</p>
<p>Плугоў, баронаў шмат,</p>
<p>Нат сепаратары сюды</p>
<p>Зрабіў промкамбінат.</p>
<p> </p>
<p>Ідуць, глядзяць на ўсё сябры —</p>
<p>Сякеры скрозь, нажы,</p>
<p>Начоўкі, дзежачкі, цабры,</p>
<p>Калёсы, палазы.</p>
<p> </p>
<p>Талеркі, місы і судкі,</p>
<p>А колькі лыжак тых,</p>
<p>І з гліны пеўнікі-свісткі —</p>
<p>Забаўкі для малых.</p>
<p> </p>
<p>Праходзіць Ціт ў кружку сваім</p>
<p>І чуе: з вецярком</p>
<p>Дыхнула пахам садавым,</p>
<p>Капустай, агурком.</p>
<p> </p>
<p>Нібыта ў сад яны прыйшлі,</p>
<p>Шчаслівыя праз край:</p>
<p>— Калі ёсць рай дзе на зямлі,</p>
<p>Дык вось дзе, братцы, рай!</p>
<p> </p>
<p>Апорты з кропінкай зары</p>
<p>Наліты, як віном,</p>
<p>Антонаўкі, нібы сыры,</p>
<p>Даспелыя кругом.</p>
<p> </p>
<p>А груш які там выбар быў,</p>
<p>А слуцкіх бэр гара,</p>
<p>А белы-белы той наліў,</p>
<p>Што сонца усё забраў.</p>
<p> </p>
<p>Праменнем чырвані палаў</p>
<p>Там кожны памідор,</p>
<p>Як бы хто з неба пазбіраў</p>
<p>Гару чырвоных зор.</p>
<p> </p>
<p>А далей солад, хлебны квас,</p>
<p>З агрэсту сок, як шкло.</p>
<p>Вы запытайце лепей нас,</p>
<p>Чаго там не было.</p>
<p> </p>
<p>Народ хадзіў не для забаў,</p>
<p>Ён лепшага шукаў —</p>
<p>Хто з кім насенне там мяняў</p>
<p>І збажыны, і траў.</p>
<p> </p>
<p>А да Заграя ў Петрака</p>
<p>Ёсць просьба на хаду:</p>
<p>— Дазволь, ад добрага быка</p>
<p>Я племя завяду.</p>
<p> </p>
<p>— Ну, што ж,</p>
<p>я гэта раю вам,</p>
<p>Няма між нас чужых,</p>
<p>А ты, браток, па лёну нам</p>
<p>Вясной дапамажы!</p>
<p> </p>
<p>— Ты мне гудзіш усё пра лён,</p>
<p>Як бы сышоўся свет,</p>
<p>Ды не адзіны толькі ён,</p>
<p>Усё ў мяне як след.</p>
<p> </p>
<p>Бо трэба знаць душу ў палях,</p>
<p>У кожным нораў свой.</p>
<p>Якое зерне дзе зямля</p>
<p>Ўскалыша над сабой.</p>
<p> </p>
<p>Што я табе скажу, дружок,</p>
<p>Вы хваліцеся чым —</p>
<p>Пшаніцай Каця Гаманёк,</p>
<p>А ты быком сваім.</p>
<p> </p>
<p>А ты, на міг, сюды хадзі,</p>
<p>Тут ёсць усё якраз,—</p>
<p>Ты паглядзі, ты паглядзі,</p>
<p>Што можа мець калгас.</p>
<p> </p>
<p>Пшаніца, што там дзіваваць,</p>
<p>Што месяц, глянь, сыры,</p>
<p>І птушка — раз,</p>
<p>І рыба — два,</p>
<p>І мёд для сэрца — тры!</p>
<p> </p>
<p>А Ціт Заграй тады знарок</p>
<p>Сябру кідае жарт:</p>
<p>— Відаць, па-твойму, я, Пятрок,</p>
<p>Нічога ўжо не варт!</p>
<p> </p>
<p>Я знаю так, як трэба жыць,</p>
<p>Нам шмат яшчэ рабіць!</p>
<p> </p>
<p>Пайшло і сонца асядаць</p>
<p>За бор у гэты час.</p>
<p>Ужо чакаюць іх,</p>
<p>відаць,</p>
<p>І Каця і Тамаш.</p>
<p> </p>
<p>— Ну, братцы, толькі паглядзеў,</p>
<p>На вус адно матай,</p>
<p>Не бачыў гэткага нідзе,—</p>
<p>Ім кажа Ціт Заграй.</p>
<p> </p>
<p>— Цяпер зусім інакшы час,</p>
<p>Другімі сталі й мы.</p>
<p>Бывала, прыйдзеш на кірмаш,</p>
<p>Ды з гора да карчмы.</p>
<p> </p>
<p>Займееш грош які малы,</p>
<p>Пачнеш сівуху піць,</p>
<p>Нап’ешся... потым за калы...</p>
<p>А пан над намі кпіць.</p>
<p> </p>
<p>Цяпер прыемна нам глядзець,</p>
<p>Што сталася з зямлёй...</p>
<p>Усе да лепшага ідзём</p>
<p>З прасветленай душой.</p>
<p> </p>
<p>А я камуну так спазнаў —</p>
<p>Ўсё маеш для патрэб,</p>
<p>Каб чалавек араў</p>
<p>І жаў —</p>
<p>Для сэрца працаваў,</p>
<p>Каб чалавек пра чорны хлеб</p>
<p>Ніколі і не дбаў.</p>
<p> </p>
<p>Камуну бачу я такой,</p>
<p>Што ў ёй расці, цвісці,</p>
<p>Назаўжды скончана з вайной,</p>
<p>Мінулі голад, жах...</p>
<p>І чалавек на ўсім жыцці</p>
<p>Не знае, што за страх.</p>
<p> </p>
<p>Я так камуну разглядзеў —</p>
<p>Шчаслівы сэрцы ўсіх,</p>
<p>А слёз, ды іх няма нідзе,</p>
<p>Хіба ў дзяцей малых.</p>
<p>Камуны бачу я прыход,</p>
<p>Каб кожны моц набыў,</p>
<p>Каб чалавек да сотні год,</p>
<p>Ну, сама меней, жыў.</p>
<p> </p>
<p>Каля прамоўцы люд загуў,</p>
<p>Шчыльней яго абняў,</p>
<p>І сакратар райкома чуў,</p>
<p>Што Ціт Заграй казаў.</p>
<p> </p>
<p>Ён чуў — дзень заўтрашні людзям</p>
<p>Здаецца залатым,</p>
<p>І вось бярэ ён слова сам,</p>
<p>Ад сэрца кажа ўсім:</p>
<p> </p>
<p>— Твой, Ціт Заграй, праўдзівы сказ —</p>
<p>Узняўся наш куток,</p>
<p>І гэта выстаўка для нас —</p>
<p>Наперад добры крок.</p>
<p> </p>
<p>Чаго дасяглі мы пакуль —</p>
<p>Маглі ўсе аглядаць.</p>
<p>З вас кожны лепшае адсюль</p>
<p>Павінен пераняць.</p>
<p> </p>
<p>Каб кожны да зямлі ішоў</p>
<p>І сэрца прыкладаў,</p>
<p>Каб абібокаў, гультаёў</p>
<p>Раён у нас не знаў.</p>
<p> </p>
<p>Каб незаможных не было,</p>
<p>Каб наша кожнае сяло</p>
<p>Найболей расцвіло,</p>
<p>Бо да камуны нам бліжэй,</p>
<p>Калі мы багацей!</p>
<p>Ну, а цяпер — дачкам, сынам</p>
<p>Прыгледзьце вы абноў,</p>
<p>Без падарункаў сёння вам</p>
<p>Няма хады дамоў.</p>
<p> </p>
<h3><a id="chapter9"></a>ІХ</h3>
<p>Вецер над дамамі сцягамі палошча.</p>
<p>Неўгамонна сёння гарадская плошча —</p>
<p>Параскрылі вочы зыркія вітрыны.</p>
<p>Просяць, каб наведалі людзі магазіны.</p>
<p> </p>
<p>Паміж крам паважных,</p>
<p>З габляваных дошак,</p>
<p>Быццам маладухі, кніжныя кіёскі.</p>
<p>На людзей з калгаснай, нашай новай вёскі</p>
<p>Паглядаюць з шыбаў Пушкін, Маякоўскі.</p>
<p> </p>
<p>Песня ў родным слове там жа красавала,</p>
<p>Пасядаюць побач Колас і Купала.</p>
<p>Кожны выбірае, што яму жадана,</p>
<p>У калгасе кніжцы добрая пашана.</p>
<p> </p>
<p>Побліз крам народу, быццам ходзяць хвалі,</p>
<p>А па крамах поўна дзіўнага паркалю,</p>
<p>Аж паліцы гнуцца, ажно глянуць люба,</p>
<p>Хочаш для старога, хочаш і да шлюбу.</p>
<p> </p>
<p>Як раскрыюць шоўку трубку вам якую,</p>
<p>Быццам луг увесну кветкамі красуе.</p>
<p>А калі ў блакітным ёсць у вас патрэба,</p>
<p>Вам дадуць такога, як самое неба.</p>
<p> </p>
<p>Курткі і сукенкі, хусткі і капоты</p>
<p>Набірае дзецям шчасная Дарота.</p>
<p>Мае брыгадзірша пяць дачок у хаце,</p>
<p>Кожная з іх хоча, як найлепш, прыбрацца.</p>
<p> </p>
<p>Трэба па каралях і па шляпцы кожнай,</p>
<p>Што ж, у чым тут справа, сёння гэта можна.</p>
<p>Адышлі пакуты,</p>
<p>Чорныя навалы,</p>
<p>Уздыхнула цяжка, толькі прыгадала —</p>
<p>Муж забіты ў бойцы, кат жа знішчыў хату,</p>
<p>Выкінуў сіротак, бы з гнёздаў птушанятаў.</p>
<p>Мабыць, і загінулі б тым пакутным часам,</p>
<p>Каб не перамога ды каб не калгасы.</p>
<p> </p>
<p>— Што ты ўсю, суседка,</p>
<p>Краму абчышчаеш? —</p>
<p>Глянула Дарота, хто жартуе ў краме,</p>
<p>Бачыць, ажно гэта Ціт Заграй з сябрамі.</p>
<p>І па кпін ягоны кпінам адказала:</p>
<p>— Вам, чырвонаўсходцы, тут і крама мала.—</p>
<p>Хтосьці жартаваў з іх, хто казаў сур’ёзна,</p>
<p>Толькі да паліцаў падыходзіць кожны.</p>
<p> </p>
<p>Вось Тамаш прыгнуўся</p>
<p>Ціха каля сценкі,</p>
<p>Сыну браў скуранку,</p>
<p>А дачцэ — сукенку.</p>
<p>Цётка Домна й Каця сталі ля паркалю,</p>
<p>Дзетак вельмі слаўных шмат нагадавалі.</p>
<p> </p>
<p>А Пятрок прыкмеціў добрага фасону</p>
<p>Гарнітур адменны з сіняга бастону.</p>
<p>Хтосьці выбраў боты, рад, што нос шырокі,</p>
<p>Ціт Заграй той «тулку» выверыў на вока.</p>
<p>А вакол —</p>
<p>Крамніны, сукны і тканіны,</p>
<p>Матацыклы, стрэльбы, швейныя машыны,</p>
<p>Чаравікі, шляпкі, шапкі і берэты...</p>
<p>Слаўны тыя рукі, што зрабілі гэта.</p>
<p> </p>
<p>Дзе яны працуюць — блізка ці далёка,—</p>
<p>Мы да іх з падзякай ставімся глыбокай.</p>
<p>Гул стаіць у краме,</p>
<p>Радасна суседзям.</p>
<p>Час жа не чакае, ён пакрыху едзе.</p>
<p> </p>
<p>Сонца ледзь варушыць промнямі-крыламі</p>
<p>За Чырвон-гарадком,</p>
<p>па-за камінамі.</p>
<p>— Ну, пара дадому.—</p>
<p>Выйшлі ўсе на плошчу.</p>
<p>Толькі адыходзіць аніхто не хоча.</p>
<p>Жарты ды размовы.</p>
<p>Ўсе стаяць ля крамы...</p>
<p>Васілёнак пляснуў гулка даланямі:</p>
<p>— Што мы тут пасталі,</p>
<p>Не заносіць колы,</p>
<p>Хочаце прабавіць час які вясёла —</p>
<p>Дык, сябры-таварышы, так я прапаную:</p>
<p>Едзем да мяне ўсе — добра пачастую!</p>
<p> </p>
<h3><a id="chapter10"></a>Х</h3>
<p>Вокны аж іскрацца,</p>
<p>Ля акон сасёнкі.</p>
<p>Гул стаіць у хаце</p>
<p>Пётры Васілёнка.</p>
<p> </p>
<p>Скрозь прыбрана ўдала,</p>
<p>Люстра аж палае,</p>
<p>Скрыпка і цымбалы</p>
<p>«Вальс асенні» граюць.</p>
<p> </p>
<p>Чаркі за сталамі</p>
<p>Размаўляюць звонка,</p>
<p>А паміж сябрамі</p>
<p>Дружная гамонка.</p>
<p> </p>
<p>То пра гаспадарку,</p>
<p>То аб чым размовы...</p>
<p>Узнімае чарку</p>
<p>Ўгору Валатовіч.</p>
<p> </p>
<p>— Раз за стол паселі</p>
<p>Сёння з перамогай —</p>
<p>Налівайце белай</p>
<p>Ці віна якога.</p>
<p> </p>
<p>Выпілі, паволі</p>
<p>Завялі «Каліну».</p>
<p>Рады, як ніколі,</p>
<p>Ціт Заграй з дружынай.</p>
<p> </p>
<p>Што ж, калі няспынна</p>
<p>Паляцелі хвілі...</p>
<p>Ды не хмель прычына,</p>
<p>Сэрцы гаварылі.</p>
<p> </p>
<p>Першы Васілёнак</p>
<p>Распачаў гаворку:</p>
<p>— Некалі батрачыў, жыў я вельмі горка...—</p>
<p>Уздыхнула Каця:</p>
<p>— Хто быў сіратою...</p>
<p> </p>
<p>А Тамаш азваўся:</p>
<p>— Гэта вам не тое.</p>
<p>Каменем у горле стаў мне хлеб заморскі,</p>
<p>Ледзь жывым не клаўся паміраць у дошкі!</p>
<p> </p>
<p>Домна:</p>
<p>— Я дык за кудзеляй вочы праглядзела...</p>
<p>А Дарота зноўку:</p>
<p>— Пяць сірот ты мела?</p>
<p> </p>
<p>Ціт Заграй ўсміхнуўся,</p>
<p>Узмахнуў рукамі:</p>
<p>— Як відаць, мы роўнымі ўсе былі панамі.—</p>
<p>Гул, што далей, болей</p>
<p>Круг займаў наўкола,</p>
<p>Устае паволі Апанас з-за стола.</p>
<p> </p>
<p>— Слухаю вас доўга, сам сказаць жадаю —</p>
<p>У ксяндза батрачыў, пекла больш не знаю.</p>
<p>Ксёндз і сёння ладзіць да старога часу,</p>
<p>Чулі, як ён пнецца насупроць калгасаў.</p>
<p> </p>
<p>Ды жыццю другому здалі мы экзамен —</p>
<p>Адказалі проста: — Досыць, ксенжа! Аман!</p>
<p>Гора прамінула, канула ў бяздонне,</p>
<p>Дайце пагамонім, як жывём сягоння!</p>
<p> </p>
<p>Няблага ў нас жыве народ,</p>
<p>Вось наш куток, зважай —</p>
<p>Калгас «Прамень», «Чырвоны ўсход»</p>
<p>І збоку — «Першы май».</p>
<p> </p>
<p>А «Першы май» — зямля мая,</p>
<p>Калгасны статак — мой!</p>
<p>І сапраўды, хвалюся я</p>
<p>Работаю сваёй.</p>
<p> </p>
<p>Як скончу вечарам паход,</p>
<p>Ды граю ўсім: страчай!</p>
<p>Калгас «Прамень», «Чырвоны ўсход»,</p>
<p>Прыгожы «Першы май»!</p>
<p> </p>
<p>Гаварыць адразу захацелі трое,</p>
<p>П’яныя не з чаркі, з добрага настрою.</p>
<p>Каця з Васілёнкам пачала размову,</p>
<p>Толькі перабіла слова Тамашова:</p>
<p> </p>
<p>— Вось, калі свой лёс я стрэціў,</p>
<p>Што старэю шкода,</p>
<p>Хіба ёсць каму на свеце</p>
<p>Лепш, як паляводу?</p>
<p> </p>
<p>Біўся я даўней з сахою,</p>
<p>Сам я пан сягоння.</p>
<p>З першым жаўрам ў нас вясною</p>
<p>Трактары гамоняць.</p>
<p> </p>
<p>Рассцілаюць скібы роўна,</p>
<p>Ходзяць уладарна,</p>
<p>І зямлю ў дыван цудоўны</p>
<p>Зернем ткуць сявярні.</p>
<p> </p>
<p>Поле ў цвеце, сэрца рада,</p>
<p>Што кругом красуе —</p>
<p>Ад брыгады да брыгады</p>
<p>Цэлы дзень хаджу я.</p>
<p> </p>
<p>За работаю з сябрамі</p>
<p>Весялей, чым дома,</p>
<p>Што іх робіцца рукамі,</p>
<p>Добра ўсім вядома.</p>
<p> </p>
<p>А калі паспеюць нівы —</p>
<p>Глянуць асалода.</p>
<p>Ну, скажыце, хто шчаслівы</p>
<p>Больш за палявода?</p>
<p> </p>
<p>Маю ўсё, што толькі трэба,</p>
<p>Гэта знаюць людзі,</p>
<p>Думка сёння не аб хлебе,—</p>
<p>Пра жыццё, што будзе.</p>
<p> </p>
<p>Бо паны не сціхлі, выюць,</p>
<p>Пан стаіць за пана,</p>
<p>Асабліва злосны тыя,</p>
<p>Што за акіянам.</p>
<p> </p>
<p>Свет жа ім занадта цесен,</p>
<p>Страшна спраў калгасных —</p>
<p>Нашых зерняў,</p>
<p>Нашых песень,</p>
<p>Зорак нашых ясных.</p>
<p> </p>
<p>Джалам сыкаюць, як змеі,</p>
<p>Хочуць свет загрэбці,</p>
<p>Што ж, відаць, яны шалеюць</p>
<p>Прад сваёю смерцю.</p>
<p> </p>
<p>Сеў Тамаш.</p>
<p>Паважна ўшанавалі друга,</p>
<p>Абышлі яшчэ раз чаркамі па кругу —</p>
<p>Пра сябе ж напомніць кожнаму ахвота,</p>
<p>Слова сваё кажа шчасная Дарота.</p>
<p> </p>
<p>— Пражыла сваё я гора</p>
<p>І таксама штосьці значу,</p>
<p>Калі ўходжу я ў абору,</p>
<p>Весялею я няйначай.</p>
<p> </p>
<p>А прыйду дадому з працы,</p>
<p>Як жа мне не захапляцца —</p>
<p>Пяць дачок я маю ў хаце,</p>
<p>Хіба гэта не багацце?</p>
<p> </p>
<p>І вясёла ў нас і жыва,</p>
<p>Адпакутвалі, і годзе —</p>
<p>Хто за вышыўкай ці швівам,</p>
<p>Хто ад кніжак не адходзіць.</p>
<p> </p>
<p>Да навукі цяпер блізка,</p>
<p>Можна стаць і дактарамі:</p>
<p>Хочаш ты — вучыся ў Мінску,</p>
<p>І Масква не за гарамі.</p>
<p> </p>
<p>Дзе такое шчасце стрэціш,</p>
<p>Толькі ў нас, усім вядома.</p>
<p>Сапраўды, так мне здаецца,</p>
<p>Лепш, як мне, няма нікому.</p>
<p> </p>
<p>Загудзела за сталамі бы ў віхор між бору,</p>
<p>Так прайшло, не зразумееш,</p>
<p>хто за кім гаворыць —</p>
<p>Васілёнак запэўняе:</p>
<p>— Вам вядома, што я маю.</p>
<p> </p>
<p>Валатовіч супыняе (цішыня настала ў хаце):</p>
<p>— І дадому не дабрацца, калі гэтак выхваляцца.</p>
<p>Што й казаць,</p>
<p>аб справах добрых пахваліцца можа кожны,</p>
<p>І не дзіва, ёсць такія, што цяпер жывуць заможна,</p>
<p>Ды ляжыць яшчэ прад намі немаленькая дарога,</p>
<p>Нас чакае спраў нямала і рабіць яшчэ нам многа,</p>
<p>Каб раслі ўсе, багацелі несупынна з кожным годам,</p>
<p>Мы пра ўсе свае калгасы мусім думаць і заўсёды.</p>
<p>Трэба так,</p>
<p>каб да драбочка мы зямлю ўсю засявалі,</p>
<p>Каб сады вакол сядзібаў белай пенай красавалі,</p>
<p>Каб дамы пад чарапіцай, цагляныя скрозь пасталі,</p>
<p>Каб машыны на палетках усё большы круг займалі,</p>
<p>Каб авец, кароў і коней многа мы нагадавалі,</p>
<p>Каб ніякае патрэбы мы ні ў чым ані не зналі.</p>
<p>— Зробім? Зробім! —</p>
<p>Узняліся ўсе яны ў хвіліну тую —</p>
<p>Ёсць у нас зямля такая, у якой мы сэрца чуем,</p>
<p>Ёсць паветра, ды якое, лепш усякага настою,</p>
<p>Ёсць у нас такія людзі, што ні глянеш, дык героі...</p>
<p> </p>
<p>Яшчэ доўга б, мусіць,</p>
<p>Людзі гаварылі,</p>
<p>Ды акон крануўся</p>
<p>Золак сінім крыллем.</p>
<p> </p>
<p>Певень як бы госцяў</p>
<p>Прывітаў заўзята,</p>
<p>І азваўся хтосьці:</p>
<p>— Ці не час дахаты!</p>
<p> </p>
<p>Не прайшло гадзіны,</p>
<p>З двору ад’язджалі —</p>
<p>Загулі машыны,</p>
<p>Коні заірзалі.</p>
<p> </p>
<h3><a id="chapter11"></a>XI</h3>
<p>Ранне.</p>
<p>Шляхі праз палі і бары.</p>
<p>З выстаўкі едуць</p>
<p>Дадому сябры.</p>
<p> </p>
<p>Руні вакол</p>
<p>Зелянеецца шоўк —</p>
<p>У кожнага ў думах —</p>
<p>Чырвон-гарадок.</p>
<p> </p>
<p>У кожнага ў сэрцы</p>
<p>Нямала клапот —</p>
<p>З чым заявіцца</p>
<p>Туды цераз год?</p>
<p> </p>
<p>Думае, што паказаць,</p>
<p>Апанас;</p>
<p>Марыць аб лепшай</p>
<p>Жывёле Тамаш.</p>
<p> </p>
<p>Усхваляваны Заграй</p>
<p>І здавён</p>
<p>Думае думу,</p>
<p>Як вырасціць лён.</p>
<p> </p>
<p>Марыць Дарота</p>
<p>Пабольшыць удой,</p>
<p>Каця — аб новай</p>
<p>Пшаніцы сваёй.</p>
<p> </p>
<p>І кожны з іх дбае</p>
<p>Пра новы наш час,</p>
<p>Каб рос, узнімаўся</p>
<p>Іх родны калгас.</p>
<p> </p>
<p>Каб ведалі ўсюды</p>
<p>Пра слаўны куток,</p>
<p>Што ёсць ў Беларусі</p>
<p>Чырвон-гарадок!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>