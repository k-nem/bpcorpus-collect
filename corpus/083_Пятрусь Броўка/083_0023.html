<div class="container">
<div class="book-utils">
<div id="qrcode"></div>
<a href="/Piatrus_Brouka/Chleb.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: жнівень 1946 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 278-286 -->
<!-- HEADER_FIELD FirstPublicationYear: 1946 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Хлеб -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Хлеб</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>І</h3>
<p>Смачны хлеб працавіты.</p>
<p>Сейбіт ходзіць палямі,—</p>
<p>Сыпле, сыпле ён жыта</p>
<p>Залатымі дажджамі.</p>
<p> </p>
<p>Пяць гадоў, можа, болей,</p>
<p>Як не быў тут, напэўне,</p>
<p>Праслаўляе ён поле</p>
<p>І ліповую сеўню.</p>
<p> </p>
<p>І агні на рабінах</p>
<p>З баравое паляны,</p>
<p>І красуню-дзяўчыну,</p>
<p>Што так лешыць старанна.</p>
<p> </p>
<p>Што саломкаю меціць</p>
<p>Шлях ці голлем зялёным,</p>
<p>І да долу хінецца</p>
<p>З урачыстым паклонам.</p>
<p> </p>
<p>Прамільгнуць светлякамі</p>
<p>Зерні з ветрам імкліва —</p>
<p>Пакладуцца радамі</p>
<p>На пуховую ніву.</p>
<p> </p>
<p>А дзе зернета пала —</p>
<p>Шум калоссяў здаецца,</p>
<p>Што вясёлка, зайграла</p>
<p>Сёння ў сейбіта сэрца.</p>
<p> </p>
<p>Бо сваімі рукамі</p>
<p>Засявае палетак,—</p>
<p>Колькі год між баямі</p>
<p>Ён памарыў пра гэта.</p>
<p> </p>
<p>Колькі раз ў завіруху</p>
<p>Чуў узрушаны голас —</p>
<p>Гэта шэптам, на вуха,</p>
<p>Гаманіў яму колас.</p>
<p> </p>
<p>Між агню франтавога,</p>
<p>Між гарматнага грому —</p>
<p>Быццам зваў да жытнога,</p>
<p>Да далёкага дому.</p>
<p> </p>
<p>Як хацеў ён, да болю,</p>
<p>Той паслухацца рады,</p>
<p>Ды салдацкае поле</p>
<p>Узнімалі снарады.</p>
<p> </p>
<p>Ды салдацкае поле</p>
<p>Кулямёты аралі,</p>
<p>Ды салдацкае поле</p>
<p>Кулі скрозь засявалі.</p>
<p> </p>
<p>Да далёкае Эльбы</p>
<p>Гнаў чужынцаў наш сейбіт</p>
<p>І вярнуўся дахаты,</p>
<p>Зноў да жытніх зярнятаў.</p>
<p> </p>
<p>Вось ён ходзіць палямі,</p>
<p>Па прасторах шырозных,—</p>
<p>Нібы ў кнізе, радамі</p>
<p>Роўна леглі барозны.</p>
<p> </p>
<p>Сыпне горсць залатую,</p>
<p>Восень звонкую збудзіць,</p>
<p>Вецер з бору цалуе</p>
<p>Расхрыстаныя грудзі.</p>
<p> </p>
<p>Чырванеецца неба,</p>
<p>Чырвань з краю да краю.</p>
<p>На вільготную глебу</p>
<p>Мякка ногі ступаюць.</p>
<p> </p>
<p>Сейбіт марыць, ды годзе,</p>
<p>Быццам хвіляю тою,</p>
<p>Дзе ён толькі ні пройдзе,—</p>
<p>Войска ўстане сцяною.</p>
<p> </p>
<p>Ды, не знаючы зморы,</p>
<p>Сее дбала і многа —</p>
<p>Сонца села за борам,</p>
<p>Сеў і ён ля дарогі.</p>
<p> </p>
<p>Нахіліліся травы</p>
<p>Перад захадам сінім.</p>
<p>Сейбіт глянуў ласкава</p>
<p>На красуню дзяўчыну.</p>
<p> </p>
<p>Ды сказаў ён з усмешкай:</p>
<p>— Ты ляшыла са спрытам,</p>
<p>Не забудзься на сцежкі,</p>
<p>Дзе мы сеялі жыта!</p>
<p> </p>
<h3><a id="chapter2"></a>ІІ</h3>
<p>Быццам кроў, журавіны</p>
<p>Чырванеюць між лозаў,</p>
<p>Адплыло павуцінне,</p>
<p>Пажаўцелі бярозы.</p>
<p> </p>
<p>Замаркотнелі далі,</p>
<p>Абляцелі крушыны,</p>
<p>Толькі зерні ўставалі</p>
<p>Там, дзе сейбіт іх кінуў.</p>
<p> </p>
<p>Як бы выраслі крыллі</p>
<p>У зярнят за плячамі,</p>
<p>Як бы поле прабілі</p>
<p>Скрозь яны аганькамі.</p>
<p> </p>
<p>Сейбіт прыйдзе з надзеяй,</p>
<p>Паглядзіць, усміхнецца,</p>
<p>Быццам там ён пасеяў</p>
<p>Свой кавалачак сэрца.</p>
<p> </p>
<p>Падышоў на загоны</p>
<p>І ў глыбокую восень —</p>
<p>Хваляй, морам зялёным</p>
<p>Жыта скрозь разлілося.</p>
<p> </p>
<p>Падышоў, як заранка</p>
<p>Поле скрозь ахінула,</p>
<p>Падышоў, калі ранкам</p>
<p>Срэбра рунь закранула.</p>
<p> </p>
<p>Ці то сам напрарочыў</p>
<p>Ён пра тую хвіліну,</p>
<p>Бо на руні аднойчы</p>
<p>Зноў сустрэўся з дзяўчынай.</p>
<p> </p>
<p>Шчыра з ёй прывітаўся</p>
<p>Ды нясмела спытаўся:</p>
<p>— Ці не поле жытное</p>
<p>Нас так вабіць з табою?</p>
<p> </p>
<p>А дзявочыя бровы</p>
<p>Узляцелі, што крылы,</p>
<p>Адказала сурова:</p>
<p>— Я каралі згубіла!</p>
<p> </p>
<h3><a id="chapter3"></a>ІІІ</h3>
<p>З пушчаў, з даляў сасновых</p>
<p>Палі белыя стрэлы,</p>
<p>На палоззях ліповых</p>
<p>І зіма прыляцела.</p>
<p> </p>
<p>Як бы ўсім на пацеху</p>
<p>Упрыгожыла хаты,—</p>
<p>Аж па самыя стрэхі</p>
<p>Абляпіла іх ватай.</p>
<p> </p>
<p>Дрэў бухматае голле</p>
<p>Замяла, запушыла,—</p>
<p>Рунь зялёную ў полі</p>
<p>Абрусамі накрыла.</p>
<p> </p>
<p>Снежань сцягі развесіў,</p>
<p>Глянуць радасна, люба.</p>
<p>Ходзіць сейбіт па лесе,</p>
<p>Сосны валіць для зруба.</p>
<p> </p>
<p>Бор, як сонца усходзіць,</p>
<p>Быццам срэбрам заліты,</p>
<p>Толькі з думак не сходзіць</p>
<p>Пад завеямі жыта.</p>
<p> </p>
<p>Рунь цяпер пад снягамі</p>
<p>Не праб’ецца да вонку,</p>
<p>Ды якая начамі</p>
<p>У жытоў за гамонка?</p>
<p> </p>
<p>Так ідзе ён ды марыць</p>
<p>Ад сасны да сасёнкі,</p>
<p>Адгукнецца гушчарам</p>
<p>Ён сякераю звонкай.</p>
<p> </p>
<p>Вецер песню зайграе,</p>
<p>Ён успомніць дзяўчыну</p>
<p>Ды сябе прыгадае</p>
<p>З ёй у новай хаціне.</p>
<p> </p>
<p>Дні прабеглі за днямі</p>
<p>За работаю плённай,—</p>
<p>Зруб узняўся вянцамі</p>
<p>Аж па голаву клёну.</p>
<p> </p>
<p>Хто ні йдзе,— прывітае,</p>
<p>Гляне радасным вокам.</p>
<p>А за рэчкай, над гаем</p>
<p>Сонца стала высока.</p>
<p> </p>
<p>Ветры скрозь разышліся</p>
<p>Ад вясны пасланцамі,</p>
<p>Снег са ўзгоркаў скаціўся</p>
<p>Аж на дол ручаямі.</p>
<p> </p>
<p>Птушцы ў небе раздолле,</p>
<p>Разляцеліся роем...</p>
<p>Закупнела на волі,</p>
<p>Зашумела жытное.</p>
<p> </p>
<p>Стала вышай ўзнімацца,</p>
<p>Што дружына якая,—</p>
<p>Сейбіт гляне, ад шчасця</p>
<p>Быццам сам вырастае.</p>
<p> </p>
<p>Неяк раз раніцою</p>
<p>Сэрца ў грудзях заныла:</p>
<p>Зноў угледзеўся з тою,</p>
<p>З той, што жыта ляшыла.</p>
<p> </p>
<p>Глянуў дзеўчыне ў вочы,</p>
<p>Пакланіўся няўдала:</p>
<p>— Гэта поле, як хочаш,</p>
<p>І цябе счаравала.</p>
<p> </p>
<p>Твар яе заружовеў,</p>
<p>Што знайсці за прычыну?..</p>
<p>Адказала тры словы:</p>
<p>— Я згубіла хусціну!</p>
<p> </p>
<h3><a id="chapter4"></a>IV</h3>
<p>Загудзела, як трэба,</p>
<p>Жыта скрозь галасамі,</p>
<p>Заглядзелася ў неба</p>
<p>Да аблок каласамі.</p>
<p> </p>
<p>Будзе хлеба багата,</p>
<p>Жыта стала сцяною,</p>
<p>Светла сейбіта хата,</p>
<p>Светла смольнай сасною.</p>
<p> </p>
<p>Студня з гонкім асверам</p>
<p>Цэлы дзень размаўляюць,</p>
<p>У раскрытыя дзверы</p>
<p>Да сябе запрашаюць.</p>
<p> </p>
<p>Ну, чаго яшчэ болей —</p>
<p>Ўсё наладжана быццам!</p>
<p>Гаспадар жа па полі,</p>
<p>Аднаму не сядзіцца.</p>
<p> </p>
<p>Раніцою і ўпрыцем,</p>
<p>Толькі час выпадае,</p>
<p>Ходзіць сцежкамі ў жыце</p>
<p>Ды кагосьці чакае.</p>
<p> </p>
<p>Не ляжыцца, не спіцца,</p>
<p>Што ж магло гэта стацца?</p>
<p>А ўжо скрозь завушніцы</p>
<p>На калоссях дымяцца.</p>
<p> </p>
<p>А ўжо скрозь налітое</p>
<p>Жыта шэпча вясёла,</p>
<p>Дзе-нідзе галавою</p>
<p>Паглядае да долу.</p>
<p> </p>
<p>Сейбіт ходзіць лагчынай,</p>
<p>Штосьці сэрца скарыла...</p>
<p>Бачыць, ходзіць дзяўчына,</p>
<p>Як бы нешта згубіла.</p>
<p> </p>
<p>Ціха крочыць па сцежцы,</p>
<p>Васілёчкі трымае...</p>
<p>Значыць, вось каго сэрцу</p>
<p>Доўга так не хапае!</p>
<p> </p>
<p>Падышоў вінавата</p>
<p>Ды сказаў ёй з душою:</p>
<p>— Не кажы мне пра страту —</p>
<p>Ўсё знайшоў я з табою!</p>
<p> </p>
<h3><a id="chapter5"></a>V</h3>
<p>Жыта звесіла шыю,</p>
<p>Каласы зашапталі,</p>
<p>Каласы медзяныя</p>
<p>Шмат цяжэйшымі сталі.</p>
<p> </p>
<p>Вецер, быццам калыску,</p>
<p>Ўсё жытное гайдае,</p>
<p>Што, схіліўшыся нізка,</p>
<p>Да зямлі прыпадае.</p>
<p> </p>
<p>Нельга,</p>
<p>Нельга марудзіць,</p>
<p>Бо заплача слязамі,</p>
<p>Выйшлі з песняю людзі,</p>
<p>Са жняяркай, з сярпамі.</p>
<p> </p>
<p>Як аглянуць іх вокам —</p>
<p>Можа, сотня ці болей,</p>
<p>А шырока, шырока,</p>
<p>Ты, калгаснае поле!</p>
<p> </p>
<p>Выйшлі людзі на працу,</p>
<p>А між імі са спрытам</p>
<p>Два сярпы зіхацяцца,</p>
<p>Тых, што сеялі жыта.</p>
<p> </p>
<p>Жыта іхнія вочы</p>
<p>Між усіх распазнала:</p>
<p>Гэта іх яно ўночы</p>
<p>Ад вятроў прыкрывала.</p>
<p> </p>
<p>Колькі ў цемры глыбокай</p>
<p>Чула любых размовы</p>
<p>Ды схавала далёка</p>
<p>Іх таемныя словы.</p>
<p> </p>
<p>Роўна, роўна радамі</p>
<p>На шырокай лагчыне</p>
<p>Усцілаюць снапамі</p>
<p>Поле сейбіт з дзяўчынай.</p>
<p> </p>
<p>Між сабой размаўляюць,</p>
<p>Добра ім, як ніколі.</p>
<p>Ставяць бабкі і знаюць —</p>
<p>Тут з’яднала іх доля.</p>
<p> </p>
<p>А як выйшлі дадому</p>
<p>Познім, змрочлівым часам,</p>
<p>Нізка полю жытному</p>
<p>Пакланіліся разам.</p>
<p> </p>
<h3><a id="chapter6"></a>VI</h3>
<p>Каласы адспявалі,</p>
<p>Іх пажалі, сабралі,</p>
<p>Бараду завязалі</p>
<p>Ды дажынкі згулялі.</p>
<p> </p>
<p>Сейбіт меў асалоду —</p>
<p>Жыта слаўна ўрадзіла!</p>
<p>Дзе б ні быў ён, заўсёды</p>
<p>Зерне з ім гаманіла.</p>
<p> </p>
<p>Ён глядзеў гаспадарна,</p>
<p>Браў на спробу рукою,</p>
<p>Як ішло з малатарні,</p>
<p>Быццам золата тое.</p>
<p> </p>
<p>Як выносілі з току,</p>
<p>На калёсы грузілі,</p>
<p>Як займалі шырока</p>
<p>Ветраковыя крылы.</p>
<p> </p>
<p>Што, заняўшы паўнеба,</p>
<p>Раскруціліся спорна,—</p>
<p>Новым, ліпеньскім хлебам</p>
<p>Запыліліся жорны.</p>
<p> </p>
<p>А як зносіў па сходнях</p>
<p>Мех за мехам ён дбала,</p>
<p>Як улетку, апоўдні —</p>
<p>У спіну прыгравала.</p>
<p> </p>
<p>У жыцці сваім, мусіць,</p>
<p>Так не быў ён багаты,—</p>
<p>З поўным возам вярнуўся</p>
<p>Да уласнае хаты.</p>
<p> </p>
<p>А назаўтра сышліся</p>
<p>Людзі ў хаце прыбранай,</p>
<p>Каравай задыміўся</p>
<p>На абрусе ільняным.</p>
<p> </p>
<p>І ўся вуліца чула</p>
<p>Іхні гоман шчаслівы...</p>
<p>Ўсім у твары дыхнула</p>
<p>Спелай,</p>
<p>жытняю нівай.</p>
<p> </p>
<p>Мабыць, гэтак ніколі,</p>
<p>Як тады,</p>
<p>не спявалі,</p>
<p>І да самае столі</p>
<p>Чаркі ўсе падымалі.</p>
<p> </p>
<p>Быў між імі адзіны,</p>
<p>Быццам сонцам абліты,</p>
<p>А сядзеў ён з дзяўчынай,</p>
<p>З той, што сеялі жыта!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>