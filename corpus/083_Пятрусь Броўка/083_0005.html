<div class="container">
<div class="book-utils">
<div id="qrcode"></div>
<a href="/Piatrus_Brouka/Bielarus_text.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: снежань 1943 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 237-252 -->
<!-- HEADER_FIELD FilenameSuffix: text -->
<!-- HEADER_FIELD FirstPublicationYear: 1943 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Беларусь -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Беларусь</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">Х</a><br/>
<a href="#chapter11">XI</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<a href="#chapter15">XV</a><br/>
<a href="#chapter16">XVI</a><br/>
<a href="#chapter17">XVII</a><br/>
<a href="#chapter18">XVIII</a><br/>
<a href="#chapter19">XIX</a><br/>
<a href="#chapter20">ХХ</a><br/>
<a href="#chapter21">XXI</a><br/>
<a href="#chapter22">XXII</a><br/>
<a href="#chapter23">XXIII</a><br/>
<a href="#chapter24">XXIV</a><br/>
<a href="#chapter25">XXV</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Мой родны кут,</p>
<p>Як ты мне мілы!..</p>
<p><i>Якуб Колас</i></p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>І</h3>
<p>Зямля Беларусі! Бары і дубровы,</p>
<p>Жытнёвае поле, шаўковы мурог,</p>
<p>У промнях рабіны заход вечаровы,</p>
<p>Што клёкат буслоў — ручаёў перамовы</p>
<p>І ў шумных прысадах істужкі дарог.</p>
<p> </p>
<p>Зямля Беларусі! Вачамі азёраў</p>
<p>Глядзіш ты ў празрыстыя высі нябёс,</p>
<p>Начамі, што яблыкі, падаюць зоры,</p>
<p>Знікаюць па водах, па чорных разорах,</p>
<p>Па травах, абсыпаных кроплямі рос.</p>
<p> </p>
<p>Былога быліны, старога паданні</p>
<p>Плывуць, як аблітыя сонцам чаўны,</p>
<p>Па краю зялёным, прасторах бяскрайніх</p>
<p>Ад Нёмна да Сожа, ад Буга да Гайны,</p>
<p>Па хвалях Дняпра і шырокай Дзвіны.</p>
<p> </p>
<p>Бацькоў нашых слава на іх узбярэжжах,</p>
<p>Гамоняць пра гэта бары-байкары,</p>
<p>Гамоняць пра гэта і Полацка вежы,</p>
<p>І Турава сцены, і шум Белавежы,</p>
<p>І роднага Мінска сівыя муры.</p>
<p> </p>
<h3><a id="chapter2"></a>ІІ</h3>
<p>Зямля Беларусі! Ты ў полымі бою,</p>
<p>Ты ў бітвах суровых Айчыннай вайны;</p>
<p>Ты ўстала і зноўку ўзялася за зброю,</p>
<p>І меч свой напояць варожай крывёю</p>
<p>Твае непахісныя ў бойцы сыны.</p>
<p> </p>
<p>Іх сіла, як сіла дубоў на Палессі,—</p>
<p>Высокія ростам, магутны ў плячах!</p>
<p>Іх многа, як сосен смалістых у лесе,</p>
<p>Як зор, што на небе абсыпалі месяц,</p>
<p>Як траў па шырокіх, бязмежных лугах.</p>
<p> </p>
<p>За справу святую свабоды і чэсці</p>
<p>Ідзе незлічоная, дужая раць:</p>
<p>«Смерць вырадкам лютым!» — адзіныя весці</p>
<p>У Мінску і Гродне, у Пінску і Брэсце,—</p>
<p>Па ўсёй Беларусі сягоння гучаць.</p>
<p> </p>
<p>І помста няўмольна праходзіць шляхамі</p>
<p>Ад позняе ночы да ранняй зары.</p>
<p>Як гор не развеяць ліхімі вятрамі,</p>
<p>Як рэчак не высушыць злосці агнямі,—</p>
<p>Так сілы народнай нічым не скарыць!</p>
<p> </p>
<h3><a id="chapter3"></a>ІІІ</h3>
<p>Дзяды нашы білі драпежнікаў прускіх,</p>
<p>Не даўшы надзець на сябе кайданы,—</p>
<p>Пад Грунвальдам білі, на возеры Чудскім,</p>
<p>Там разам з украінскім братам і рускім</p>
<p>Сваю Беларусь баранілі яны.</p>
<p> </p>
<p>Змагаліся з рознай напасцю варожай,</p>
<p>Прайшлі па смаленскіх, палтаўскіх палях,</p>
<p>Ішлі казакамі, у стэп Запарожжа,</p>
<p>І верылі цвёрда — ніхто іх не зможа,</p>
<p>Бо вечнаю праўдай жыла іх зямля!</p>
<p> </p>
<p>Спытайцеся ў кожнай сасны і бярозкі,—</p>
<p>Яны вам раскажуць, як даўняй парой</p>
<p>Хадзіў тут Вашчыла, Хвясько, Каліноўскі,</p>
<p>Вадзілі атрады на подзвіг геройскі,</p>
<p>Іх слава, як сонца, стаіць над зямлёй.</p>
<p> </p>
<p>Скарыць не падолелі іх чужаніцы,</p>
<p>Бо быў ім прытулкам і крэпасцю бор,</p>
<p>Чало асвятлялі з-пад Нёмна зарніцы,</p>
<p>І грудзі, як сталлю,</p>
<p>паілі крыніцы,</p>
<p>А шлях азначаўся мільёнамі зор.</p>
<p> </p>
<h3><a id="chapter4"></a>IV</h3>
<p>Яшчэ ў дні старыя, у век наш лучынны,</p>
<p>Аб горадзе Полацку слава ішла,—</p>
<p>Друкар там выдатны Георгій Скарына,</p>
<p>Што зоры, рассыпаў па роднай краіне</p>
<p>Крыштальныя словы навукі-святла;</p>
<p> </p>
<p>Нямала народаў з крыніц яго піла</p>
<p>І брала ад мудрасці вечны агонь,</p>
<p>У літарах першых знаходзячы сілу...</p>
<p>Ты слаўна, зямля, што вякам нарадзіла</p>
<p>Такога выдатнага сына свайго!</p>
<p> </p>
<p>На грудзях тваіх, як скарбніцы жывыя,</p>
<p>Чалом выплываючы з даўняй імглы,</p>
<p>Стаяць гарадзенскія гмахі сівыя,</p>
<p>Муры Навагрудчыны, вежы Сафіі</p>
<p>І замкаў Заслаўля крутыя валы.</p>
<p> </p>
<p>Аб славе народнай гамоняць зарніцы,</p>
<p>А думы яго захавалі ў сабе,</p>
<p>Як чыстыя перлы, азёры, крыніцы,</p>
<p>І неба вясёлкамі імі іскрыцца,</p>
<p>Што шлях асвятляюць яму ў барацьбе.</p>
<p> </p>
<h3><a id="chapter5"></a>V</h3>
<p>Мы ў годы узлётаў і боек суровых</p>
<p>З Расіяй, Украінай разам былі.</p>
<p>Адзінага дрэва ў нас гучныя словы,</p>
<p>Як говар Дзвіны і гамонкі Дняпровы,</p>
<p>Яны нас ядналі на нашай зямлі.</p>
<p> </p>
<p>Мы браліся разам за грозную зброю,</p>
<p>Крывёй мацавалі нярушны саюз,</p>
<p>Як чуўся гул ратны пад роднай Масквою,</p>
<p>Званілі мячы пад Чарнечай гарою,—</p>
<p>І бор твой у гневе гудзеў, Беларусь!</p>
<p> </p>
<p>Ты кроўная з імі і лёсам і родам,</p>
<p>Адною асветлена ўсходняй зарой.</p>
<p>Ні немцам-магнатам, ні шляхцічам гордым</p>
<p>Цябе разлучыць не ўдалося. Заўсёды</p>
<p>Была ты з Расіяй, старэйшай сястрой.</p>
<p> </p>
<p>Заўсёды ты з ёй на сумеснай дарозе</p>
<p>І ў яснае ранне і ў цёмнай начы.</p>
<p>І сонца праменні, і сцюжу марозаў,</p>
<p>І радасць уцехі, і горкія слёзы</p>
<p>Дзялілі вы, разам ў жыцці ідучы.</p>
<p> </p>
<h3><a id="chapter6"></a>VI</h3>
<p>Зямля Беларусі! Тваімі шляхамі</p>
<p>Вярнулася ворагаў мала дамоў —</p>
<p>На даўняй Нямізе іх слалі снапамі,</p>
<p>Крышыў на капусту іх Віцебск мячамі,</p>
<p>У Полацку варам варылі з валоў.</p>
<p> </p>
<p>Скуголіць панурая цень Банапарта,</p>
<p>На хмурым чале яго чорны вянец:</p>
<p>«Чаго я імкнуўся сюды так упарта?</p>
<p>З расійцамі біцца ніколі не варта,—</p>
<p>Скарыць іх не зможаш, а знойдзеш канец».</p>
<p> </p>
<p>І грознымі хвалямі кажа Бяроза:</p>
<p>«Чужынцам я заўжды прыносіла жах,</p>
<p>Нямала глынула я трупаў варожых,</p>
<p>Нямала іх змерзла на беразе ў лозах,</p>
<p>А колькі касцей у старых курганах».</p>
<p> </p>
<p>Гамоняць над рэчкай дубы і чароты</p>
<p>Аб сіле народнай у тыя гады,</p>
<p>Як лезлі з усходу французскія роты,</p>
<p>Як іх дабівалі ў лясах і балотах</p>
<p>Сякерамі, віламі нашы дзяды.</p>
<p> </p>
<h3><a id="chapter7"></a>VII</h3>
<p>Зямля Беларусі! Не знала ты горшых,</p>
<p>Як немцаў-бандытаў, чужынцаў-звяроў.</p>
<p>Але уцякалі і кайзера бошы</p>
<p>З-пад сцен Магілёва, з-пад Полацка, Оршы</p>
<p>Пад грозным ударам чырвоных байцоў.</p>
<p> </p>
<p>Палала пад краем Кастрычніка ззянне,</p>
<p>Народ узнімаўся мільёнамі сіл,</p>
<p>Па сёлах і вёсках гудзелі паўстанні,—</p>
<p>Не ўдалася катам праменнага рання</p>
<p>На гонях раскутых тваіх пагасіць.</p>
<p> </p>
<p>І ты, не зважаўшы на раны і болі,</p>
<p>Выходзіла ў пошуках праўды, святла.</p>
<p>Як шумам дажджу ты ачысціла поле,</p>
<p>Як дуб медналісты, расправіла голле</p>
<p>І пошасць атрэсла і з долу змяла.</p>
<p> </p>
<p>І будзе ён слаўны ва ўсіх пакаленнях</p>
<p>На родных прасторах той памятны год,</p>
<p>Навек незабыўны твой дзень абуджэння,</p>
<p>Як рунню займаліся зоры насення,</p>
<p>Як крыллі ўздымаліся ў буйны палёт.</p>
<p> </p>
<h3><a id="chapter8"></a>VIII</h3>
<p>Народ беларускі! Ты ўзняўся героем,</p>
<p>Даволі набыўся ў нядолі, бядзе —</p>
<p>І, твар свой абмыўшы крынічнай вадою,</p>
<p>Абцёршы усходняй, шаўковай зарою,</p>
<p>У будучнасць смела, адкрыта глядзеў.</p>
<p> </p>
<p>Расправіўшы плечы, магутны, высокі,</p>
<p>Стаяў ты, як волат, між родных далін,</p>
<p>Як бор, галавою дастаўшы аблокаў,</p>
<p>Над шумным жытнёвым прасторам шырокім,</p>
<p>І вусны цвілі, як агні журавін.</p>
<p> </p>
<p>Браты па нягодзе цябе раскавалі,</p>
<p>З вачэй тваіх чорныя хмары знялі;</p>
<p>Як бурнай паводкаю дужыя хвалі,</p>
<p>Як буйныя ветры, што хвалі гайдалі,</p>
<p>Абняў ты палеткі па вольнай зямлі.</p>
<p> </p>
<p>Як гоман крынічны, як звон ручаёвы,</p>
<p>Як плёскат бязмежных, блакітных азёр,</p>
<p>Як гоман вясновых лістоў на дубровах,</p>
<p>Тваё зазвінела свабоднае слова,</p>
<p>Хвалой узляцеўшы да сонца і зор.</p>
<p> </p>
<h3><a id="chapter9"></a>IX</h3>
<p>Кастрычніку вечная, вечная слава,—</p>
<p>Вялікія дні твой азначылі шлях,</p>
<p>Ты вырасла дужай, ты стала дзяржавай,</p>
<p>І, роўнай між роўных назваўшы па праву,</p>
<p>Кастрычнік прывёў па шырокі прасцяг.</p>
<p> </p>
<p>Ты ў вымытай бела кужэльнай сарочцы.</p>
<p>Стан поясам слуцкім, як быццам зарой,</p>
<p>Абвіла. І лёнам цвілі твае вочы,</p>
<p>Калі ты, мінуўшы пахмурыя ночы,</p>
<p>Упоплеч з вялікаю стала сястрой.</p>
<p> </p>
<p>Ты сэрцам гарачым сваім адчувала,</p>
<p>Што новае долі сустрэла часы.</p>
<p>І ветры на хвалях, нібы на цымбалах,</p>
<p>Аб днях урачыстасці гралі удала,</p>
<p>І шумна спявалі бары і лясы.</p>
<p> </p>
<p>Навек адыходзілі крыўды, абразы...</p>
<p>Прыняўшы адзіны магутны саюз,</p>
<p>У вольнай сям’і ты ўзнялася адразу,</p>
<p>І вусны Паўночы і вусны Каўказа</p>
<p>З любоўю шапталі імя — Беларусь.</p>
<p> </p>
<h3><a id="chapter10"></a>Х</h3>
<p>Цябе, Беларусь, я шчасліваю бачыў,</p>
<p>Як ты расквітнела на гонях сваіх.</p>
<p>Спеў лірнікаў сумных над торбай жабрачай</p>
<p>І горкія слёзы сірочага плачу</p>
<p>Тады адышлі на дарогах тваіх.</p>
<p> </p>
<p>А як ажывіўся прастор твой багаты!</p>
<p>Вясна, як вясёлка, над полем прайшла —</p>
<p>І выпрастаў плечы пакутны араты,</p>
<p>І зніклі з лучынаю курныя хаты,</p>
<p>А з імі мякіна сышла са стала.</p>
<p> </p>
<p>Загойкалі пілы па лесе вясёла,</p>
<p>Плугі захадзілі па чорнай раллі,</p>
<p>Як звон, зазвінелі сасновыя сёлы,</p>
<p>Сцяной загудзелі жытнёвыя долы,</p>
<p>Крыніцамі песні твае пацяклі.</p>
<p> </p>
<p>Як дорага сэрцу ты стала, краіна,</p>
<p>І поле тваё, і твае паплавы,</p>
<p>І дом твой, для госця адкрыты гасцінна,</p>
<p>І гоман пад небам, як спеў жураўліны,</p>
<p>І грозны, суровы твой шум баравы!</p>
<p> </p>
<h3><a id="chapter11"></a>XI</h3>
<p>О, як ты збіралася, сіла народа,</p>
<p>Як мора прымала раку і ручай,</p>
<p>І воляю партыі ў дні пяцігодак</p>
<p>Гамонкаю фабрык, гамонкай заводаў</p>
<p>Напоўніла родны, абуджаны край.</p>
<p> </p>
<p>Турбіны-асілкі спакойна і важка,</p>
<p>Скарыўшы адвечныя нетры жуды,</p>
<p>Агнямі Арэсы — балотнае казкі,</p>
<p>Іх рухам нястрымным, і гулам, і бляскам —</p>
<p>Жыццём акрылілі твае гарады.</p>
<p> </p>
<p>І чулася пам у прасторах шырокіх,</p>
<p>Як песняй спавіўшы лясы і палі,</p>
<p>Гудкі ўсіх заводаў гудзелі навокал,</p>
<p>У родных размовах здалёку-далёку</p>
<p>Да фабрык сталіцы, да Мінска ішлі.</p>
<p> </p>
<p>Мы славілі час урачысты і новы,</p>
<p>Над полем калгасным другую зару,</p>
<p>Тваіх трактароў і машын перамовы...</p>
<p>Не ў лапцях лазовых, не ў світцы суровай,</p>
<p>А ў новым убранні жыла Беларусь!</p>
<p> </p>
<h3><a id="chapter12"></a>XII</h3>
<p>Мы ўвосень не зналі здабытку, як змераць,</p>
<p>Па свірнах засекі стаялі з дабром,</p>
<p>Па клунях ад збожжа ламаліся дзверы;</p>
<p>Буйныя антоны і слуцкія бэры,</p>
<p>Чарэшні і вішні былі за сталом.</p>
<p> </p>
<p>Мы сеялі дбала, збіралі мы густа,</p>
<p>Мы з працы калгаснае ведалі плён —</p>
<p>У нас па вядру ураджала капуста,</p>
<p>І спорыла бульба рассыпчатым кустам,</p>
<p>І ў добрую сажань адборлівы лён.</p>
<p> </p>
<p>А колькі ў нас ягад, чарніц і ажыны,</p>
<p>Па мхах журавіны да самай зімы;</p>
<p>А колькі вадзілася ў лесе дзічыны,</p>
<p>Шумелі чароты пад крыллем гусіным,</p>
<p>Чародамі ў рэках хадзілі самы.</p>
<p> </p>
<p>Зямля Беларусі давала, што трэба.</p>
<p>Мы чулі, як сокі па нетрах гудуць,</p>
<p>І хлеб нам штодзённы, і ўсё, што да хлеба,</p>
<p>Здавалася нават, што зоры на небе,—</p>
<p>На гонкіх вяршалінах бору растуць.</p>
<p> </p>
<h3><a id="chapter13"></a>XIII</h3>
<p>Зямля Беларусі! Былі ў нас клапоты,</p>
<p>Каб ты урадліваю ўся зацвіла,</p>
<p>Мы багну ўздымалі з адвечнай дрымоты,</p>
<p>Каналамі рэзалі нетры балотаў —</p>
<p>І з тванню знікала туманаў імгла.</p>
<p> </p>
<p>Народная сіла скарыла паўсюды;</p>
<p>І там, дзе гібелі лаза ды імхі,</p>
<p>Дзе вокны бяздоння ляжалі пад хлудам,</p>
<p>Дзе продкі вялі з лесуном перасуды,—</p>
<p>Ішлі з перамогаю нашы плугі.</p>
<p> </p>
<p>Мы ўзмахам рыдлёвак нядолю хавалі</p>
<p>І стомы ніколі не зналі ў руках.</p>
<p>Глухія палескія сумныя далі,</p>
<p>Як стрэлы, прабілі наскрозь магістралі,</p>
<p>І сталі сялібы на іх берагах.</p>
<p> </p>
<p>Калі прыгадаеш, дык дзіву даешся,</p>
<p>Як многа зрабілася ў тыя часы.</p>
<p>О, як вы ўставалі, прасторы Палесся,</p>
<p>У нівах шырокіх, што ў казачных песнях,</p>
<p>У гомане буйнай жытнёвай красы.</p>
<p> </p>
<h3><a id="chapter14"></a>XIV</h3>
<p>Зямля Беларусі! Табой мы сагрэты,</p>
<p>Ніколі не сходзіш ты з нашых вачэй.</p>
<p>О, як ты прыгожа над Нёманам, лета!</p>
<p>Чаборам, рамонкам, мядункавым цветам</p>
<p>І водарам ясных купальскіх начэй.</p>
<p> </p>
<p>Па вішнях і яблынях сонца разліта,</p>
<p>Яно над кустамі парэчак, малін;</p>
<p>Блішчаць сенажаці травой-аксамітам,</p>
<p>Хвалюецца возерам спелае жыта,</p>
<p>І шум канюшыны ўзлятае з лагчын.</p>
<p> </p>
<p>Дарогі ў прысадах, бярозы, таполі,</p>
<p>Блакітнага неба струменіць віно,</p>
<p>Вятры пралятаюць, як песні над голлем.</p>
<p>Шырока-шырока калгаснае поле,</p>
<p>Куды ні паглянеш,— мяжы не відно.</p>
<p> </p>
<p>Ніколі, ніколі, нідзе не забыцца,</p>
<p>Як хлопцы выходзяць адранкам касіць,</p>
<p>І росны мурог перад імі іскрыцца,</p>
<p>Як песні спяваюць вясёлыя жніцы,</p>
<p>Заплёўшыя ў косы красу зараніц.</p>
<p> </p>
<h3><a id="chapter15"></a>XV</h3>
<p>Знаходзілі мы адпачынак здаровы</p>
<p>Па ціхіх дубровах, па звонкіх гаях.</p>
<p>Азёры пад Леплем, бары Аўгустова</p>
<p>Дарылі паветрам смалістым, сасновым,—</p>
<p>Мы сілу, што крэмень, насілі ў грудзях.</p>
<p> </p>
<p>Як добра, устаўшы вясной раніцою,</p>
<p>Адчуўшы на целе праменні цяпла,</p>
<p>Напіцца з цвітучых палёў сырадою</p>
<p>І ў чоўне паплыць задуменнай ракою</p>
<p>Пад мерныя ўсплёскі на хвалях вясла.</p>
<p> </p>
<p>А з берага хіляць галовы купавы,</p>
<p>А кветак на полі, нібы аганькоў,</p>
<p>І ветры ўсяго абдымаюць ласкава,</p>
<p>І кратаюць вусны духмяныя травы,</p>
<p>А гоман птушыны, як хор гусляроў.</p>
<p> </p>
<p>А як вы чароўны, Наддзвіння заходы,</p>
<p>І ў дзень вераснёвы і ў сонечны май!</p>
<p>Хто быў там аднойчы з якое нагоды,</p>
<p>Дык той праканаўся і скажа заўсёды —</p>
<p>Здаровы, прыгожы, азёрны наш край.</p>
<p> </p>
<h3><a id="chapter16"></a>XVI</h3>
<p>Зямля Беларусі, зялёныя долы!</p>
<p>З крыніц тваіх чыстых пад шумнай вярбой</p>
<p>Зачэрпнулі думы Купала і Колас,</p>
<p>На кожнай сцяжынцы іх песня і голас</p>
<p>З тваёю журбою і ўцехай тваёй.</p>
<p> </p>
<p>Пад гоманы бору, куванне зязюлі</p>
<p>Злажыў Багдановіч тут яркі вянок...</p>
<p>І поле, і пушчы, і рэкі тут чулі,</p>
<p>Як Цётка спявала, як марыў Бядуля,</p>
<p>Як слёзы рассыпаў Мацей Бурачок.</p>
<p> </p>
<p>А як разгарнуўся наш росквіт вялікі</p>
<p>У дні нашай бурнай, прыгожай вясны.</p>
<p>Мы радасным песням не ведалі ліку —</p>
<p>Раслі спевакі, песняры і музыкі.</p>
<p>Аб шчасці народным спявалі яны.</p>
<p> </p>
<p>Зямля Беларусі! Ты ў граях-вяснянках,</p>
<p>Ты ў звоне вясёлак, ты ў гуслях вятроў;</p>
<p>Ты песня сама ад крыніц да заранкі,</p>
<p>Ад зорак паўночных да сіняга ранку,</p>
<p>Ты наша паэма з бурштынавых слоў!</p>
<p> </p>
<h3><a id="chapter17"></a>XVII</h3>
<p>Як гэта ўсё дорага сэрцу і блізка —</p>
<p>Над ціхаю Свіслаччу строі муроў,</p>
<p>Прасторныя плошчы і вуліцы Мінска...</p>
<p>Сталіца! Ты — нашага росту калыска,</p>
<p>Спрадвечная слава бацькоў і дзядоў.</p>
<p> </p>
<p>Сталіца! Магутнасць твая незлічона,</p>
<p>Не раз ты суровую знала пару,</p>
<p>Тут шаблі крышылі французы, тэўтоны,</p>
<p>І шведы, і ляхі. Чужынцаў з праклёнам</p>
<p>Ты біла, збіраючы ўсю Беларусь.</p>
<p> </p>
<p>Сталіца! Цябе будавалі мы дбала</p>
<p>У нашы савецкія, шчасныя дні,</p>
<p>Ты быццам на крыллях увысь узлятала,</p>
<p>Палац за палацам, квартал за кварталам,</p>
<p>Такая, якою ніхто і не сніў.</p>
<p> </p>
<p>Блакітнае неба над горадам-садам,</p>
<p>Ускраіны ў гулкіх фабрычных гудках,</p>
<p>І бронзавы Ленін ля Дома Урада</p>
<p>Вітаў нашу сілу і буйную радасць</p>
<p>І зваў нас нязломнымі быць у вяках!</p>
<p> </p>
<h3><a id="chapter18"></a>XVIII</h3>
<p>Мы славілі час той пад сцягам чырвоным,</p>
<p>Што раны балючыя нам загаіў,</p>
<p>Калі мы з братамі з-пад Буга і Нёмна,</p>
<p>Разбіўшы іх путаў ланцуг пад’яромны,</p>
<p>Сышліся навечна ў адзінай сям’і.</p>
<p> </p>
<p>Адна гадавала нас родная маці,</p>
<p>Хто ж мог нас дратамі мяжы падзяліць?</p>
<p>Хто права займеў у прыгнечанай хаце</p>
<p>Забраць у братоў нашых скарбы, багацці</p>
<p>І волю пакінуць адну — галасіць?</p>
<p> </p>
<p>Зямлю адабраўшы і роднае слова,</p>
<p>Не ведалі майстры прыгнёту-ярма,</p>
<p>Як Прыпяці нельга пасеч напалову,</p>
<p>Як вольных вятроў не суцішыць размовы,</p>
<p>Так нельга народ у палоне трымаць.</p>
<p> </p>
<p>Калі мы з’ядналіся, слёзы, як росы,</p>
<p>Ад шчасця па тварах у нас пацяклі,</p>
<p>Бо прагнага сэрца жаданне збылося —</p>
<p>У промнях рабіны вясёлая восень</p>
<p>Хадзіла па ўсёй беларускай зямлі.</p>
<p> </p>
<h3><a id="chapter19"></a>XIX</h3>
<p>Дык будзьце пракляты на вечныя векі,</p>
<p>Фашысцкай краіны забойцы-сыны,</p>
<p>Што страцілі воблік, душу чалавека,</p>
<p>Што ўсё разбурылі праз гвалты і здзекі,</p>
<p>Што ў край наш прынеслі пакуты вайны.</p>
<p> </p>
<p>Агорнута сэрца і болем і жалем,</p>
<p>Ніяк не забыцца таго, Беларусь,</p>
<p>Як ветры тужылі, як рэкі рыдалі,</p>
<p>Як беглі па нівах крывавыя хвалі,</p>
<p>Як хмары закрылі пад небам зару.</p>
<p> </p>
<p>Як нікла здабытае намі ў сталеццях,</p>
<p>Як горад ахуталі морак, жуда,</p>
<p>Як нішчылі вуліцы выбухі смерці,</p>
<p>Як чэзлі ў руінах забітыя дзеці,</p>
<p>Як сонца з-за хмараў было не відаць.</p>
<p> </p>
<p>Як зграі з’явіліся з гвалтам, прымусам,</p>
<p>Як полымя крыллі плылі па начах...</p>
<p>Ды толькі не здаўся народ Беларусі,</p>
<p>Не стаў на калені, не паў, не сагнуўся,</p>
<p>А ворага стрэціў ударам мяча!</p>
<p> </p>
<h3><a id="chapter20"></a>ХХ</h3>
<p>Зямля Беларусі! Ты ў гневе, ты ў ранах,</p>
<p>Твой гнеў разгараецца сёння ў агні.</p>
<p>Палямі-барамі сыны-партызаны,</p>
<p>Жыцця не шкадуючы, б’юцца аддана,—</p>
<p>Не рэкі гамоняць, а зброя звініць!</p>
<p> </p>
<p>Ты ўстала паўстанкай прад набрыддзю дзікай</p>
<p>З азёрамі помсты ў грозных вачах.</p>
<p>Ды гэта ж не сосны, а вострыя пікі,</p>
<p>Ды гэта ж не вецер, а смерці музыка,</p>
<p>Што грае на чорных, варожых касцях.</p>
<p> </p>
<p>Па ўсіх неабдымных прасторах-абшарах</p>
<p>Устала расплата, крывёй загула,</p>
<p>Знаходзіць чужынцаў суровая кара,</p>
<p>Грымяць Налібокі, хвалюецца Нарач,</p>
<p>На бераг з палону выходзіць Сула.</p>
<p> </p>
<p>Зямля Беларусі! Ў часіны нягоды</p>
<p>Тваіх абаронцаў нязломная раць.</p>
<p>Хто жыў тваім хлебам, хто піў твае воды,</p>
<p>Хто меў тут прытулак у час непагоды,</p>
<p>Гатоў той памерці, цябе ж ратаваць!</p>
<p> </p>
<h3><a id="chapter21"></a>XXI</h3>
<p>Бор шумны, бор грозны, вяшчун наш зялёны!</p>
<p>Гамоніш вячыстай, сівой галавой,</p>
<p>Як з вернай дружынай адважны Заслонаў</p>
<p>Знішчаў акупантаў,</p>
<p>скідаў эшалоны, Маланкам і бурам ён родны і свой.</p>
<p> </p>
<p>Бор шумны, бор грозны, гамоніш з вятрамі,</p>
<p>Галінамі сосен, ялін і дубоў,</p>
<p>Як Міша Сільніцкі хадзіў тут шляхамі,</p>
<p>Як роснае поле прыкрыў ён грудзямі</p>
<p>І зоркай над роднай зямлёй узышоў.</p>
<p> </p>
<p>Бор шумны, бор грозны, гамонкай сяброўскай</p>
<p>Сягоння ты ўзняўся да самых аблок,—</p>
<p>Як ворага косіць наш храбры Дуброўскі,</p>
<p>Як нішчаць злачынцаў па сёлах і вёсках</p>
<p>Паўлоўскі, Казлоў, Бумажкоў, Лабанок.</p>
<p> </p>
<p>Бор шумны, бор грозны гудзіць над краінай...</p>
<p>Сустрэнеш старога, малога — спытай,</p>
<p>Спытайцеся ў хлопца, спытайся ў дзяўчыны,</p>
<p>Адказ вы пачуеце толькі адзіны,—</p>
<p>Што помсцяць яны за разбураны край!</p>
<p> </p>
<h3><a id="chapter22"></a>XXII</h3>
<p>Зямля Беларусі! У гуле і звоне</p>
<p>Сягоння ўздымаешся вольнаю ты,</p>
<p>Грымяць батарэі, імчаць эскадроны,</p>
<p>Цябе вызваляюць з прыгнёту-палону</p>
<p>Упоплеч з сынамі са ўсходу браты...</p>
<p> </p>
<p>Не залпы гарматаў, а сотні вясёлак</p>
<p>Пад снежаньскім небам высока лятуць.</p>
<p>О, як асвятляе чырвоны наш золак</p>
<p>Твае гарады і калгасныя сёлы,</p>
<p>Што болей і болей з няволі ўстаюць.</p>
<p> </p>
<p>А ветры спяваюць чужынцам хаўтуры,</p>
<p>Ім некуды дзецца ад грозных байцоў,</p>
<p>Што йдуць з Украіны, Сібіры, Амура.</p>
<p>Ні снег, ні марозы, ні буры-віхуры</p>
<p>Ніколі не спыняць гвардзейскіх палкоў.</p>
<p> </p>
<p>Да іх партызаны выходзяць сям’ёю,</p>
<p>На ўсю Беларусь узлятае святло,</p>
<p>Хай нашы палеткі абліты крывёю,</p>
<p>Ты мужнаю ўстанеш і яснай вясною</p>
<p>Рамонкамі зноўку расквеціш чало.</p>
<p> </p>
<h3><a id="chapter23"></a>XXIII</h3>
<p>Зямля Беларусі! Тваімі шляхамі</p>
<p>Мы рэйкі праложым, збудуем масты,</p>
<p>Равы зараўнуем, засыплем плугамі,</p>
<p>Сялібы абсадзім густымі садамі,</p>
<p>На кожнай галіне расправім лісты.</p>
<p> </p>
<p>Саберамся ў новай сасновай мы хаце,</p>
<p>Пасадзім бярозку пад самым акном,</p>
<p>Прыберам сірот у кужэльныя плацці,</p>
<p>На покут пасадзім старэнькую маці</p>
<p>І сядзем за радасным нашым сталом.</p>
<p> </p>
<p>Мы пройдзем па вуліцах Мінска-сталіцы,</p>
<p>Прыберам руіны, агледзім муры,</p>
<p>Высока-высока ўзвядзём камяніцы,</p>
<p>І зноўку над імі святло заіскрыцца</p>
<p>У промнях вясёлых чырвонай зары.</p>
<p> </p>
<p>Мы працаю ўзнімем за горадам горад,</p>
<p>Зялёнаю рунню засцелем палі.</p>
<p>І будуць пад борам бурштынныя зоры,</p>
<p>І будуць спяваць нам крыніцы, азёры</p>
<p>І шумныя рэкі на роднай зямлі.</p>
<p> </p>
<h3><a id="chapter24"></a>XXIV</h3>
<p>Зямля Беларусі! Мы знаем — нямала</p>
<p>Загінула ў бойках адважных сыноў.</p>
<p>Мы верым, што знішчана будзе навала,</p>
<p>Бо ўсіх нас адзінаю воляй з’яднала</p>
<p>Магутная партыя бальшавікоў.</p>
<p> </p>
<p>Яна нас нязломнымі быць навучыла,</p>
<p>Нідзе не баяцца ніякіх нягод,</p>
<p>У дні навальніцы давала нам сілу,</p>
<p>Праз моракі ночы заранкай свяціла,</p>
<p>Дала нам арліныя крыллі ў палёт.</p>
<p> </p>
<p>Яна ўзгадавала нас дбайна, старанна,</p>
<p>Дала неўміручы, жыццёвы наказ.</p>
<p>Як з кроплі да кроплі гудуць акіяны,</p>
<p>Так мы загартованы ў ёй і сабраны,—</p>
<p>На свеце ніхто не падолее нас.</p>
<p> </p>
<p>Славутыя сцягі ўздымаюцца горда</p>
<p>Па грозных напрамках ваенных дарог,</p>
<p>У братнім яднанні сям’ёю народаў</p>
<p>Ідзём мы наперад упэўнена, цвёрда,</p>
<p>І ўсходзіць над намі зара перамог!</p>
<p> </p>
<h3><a id="chapter25"></a>XXV</h3>
<p>Зямля Беларусі! Радзіма герояў!</p>
<p>Сягоння ў змаганні бязмежная шыр.</p>
<p>Ты ворага знішчыш, бо заўжды з табою</p>
<p>Народы Саветаў з адданай душою.</p>
<p>Ты шчасце сустрэнеш і радасны мір!</p>
<p> </p>
<p>Як толькі з вайною на мірныя гоні</p>
<p>З’явілася зграя чужынцаў ліхіх,</p>
<p>Ты ўся паднялася пад сцягам чырвоным</p>
<p>І, мужна зрываючы путы палону,</p>
<p>Жывеш партызанкай між дзён баявых.</p>
<p> </p>
<p>Зямля Беларусі! Палямі, барамі</p>
<p>Тваімі вакол вызваленне ідзе,</p>
<p>Праз буры-віхуры і снежную замець</p>
<p>Гвардзейцаў праходзяць палкі за палкамі,</p>
<p>А іх сустракаюць мільёны людзей.</p>
<p> </p>
<p>Ідуць яны — сонца ўздымаецца, свеціць</p>
<p>Ад горада ў горад, з сяла да сяла.</p>
<p>Па ўсёй Беларусі і маткі і дзеці</p>
<p>Гавораць сягоння ад шчырага сэрца:</p>
<p>— Народу і партыі нашай хвала!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>