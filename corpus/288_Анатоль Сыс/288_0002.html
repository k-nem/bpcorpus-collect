<div class="container">
<div class="book-utils">
<div id="qrcode"></div>
<a href="/Anatol_Sys/Pan_Les.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Сыс -->
<!-- HEADER_FIELD CreationYear: 1988-1989? -->
<!-- HEADER_FIELD FirstPublicationYear: 1989 -->
<!-- HEADER_FIELD SectionAuthor: Зборнікі -->
<!-- HEADER_FIELD Source: sys.knihi.com -->
<!-- HEADER_FIELD StyleGenre: іншыя,мастацкі/верш -->
<!-- HEADER_FIELD Title: Пан Лес -->
<!-- HEADER_FIELD Uploaded: 2011-08-29T12:00:00 -->
<h2><a href="http://knihi.com/Anatol_Sys/">Анатоль Сыс</a></h2>
<h2>Пан Лес</h2>
<div style="height: 3rem"></div>
<!-- TOC_BEGIN -->
<a href="#chapter1">Неапаленая купіна*</a><br/>
<a href="#chapter2">Пацеркі</a><br/>
<a href="#chapter3">***Поле поле ў німбах сланечнікаў сланечнікаў…</a><br/>
<a href="#chapter4">***Радзіма пачынаецца з жанчыны…</a><br/>
<a href="#chapter5">Дзед перад смерцю</a><br/>
<a href="#chapter6">Рай</a><br/>
<a href="#chapter7">***Бацька так і не ссівеў…</a><br/>
<a href="#chapter8">***Пад бярозаю косці…</a><br/>
<a href="#chapter9">***Мой радавод вёў летапіс свой плугам…</a><br/>
<a href="#chapter10">Нізка абаранкаў</a><br/>
<a href="#chapter11">Блудны сын</a><br/>
<a href="#chapter12">Брукаванка</a><br/>
<a href="#chapter13">Браты</a><br/>
<a href="#chapter14">Мара пра сына</a><br/>
<a href="#chapter15">***Гэта памятае толькі маці…</a><br/>
<a href="#chapter16">Радзіма</a><br/>
<a href="#chapter17">***Трэснуў лёд, быццам трэснула жыла…</a><br/>
<a href="#chapter18">***Як па зорках, па расе…</a><br/>
<a href="#chapter19">***Без мяне будуць жаць…</a><br/>
<a href="#chapter20">Апакаліпсіс</a><br/>
<a href="#chapter21">Кола</a><br/>
<a href="#chapter22">***Я дарэшты ў тваёй уладзе…</a><br/>
<a href="#chapter23">У шкляным саркафагу</a><br/>
<a href="#chapter24">Перад цыганскім дажджом</a><br/>
<a href="#chapter25">У чароце птушка начавала</a><br/>
<a href="#chapter26">Натхненне</a><br/>
<a href="#chapter27">Паэт</a><br/>
<a href="#chapter28">Суд птушак</a><br/>
<a href="#chapter29">Воўк</a><br/>
<a href="#chapter30">Маналог расстрыгі</a><br/>
<a href="#chapter31">***Пайду туды, адкуль прыйшоў…</a><br/>
<a href="#chapter32">***Хто натхніць мяне на смерць?..</a><br/>
<a href="#chapter33">Чацвёрты цвік</a><br/>
<a href="#chapter34">***спаўзаючы з церня…</a><br/>
<a href="#chapter35">О Неба</a><br/>
<a href="#chapter36">***Берасцянае неба, роднае…</a><br/>
<a href="#chapter37">Капцы</a><br/>
<a href="#chapter38">***Самыя жывыя багі — багі дзядоў…</a><br/>
<a href="#chapter39">Смерць</a><br/>
<a href="#chapter40">Смага</a><br/>
<a href="#chapter41">***Берасцянымі трубамі ў небе гудуць…</a><br/>
<a href="#chapter42">Агонь</a><br/>
<a href="#chapter43">Бераг</a><br/>
<a href="#chapter44">***Сівыя пчолы…</a><br/>
<a href="#chapter45">Змяіны Цар</a><br/>
<a href="#chapter46">Лес</a><br/>
<a href="#chapter47">Пан Лес</a><br/>
<a href="#chapter48">Чырвоны радок</a><br/>
<a href="#chapter49">Дух</a><br/>
<a href="#chapter50">Марыя</a><br/>
<a href="#chapter51">Маналог адступніка</a><br/>
<a href="#chapter52">***Ён шкадаваў турэмных пацукоў…</a><br/>
<a href="#chapter53">Штучная раса</a><br/>
<a href="#chapter54">***«Каб ты каменем стаў!»…</a><br/>
<a href="#chapter55">Вільня, 1864 год</a><br/>
<a href="#chapter56">Памяць пра яцвягаў</a><br/>
<a href="#chapter57">Маналог Сяргея Палуяна</a><br/>
<a href="#chapter58">Званы</a><br/>
<a href="#chapter59">Маналог Рамуальда Жакоўскага</a><br/>
<a href="#chapter60">Маналог Уладзіміра Жылкі</a><br/>
<a href="#chapter61">***Злачынцы брыдуць на споведзь…</a><br/>
<a href="#chapter62">***На скрыжаванні сцяжын…</a><br/>
<a href="#chapter63">Крыжавалі крумкача</a><br/>
<a href="#chapter64">Тапталі поле валуны</a><br/>
<a href="#chapter65">Бажавоўк</a><br/>
<a href="#chapter66">Маналог Язэпа Драздовіча</a><br/>
<a href="#chapter67">Данута Бічэль-Загнетава</a><br/>
<a href="#chapter68">*** Калі алені адшукаюць вадапой…</a><br/>
<a href="#chapter69">Як жыў я без солі</a><br/>
<a href="#chapter70">Чорная гадзюка, белая змяя</a><br/>
<a href="#chapter71">Як я прадаў сябе агню</a><br/>
<a href="#chapter72">Пошасныя</a><br/>
<a href="#chapter73">Вяпрук</a><br/>
<a href="#chapter74">Пра што шэпчуцца мурашы</a><br/>
<a href="#chapter75">Яблыня</a><br/>
<a href="#chapter76">Пацір</a><br/>
<a href="#chapter77">***Ляцелі ў вырай ветракі…</a><br/>
<a href="#chapter78">Паэт</a><br/>
<a href="#chapter79">Адвечным шляхам</a><br/>
<a href="#chapter80">Вужака</a><br/>
<a href="#chapter81">Балада пра птаха</a><br/>
<a href="#chapter82">Маналог Алеся Гаруна</a><br/>
<a href="#chapter83">Чорная быль</a><br/>
<a href="#chapter84">Маналог Апанаса Філіповіча</a><br/>
<a href="#chapter85">Сабака</a><br/>
<a href="#chapter86">Прачытаўшы верш Пімена Панчанкі «Развітанне»</a><br/>
<a href="#chapter87">Маналог «Тутэйшага»</a><br/>
<a href="#chapter88">Урода мая, уродачка</a><br/>
<a href="#chapter89">Ружа</a><br/>
<a href="#chapter90">***Журавы спяваюць паланез…</a><br/>
<a href="#chapter91">***Я зжэр бы свой народ…</a><br/>
<a href="#chapter92">Вам, на ложку зямным</a><br/>
<a href="#chapter93">***Я п'ю адзін чырвонае віно…</a><br/>
<a href="#chapter94">***У кніжцы маёй безыменнай…</a><br/>
<a href="#chapter95">Песня пра жану</a><br/>
<a href="#chapter96">Эй, ювелір</a><br/>
<a href="#chapter97">Ветах</a><br/>
<a href="#chapter98">***У нябёсах маіх дагараюць вагні…</a><br/>
<a href="#chapter99">У чырвоным касцёле</a><br/>
<a href="#chapter100">Скарпіён</a><br/>
<a href="#chapter101">Не хадзіце за мной</a><br/>
<a href="#chapter102">*** Пад вакном журба збірае мяту…</a><br/>
<a href="#chapter103">***— З чаго пачаць?..</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Неапаленая купіна*</h3>
<p> </p>
<p><i>* Так называўся абраз, які насілі вакол пажару старыя людзі і гаварылі замовы, каб ён патух.</i></p>
<p> </p>
<p> </p>
<p>Калі я быў малы, дык часта думаў, чаму ў мяне маці такая старая і непрыгожая, а аднойчы адважыўся запытацца пра яе шнары на твары, якія глыбока ў душы любіў, якія тысячы разоў цалаваў.</p>
<p>— Ох, сынок мой! Гэта ж здарыўся пажар, і яшчэ з адной жанчынай абгарэлі крэпка. Жанчынатая памерла. I ў мяне былі абпаленыя і рукі, і грудзі, і твар... I была я цяжарная табою, сынок мой, і ўсе казалі, гэта я даведалася потым, што ці я памру, ці дзіця народзіцца мёртвым. Аж нарадзіла я цябе, сынок мой, жывенькага, толькі на твары была чырвоная плямінка. Я думала, след ад пажару, аж аклямаўся ты трохі, і яна знікла, сынок мой. А была я прыгожая да пажару. Ды хіба ў непрыгожай маці мог нарадзіцца такі сынок мой?..</p>
<p> </p>
<p>Як святарны абраз,людзі вынеслі маці з пажару,</p>
<p>бы вужаку, маланку аддзёрліад белых грудзей,</p>
<p>каб суцішыць пакуты,паклалі пад цёмную хмару</p>
<p>і, каб смагу спатоліць,размову вялі аб вадзе,</p>
<p> </p>
<p>а яшчэ гаварылі: Пярун выбірае шчаслівых.</p>
<p>Маці верыла людзям, на шчасце, цяжарная мной,</p>
<p>І шаптала замову: калюжыны — гадам вашывым,</p>
<p>полю жытняму — дожджык,а рэчка — крывінцы маёй…</p>
<p> </p>
<p>Бы вужака, маланка смактала у полымя грудзі</p>
<p>і плявала адрыжкі на самых прыгожых жанчын,</p>
<p>Неапаленай Купіне — маці — маліліся людзі,</p>
<p>і пачуў я ва ўлонні: з пакуты народзіцца Сын...</p>
<p> </p>
<p>Неапаленай Купіне — маці — малюся адзінай,</p>
<p>я ўсмактаў з малаком і любоў, і праклёны яе:</p>
<p>хто плюе на жанчыну — той нелюдзь плюе на Радзіму,</p>
<p>хто гандлюе святыняй — той маці сваю прадае.</p>
<p> </p>
<p> </p>
<h3><a id="chapter2"></a>Пацеркі</h3>
<p> </p>
<p>Гэтыя драўляныя пацеркі з шыі маёй бабулі</p>
<p>насампраўдзе бурштынавыя. Штоночы яны</p>
<p>падкочваюцца да маёй галавы</p>
<p>і самотным голасам</p>
<p>пытаюцца пра сваю гаспадыню.</p>
<p> </p>
<p>Адчуваю, як мяне пранізваюць бурштынавыя</p>
<p>промні, і я, зачараваны, узіраюся ў іх мэту,</p>
<p>а там немаўлячы беларусік у прыполе</p>
<p>сівой бабулі гуляе бурштынавымі маністкамі.</p>
<p>— А ў перапёлкі галоўка баліць... —</p>
<p>замест калыханкі спявае яму бабуля.</p>
<p>— А ў перапёлкі ручкі баляць...</p>
<p>Хлапчанё засынае і ўсё жыццё</p>
<p>задумваецца пра гаротніцу-перапёлку.</p>
<p> </p>
<p>...Гэныя драўляныя пацеркі насампраўдзе</p>
<p>бурштынавыя. Іх згубіла перапёлка,</p>
<p>калі нагнулася расы папіць...</p>
<p> </p>
<p> </p>
<h3><a id="chapter3"></a>***Поле поле ў німбах сланечнікаў сланечнікаў…</h3>
<p> </p>
<p>Поле поле ў німбах сланечнікаў сланечнікаў</p>
<p>жоўты жоўты вецер пчолаў лашчыць лашчыць</p>
<p>страшна страшна страшна вее вее вее</p>
<p>жоўтым жоўтым жоўтым ветрам ветрамветрам</p>
<p>ходзіць ходзіць ходзіць полем вечнасць</p>
<p>вечнасць пчолы пчолы пчолы джаляць мацімаці</p>
<p>ў вочы вочы вочы</p>
<p>па шчоках сцякаюць слёзы слёзы слёзы слёзы</p>
<p>слёзы слёзы слёзы слёзы слёзы слёзы</p>
<p>слёзы слёзы</p>
<p> </p>
<p> </p>
<h3><a id="chapter4"></a>***Радзіма пачынаецца з жанчыны…</h3>
<p> </p>
<p>Радзіма пачынаецца з жанчыны.</p>
<p>Я гэта адчуваў, а ўразумець</p>
<p>яшчэ не мог — дзіцём шчапаў лучыну,</p>
<p>каб хворую матулю адагрэць,</p>
<p> </p>
<p>і разам з ёй да позняе гадзіны</p>
<p>мы слухалі трывожна крыгалом,</p>
<p>не ведаў я, што грэў тады Радзіму</p>
<p>і не падманным, а жывым агнём.</p>
<p> </p>
<p> </p>
<h3><a id="chapter5"></a>Дзед перад смерцю</h3>
<p> </p>
<div class="EPIGRAPH">
<p>Ён свае ногі дажыў...</p>
<p class="sign">Са слоў майго бацькі</p>
</div>
<div class="CLEAR"></div>
<p> </p>
<p>Ён свае ногі дажыў,</p>
<p>сляды, як сліну ваўчыцы,</p>
<p>скаўталі снягі, лаўжы —</p>
<p>маўчыце пра гэта, ваўчыцы.</p>
<p>Маўчыце, як пахне ён,</p>
<p>не рушце зубамі полы —</p>
<p>матуля трапала лён,</p>
<p>каб справіць чугай да Міколы.</p>
<p> </p>
<p>Забудзьце, як пахне ён,</p>
<p>карстагі — яшчэ карыты,</p>
<p>прысніце, ваўчыцы, сон,</p>
<p>што вы на зіму ўсю сыты.</p>
<p> </p>
<p>Не слухайце поўсцю лес,</p>
<p>ён вам цераз поле не чутны,</p>
<p>ён толькі што з крушвіцы злез,</p>
<p>такі барадаты і цудны.</p>
<p> </p>
<p>Масніцы на сто сукоў</p>
<p>скрыпяць пад яго нагамі,</p>
<p>кашара на трох быкоў —</p>
<p>бярыце, ваўкі, быкамі,</p>
<p> </p>
<p>пакіньце яго сляды —</p>
<p>чаўны пагудастых кроснаў.</p>
<p>Кажух, як алень руды,</p>
<p>маячыць у шчыльных соснах.</p>
<p> </p>
<p>За лесам па пояс снег,</p>
<p>за лесам поле памерла.</p>
<p>Ваўчыцы галоднай смех</p>
<p>у гурбах захрас па горла.</p>
<p> </p>
<p>А ён,як у сенакос</p>
<p>свой клін адбрыдаў калісьці,</p>
<p>над снегам нагу занёс,</p>
<p>над полем наспех памаліўся.</p>
<p> </p>
<p>Дарога у белы свет —</p>
<p>уцёкі ад шэрай ваўчыцы,</p>
<p>што носам у цёплы след,</p>
<p>бы лапамі ў куст чарніцы.</p>
<p> </p>
<p>Вось поле б змагці наўпрост</p>
<p>да пчол у глухіх калодах.</p>
<p>Там пахне не кнотам воск,</p>
<p>а мёдам.</p>
<p> </p>
<h3><a id="chapter6"></a>Рай</h3>
<p> </p>
<p>Самыя вясёлыя і галасістыя салаўі —</p>
<p>на вясковых могілках. Напэўна, таму,</p>
<p>што і днююць, і начуюць не ў гнёздах,</p>
<p>а ў душах маіх спрахлых дзядоў. Яны ж,</p>
<p>як сведчыць тутэйшы народ, былі</p>
<p>самымі жыццярадаснымі і жартаўлівымі</p>
<p>людзьмі на Палессі.</p>
<p> </p>
<p>I бярозы тут самыя белыя...</p>
<p>Такія белыя, што ўначы здаюцца</p>
<p>прывідамі. Дзяды і нават божышчы</p>
<p>маіх дзядоў, як тварамі, так і думамі,</p>
<p>былі такімі ж светлымі.</p>
<p> </p>
<p>I толькі жвір на вясковых могілках</p>
<p>калючы і цяжкі, калі прыходзіцца кідаць</p>
<p>свае тры жмені наўслед нябожчыку, як</p>
<p>самыя важныя словы, якія не паспеў</p>
<p>сказаць яму яшчэ учора.</p>
<p> </p>
<p>Жыве старэнькая бабулька каля самых</p>
<p>могілак. Яна іх называе не інакш як</p>
<p>раем і ўсё часцей і часцей думае</p>
<p>пра яго. «Чаму?» — неяк запытаўся ў</p>
<p>яе. «Таму што ў пекле ўжо нажылася».</p>
<p> </p>
<p> </p>
<h3><a id="chapter7"></a>***Бацька так і не ссівеў…</h3>
<p> </p>
<p>Бацька так і не ссівеў,</p>
<p>хоць гадоў было парадкам,</p>
<p>у смузе, як у сяйве,</p>
<p>на клады пралегла кладка.</p>
<p> </p>
<p>Кладка, хісткая яна,</p>
<p>толькі целу ўжо не мулка,</p>
<p>калдыбалася труна</p>
<p>на плячох сыноў і ўнукаў.</p>
<p> </p>
<p>Быццам пчолаў яго мёд,</p>
<p>быццам жвір яго магілы —</p>
<p>рушыў русы радавод —</p>
<p>за труной ішоў пахіла.</p>
<p> </p>
<p>Бацька так і не ссівеў,</p>
<p>бацька так і не нажыўся,</p>
<p>у смузе, як у сяйве,</p>
<p>сын яму ўлюбёны сніўся.</p>
<p> </p>
<p> </p>
<h3><a id="chapter8"></a>***Пад бярозаю косці…</h3>
<p> </p>
<p>Пад бярозаю косці,</p>
<p>        а ў кроне гняздо птушка мосціць,</p>
<p>тут вячыста — надзіва — здаецца:</p>
<p>                                я сам тут ляжу —</p>
<p>на вясковым пагосце</p>
<p>                збаўляюцца людзі ад злосці,</p>
<p>ён, як гай запаветны, здзіўляе спакоем душу.</p>
<p> </p>
<p> </p>
<h3><a id="chapter9"></a>***Мой радавод вёў летапіс свой плугам…</h3>
<p> </p>
<p>Мой радавод вёў летапіс свой плугам.</p>
<p>I, як радком чырвоным, баразной</p>
<p>мядзяны конь ішоў адвечным кругам</p>
<p>пад Князем-Сонцам, Поўняю-Княжной.</p>
<p>На мокрай грыве крумкачы драмалі</p>
<p>ды прагнулі гарачае крыві,</p>
<p>і ваўкалакі з лесу цікавалі,</p>
<p>каб баразну мядзяны конь скрывіў.</p>
<p> </p>
<p>Былі сухмені, і былі залевы,</p>
<p>і стрэхі хат, як прывіды, плылі,</p>
<p>тагды алені, журавы і дрэвы</p>
<p>да астравоў мой радавод вялі.</p>
<p>Патоп спадаў, і вецер, як пергамент,</p>
<p>сушыў палі і ажыўляў лугі,</p>
<p>птушыны шлях — начных нябёс атрамант —</p>
<p>шукаў барознаў новыя кругі.</p>
<p> </p>
<p> </p>
<h3><a id="chapter10"></a>Нізка абаранкаў</h3>
<p>быль, якая здарылася са мною</p>
<p> </p>
<p>Павесіў на шыю нізку абаранкаў, бацьку купіў катанкі і пешкам цераз усю Беларусь іду да Айчыны. Пад Ваўкавыскам у пагудастай баравіне сустрэў бабульку, зарослую вехатнікам і вужоўцам, з цяжарнаю ваўчыцай пад лядачым крысом.</p>
<p>—Хто гэта выў? — пытаю палажніцу.</p>
<p>— Мы, — сказала ваўчыца і пяшчотна злізала самасейку-слязу з бабульчынай шчакі.</p>
<p>— Пэўна, галодныя. Калі апошні раз сілкаваліся?</p>
<p>— На пахаванні Вячкавым, — адказала ізноў ваўчыца.</p>
<p>Шкада дрымучую бабульку, шкада цяжарную ваўчыцу, анёж шкада і нізкі абаранкаў, што нясу матулі. Але зняў яе з шыі і паклаў каля жывога чэрава.</p>
<p>— Як назавеш дзіцёнка?</p>
<p>— Імя яму дасць народ наш.</p>
<p>— А дзе ён, народ ваш воўчы?</p>
<p>— Паснуў па бярлогах ды логвах.</p>
<p>— Ну, бывайце! I мне вельмі трэба паспець да сваёй Айчыны.</p>
<p>Ці доўга ішоў, ці мала, але на паўдарозе сустрэў босую падчарку, яна, прытуліўшыся да заблуднай цялушкі, грэла маленькае цельца. Прыйшлося і яе абуць у катанкі, што купіў бацьку.</p>
<p>А вось і Айчына, а каля яе рыпучых весніцаў стуленыя бацька з маці, як тыя два птахі пад кастрычніцкімі зябамі.</p>
<p>— Матуля, нёс я табе на шыі нізку абаранкаў — не данёс. Бацька, нёс я табе цераз плячо катанкі — не данёс. Колькі было веставых крыжоў на шляху, столькі сустрэў пакутнікаў. А вы ж самыя ўсё жыццё мяне вучылі: не абміні гаротніка.</p>
<p> </p>
<p> </p>
<h3><a id="chapter11"></a>Блудны сын</h3>
<p> </p>
<p><b>1</b></p>
<p> </p>
<p>Маці крыжыкам вышывае,</p>
<p>не адвесці ад рук вачэй,</p>
<p>нітка — кроў на радно жывая</p>
<p>з пальца ўколатага цячэ.</p>
<p> </p>
<p>У зашыйку заціхлі мышы,</p>
<p>а на спіцах стары павук</p>
<p>павуцінкаю ружу вышыў,</p>
<p>падсачыўшы узор у рук.</p>
<p> </p>
<p>На каленях ручнік чырвоны,</p>
<p>быццам самы каханы сын,</p>
<p>пахнуць жаўранкамі і лёнам</p>
<p>яго белыя валасы.</p>
<p> </p>
<p>Маці крыжыкам вышывае,</p>
<p>павуцінку павук пляце,</p>
<p>маці песню мышам спявае</p>
<p>пра дарослых сваіх людзей.</p>
<p> </p>
<p><b>2</b></p>
<p> </p>
<p>вышый мяне на падушцы сваёй<sup>1</sup>,</p>
<p>памякчэюць грачыныя пер'і,</p>
<p>я прыснюся табе — еду зноўку дамоў,</p>
<p>да зямлі адтуліўшы бязвер'е.</p>
<p> </p>
<p>Блудны сын, блудны сын—</p>
<p>разам з сэрцам маім</p>
<p>лямантуюць на рэйках колы.</p>
<p>Блудны сын, блудны сын, блудны сын —</p>
<p>словы, быццам куслівыя пчолы.</p>
<p> </p>
<p>Мама, мама, што мне парабіці з сабой,</p>
<p>калі позна дадому прыеду,</p>
<p>калі ў хату зайду — анямелы сабор —</p>
<p>без вяснянак, без ляскання бёрдаў?</p>
<p> </p>
<p>Ты спявай, ты спявай,</p>
<p>ты свяці, ты свяці,</p>
<p>рассцялі ручнікі, як сцяжыны,</p>
<p>можа, здарыцца так, я заблудну ў жыцці,</p>
<p>тагды выйду па іх да Айчыны.</p>
<p> </p>
<p><sup>1</sup>З верша Ф.Г. Лоркі.</p>
<p> </p>
<p> </p>
<h3><a id="chapter12"></a>Брукаванка</h3>
<p> </p>
<p>Мне было ўсё адно, куды ехаць, абы пазбавіцца ад гэтага горада. I раптам скончыўся асфальт і пачалася брукаванка. I я ўспомніў, які быў шчаслівы, калі ў дзяцінстве браў мяне з сабою бацька і мы прасёлкавай дарогай выязджалі на брукаваны шлях і скіроўвалі мядзянага каня ў горад...</p>
<p>...I раптам скончыўся асфальт і пачалася брукаванка. Сівая і стомленая, як калісьці бацькаў Орлік у канцы дарогі. I я ўспомніў, што ў мяне яшчэ ёсць родная хата, а ў ёй адна, як зязюля, маці. I я ўспомніў, што калі з прасёлкавай дарогі павярнуць на брукаваны шлях — стаяць могілкі, а пасярод іх, як свечка, белаю бярозай свеціцца бацькава магіла.</p>
<p> </p>
<p> </p>
<h3><a id="chapter13"></a>Браты</h3>
<p> </p>
<p>Расце раса!</p>
<p>Так расце добры сон,</p>
<p>так расце радасць дзіцяці,</p>
<p>так расце таемнасць поўні.</p>
<p> </p>
<p>Расце раса!</p>
<p>Так расце мая душа.</p>
<p>Адвяду вочы:</p>
<p>добры сон забываецца,</p>
<p>дзіця пахмурнее,</p>
<p>а поўня прасвечваецца,</p>
<p>як парожняя шклянка.</p>
<p> </p>
<p>Расце раса... —</p>
<p>па інерцыі вышэптваюць мае вочы,</p>
<p>аслепленыя ранішнім сонцам.</p>
<p>Адтуляюся.</p>
<p>I сустракаю радасны братаў позірк:</p>
<p>расце сонца!</p>
<p> </p>
<p>Брат, уражаны сонцам,</p>
<p>з акна, як шалёны, выскаквае ў канюшыну.</p>
<p> </p>
<p>...І гіне раса...</p>
<p> </p>
<p> </p>
<h3><a id="chapter14"></a>Мара пра сына</h3>
<p> </p>
<p>Над белай як снег ракою</p>
<p>воблакаў астравы</p>
<p> </p>
<p>дайце цяжарнай спакою</p>
<p>быццам цяжарныя Вы</p>
<p> </p>
<p>і сына яна народзіць</p>
<p>асвенціць вадой з ракі</p>
<p> </p>
<p>князь-рыба ў Дунаі ходзіць</p>
<p>каб вырас і сын такі!</p>
<p> </p>
<p> </p>
<h3><a id="chapter15"></a>***Гэта памятае толькі маці…</h3>
<p> </p>
<p>Гэта памятае толькі маці,</p>
<p>як вясной я любіў крыгаход,</p>
<p>калі зайцы, нібы паяцы,</p>
<p>каля рэчкі збіралі народ.</p>
<p> </p>
<p>Было смеху і слёз дзіцячых,</p>
<p>калі заяц ішоў пад лёд</p>
<p>ці па крыгах скакаў, як мячык,</p>
<p>не зважаючы на народ.</p>
<p>..........................................</p>
<p>Гэта ведае толькі маці,</p>
<p>як засцігнуў мяне крыгаход,</p>
<p>як і зайцам зрабіў, і паяцам</p>
<p>і для здзеку сабраў народ.</p>
<p> </p>
<p> </p>
<h3><a id="chapter16"></a>Радзіма</h3>
<p> </p>
<p>Я — зямля, на якой не растуць дрэвы.</p>
<p>Я — дрэва, на якое не садзяцца птахі.</p>
<p>Я — птах, якога не сочаць нават паляўнічыя.</p>
<p>Я — паляўнічы, у якога вечна галодныя сабакі.</p>
<p>Я — сабака, якога не баяцца злодзеі.</p>
<p>Я — злодзей, якога не гоняць ад вогнішча.</p>
<p>Я — вогнішча, якое не сцеражэцца леяў.</p>
<p>Я — лея, якой не шкада вандроўнікаў.</p>
<p>Я — вандроўнік, якому ўсё адно, куды вядзе дарога.</p>
<p>Я — дарога, якая не сніць ройсты.</p>
<p>Я — ройста, на якой валацуга бязмысны.</p>
<p>Я — валацуга, які страціў радзіму.</p>
<p>Я — радзіма...</p>
<p>             Я — радзіма?</p>
<p>Паляўнічы, сабака, бадзяга, злодзей...</p>
<p> </p>
<p> </p>
<h3><a id="chapter17"></a>***Трэснуў лёд, быццам трэснула жыла…</h3>
<p> </p>
<p> </p>
<p>Трэснуў лёд, быццам трэснула жыла.</p>
<p>Я спыніўся. Угледзеўся ў дно —</p>
<p>плынь падлёдная варушыла</p>
<p>на тапельніцы кос радно.</p>
<p> </p>
<p>I глядзелі мне рыбы ў вочы,</p>
<p>бы русалкі, і ўспомніў я,</p>
<p>як кароткай купальскай ноччу</p>
<p>тут зайшлася душа мая.</p>
<p> </p>
<p> </p>
<p> </p>
<h3><a id="chapter18"></a>***Як па зорках, па расе…</h3>
<p> </p>
<p> </p>
<p>Як па зорках, па расе</p>
<p>твой апошні шлях праляжа,</p>
<p>памірай, а жыта сей.</p>
<p>Рунь пра сейбіта раскажа.</p>
<p> </p>
<p> </p>
<p> </p>
<h3><a id="chapter19"></a>***Без мяне будуць жаць…</h3>
<p> </p>
<p>Без мяне будуць жаць</p>
<p>і губляць з пераспелых калоссяў</p>
<p>залатыя зярняты</p>
<p>на Белую нашу зямлю,</p>
<p> </p>
<p>птушкі іх падбяруць</p>
<p>як падзяку за жніўныя песні,</p>
<p>хто ў крыле, а хто ў дзюбе</p>
<p>у гнёзды свае прынясуць.</p>
<p> </p>
<p>Без мяне прарастуць</p>
<p>у зямлю жаўруковыя гнёзды,</p>
<p>і, шануючы звычай,</p>
<p>іх жнеі сярпом абмінуць.</p>
<p> </p>
<p> </p>
<h3><a id="chapter20"></a>Апакаліпсіс</h3>
<p> </p>
<p> </p>
<p>Плывуць</p>
<p>      вужы</p>
<p>            на санцапёкі,</p>
<p>лятуць буслы на астравы,</p>
<p>жыццё — хай зорка то ці вока —</p>
<p>заўсёды з прожылкам крыві</p>
<p>Іюды, птушкі, чалавека</p>
<p>зямной, таму святой крыві,</p>
<p>зласлоўем мёртвых воч крані,</p>
<p>і кроў праступіць праз павекі.</p>
<p> </p>
<p>Плывуць вужы да глюг чырвоных,</p>
<p>ляцяць буслы да хітрых ліс,</p>
<p>і нат за мной з зялёнай кроны</p>
<p>цікуе чалавек ці рысь.</p>
<p> </p>
<p>А я? —</p>
<p>напэўна, паляўнічы,</p>
<p>на бельмах — прожылкі крыві,</p>
<p>мае хтось дні сурочыць-знічыць,</p>
<p>і я лічу чыесьці дні.</p>
<p> </p>
<p>I нават калі я заплачу,</p>
<p>адчай, бы сэрца, загрызу —</p>
<p>не чыстую слязу, —</p>
<p>убачу</p>
<p>з крывавым прожылкам слязу.</p>
<p> </p>
<p> </p>
<p> </p>
<h3><a id="chapter21"></a>Кола</h3>
<p> </p>
<p> </p>
<p>Кожны дзень мяне пераязджае кола.</p>
<p>Прадбачу, але не прыкмячаю</p>
<p>аніколі</p>
<p>ягонага набліжэння.</p>
<p>I толькі потым чую, як аддаляецца грукат</p>
<p>у той бок, куды я спяшаю.</p>
<p>Ані здагнаць яго, ані ўбачыць.</p>
<p>Ну і д'ябал з табою, кола!</p>
<p> </p>
<p>А яно заходзіць па новаму кругу,</p>
<p>і зноў знянацку,</p>
<p>яшчэ глыбей уганяе мяне ў глебу дый кажа:</p>
<p>і д'ябал са мною, і Бог са мною...</p>
<p>Ух, як мне становіцца вусцішна —</p>
<p>гэта ж і я іду па кругу і калісьці ж</p>
<p>яго замкну. I няма моцы збочыць,</p>
<p>і няма мужнасці супыніцца,</p>
<p>ад гэтага такая злосць на сябе разбірае...</p>
<p>Не-е! На гэты раз я ўхаплю цябе за абады!</p>
<p>Адважна падымаю галаву, але...</p>
<p>скрозь паўз дарогу папераджальныя знакі:</p>
<p>НЕ СУНЬ РУКІ Ў СПІЦЫ!</p>
<p> </p>
<p>Ну, д'яблава кола!</p>
<p>А яно паспела зайсці па новаму кругу</p>
<p>і яшчэ глыбей увагнала мяне ў глебу:</p>
<p>я і д'яблава, я і Богава...</p>
<p> </p>
<p> </p>
<h3><a id="chapter22"></a>***Я дарэшты ў тваёй уладзе…</h3>
<p> </p>
<p>Я дарэшты ў тваёй уладзе</p>
<p>што хочаш рабі з маім брыдкім целам</p>
<p>і распуснай душой —</p>
<p>хочаш любі</p>
<p>а хочаш забі</p>
<p> </p>
<p>я сцярплю</p>
<p>таму што мая пакутная любоў</p>
<p>мацней за самы жахлівы боль</p>
<p> </p>
<p>не страшна — калі вырываюць пазногці</p>
<p>страшна — калі д'яблавымі пазногцямі</p>
<p>                                                па душы</p>
<p>няхай нават бруднай</p>
<p>але ж яна невінаватая</p>
<p> </p>
<p>вінаватае цела</p>
<p>я дарэшты ў тваёй уладзе</p>
<p>ды толькі аб адным прашу цябе</p>
<p>НЕ! ЗАКЛІНАЮ ЦЯБЕ! Лепш забі</p>
<p>здзекліва</p>
<p>            высакародна — неістотна</p>
<p>толькі не здрадзь</p>
<p>бо тады я ніколі не вярнуся ў гэты свет</p>
<p>а я ж так яго люблю...</p>
<p> </p>
<p> </p>
<h3><a id="chapter23"></a>У шкляным саркафагу</h3>
<p> </p>
<p> </p>
<p> </p>
<p>У шкляным саркафагу паміж падвойнымі вокнамі да апошняй пылінкі свайго праху заснуў матылёк. Шыбы, што стаяць знадворку, адлюстроўваюць ягоны сон. Я гляджуся ў іх, як у чароўнае люстэрка. Яны ртутнымішляхамі дажджынак прадказваюць маё жыццё. I маёй цікаўнасці няма мяжы: ані моцы, ані нават жадання — узяць на далонь, як вугалёк, матылька і адхукаць ад сну. Чыя нада мной воля? — гэта іншае пытанне. I ўсё ж мне падабаецца жыць у шкляным саркафагу.</p>
<p> </p>
<p> </p>
<p> </p>
<h3><a id="chapter24"></a>Перад цыганскім дажджом</h3>
<p> </p>
<p> </p>
<p>Не з Дняпра, гэта з воч рыбакоўвырастае вясёлка,</p>
<p>вось-вось-вось перакуліццавоблак з цыганскім дажджом,</p>
<p>быццам з дробнаю рыбай кульнецца кашолка,</p>
<p>і луска заіскрыцца пад сонцамжывым серабром,</p>
<p>як маністы на нітку, на промні наніжуцца кроплі,</p>
<p>Перуновы вятрыска абудзіць сурму за Дняпром,</p>
<p>сурмачовае гранне палоніць, як боскія крокі,</p>
<p>валацужлівы воблакза сонца сплыве, як паром.</p>
<p> </p>
<h3><a id="chapter25"></a>У чароце птушка начавала</h3>
<p>з народнага</p>
<p> </p>
<p> </p>
<p>У чароце птушка начавала,</p>
<p>ой-лю,</p>
<p>пад галоўку скрылечка падклала,</p>
<p>ой-лю.</p>
<p> </p>
<p>А як ночку мне заначаваці,</p>
<p>не пускае ў хату мяне маці,</p>
<p> </p>
<p>а чарот на возеры вяночкам,</p>
<p>ночка, ахрысці майго сыночка,</p>
<p> </p>
<p>а ў грудзёх разбітае сардэнька,</p>
<p>ночка, дзе мой любы казачэнька?</p>
<p> </p>
<p>У чароце птушка начавала,</p>
<p>ой-лю,</p>
<p>пад галоўку скрылечка падклала,</p>
<p>ой-лю.</p>
<p> </p>
<p>А як мне заначаваці,</p>
<p>не пускае ў хату мяне маці.</p>
<p> </p>
<p> </p>
<h3><a id="chapter26"></a>Натхненне</h3>
<p> </p>
<p>Узгалоўем да ўсходу сонца рэкі спяць —</p>
<p>такая велічная традыцыя.</p>
<p>Спяць жа ў муз у нагох паэты —</p>
<p>захавальнікі рыцарства.</p>
<p> </p>
<p>А паўз рэкі крадуцца лісіцы рыжыя —</p>
<p>ноч мулкая дзённымі вобразамі,</p>
<p>нат калі на мяне віно пральеце —</p>
<p>па інерцыі паэзіі гнеў мой вобразны.</p>
<p> </p>
<p>Хто закусвае там вальдшнэпамі,</p>
<p>вы хоць ведаеце, як балюча снегу,</p>
<p>калі сняжынкі на гарачых губах плавяцца?</p>
<p> </p>
<p>А ты прабач, у мяне закаханая,</p>
<p>не да слёз мне тваіх каляровых,</p>
<p>я сягоння на крыжы паэзіі,</p>
<p>бы крывёю, сыходжу словамі.</p>
<p> </p>
<p> </p>
<p> </p>
<h3><a id="chapter27"></a>Паэт</h3>
<p> </p>
<div class="EPIGRAPH">
<p>Ахвярую Алегу Бембелю</p>
</div>
<div class="CLEAR"></div>
<p> </p>
<p>На памежжы чужыны з Айчынай</p>
<p>па начох ходзіць сумны паэт,</p>
<p>ён запаленымі вачыма,</p>
<p>як агнём, апякае свет.</p>
<p> </p>
<p>А камусьці са спрат здаецца:</p>
<p>блудзіць зорка па-над мяжой,</p>
<p>быццам ёй не хапае мейсца</p>
<p>і нябёс на зямлі сваёй.</p>
<p> </p>
<p>Хто пакрыўдзіў цябе, паэце?</p>
<p>Хто прымусіў цябе блудзіць —</p>
<p>Бог ці дэман у гэтым свеце?</p>
<p>Што ты хочаш душы здабыць?</p>
<p> </p>
<p>I за што ты марнуеш цела?</p>
<p>Можа, досыць з цябе ахвяр?</p>
<p>Сядзь, даверся паперы белай,</p>
<p>і надзея асветліць твар.</p>
<p> </p>
<p>Сядзь, пакайся за раны целу,</p>
<p>яно ж братам тваёй душы.</p>
<p>Ці жадала яно, ці ж хацела,</p>
<p>каб ты з гэтай пакутай жыў? —</p>
<p>на памежжы чужыны з Айчынай.</p>
<p> </p>
<p>...крок яшчэ — і няма мяжы...</p>
<p> </p>
<p> </p>
<h3><a id="chapter28"></a>Суд птушак</h3>
<p> </p>
<p>Калі сэрца дзяўбуць крумкачы,</p>
<p>гнеў сочыцца. Не да болю.</p>
<p>Крылы чорныя, быццам мячы,</p>
<p>паласуюць няшчадна долю.</p>
<p> </p>
<p>Калі сэрца дзяўбуць буслы,</p>
<p>крыўда сочыцца. Прыкра слухаць</p>
<p>пір крывавы пад галасы</p>
<p>высакародных птушак.</p>
<p> </p>
<p>Значыць, ёсць за табой віна,</p>
<p>калі птушка такая судзіць.</p>
<p>Павініся. Не праклінай —</p>
<p>птушкі літасцівыя, як людзі.</p>
<p> </p>
<p> </p>
<h3><a id="chapter29"></a>Воўк</h3>
<p> </p>
<p>Куды ні пайду, і ў полі, і ў лесе, і ў лаўжох за вёскаю цікуе за мной воўк. Мы звыкліся і палюбілі адзін аднаго нянавісцю. А мая стрэльба ахоўвала нас.</p>
<p>Аднойчы ў лесе заблукала маё дзяцінства, і толькі апоўначы я адшукаў яго і прывёў да бацькавай хаты. I да самай хаты воўк нюхаў нашы сляды і прыйшоў па іх да стрэльбы, якую я наўмысна пакінуў на двары. Вялікім дурнем трэ было быць, каб не ўбачыць, што яна сапсаваная і прыдатная хіба што ў кавенькі. Яна і была мне кавенькай.</p>
<p>Воўк пайшоў прэч.</p>
<p>Прыйшоў ранак, прайшоў дзень, прайшла ноч...</p>
<p>Ён пайшоў прэч — ні гуку, ні духу.</p>
<p>Прайшоў год.</p>
<p>I здарылася мне гора. I завыў я. I стрэліла сапсаваная стрэльба.</p>
<p> </p>
<p> </p>
<h3><a id="chapter30"></a>Маналог расстрыгі</h3>
<p> </p>
<p>Якія цяжкія, гнятлівыя радкі,</p>
<p>нібы іх напісаў паэт-расстрыга,</p>
<p>тут нават кропкі, бы ў дрыгве грудкі,</p>
<p>працяжнікі, нібы на рэчцы крыгі.</p>
<p> </p>
<p>Прабач, паэт, прабач ты мне, расстрыга,</p>
<p>але я не магу цябе чытаць —</p>
<p>да берага скакаць па слізкіх крыгах,</p>
<p>бо ўжо стаміўся ісціну шукаць,</p>
<p> </p>
<p>бо разумею, што плыву на крызе</p>
<p>і што, падчас праводзінаў маіх,</p>
<p>мой грэх адпусціць чалавек у рызе,</p>
<p>які калісьці і мяне расстрыг.</p>
<p> </p>
<p> </p>
<h3><a id="chapter31"></a>***Пайду туды, адкуль прыйшоў…</h3>
<p> </p>
<p>Пайду туды, адкуль прыйшоў.</p>
<p>Па-за зямлёю, па-за часам.</p>
<p>Я тут нічога не знайшоў,</p>
<p>хаця сваю і выпіў чашу.</p>
<p> </p>
<p>Ды лепш бы раздзяліў яе,</p>
<p>няхай са злоснікам ці з сябрам,</p>
<p>камусьці ж жыткі не стае</p>
<p>і дачасова сушыць зябры?</p>
<p> </p>
<p>Але у чым мая віна?</p>
<p>Віна майго наканавання?</p>
<p>Жыццё — вялікая мана.</p>
<p>I толькі смерць яе пазнанне.</p>
<p> </p>
<p> </p>
<h3><a id="chapter32"></a>***Хто натхніць мяне на смерць?..</h3>
<p> </p>
<p> </p>
<p>Хто натхніць мяне на смерць?</p>
<p>Я такой не маю волі.</p>
<p>Маю толькі болі.</p>
<p>Болі — каб пасціцца і гавець.</p>
<p> </p>
<p>З гор сыдзі, як з купалоў,</p>
<p>Дух у вобразе старога,</p>
<p>праз пакуты дай мне Бога,</p>
<p>дай мне Богавую кроў.</p>
<p> </p>
<p>Не жыву — хаджу, што сцень,</p>
<p>брыдкі і чужы паветру,</p>
<p>хаця выйшаў колісь з ветру,</p>
<p>выйшаў і азмрочыў дзень.</p>
<p> </p>
<p>Ты</p>
<p>натхніш мяне на смерць,</p>
<p>чалавек, цяжарны Богам,</p>
<p>праз цябе мая дарога,</p>
<p>моцы дай яе здалець</p>
<p> </p>
<p> </p>
<h3><a id="chapter33"></a>Чацвёрты цвік</h3>
<p> </p>
<p> </p>
<p>Калі чацвёрты цвік загналі ў цела,</p>
<p>мае пакуты крыж сабе забраў,</p>
<p>і на каменне, што ў мяне ляцела,</p>
<p>я воч не меў, таму не паглядаў,</p>
<p>бо я пакінуў цела.</p>
<p> </p>
<p> </p>
<p> </p>
<h3><a id="chapter34"></a>***спаўзаючы з церня…</h3>
<p> </p>
<p> </p>
<p>спаўзаючы з церня</p>
<p>кроў смокча слёзы</p>
<p> </p>
<p>уп'юся ў яго вачамі — Бог</p>
<p>вуснамі — чалавек</p>
<p> </p>
<p>насустрач нашы любові</p>
<p>як два сонцы</p>
<p>імкнуцца ў поўдзень</p>
<p> </p>
<p>урэшце звяла нас</p>
<p>вузкая сцяжына ў жыце</p>
<p>ён дастаў з душы хлеб</p>
<p>я — з цела — віно</p>
<p>ён прыгубіў</p>
<p>я асушыў кубак</p>
<p>і паплылі вянцы       </p>
<p>                        цярновыя</p>
<p>                                    жытнёвыя</p>
<p>                                                васільковыя</p>
<p>хто   ты    мне?</p>
<p>бацька   брат   сын?</p>
<p> </p>
<p>ізноў хачу упіцца ў яго вуснамі</p>
<p>а Юда ўва мне шэпча</p>
<p>упіся ў яго зубамі</p>
<p> </p>
<p> </p>
<p> </p>
<h3><a id="chapter35"></a>О Неба</h3>
<p> </p>
<p> </p>
<p>Купалы расколюцца расколюцца і званы</p>
<p>о Неба сіняе блакітнае чырвонае чорнае</p>
<p>а ўсё лепей</p>
<p>ты не медзь не золата не бел-камень камень</p>
<p>                                                         ён і ёсць</p>
<p>о Неба</p>
<p>а словы пра цябе мае цялесныя цялесныя</p>
<p>яка птушкі ў табе губляюцца губляюцца</p>
<p>яка птушкі губляюцца мае словы</p>
<p>                                        цялесныя нягодныя</p>
<p>яка стрэлы ў твае вочы</p>
<p>яка стрэлы стрэлы стрэлы</p>
<p>з вуснаў што храм ад зямлі зямлі</p>
<p>                                        да крыжа крыжа</p>
<p>да птушынага памёту памёту</p>
<p>на златкупале цалавалі цалавалі</p>
<p>не любячы любячы не веручы веручы</p>
<p>малітвы не кажучы нат не ведаючы</p>
<p>о Неба</p>
<p>абрыдлі мне храмы абразы рызы абразы</p>
<p>                                                і рызы</p>
<p>вазьмі мяне агнём ветрам вадою</p>
<p>які птушку яка дрэва яка хочаш</p>
<p>а праваляцца храмы і людзі ў храмах</p>
<p>                                                і жывёлы вакол іх</p>
<p>на сытных пашах пашах і лясы</p>
<p>                                        вакол іх у лясох</p>
<p>кішачых лясох кішачых і ўсе рэкі рэкі пад горы</p>
<p>выцякуць выцякуць і зямля</p>
<p>                            ад смагі парэпаецца</p>
<p>рэпаецца яка фрэскі пра жывот чалавечы</p>
<p>о Неба</p>
<p>як расказаць разгадаць твае знакі апошнія</p>
<p> </p>
<p> </p>
<p> </p>
<h3><a id="chapter36"></a>***Берасцянае неба, роднае…</h3>
<p> </p>
<p> </p>
<p>Берасцянае неба, роднае.</p>
<p>Мір астральны мой — ад цябе,</p>
<p>бо зямное, нібы падлёднае,</p>
<p>да паветра палонку б'е.</p>
<p> </p>
<p>Галавою.</p>
<p> </p>
<p>А трэба б сэрцам</p>
<p>растапіць безнадзейны лёд,</p>
<p>а іначай у паняверцы</p>
<p>урасце ў яго ўвесь народ.</p>
<p> </p>
<p>Зашклянеюць і кроў, і вены,</p>
<p>мозг раструшчыцца, быццам шкло,</p>
<p>ад яго ледзяной гангрэны</p>
<p>патыхне чалавечым тлом.</p>
<p> </p>
<p>Берасцянае неба. Выратуй!</p>
<p>Ачышчальным агнём сваім</p>
<p>спапялі чалавекавырадкаў,</p>
<p>размяці іхны прах і дым.</p>
<p> </p>
<p> </p>
<p> </p>
<h3><a id="chapter37"></a>Капцы</h3>
<p> </p>
<p> </p>
<p>На дне агню танцуюць саламандры,</p>
<p>блукае прывідамі шэры дым</p>
<p>па небе,</p>
<p>як алень па чорных лядах,</p>
<p>між зоркамі губляючы сляды.</p>
<p> </p>
<p>Надыдзе дзень. Паснуць агні і зоркі,</p>
<p>любоў аддаўшы людзям і зямлі,</p>
<p>павырастуць з палёў капцы-пагоркі,</p>
<p>балючыя, нібыта мазалі.</p>
<p> </p>
<p>Як людзі ўмерлі, не сказаўшы штосьці,</p>
<p>так і яны дзірваннем зараслі,</p>
<p>і толькі птахі ды звяры — іх госці</p>
<p>у час чырвонай золкавай расы.</p>
<p> </p>
<p>Араты прыйдзе, кіне рупным вокам,</p>
<p>адчуўшы сум і боль нямых капцоў,</p>
<p>зямлю ўзарэ і шчыра, і глыбока,</p>
<p>збудзіўшы жрыц паганскіх і жрацоў.</p>
<p> </p>
<p>Іх ноч засцігне разам за бяседай</p>
<p>пра гэты час і пра тутэйшы люд,</p>
<p>і ў белым жрэц прамовіць:</p>
<p>— А я ведаў...</p>
<p>Забылі нас і занядбалі тут.</p>
<p> </p>
<p> </p>
<h3><a id="chapter38"></a>***Самыя жывыя багі — багі дзядоў…</h3>
<p> </p>
<p> </p>
<p>— Самыя жывыя багі — багі дзядоў,</p>
<p>багі сыноў і ўнукаў такія ж смяротныя,</p>
<p>                                                як і іх творцы.</p>
<p>— Я ёсць і сын і ўнук.</p>
<p>Значыць, мае багі смяротныя?..</p>
<p>— Але.</p>
<p>— Аднак жа і ў дзядоў былі бацькі, дзяды</p>
<p>і нават прадзеды...</p>
<p>— ...Бацькі, дзяды і прадзеды тваіх дзядоў</p>
<p>                                                былі багамі.</p>
<p>— Значыць, людзей зусім не было?</p>
<p>I хто ж ім тады пакланяўся?</p>
<p>— Птушкі, звяры, дрэвы...</p>
<p>— Няпраўда!</p>
<p>— Праўда.</p>
<p>Ты ўглядзіся ў сябе... Бачыш?..</p>
<p>— ...дрэва...</p>
<p> </p>
<p> </p>
<h3><a id="chapter39"></a>Смерць</h3>
<p>паводле навелаў Яраслава Пархуты</p>
<p> </p>
<p> </p>
<p>...Калі ж развіднеецца ледзь</p>
<p>і неба месячнае згіне —</p>
<p>там птушка белая, як смерць,</p>
<p>свой цень на жытку маю кіне,</p>
<p> </p>
<p>там птушка белая як снег,</p>
<p>цень яе, як снег, халодны,</p>
<p>спеў яе, як крык галодны,</p>
<p>плач яе, як д'яблаў смех,</p>
<p>кліча, кліча мяне ў вырай,</p>
<p>я ўжо чую ў вышыні</p>
<p>не д'яблаў смех, а голас ліры...</p>
<p>і слабнуць, слабнуць карані,</p>
<p>і праразаюць плечы крылы,</p>
<p>ні болю, ні пакут,</p>
<p>ні страху,</p>
<p>я толькі папрашу жывых:</p>
<p>на смерць не трэба апранахаў —</p>
<p>яны сіло для крыл маіх.</p>
<p> </p>
<p> </p>
<p> </p>
<h3><a id="chapter40"></a>Смага</h3>
<p> </p>
<p>Цячэ з-пад каменя вада</p>
<p>таемна,</p>
<p>сцішана,</p>
<p>упарта,</p>
<p>а ў полі смягнуць</p>
<p>гавяда,</p>
<p>ралля,</p>
<p>гайворан</p>
<p>і араты,</p>
<p> </p>
<p>нібыта з самых першых дзён</p>
<p>ралля не ведала расінкі,</p>
<p>і Евін лён — дарэмны плён —</p>
<p>вышэй зямлі,</p>
<p>ніжэй былінкі.</p>
<p> </p>
<p>Гэй, узніміся да нябёс,</p>
<p>гайворан чорны, сябра верны,</p>
<p>знайдзі вады блакітнай вены</p>
<p>і камень, што ў імшары ўрос,</p>
<p> </p>
<p>і пабрыдуць табе наўслед</p>
<p>без супачынку,</p>
<p>без пярэрвы</p>
<p>і людзі,</p>
<p>і звяры,</p>
<p>і дрэвы</p>
<p>праз смерць,</p>
<p>праз жвір,</p>
<p>праз час,</p>
<p>праз свет.</p>
<p> </p>
<p> </p>
<h3><a id="chapter41"></a>***Берасцянымі трубамі ў небе гудуць…</h3>
<p> </p>
<p>Берасцянымі трубамі ў небе гудуць журавы,</p>
<p>берасцянымі крыламі атуляюцьдзве зорачкі дзённыя,</p>
<p>мая любая, гэна ж мы, паглядзі, гэна ж мы,</p>
<p>а нябёсы блакітныя, быццам азёры прадонныя!</p>
<p> </p>
<p>О, як гожа і вечна вядуць карагод журавы,</p>
<p>і паганскія гукі складаюццаў песні астральныя.</p>
<p>На тым беразе неба прачнуліся зорныя львы —</p>
<p>гэна ж ты, мая любая, песні запела купальныя.</p>
<p> </p>
<p> </p>
<h3><a id="chapter42"></a>Агонь</h3>
<p> </p>
<p>У небе знічаванняў трыццаць тры</p>
<p>зліліся</p>
<p>у адзін Агонь адвечны,</p>
<p>наўкол Агню збіраюцца вятры,</p>
<p>іх трыццаць тры,</p>
<p>і кожны мае свечку.</p>
<p> </p>
<p>I кожны мае іншым што сказаць</p>
<p>ці памаўчаць — маўчанне зразумеюць.</p>
<p>Іх трыццаць тры,</p>
<p>і свечкі іх гараць,</p>
<p>і душы каля вогнішча гавеюць.</p>
<p> </p>
<p> </p>
<h3><a id="chapter43"></a>Бераг</h3>
<p> </p>
<p>Мяне выкінуў акіян</p>
<p>на чырвоны, гарачы бераг</p>
<p>і сказаў: гэты бераг ты</p>
<p>да апошняй тваёй пясчынкі.</p>
<p> </p>
<p>I адчуў я: па мне паўзуць</p>
<p>супраць сонца штодня вужакі</p>
<p>і брыдуць ім наўслед звяры,</p>
<p>пыл чырвоны нясуць на поўсці.</p>
<p> </p>
<p>Нават птушкі, што ў вышыні</p>
<p>пралятаюць да акіяна,</p>
<p>афарбоўваюцца ў колер мой</p>
<p>да апошняй сваёй пушынкі.</p>
<p> </p>
<p>Да апошняй сваёй пылінкі</p>
<p>я належу звярам, вужакам</p>
<p>і далёкім самотным птушкам</p>
<p>на тым беразе акіяна.</p>
<p> </p>
<p>Я заўсёды камусь належу —</p>
<p>хоць каханы, хоць ненавідны,</p>
<p>я — за сонцам і супраць сонца,</p>
<p>я — прычына бяды і шчасця.</p>
<p> </p>
<p> </p>
<h3><a id="chapter44"></a>***Сівыя пчолы…</h3>
<p> </p>
<p>                Сівыя пчолы,</p>
<p>                сівыя птушкі,</p>
<p>                сівыя людзі,</p>
<p>я заблудзіў, бадзяга, у ваш лес,</p>
<p>дзе дацвітае пяціпалы бэз,</p>
<p>каб вашу мудрасць, як раку, прыгубіць.</p>
<p> </p>
<p>                Сівыя людзі,</p>
<p>                сівыя птушкі,</p>
<p>                сівыя пчолы,</p>
<p>па вашых пожнях сцелецца смуга,</p>
<p>у вашым небе выраяў туга —</p>
<p>там чутны голас маёй птушкі кволай.</p>
<p> </p>
<p>                Сівыя людзі,</p>
<p>                сівыя пчолы,</p>
<p>                сівыя птушкі,</p>
<p>прыйду да вас аднойчы назаўжды,</p>
<p>прыйду праз снег, спякоту і дажджы,</p>
<p>віном з слязою прошласць памянуўшы.</p>
<p> </p>
<p> </p>
<h3><a id="chapter45"></a>Змяіны Цар</h3>
<p> </p>
<p>Мой гаспадар Змяіны Цар,</p>
<p>ты ведаеш, як словы</p>
<p>над вогнішчам купальскіх чар</p>
<p>складаюцца ў замовы.</p>
<p> </p>
<p>Мой гаспадар Змяіны Цар,</p>
<p>святлом сваёй кароны</p>
<p>ты кажаш шлях сярод імшар</p>
<p>у храм дуброў зялёных.</p>
<p> </p>
<p>Мой гаспадар Змяіны Цар,</p>
<p>ад хіжакоў дубровы</p>
<p>хаваюць дзіўны твой аўтар</p>
<p>без абразоў і словаў.</p>
<p> </p>
<p>Мой гаспадар Змяіны Цар,</p>
<p>твайго аблічча рысы</p>
<p>да аўтара нясём, як дар,</p>
<p>і я, і сёстры рысі.</p>
<p> </p>
<p> </p>
<h3><a id="chapter46"></a>Лес</h3>
<p> </p>
<p>Хутка змрок абцяжарыць</p>
<p>                        пчаліныя лёгкія скрылцы,</p>
<p>мёдам Лес набрыняе да сутвы нямых каранёў,</p>
<p>але — Лес не нямы: і ў лісточку,</p>
<p>                                і ў кволенькай жылцы</p>
<p>мова тчэцца лясная</p>
<p>                    з мільярдаў лясных галасоў.</p>
<p> </p>
<p>Нават самы няздатны</p>
<p>і самы глухі з чалавецтва</p>
<p>зразумее яе</p>
<p> </p>
<p>і забудзе, прасветлены ёй,</p>
<p>пра людскую душу,</p>
<p>што спазнала пакуты калецтва,</p>
<p>калі смагу спатоліла брата Іюды душой.</p>
<p> </p>
<p> </p>
<h3><a id="chapter47"></a>Пан Лес</h3>
<p> </p>
<p>Лес — гэта храм.</p>
<p>У ім акрыяе Хам.</p>
<p>Лес — гэта святарнае мейсца,</p>
<p>для душаў аблудных меса.</p>
<p> </p>
<p>Меў золата, срэбра Крэз,</p>
<p>але калі б ён убачыў</p>
<p>хоць раз</p>
<p>            наш</p>
<p>                    бурштынавы Лес</p>
<p>вышэй ад варагавых мачтаў, —</p>
<p>паблякнула б срэбра яго</p>
<p>і золата б паржавела,</p>
<p>пад ногі б каменнем лягло</p>
<p>і сэнсу б суздром не мела,</p>
<p> </p>
<p>бо Лес — гэта больш чым лес.</p>
<p>Вам ранілі гострым сэрца,</p>
<p>крывавіць, баліць парэз,</p>
<p>і хочацца толькі смерці,</p>
<p> </p>
<p>стрывайце, знайдзіце моц</p>
<p>дайсці, дапаўзці да Лесу,</p>
<p>ён з боскай крыві прарос</p>
<p>пакутнікам правіць месу,</p>
<p> </p>
<p>ён спыніць жывіцай кроў —</p>
<p>такога не змогуць людзі,</p>
<p>і, быццам прадвесні гром,</p>
<p>у Вас  н е м а ў л я  прабудзіць.</p>
<p> </p>
<p>Жыццё і тым болей смерць</p>
<p>загубяць свой сэнс цялесны —</p>
<p>Пан Лес не дазволіць мець</p>
<p>пачуццяў, што шкодзяць Лесу,</p>
<p> </p>
<p>бо нельга паганіць храм,</p>
<p>бо нельга святое нішчыць,</p>
<p>куды ж тагды прыйдзе Хам</p>
<p>ад хамства душу ачысціць?</p>
<p> </p>
<p> </p>
<p> </p>
<h3><a id="chapter48"></a>Чырвоны радок</h3>
<p> </p>
<p> </p>
<p>кожны мой золак пачынаецца з сонца</p>
<p>як пергаменты Слова пачыналіся</p>
<p>                                        з чырвонай літары</p>
<p>а паганскія святы</p>
<p>з ахвярнай крыві Богу Сонца</p>
<p> </p>
<p>бо спачатку было Сонца</p>
<p>і Сонцам быў Я</p>
<p>і выкрэсліў Я вам Слова</p>
<p>і пачалося яно з крыві Ігара</p>
<p> </p>
<p> </p>
<h3><a id="chapter49"></a>Дух</h3>
<p> </p>
<p>...ды слова не прагняві,</p>
<p>Бо слова належыць Духу,</p>
<p>Кіньце слова гайні —</p>
<p>I паляціць пацяруха.</p>
<p>Змоўчыць абражаны Дух,</p>
<p>Новае слова народзіць,</p>
<p>Спыніць натоўпу рух,</p>
<p>Каб гаварыць аб народзе.</p>
<p>Зноў прыляціць гайня,</p>
<p>Выйдзе з яе плюгавы.</p>
<p>«Дух — гэта, людзі, Я!» —</p>
<p>Скажа, а сам з рагамі.</p>
<p>Людзі разявяць рот —</p>
<p>Як жа ж, такія словы:</p>
<p>«З намі — увесь народ!</p>
<p>Шлях — да адзінай мовы!»</p>
<p>Людзі закрыюць рот,</p>
<p>Кожны сябе спытае:</p>
<p>«Гэта ж і я — народ —</p>
<p>Лёс такі прычакаю?»</p>
<p>Людзі закрыюць рот,</p>
<p>Людзі апусцяць вочы...</p>
<p>Вось табе і народ,</p>
<p>Думаць прывыкнуў моўчкі.</p>
<p>З думай такой і вы:</p>
<p>Выжыве Дух-заступнік,</p>
<p>Знойдзе для нас правы,</p>
<p>Знішчыць пасад наш кутні...</p>
<p>Выжыве — гэна так!</p>
<p>Знойдзе... I вам на тацы</p>
<p>Медны падасць пятак:</p>
<p>«Вось вам на хлеб, засранцы!»</p>
<p> </p>
<p> </p>
<p> </p>
<h3><a id="chapter50"></a>Марыя</h3>
<p> </p>
<p> </p>
<p>Вечнасць зрывае пялёсткі з ружы...</p>
<p>сее, нібы насенне,</p>
<p>па сухадолах людскія душы,</p>
<p>па чарназёмах каменні.</p>
<p> </p>
<p>Сонца ўрастае ў чужое поле</p>
<p>і вырастае з чужога,</p>
<p>а калі ўзыдзе —</p>
<p>святлом, як соллю,</p>
<p>раны пячэ нябогу.</p>
<p> </p>
<p>З болем сваім ён пад дрэва сядзе,</p>
<p>высыпле жвір з сандаляў,</p>
<p>столькі самоты ў яго паглядзе,</p>
<p>колькі блакіту ў далях.</p>
<p> </p>
<p>Птушка загледзіцца ў твар нябогі,</p>
<p>скрушна перажагнецца,</p>
<p>ад развярэджаных ног дарога</p>
<p>травамі захінецца.</p>
<p> </p>
<p>Па чарназёмах гудуць каменні,</p>
<p>душы — па сухадолах:</p>
<p>стань, небарака, стань на калені,</p>
<p>любіць пакорных доля.</p>
<p> </p>
<p>Ён жа намацае лёс кавенькай,</p>
<p>выбрыдзе да жанчыны,</p>
<p>жыта змятае яна ў сявеньку</p>
<p>белым крылом гусіным.</p>
<p> </p>
<p>— Светлая! — наймя ёй дасць нябога. —</p>
<p>Выгаі мае раны,</p>
<p>Светлая, мроя мая й трывога,</p>
<p>золачак мой крамяны.</p>
<p> </p>
<p>Светлая вымавіць:</p>
<p>— Я — Марыя,</p>
<p>з твару змахне змаршчынкі</p>
<p> і бедаку, як душу, раскрые</p>
<p>дзверы сваёй хацінкі.</p>
<p> </p>
<p>Зёлак настоіць на першым снезе,</p>
<p>нанач яго напоіць,</p>
<p>скура, як з вужа, з нябогі злезе,</p>
<p>згіне з душы нябогасць.</p>
<p> </p>
<p>— Любы мой, — скажа яму Марыя, —</p>
<p>шчасце тваё ў пакутах.</p>
<p>Дзверы адчыніць, бы свет, старыя,</p>
<p>пойдзе на холад люты,</p>
<p> </p>
<p>пойдзе, ды сніцца начамі будзе:</p>
<p>з крыжам яго нібыта,</p>
<p>ходзіць па вёсках, па ўбогіх людзях,</p>
<p>Богам самім забытых.</p>
<p> </p>
<p> </p>
<h3><a id="chapter51"></a>Маналог адступніка</h3>
<p> </p>
<p> </p>
<p>Я трапіў у сіло журбы,</p>
<p>я сам у гэтым вінаваты,</p>
<p>я быў — здаецца, ўчора — быў</p>
<p>на радасць і сяброў багаты.</p>
<p> </p>
<p>Заўчасна разарваць сіло</p>
<p>я мог бы, ды баюся болю —</p>
<p>яно да жылаў прырасло,</p>
<p>як роздум мой прырос да столі,</p>
<p> </p>
<p>пусты і быццам бы не мой,</p>
<p>як знак сціхотнага вар'яцтва,</p>
<p>і брыдкі па начох, як лой</p>
<p>ці кроў на езуіцкіх пальцах.</p>
<p> </p>
<p>Адкуль, адкуль прыйшло яно?</p>
<p>Калі з граху, дык грэх мой — шчасце.</p>
<p>Я сам, я сам прыдбаў яго —</p>
<p>гайворана віновай масці.</p>
<p> </p>
<p> </p>
<h3><a id="chapter52"></a>***Ён шкадаваў турэмных пацукоў…</h3>
<p> </p>
<p>Ён шкадаваў турэмных пацукоў,</p>
<p>карміў з рукі і, нават пасля ката,</p>
<p>даваў лізаць ім на кайданах кроў,</p>
<p>а сам паглядам пілаваў на вокнах краты.</p>
<p> </p>
<p>Ён ненавідзеў гэтых пацукоў,</p>
<p>калі ішоў чарговы раз да ката,</p>
<p>за тое, што лізалі яго кроў</p>
<p>і пільнавалі ад пагляду краты.</p>
<p> </p>
<p>Ён ненавідзеў і любіў сяброў,</p>
<p>што прадалі яго за срэбнік кату.</p>
<p>Гаіла сонца прамянямі кроў</p>
<p>і пілавала прамянямі краты.</p>
<p> </p>
<p> </p>
<h3><a id="chapter53"></a>Штучная раса</h3>
<p> </p>
<p>Торф не смокча</p>
<p>                штучную расу,</p>
<p>і не п'юць у лузе перапёлкі,</p>
<p>я збяру яе і аднясу</p>
<p>у агонь, бы ржавыя іголкі.</p>
<p> </p>
<p>Ды агонь аддасць расу назад,</p>
<p>скажа ўслед: «Я полымя шаную».</p>
<p>I яшчэ наўслед сабе пачую:</p>
<p> </p>
<p>«Чалавек, як мог ты? Ты ж мой брат».</p>
<p>I раса мне скуру апячэ.</p>
<p>У агонь атруты больш не кіну,</p>
<p>лепей сам пазбаўлюся вачэй,</p>
<p>але вочы брата не загінуць.</p>
<p> </p>
<p> </p>
<h3><a id="chapter54"></a>***«Каб ты каменем стаў!»…</h3>
<p> </p>
<p>«Каб ты каменем стаў!»</p>
<p>I я стаў...</p>
<p>            сярод поля.</p>
<p>Ані жыта засеяць, ані пожні ўзараць.</p>
<p>Разам з гневам у мне скамянела патоля —</p>
<p>ацяжэлых вачэй на людзей не падняць.</p>
<p> </p>
<p>I калі б я заплакаў — паўпіваліся б слёзы</p>
<p>скамянелым струпеннем у шчокі мае,</p>
<p>толькі я не заплачу, бо рана ці позна:</p>
<p>«Каб ты здраднікам стаў!» —</p>
<p>хтосьці зноў пракляне.</p>
<p> </p>
<p> </p>
<h3><a id="chapter55"></a>Вільня, 1864 год</h3>
<p>эшафот на Лукішкаўскім пляцы</p>
<p> </p>
<p> </p>
<p>Перад смерцю зязюля кувае,</p>
<p>перад смерцю жыцця многа зычыць,</p>
<p>а паходня, як сонца, палае,</p>
<p>ды жыцця, як агню, не пазычыць...</p>
<p> </p>
<p>Ты адкуль прыляцела, зязюля?</p>
<p>Можа, гоніць цябе па ўсім свеце,</p>
<p>быццам ястраб, шалёная куля,</p>
<p>быццам коршак, драпежны вецер.</p>
<p> </p>
<p>Сціхні ж, сціхні, дурніца-птушка!</p>
<p>Ці не чуеш: гудуць вяругі,</p>
<p>вецер шыбенікаў гушкае</p>
<p>і, як коршак, ірве харугвы.</p>
<p> </p>
<p>Памаўчым...</p>
<p>Не збылася воля,</p>
<p>толькі лепшых сяброў забрала</p>
<p>і пакінула сярод поля</p>
<p>кос ды вілаў зламаных джалы.</p>
<p> </p>
<p>Памаўчым,</p>
<p>але боль не сцішым —</p>
<p>будуць помніць забойцаў раны.</p>
<p>Слоў і клятваў не трэба лішніх,</p>
<p>шлях да волі навек абраны.</p>
<p> </p>
<p> </p>
<h3><a id="chapter56"></a>Памяць пра яцвягаў</h3>
<p> </p>
<div class="EPIGRAPH">
<p>...ані табе мовы,</p>
<p>ані табе сцяга...</p>
<p>памяць пра яцвягаў —</p>
<p>помста за яцвягаў...</p>
</div>
<div class="CLEAR"></div>
<p> </p>
<p>Выстудзілі хату...</p>
<p>Памяць адубела...</p>
<p>бы яцвяг кудлаты —</p>
<p>шэрая кудзеля.</p>
<p> </p>
<p>Кашляе крывёю</p>
<p>выстылая хата...</p>
<p>страшна... за спіною</p>
<p>здань — яцвяг кудлаты.</p>
<p> </p>
<p>Азірнуся тройчы: вочы...</p>
<p>літасць просяць.</p>
<p>Белы ветах ноччу</p>
<p>зоркі ў небе косіць.</p>
<p> </p>
<p>I галосяць знічкі</p>
<p>над пустою хатай...</p>
<p>Ветах — серп крывіцкі...</p>
<p>...кроў...яцвяг кудлаты.</p>
<p> </p>
<p>Азірнуся: вочы!</p>
<p>Гэта ж вочы брата!</p>
<p>...Мала зорак ноччу</p>
<p>над маёю хатай.</p>
<p>……………</p>
<p>I галосяць знічкі,</p>
<p>па жывых галосяць,</p>
<p>гэта люд крывіцкі</p>
<p>чорны ветах косіць.</p>
<p> </p>
<p> </p>
<h3><a id="chapter57"></a>Маналог Сяргея Палуяна</h3>
<p> </p>
<p>Няма вады. Сыду са смагай.</p>
<p>Прымі мяне, вільготны жвір.</p>
<p>Прысню: са мною кастарагу</p>
<p>варушаць цёмныя глыжы.</p>
<p> </p>
<p>Ні ашчаперыцца, ні ўстаць мне,</p>
<p>ні клікнуць сонечны прамень,</p>
<p>я — белы ў чорным немы Страцім,</p>
<p>цяжкі, як яравы камень.</p>
<p> </p>
<p>А нада мной сыпун шапоча:</p>
<p>ты ж піць хацеў, дык пі мяне...</p>
<p>I мурашамі лезе ў вочы,</p>
<p>шыпіць, як гадзіна ў гайне.</p>
<p> </p>
<p>Даволі, злодзей, я ўжо сыты,</p>
<p>ну як паклікаць мне святло,</p>
<p>ты ж голас, як агонь, засыпаў,</p>
<p>ты ж позірк мой зачмурыў тхлом.</p>
<p> </p>
<p>А там, за сненнем, вырай сонцаў</p>
<p>губляе пёрачкі ў Дняпро,</p>
<p>і вочы маміны бясконца</p>
<p>выглядваюць мяне ў акно.</p>
<p> </p>
<p>Я наталюся, акрыяю,</p>
<p>адрыну чорныя глыжы</p>
<p> і сам расою запалаю</p>
<p>на руні роднае мяжы.</p>
<p> </p>
<h3><a id="chapter58"></a>Званы</h3>
<p> </p>
<div class="EPIGRAPH">
<p>Ахвярую Алегу Мінкіну</p>
</div>
<div class="CLEAR"></div>
<p> </p>
<p><b>I</b></p>
<p> </p>
<p>Жыў калісьці на Палессі</p>
<p>майстра адмысловы,</p>
<p>ён ствараў званы, як песні,</p>
<p>ён вучыў іх словам.</p>
<p> </p>
<p>I яго званы, бы людзі</p>
<p>крывіцкага роду,</p>
<p>не хавалі медны грудзі</p>
<p>за сваім народам.</p>
<p> </p>
<p>Біў пярун па тых званіцах,</p>
<p>што натоўп склікалі,</p>
<p>ды ад лёсу адхрысціцца</p>
<p>людзі не жадалі.</p>
<p> </p>
<p>А званы няслі па вёсках</p>
<p>ад Дняпра да Буга</p>
<p>словы волі, голас боскі:</p>
<p>Дзіда! Меч! Кальчуга!</p>
<p> </p>
<p><b>II</b></p>
<p> </p>
<p>Куды вядзе мяне дарога?</p>
<p>Каго спытаць пра гэты шлях?</p>
<p>Хіба што званара старога,</p>
<p>ён будзіць нашых продкаў прах,</p>
<p> </p>
<p>ён атрасае гучным звонам</p>
<p>расу ў краіне верасоў,</p>
<p>і перад гэтым цуда-громам</p>
<p>капелюхі ляцяць з галоў,</p>
<p> </p>
<p>капелюхі ляцяць далоў,</p>
<p>калі званар, як птах магутны,</p>
<p>нібыта крыллем, да званоў</p>
<p>рукамі і душой прыкуты.</p>
<p> </p>
<p>Куды вядзе мяне дарога,</p>
<p>я ведаю, каго спытаць,</p>
<p>ісці нямала і нямнога,</p>
<p>ісці — пакуль званы звіняць.</p>
<p> </p>
<p>Так, будзе цяжка, пеклам здасца</p>
<p>бальшак да ісцінаў зямных,</p>
<p>здалець яго — такая ж праца,</p>
<p>як з чорнай медзі ліць званы.</p>
<p> </p>
<p> </p>
<h3><a id="chapter59"></a>Маналог Рамуальда Жакоўскага</h3>
<p> </p>
<p><i>Рамуальд Жакоўскі — малады беларускі артыст. Пачаў працаваць у трупе Першага беларускага таварыства драмы і камедыі, якое было створана Ф.Ждановічам пры ўдзеле І.Буйніцкага і У.Фальскага ў 1917 годзе. Выконваў ролю старца ў «Раскіданым гняздзе», стварыў глыбока псіхалагічны вобраз. Пекна дэкламаваў. Пісаў зграбныя, настраёвыя вершы. Дваццацідвухгадовым юнаком 1 студзеня 1919 года скончыў жыццё самагубствам, паўтарыўшы лёс Сяргея Палуяна.</i></p>
<p> </p>
<p>Беспрытульная птушкапрыстанку ў аблоках шукае,</p>
<p>на убогай зямлі ёй нябесных вятроў не стае,</p>
<p>спее ў небе маланка, і скроні мае адчуваюць,</p>
<p>як смяротным агнём наліваюцца вены яе.</p>
<p>I аднойчы сябрам я скажу,што ідзе навальніца,</p>
<p>абдыму іх, адзіных,і скронь прытулю да грудзей,</p>
<p>і так блізка ля скронііх сэрца жыццём будуць біцца...</p>
<p>Толькі я з навальніцай пайдуў іншы свет ад людзей.</p>
<p>Гэта лёс. Вы не верце, што гэта стыхія,</p>
<p>пэўна ж, трэба камусьцівось так расказаць пра жывых,</p>
<p>каб пачулі глухія, відушчымі сталі сляпыя</p>
<p>дый убачылі — зоркі ўзыходзяцьтаксама й для іх.</p>
<p>Вось і ўсё — маланка ля скроні шугае.</p>
<p>Перадайце наступніку: хай у народзе сваім</p>
<p>праз стагоддзе зімы, на Свята,мой твар адшукае,</p>
<p>і мы — вочы у вочы, шчаслівыя —стрэнемся з ім!</p>
<p> </p>
<p> </p>
<h3><a id="chapter60"></a>Маналог Уладзіміра Жылкі</h3>
<p> </p>
<p>Дваццаць рэчак — дваццаць стагоддзяў —</p>
<p>шукаюць свайго акіяна,</p>
<p>збіраюць у рэчвы</p>
<p>вякоў разводдзі</p>
<p>ад самых часоў Траяна.</p>
<p> </p>
<p>Замест маякоў — берагі ў бажніцах</p>
<p>ды ў зыркіх вагнёх Купалля,</p>
<p>і поўня княжною ў ваду глядзіцца</p>
<p>у зорных сваіх каралях.</p>
<p> </p>
<p>Ці вечныя зоры?</p>
<p>Ці вечныя рэчкі?</p>
<p>Ці вечныя мае словы?</p>
<p>Сціхотна у свеце.</p>
<p>Бажніцы, як свечкі</p>
<p>у Бога... у Бога ў галовах.</p>
<p> </p>
<p> </p>
<h3><a id="chapter61"></a>***Злачынцы брыдуць на споведзь…</h3>
<p> </p>
<p>Злачынцы брыдуць на споведзь,</p>
<p>як коней, вядуць грахі,</p>
<p>між імі нямая повязь —</p>
<p>не вырваць аброць з рукі...</p>
<p> </p>
<p>А з вуснаў не вырваць слова. —</p>
<p>Ну што ж вы, прыйшлі маўчаць?</p>
<p>Здыміце хоць шапкі з галоваў,</p>
<p>не бачыце — свечкі гараць!</p>
<p> </p>
<p>То вашых ахвяраў душы...</p>
<p>Замрыце! Бо нават рух</p>
<p>святло іх навек патушыць,</p>
<p>і ў цемрыве знікне дух.</p>
<p> </p>
<p>Маўчыце! Запозна кленчыць.</p>
<p>...Святы — для святых абраз...</p>
<p>Ідзіце! Ахвяры енчаць —</p>
<p>балюча ім бачыць вас.</p>
<p> </p>
<p> </p>
<h3><a id="chapter62"></a>***На скрыжаванні сцяжын…</h3>
<p> </p>
<p>На скрыжаванні сцяжын</p>
<p>воўчых і чалавечых</p>
<p>крывёй набрыняў бурштын</p>
<p>і лютасцю сярэднявечча,</p>
<p> </p>
<p>і смокчуць бурштын смаўжы,</p>
<p>каўтаюць смаўжоў гадзюкі,</p>
<p>аб косткі каля сцяжын</p>
<p>гайвораны гойстраць дзюбкі.</p>
<p> </p>
<p>Адсечаная галава —</p>
<p>пакоціцца долу поўня,</p>
<p>ваўкоў прывядзе сава,</p>
<p>ахрышчаная Ваўкоўняй.</p>
<p> </p>
<p>Насустрач з глухіх сцяжын</p>
<p>людзей прывядзе паходня:</p>
<p>драпежных на кроў жанчын,</p>
<p>на славу мужчын галодных.</p>
<p> </p>
<p>Патушыць паходню жах,</p>
<p>завыюць ваўкі і людзі,</p>
<p>і ў іхніх шкляных вачах</p>
<p>людскога цяпла не будзе —</p>
<p> </p>
<p>на скрыжаванні сцяжын</p>
<p>воўчых і чалавечых</p>
<p>крывёй набрыняў бурштын</p>
<p>і лютасцю сярэднявечча,</p>
<p> </p>
<p>і смокчуць бурштын смаўжы,</p>
<p>каб выжыць — гадуюць рогі,</p>
<p>і косткі, нібы нажы,</p>
<p>вандроўнікам раняць ногі.</p>
<p> </p>
<h3><a id="chapter63"></a>Крыжавалі крумкача</h3>
<p> </p>
<p>Крыжавалі крумкача за колер чорны</p>
<p>дый гадалі: а якая ў яго кроў?</p>
<p>— Чорная! — прамовіў кат вучоны.</p>
<p>Чорная, нібы яго крыло.</p>
<p> </p>
<p>Крыжавалі лебедзя за колер белы</p>
<p>дый гадалі: а ў яго якая кроў?</p>
<p>I забілі цвік,</p>
<p>і кроў пабегла</p>
<p>барваю на белае крыло.</p>
<p> </p>
<p>— Чорная! — ускрыкнуў кат вучоны. —</p>
<p>Гэткіх д'яблаў з крыжа не знімаць!</p>
<p>Чорная! Таму што сам ён чорны,</p>
<p>а за гэта грэх не крыжаваць.</p>
<p> </p>
<p> </p>
<h3><a id="chapter64"></a>Тапталі поле валуны</h3>
<p> </p>
<p>Тапталі поле валуны,</p>
<p>па ім качаліся са смехам,</p>
<p>нібы вялізныя збаны,</p>
<p>нібы гіганцкія гарэхі.</p>
<p> </p>
<p>А ў небе галасіў жаўрук,</p>
<p>і ўсім, хто чуў яго хаўтуры,</p>
<p>займала дых, займала дух,</p>
<p>праймала ад душы да скуры.</p>
<p> </p>
<p>Быў сіні лён, стаў чорным лён,</p>
<p>як д'яблы, валуны рагталі</p>
<p> і поле, жаўруковы дом,</p>
<p>тапталі, рылі, катавалі.</p>
<p> </p>
<h3><a id="chapter65"></a>Бажавоўк</h3>
<p> </p>
<p>Можна забіць, і спапяліць,</p>
<p>і прах пусціць на вецер,</p>
<p>а потым людзям абвясціць,</p>
<p>што ён не варты смецця.</p>
<p> </p>
<p>Але нябесныя вятры</p>
<p>Ягоны прах па свеце</p>
<p>збяруць, як семя ў макатры,</p>
<p>жывой вадой асвенцяць.</p>
<p> </p>
<p>I ўратаваны, з неба Дух</p>
<p>зноў сыдзе чалавекам,</p>
<p>зноў будзе жыць сярод падлюг</p>
<p>ды іх марыянетак.</p>
<p> </p>
<p>Ён бажавоўкам праслыве,</p>
<p>прыблудным патарочам,</p>
<p>ніхто яго не праміне,</p>
<p>не плюнуць каб у вочы.</p>
<p> </p>
<p>Плююць. Свае і ганакі,</p>
<p>са смехам, без прынукі,</p>
<p>і Духу гэныя пляўкі</p>
<p>страшней за яд гадзюкі.</p>
<p> </p>
<p>Ды зганьбаваны сотні раз,</p>
<p>знявечаны натоўпам,</p>
<p>Ён прыйдзе ў самы горшы час</p>
<p>сваім адвечным тропам</p>
<p> </p>
<p>да тых, хто выплюнуў душу,</p>
<p>хто ў паднябесных храмах</p>
<p>блюзнерствам замяніў імшу,</p>
<p>а Святароў на Хамаў.</p>
<p> </p>
<p> </p>
<h3><a id="chapter66"></a>Маналог Язэпа Драздовіча</h3>
<p> </p>
<p>Вяльможны лес. Дубы-машэкі</p>
<p>прыспалі рэха даўніх дзён,</p>
<p>а ў нетрах Велесавы рэкі</p>
<p>збіраюць ручаёвы звон.</p>
<p> </p>
<p>Стыхія спіць, і толькі зрэдку</p>
<p>дзевяцісотгадовы зубр,</p>
<p>яцвяжскае загубы сведка,</p>
<p>рыкае ў дзевяць срэбных труб.</p>
<p> </p>
<p>Жалобны рэквіем зубрыны</p>
<p>на мой</p>
<p>         народ</p>
<p>                  наводзіць сум...</p>
<p>I каб не ўмерці — ручаіны</p>
<p>жабруюць па лясох расу,</p>
<p>бы я сцяжынаю жабрачай,</p>
<p>а думы — пра адвечны шлях —</p>
<p>там крыўская Пагоня скача,</p>
<p> і німб над ёй, як зорны шлях.</p>
<p> </p>
<p> </p>
<h3><a id="chapter67"></a>Данута Бічэль-Загнетава</h3>
<p> </p>
<p>Бязродная песня паэтава,</p>
<p>што птах са сляпымі вачыма.</p>
<p>Данута Бічэль-Загнетава —</p>
<p>якая паэтка айчынная!</p>
<p> </p>
<p>I родам і племенем гожая.</p>
<p>Як рэчка — змялелы брод,</p>
<p>хаваеш ад вока варожага</p>
<p>Айчыны сваёй радавод.</p>
<p> </p>
<p>З мінулых крывавых стагоддзяў</p>
<p>ляціць за табой страла,</p>
<p>а час, усім злодзеям злодзей,</p>
<p>выскубвае пёры з крыла.</p>
<p> </p>
<p>Ды пёры твае не радзеюць,</p>
<p>і словы ад сэрца твае,</p>
<p>як слёзы, як зоркі, ірдзеюць,</p>
<p>як кроплі расы на траве.</p>
<p> </p>
<p>Слязою, расою і зоркай</p>
<p> да Бацькаўшчыны далучы,</p>
<p>раллёю і пожняй колкай</p>
<p>аблудных дзяцей лячы.</p>
<p> </p>
<p>Вось коціцца кола з дубовых лісцяў</p>
<p>і кліча цябе ў Кушляны,</p>
<p>там здані паўстанняў яшчэ не звяліся,</p>
<p>там мова Мацея ў пашане.</p>
<p> </p>
<p>Цвітуць на мурох старажытных зёлкі,</p>
<p>лячы імі люд тутэйшы.</p>
<p>Баляць Беларусі цярновыя зоркі,</p>
<p>паэтам — цярновыя вершы.</p>
<p> </p>
<p>Вось коціцца кола з цярновых лісцяў,</p>
<p>каляных, суздром засохлых,</p>
<p>ты ўстала, ты ведаеш:</p>
<p>трэба выйсці</p>
<p>насустрач сваёй Галгофе.</p>
<p> </p>
<p> </p>
<h3><a id="chapter68"></a>*** Калі алені адшукаюць вадапой…</h3>
<p> </p>
<p>Калі алені адшукаюць вадапой,</p>
<p>калі мядунцы самых смачных кветак</p>
<p>да сівераў збярэ пчаліны рой,</p>
<p>калі засцігне паляўнічых ніцы ветах —</p>
<p> </p>
<p>памрэ ляснічы.</p>
<p> </p>
<p>Калі чаляднік выкуе падкову</p>
<p>і акрыяе ў горане агонь,</p>
<p>як з небыцця адроджаная мова,</p>
<p>калі адчуе цяжкасць срэбра скронь —</p>
<p> </p>
<p>памрэ каваль.</p>
<p> </p>
<p>Калі прыбой абернецца дакорам</p>
<p>за лаштыр, што шыкоўным пледам стаў,</p>
<p>калі штоночы будзе сніцца мора</p>
<p>і верныя сябры каля кастра —</p>
<p> </p>
<p>памрэ рыбак.</p>
<p> </p>
<p>            Калі памрэ ляснічы,</p>
<p>            калі памрэ каваль,</p>
<p>            калі памрэ рыбак —</p>
<p>                        памрэ паэт.</p>
<p> </p>
<p> </p>
<h3><a id="chapter69"></a>Як жыў я без солі</h3>
<p> </p>
<div class="EPIGRAPH">
<p>Ахвярую Алесю Наўроцкаму</p>
</div>
<div class="CLEAR"></div>
<p> </p>
<p>як жыў я без солі...</p>
<p>сек дровы</p>
<p>параніў палец</p>
<p>а кроў нішчымная</p>
<p> </p>
<p>араў поле</p>
<p>да сёмага поту</p>
<p>і пот нішчымны</p>
<p> </p>
<p>калі ж ад'язджаў —</p>
<p>цалаваў маці</p>
<p>а вусны як немаўляці</p>
<p> </p>
<p>і як жыў я без солі?</p>
<p>Хацеў бы паплакаць</p>
<p>ды вочы не мелі волі.</p>
<p> </p>
<p> </p>
<h3><a id="chapter70"></a>Чорная гадзюка, белая змяя</h3>
<p>з народнага</p>
<p> </p>
<p> </p>
<p>Белая гадзюка —</p>
<p>белая каса,</p>
<p>чорная гадзюка —</p>
<p>чорная раса.</p>
<p> </p>
<p>Белая гадзюка,</p>
<p>як дзіцёнак спіць,</p>
<p>чорная гадзюка</p>
<p>хоча укусіць.</p>
<p> </p>
<p>Белую гадзюку</p>
<p>зеллем напаю,</p>
<p>чорную гадзюку</p>
<p>варам абалью.</p>
<p> </p>
<p>Белую гадзюку</p>
<p>на чырвоны кут,</p>
<p>чорную гадзюку</p>
<p>на ганебны слуп.</p>
<p> </p>
<p>Белая гадзюка —</p>
<p>мой бялюткі дзень,</p>
<p>чорная — загіне</p>
<p>за свой чорны цень.</p>
<p> </p>
<p>З белаю гадзюкай</p>
<p>буду баляваць,</p>
<p>а па чорнай змейцы</p>
<p>тайна гараваць.</p>
<p> </p>
<p>Чорная гадзюка,</p>
<p>твая смерць не я,</p>
<p>цябе загубіла</p>
<p>белая змяя.</p>
<p> </p>
<p> </p>
<h3><a id="chapter71"></a>Як я прадаў сябе агню</h3>
<p> </p>
<p>Днём і ўночы светліцца мой дом.</p>
<p>Мы з агнём на роўных размаўляем.</p>
<p>Не... Вучуся размаўляць з агнём.</p>
<p>Вусны ў вусны. Апякаюся, бывае.</p>
<p> </p>
<p>Часта заглядаюць у вакно</p>
<p>людзі, а начамі д'яблы,</p>
<p>толькі ў хату не ідзе ніхто,</p>
<p>хаця ёсць здранцвелыя ад зябы.</p>
<p> </p>
<p>Ён і сон, і хлеб мой, і вада.</p>
<p>Ды аднойчы д'яблы скажуць людзям,</p>
<p>быццам я агню сябе прадаў...</p>
<p>Я аддаў сябе! Хіба ж за гэта судзяць?</p>
<p> </p>
<p> </p>
<h3><a id="chapter72"></a>Пошасныя</h3>
<p> </p>
<p>Гэтыя людзі дыхаюць цяжэй, чым валуны,</p>
<p>адна зямля ведае, як ім цяжка.</p>
<p>Іх мільёны, цэлы народ —</p>
<p>                                і ўсе яны блізняты,</p>
<p>і толькі выбраныя з іх</p>
<p>ведаюць паталогію хваробы свайго народа,</p>
<p>і толькі яны адныя не могуць звыкнуцца з ёю,</p>
<p>ім дыхаецца цяжэй, чым каму,</p>
<p>таму хрыпяць іх грудзі,</p>
<p>і душыць жахлівы кашаль,</p>
<p>і разам з слінаю яны выхаркваюць кроў,</p>
<p>наўмысна выхаркваюць на вуліцах горада,</p>
<p>у крамах і на сваіх працоўных мейсцах,</p>
<p>у сваёй сям'і і на чужых людзях,</p>
<p>бо ў гэтай крыві крыецца іх хвароба,</p>
<p>бо ў гэтай крыві выратаванне іх народа.</p>
<p> </p>
<p>Сябры спачуваюць ім,</p>
<p>употайкі выплёўваючы сваё харкавінне,</p>
<p>абывацелі гідзяцца і ўцякаюць,</p>
<p>                                        як ад пошасных,</p>
<p>але ўсё адно, калі ідзеш па горадзе,</p>
<p>усё часцей і часцей сустракаеш людзей,</p>
<p>якія душацца крывавым кашлем.</p>
<p> </p>
<p>I я не магу так болей жыць,</p>
<p>я задыхаюся,</p>
<p>я паміраю,</p>
<p>сеначы ў мяне кроў хлынула ротам</p>
<p>на мае рукапісы, на маіх дзяцей,</p>
<p>цяпер і яны пошасныя...</p>
<p> </p>
<p> </p>
<h3><a id="chapter73"></a>Вяпрук</h3>
<p> </p>
<p>Вяпрук пад шатамі дубоў</p>
<p>вадзіў знясіленых сяброў,</p>
<p>на паляўнічых не зважаў,</p>
<p>яго стралялі — ён ляжаў,</p>
<p>галодным быў — карэнне рыў</p>
<p>і думаў: голад паўбяды,</p>
<p>былі і горшыя гады,</p>
<p>пустыя, быццам жалуды.</p>
<p>Вяпрук пад шатамі дубоў,</p>
<p>галодны, думаў пра любоў,</p>
<p>пра тое, што усё жыццё</p>
<p>ён чуў адно — сяброў ныццё:</p>
<p>маўляў, паганы гэты лес,</p>
<p>савіны ды вужыны спрэс.</p>
<p>I каб не няў яго народ,</p>
<p>ён ікламі ўгрызаўся ў лёд,</p>
<p>запэўніваў, што жалуды</p>
<p>у іхнім лесе не бяды,</p>
<p>што недародкі ёсць паўсюль,</p>
<p>калі ж не каштавалі куль —</p>
<p>ідзіце ў свой прывідны лес,</p>
<p>там сцежкі паляўнічых спрэс,</p>
<p>а я сцяжынаю вужоў</p>
<p>пайду на голас мудрых соў,</p>
<p>галодны, думаў пра любоў,</p>
<p>пайду, знайду зялёны Дуб</p>
<p>сярод лядзяных, снежных гурб</p>
<p>ды ікламі ўгрызуся ў лёд</p>
<p>і зненавіджу свой народ.</p>
<p> </p>
<p> </p>
<h3><a id="chapter74"></a>Пра што шэпчуцца мурашы</h3>
<p> </p>
<p>Шэпчуцца ў траве мурашы.</p>
<p>Ані ветру, ані грому,</p>
<p>і толькі расінкі бліскаюць, як маланкі,</p>
<p>а з параненай травы сочыцца зялёная кроў</p>
<p>на рудых мурашоў, на рудую глебу...</p>
<p>Усё зелянее і... бянтэжыцца,</p>
<p>і толькі цвыркочуць самазадаволеныя конікі:</p>
<p>ну што за дзіўны свет?</p>
<p>I калі ён паразумнее і ўрэшце зразумее,</p>
<p>што самая высакародная кроў — зялёная?</p>
<p>Але ўсё адно ў зялёнай траве</p>
<p>шэпчуцца рудыя мурашы</p>
<p>пра тое, што гэтая трава</p>
<p>і гэтыя агідныя зялёныя конікі</p>
<p>жывяцца рудой глебай.</p>
<p> </p>
<h3><a id="chapter75"></a>Яблыня</h3>
<p> </p>
<p>На яе галінах растуць яблыкі, на карэннях</p>
<p>камяні. Нават у самыя лютыя маразы, калі</p>
<p>ледзь-ледзь б'ецца сэрца, каб не даць</p>
<p>дарэшты змерзціся крыві, камяні выцягваюць</p>
<p>з яе апошнія жылы. Хтосьці іншы даўно</p>
<p>сканаў бы, нат не счакаўшы сваёй першай</p>
<p>пладаноснасці, а яна ў незямных пакутах</p>
<p>зноў і зноў выходзіць з забыцця</p>
<p>зімовай анестэзіі і кожнага разу чакае</p>
<p>сваёй вясны, быццам апошняй</p>
<p>радасці-спадзяванкі.</p>
<p> </p>
<p>Але балючай за ўсё зямлі, як той маці</p>
<p>за самае пакутнае дзіцятка.</p>
<p> </p>
<h3><a id="chapter76"></a>Пацір</h3>
<p> </p>
<p>Знайшлі пацір, слязамі поўны,</p>
<p>ніхто не ведае — чыймі.</p>
<p>Сярэбранае ў срэбным —</p>
<p>поўню</p>
<p>пакутнік нейкі расчыніў.</p>
<p> </p>
<p>Ад зла, спакус, грахоў замову</p>
<p>гугнявіў голас за сцяной...</p>
<p>Знайшлі на дне паціра слова,</p>
<p>з малітвы выпала яно.</p>
<p>                КАХАЮ —</p>
<p>        вочы прачыталі,</p>
<p>                КАХАЮ —</p>
<p>        вусны прашапталі,</p>
<p>                КАХАЮ —</p>
<p>        душы прастагналі,</p>
<p>                КАХАЮ —</p>
<p>        людзі закрычалі.</p>
<p> </p>
<p>Каго?</p>
<p> </p>
<p>Паэт сказаў: Айчыну!</p>
<p>Жаўнер: дзяўчыну!</p>
<p>Хтось: сябе!</p>
<p>I сталі дружна,</p>
<p>шчыра, шчыльна,</p>
<p>як на касьбе ці на сяўбе.</p>
<p> </p>
<p>А ён канчаўся у знямозе —</p>
<p>ніхто яго не пакахаў,</p>
<p>з паціра выплюхнулі слёзы,</p>
<p>і налілі праз край віна,</p>
<p> </p>
<p>і сталі дружна, шчыра, шчыльна,</p>
<p>як на касьбе ці на сяўбе,</p>
<p>паэт сказаў: п'ем за Айчыну!</p>
<p>I кожны выпіў — за сябе...</p>
<p> </p>
<p> </p>
<h3><a id="chapter77"></a>***Ляцелі ў вырай ветракі…</h3>
<p> </p>
<div class="EPIGRAPH">
<p>Ахвярую Анатолю Клешчуку</p>
</div>
<div class="CLEAR"></div>
<p> </p>
<p>Ляцелі ў вырай ветракі,</p>
<p>гублялі клёпку, быццам пёры,</p>
<p>я чуў, як тыя ветракі</p>
<p>ляцелі, думалі пра мора.</p>
<p> </p>
<p>Я чуў, бо ўгледзець іх не змог —</p>
<p> гняло мяне цямрэчай неба,</p>
<p>я чуў, а сам, як той мурог,</p>
<p>туліўся думамі да глебы:</p>
<p> </p>
<p>куды мне ў вырай, мурашу,</p>
<p>мой дом урос па пахі ў поле,</p>
<p>я неба ў Бога не прашу,</p>
<p>я не прашу птушынай долі,</p>
<p> </p>
<p>цяпер мне сумна паглядаць</p>
<p>на ветракі паміж аблокаў</p>
<p>і чуць, як крылы іх рыпяць</p>
<p>і дахі слуцкага барока.</p>
<p> </p>
<p>Калі ж такі надыдзе дзень —</p>
<p>па небе сум</p>
<p>                адросціць крылы,</p>
<p>і палячу я да людзей</p>
<p>за моры, горы, небасхілы,</p>
<p> </p>
<p>няхай сустрэнуцца тагды</p>
<p>мне ветракі сярод пуціны</p>
<p>і скажуць: «Хлопча, нікуды</p>
<p>вядзе дарога ад Айчыны».</p>
<p> </p>
<p> </p>
<h3><a id="chapter78"></a>Паэт</h3>
<p> </p>
<p>Ніхто не мае права жыць з Паэтам,</p>
<p>кахаць, пакутаваць і раўнаваць яго,</p>
<p>не тыя дні, калі б ён дбаў пра гэта,</p>
<p>не той напой, які б ён піў нагбом.</p>
<p> </p>
<p>Ніхто не мае права мець Паэта,</p>
<p>рабіць яго паяцам пры двары,</p>
<p>таму што гэта... ды таму, што гэта —</p>
<p>народа і паэзіі падрыў.</p>
<p> </p>
<p>Ніхто не мае права біць Паэта,</p>
<p>ён нават сам не вольны над сабой,</p>
<p>магчыма, ён адзіны на паўсвета,</p>
<p>а вы за ім нібыта за гарой.</p>
<p> </p>
<p>Паэт не мае права быць паэтам</p>
<p>цнатлівае і чыстае красы,</p>
<p>калі ў айчыне загніваюць рэкі</p>
<p>і засыхаюць на вачох лясы.</p>
<p> </p>
<p> </p>
<h3><a id="chapter79"></a>Адвечным шляхам</h3>
<p> </p>
<div class="EPIGRAPH">
<p>Ахвярую А.Р.</p>
</div>
<div class="CLEAR"></div>
<p> </p>
<p>вырасце трава</p>
<p>і траву адшукае раса</p>
<p> </p>
<p>вырасцем мы</p>
<p>і нас адшукаюць слёзы</p>
<p>цярновыя і палыновыя</p>
<p>самотныя і радасныя</p>
<p>цёплыя і сцюдзёныя</p>
<p> </p>
<p>і праз слёзы мы ўбачым свет</p>
<p>белы і чорны</p>
<p>зямны і нябесны</p>
<p>шчаслівы і пякельны</p>
<p> </p>
<p>але вырасце зноўку раса</p>
<p>і траву адшукае раса</p>
<p> </p>
<p>і вырастуць нашы дзеці</p>
<p> </p>
<p> </p>
<h3><a id="chapter80"></a>Вужака</h3>
<p> </p>
<p>Мае згрызоты збіваюцца ў клубкі як вужакі</p>
<p>і я — уладар гэнага паганага кодлішча —</p>
<p>бы цмок па адной вышмыргваю вужак з клубка</p>
<p>і адпускаю да людзей а тыя не зважаючы</p>
<p>на бяскрыўдныя жоўтыя вушкі прымаюць</p>
<p>іх за гадзюк а мяне за сапраўднага цмока</p>
<p>і ў гэты час я сапраўды пачуваюся цмокам</p>
<p>такой надчалавечай істотай</p>
<p>бо я пад панцырам бо я страшны</p>
<p>і толькі самая звычайная бестурботная</p>
<p>раніца сонцам і святлом змывае з мяне</p>
<p>гадаў бруд і я бягу і шукаю людзей і тлумачу</p>
<p>што вужакі добрыя і разумныя істоткі</p>
<p>і што яны не вінаватыя ў сваім падабенстве</p>
<p>на гадзюк што іх можна пазнаць</p>
<p>па залатой кароне</p>
<p> </p>
<p>а людзі разгубленыя ўглядаюцца ў мае вушы</p>
<p>а мне ў адчаі здаецца</p>
<p>што яны ўглядаюцца ў мае рогі</p>
<p>і тады ўсе мае душэўныя болькі</p>
<p>як бяздомныя чорныя галубы каля</p>
<p>цёплага коміна туляцца да адзінага чалавека</p>
<p>які любіць мяне — вужаку з залатой каронай.</p>
<p> </p>
<p> </p>
<h3><a id="chapter81"></a>Балада пра птаха</h3>
<p> </p>
<p>Не ў званы б'юць...</p>
<p>Б'юць званы.</p>
<p>Языкі ім вырвалі.</p>
<p>Птах па-воўчаму завыў,</p>
<p>як вярнуўся з выраю,</p>
<p>як убачыў гэткі здзек</p>
<p>над братамі роднымі,</p>
<p>плакаў, быццам чалавек,</p>
<p>і кружляў над Гродняю.</p>
<p> </p>
<p>Нарадзіўся птах і жыў,</p>
<p>раздзяліць каб муку</p>
<p>з тым, хто смягнуў на крыжы,</p>
<p>хто канаў на бруку,</p>
<p> </p>
<p>нарадзіўся птах і жыў</p>
<p>неўпрыкмет, як рэха,</p>
<p>на мяжы і на глыжы,</p>
<p>на сялянскіх стрэхах.</p>
<p> </p>
<p>Паляўнічы не чапаў</p>
<p>яго светлай песні,</p>
<p>вецер пёры не шчапаў,</p>
<p>аднак і не песціў,</p>
<p> </p>
<p>жыў пад кронаю зямлі,</p>
<p>па зямных законах:</p>
<p>што шапталі карані —</p>
<p>паўтарала крона.</p>
<p> </p>
<p>Кронаю былі званы,</p>
<p>і аднойчы ў святы</p>
<p>песню загулі яны</p>
<p>пра свой лёс пракляты:</p>
<p> </p>
<p>каты, каты, каты, каты, —</p>
<p>нібы ў небе Бог рыдаў,</p>
<p>нібы ў гневе трушчыў краты</p>
<p>той, хто справу не прадаў, —</p>
<p> </p>
<p>каты, каты, каты, каты, —</p>
<p>рэхам адгукнуўся птах,</p>
<p>над краінаю аратых</p>
<p>ён лунаў, як волі сцяг.</p>
<p> </p>
<p>I прыйшлі-прыбеглі каты,</p>
<p>нацкавалі груганоў,</p>
<p>як сабак,</p>
<p>на песню птаха,</p>
<p>на бунтарны спеў званоў.</p>
<p> </p>
<p>I прыйшлі-прыбеглі суддзі,</p>
<p>абвясцілі свой прысуд:</p>
<p>біць, пакуль не трэснуць грудзі,</p>
<p>біць, пакуль не ўкленчыць люд!..</p>
<p>……………………………….</p>
<p>Час мінае, ды не лечыць...</p>
<p>Прытуліся да вякоў —</p>
<p>чуеш? Птахаў голас енчыць...</p>
<p>Бачыш? Чырванее кроў...</p>
<p> </p>
<p> </p>
<h3><a id="chapter82"></a>Маналог Алеся Гаруна</h3>
<p> </p>
<p>Гараць камяні ў маім вогнішчы,</p>
<p>расцвеленыя агнём,</p>
<p>нібы ваўчаняты ў логвішчы</p>
<p>сонечным прамянём.</p>
<p> </p>
<p>У твар мне шугае полымя,</p>
<p>ды я ўсё адно бяру</p>
<p>каменні рукамі голымі</p>
<p>і гэткім, як сам, дару.</p>
<p> </p>
<p>Бяруць і да сэрцаў туляць:</p>
<p>няхай нас ратуе боль</p>
<p>і вучыць пра бліжніх думаць,</p>
<p>пра тых, хто гібее ў золь,</p>
<p> </p>
<p>пра тых, хто прамёрз да костак,</p>
<p>хто шлях да агню згубіў,</p>
<p>хто д'яблу чырвоным хростам</p>
<p>Айчыну сваю пазбыў.</p>
<p> </p>
<p>Дай бог, каб маё каменне</p>
<p>аднойчы іх апякло,</p>
<p>прымусіла ўстаць з каленяў,</p>
<p>пайсці на маё святло.</p>
<p> </p>
<p>Я — тут! Я шугаю полымем!</p>
<p>Праз боль я з сябе бяру</p>
<p>каменні рукамі голымі</p>
<p>і гэткім, як сам, дару.</p>
<p> </p>
<p>Дай бог, каб маё каменне</p>
<p>Жар-птахам дайсці змагло</p>
<p>да тысячных пакаленняў</p>
<p>і сэрцы іх апякло.</p>
<p> </p>
<p> </p>
<h3><a id="chapter83"></a>Чорная быль</h3>
<p> </p>
<p>Плыў белы дзень — крыло самотнай птушкі</p>
<p>нас ратавала незямным святлом, —</p>
<p>задыхаў дол і прашчуравы душы,</p>
<p>крыві й зямлі вяртаючы цяпло.</p>
<p> </p>
<p>Плыў белы прывід даўнімі кладамі,</p>
<p>і выглядаў прарокаў скрозь дзірван,</p>
<p>і вёў іх за сабой над гарадамі,</p>
<p>над чорнымі ільдамі ў Белы Храм.</p>
<p> </p>
<p>I Белы Храм з'явіўся над ільдамі,</p>
<p>яго не ашчаслівіў боскі перст,</p>
<p>ён не свяціў здалёку купаламі,</p>
<p>а Белы Храм — быў чорны хвойны лес.</p>
<p> </p>
<p>Не абразы, а змучаныя твары</p>
<p>крыніцы адбівалі, а Дняпро</p>
<p>цягнуў, як баржы, д'яблавыя хмары —</p>
<p>трымцелі жылы і цяжэла кроў.</p>
<p> </p>
<p>Шчымелі крылы у палескіх птушак,</p>
<p>балелі рукі у тутэйшых баб,</p>
<p>і чорным цветам расцвіталі грушы,</p>
<p>атрутным сокам наліваўся сад —</p>
<p> </p>
<p>груган накрумкаў ці спрадвечны вораг</p>
<p>мінулым векам не дапіў крыві?</p>
<p>I ўсе гады, зладзюга, нашым горам</p>
<p>сваіх дзяцей выродлівых карміў,</p>
<p> </p>
<p>і, прычакаўшы зручнае часіны,</p>
<p>ён запусціў, як гада, ў спячы Храм</p>
<p>нянавісцю ускормленага сына,</p>
<p>такому б пазайздросціў Юда сам.</p>
<p> </p>
<p>А белы цень прыспешваў прарокаў,</p>
<p>на гэты раз не верачы жывым, —</p>
<p>там далягляд слязіўся, быццам вока,</p>
<p>а ў Храме вычвараўся сукін сын.</p>
<p> </p>
<p> </p>
<h3><a id="chapter84"></a>Маналог Апанаса Філіповіча</h3>
<p> </p>
<p>У гэтай краіне не маю я дому,</p>
<p>вось воблака — сяду і ў свет палячу</p>
<p>над гэтай гаморай, над гэтым садомам,</p>
<p>ні грошай, ні славы — я волі хачу.</p>
<p> </p>
<p>У гэтай краіне не маю я долі,</p>
<p>вось посах і торба і сотні дарог.</p>
<p>Па долі пайду. Не вярнуся ніколі.</p>
<p>Няхай мяне судзяць хоць людзі, хоць Бог.</p>
<p> </p>
<p>У гэтай краіне не маю я Бога,</p>
<p>ушчэнт разапселі яго святары:</p>
<p>дзе церні павінны насіць — носяць рогі,</p>
<p>які ж тагды Бог, калі служкі звяры?</p>
<p> </p>
<p>У гэтай краіне не маю я роду,</p>
<p>забыўся народ мой наймення дзядоў,</p>
<p>і свету не бачыць далей азяроду,</p>
<p>і дзецям не дорыць на шчасце падкоў.</p>
<p> </p>
<p>У гэтай краіне не маю я песні,</p>
<p>якая б народнай была і маёй,</p>
<p>якую б сябрына запела ў Бярэсці,</p>
<p>а рэха ўзышло за Дняпром, за Дзвіной...</p>
<p> </p>
<p>У гэтай краіне не маю я дому,</p>
<p>вось воблака — сяду і ў свет палячу</p>
<p>над гэтай гаморай, над гэтым садомам,</p>
<p>ні грошай, ні славы — я волі хачу,</p>
<p> </p>
<p>бо ў гэтай краіне не маю я волі...</p>
<p> </p>
<p> </p>
<h3><a id="chapter85"></a>Сабака</h3>
<p> </p>
<p>Сабака ў горы пасівеў,</p>
<p>нікому ў вочы не глядзеў,</p>
<p>нат спачування не шукаў,</p>
<p>бо меў адмеціну: шакал.</p>
<p> </p>
<p>I ўсё ж, абпалены таўром,</p>
<p>ён вартаваў забраны дом,</p>
<p>забраны двор, забраны сад,</p>
<p>магілы продкаў ля прысад,</p>
<p> </p>
<p>бо ўлезе брудная свіння,</p>
<p>клады разрые сярод дня,</p>
<p>каб потым рохкаць і крычаць:</p>
<p>«А продкі вашыя маўчаць?!</p>
<p> </p>
<p>А можа, мову адняло?</p>
<p>Яе ж у вас і не было...»</p>
<p>Ён вартаваў гаротны дом,</p>
<p>ды ўжо не быў гаспадаром,</p>
<p> </p>
<p>адно, была яго — душа,</p>
<p>нібы дзяржаўная мяжа</p>
<p>паміж чужынцамі ды ім,</p>
<p>сабакам, да шаленства злым,</p>
<p> </p>
<p>а свінні рохкалі наўкол,</p>
<p>лычамі разрывалі дол</p>
<p>і крылі матамі князёў,</p>
<p>што так глыбока пад зямлёй</p>
<p> </p>
<p>іх прах хаваюць плывуны</p>
<p>ад Бога, чорта, сатаны...</p>
<p>Бо дзе той Бог, калі свіння,</p>
<p>нібы карыта, сярод дня</p>
<p> </p>
<p>труну цягае па кладах</p>
<p>ды топча капытамі прах.</p>
<p>А ўночы прывіды плылі,</p>
<p>яны жылі, яны былі.</p>
<p> </p>
<p>I ўночы жудасна хтось выў —</p>
<p>Алесь Гарун сабакам быў.</p>
<p> </p>
<p> </p>
<h3><a id="chapter86"></a>Прачытаўшы верш Пімена Панчанкі «Развітанне»</h3>
<p> </p>
<p>Родны мой Пімен Панчанка,</p>
<p>Вы сказалі: настала змярканне?</p>
<p>Вы сказалі на маці мачыха?</p>
<p>Бо настала Вам развітанне?</p>
<p> </p>
<p>З яе словам — ужо не родным,</p>
<p>з яе сонцам — ужо халодным,</p>
<p>з яе людам — спрадвек галодным,</p>
<p>нават Богу й таму няўгодным...</p>
<p> </p>
<p>Адыходзіце ці зракаецеся?</p>
<p>Ці сухімі слязамі каецеся?</p>
<p>Пад крыжамі Сафіі Полацкай</p>
<p>бюракрат за Вас не памоліцца,</p>
<p> </p>
<p>а памоліцца за Вас мачыха,</p>
<p>за сыночка свайго, за Панчанку,</p>
<p>і ў галовах запаліць свечачку.</p>
<p>Можа, ўзімачку, а можа, ўлецечку</p>
<p> </p>
<p>скрозь расстанне і скрозь змярканне</p>
<p>на агеньчык паэт прыстане,</p>
<p>скажа: родны мой Пімен Панчанка,</p>
<p>я Вам верыў, ды вера страчана.</p>
<p> </p>
<p>I ў галовах патушыць свечачку,</p>
<p>можа, ўзімачку, а можа, ўлецечку</p>
<p>пад крыжамі Сафіі Полацкай</p>
<p>ён за Белую Русь памоліцца,</p>
<p> </p>
<p>за наступнікаў і за прадзедаў,</p>
<p>ён памоліцца так, як дадзена,</p>
<p>як вучылі Купала з Коласам —</p>
<p>крэўным словам, родным голасам.</p>
<p> </p>
<p>Вы жывымі слязамі заплачаце,</p>
<p>за паэтам народ убачыце</p>
<p>скрозь расстанне і скрозь змярканне,</p>
<p>Вам за смерць сваю прыкра стане,</p>
<p> </p>
<p>бо пад небам Сафіі Полацкай</p>
<p>на народных паэтаў моляцца.</p>
<p> </p>
<p> </p>
<h3><a id="chapter87"></a>Маналог «Тутэйшага»</h3>
<p> </p>
<div class="EPIGRAPH">
<p>Ахвярую Максіму Танку</p>
</div>
<div class="CLEAR"></div>
<p> </p>
<p>Люцыян, уяві, ты адзін,</p>
<p>ты застаўся адзін на славяншчыне,</p>
<p>і нікога няма, паглядзі,</p>
<p>і нікога з Купалавай спадчыны,</p>
<p> </p>
<p>і забралі жанчыну тваю,</p>
<p>віна налілі ёй атрутнага,</p>
<p>загадалі: адпі за сям'ю,</p>
<p>а да дна — за радзіму акрутную,</p>
<p> </p>
<p>і сканала жанчына твая,</p>
<p>і памерла радзіна апошняя,</p>
<p>і паглохлі зязюлі ў гаях,</p>
<p>а ў нябёсы ўсмакталіся коршакі,</p>
<p> </p>
<p>захлынуўся крывёю Пярун,</p>
<p>зразумеўшы ў запозненым плачы,</p>
<p>як сваёю крывёю Гарун</p>
<p>і ягоную кроў прадбачыў,</p>
<p> </p>
<p>і зліліся ў адну раку</p>
<p>і атрута, і кроў, і слёзы,</p>
<p>і на выспу, як на руку,</p>
<p>селі коршакі, як залозы.</p>
<p> </p>
<p>А ў тваім, Люцыян, Дняпры,</p>
<p>што жывіў спакон веку гоні,</p>
<p>тры русалкі, славянкі тры</p>
<p>янычаравых мыюць коней,</p>
<p> </p>
<p>а ў тваім, Люцыян, Сажы</p>
<p>на грудзёх з камянём пудовым</p>
<p>твой паэт апошні ляжыць,</p>
<p>бы ў труне — у Сажы лядовым.</p>
<p> </p>
<p>Ты адзін, ты адзін, ты адзін,</p>
<p>ты застаўся адзін на славяншчыне,</p>
<p>і Радзіма твая, паглядзі, —</p>
<p>русакосая янычаршчына,</p>
<p> </p>
<p>а калісьці ты гаварыў,</p>
<p>а калісьці ты нават кляўся:</p>
<p>не патухне Зніч на Гары!</p>
<p>Ён патух. Ты яму пакайся</p>
<p> </p>
<p>за ягоны пакутны прах,</p>
<p>за Радзіму сваю нявінную,</p>
<p>янычары яе ў палях</p>
<p>крумкачам ды ваўкам пакінулі,</p>
<p> </p>
<p>ты пакайся за свой спакой,</p>
<p>што зубамі не грыз вяроўку,</p>
<p>бо здушыўся і ты на ёй,</p>
<p>ад жывёльнага поту мокры,</p>
<p> </p>
<p>кайся, кайся за свой жывот,</p>
<p>не забудзься і пра Купалаў,</p>
<p>бо цяпер ты адзін — народ,</p>
<p>быццам храм на шляху вандалаў.</p>
<p> </p>
<p>ДЫ ПАКУЛЬ ТЫ ЯШЧЭ ЖЫВЕШ,</p>
<p>ЗАПАЛІ ПРАД КУПАЛАМ СВЕЧКУ,</p>
<p>ПРАЧЫТАЙ I СПАЛІ МОЙ ВЕРШ,</p>
<p>А ВАНДАЛАМ СКАЖЫ:</p>
<p>                        Я ВЕЧНЫ!</p>
<p> </p>
<p> </p>
<h3><a id="chapter88"></a>Урода мая, уродачка</h3>
<p> </p>
<p>Не хавай не хавай не жахайся за спіною крылаў</p>
<p>прывыкай прывыкай да ўродства мая ўродачка</p>
<p>а ідзі ў луг луг луг там зялёныя астравы астравы</p>
<p>астравы белыя журавы журавы журавы</p>
<p>а ідзі ў поле поле поле там чорныя груганы груганы</p>
<p>груганы</p>
<p>а ўсё лепей</p>
<p>яны не задзяўбуць не абплююць не абалгуць</p>
<p>ідзі ідзі ідзі а навучаць лётаць лётаць лётаць</p>
<p>ідзі ідзі ідзі а людзей пабачышз нябёсаў нябёсаў нябёсаў</p>
<p>а скубанеш пёрачка не баліць баліць баліць</p>
<p>а кінеш ім залаценькае ценькае ценькае</p>
<p>а залюбуюцца табою замілуюцца</p>
<p>а паўзбягаюць на горкі горкі горкі</p>
<p>а паўзлазяць на стрэхі стрэхі стрэхі</p>
<p>а з горак пакоцяцца пакоцяцца галоўка закружыцца</p>
<p>а са стрэхаў скокнуць скокнуць ножкі вывіхнуць</p>
<p>а ты паплач паплач паплач над бяскрыдлымі</p>
<p>а ты прысядзь прысядзь прысядзь не на іх двары</p>
<p>а ты прысядзь прысядзь прысядзь на зялёныя астравы</p>
<p>там з вачэй слёзы выцеруць з сэрца стрэмкі выцягнуць</p>
<p>белыя журавы журавы журавы.</p>
<p> </p>
<p> </p>
<h3><a id="chapter89"></a>Ружа</h3>
<p> </p>
<p>Маё жыццё — гняздо з калючых руж.</p>
<p>Не Беларусь, маё жыццё — Радзіма.</p>
<p>О Божа-мазахіст — і я, бы вуж,</p>
<p>дзяру з сябрамі скуру каля Рыма.</p>
<p> </p>
<p>Ты ведаеш па імені усіх,</p>
<p>ты ж сам прызнаў: было спачатку слова,</p>
<p>і мне  м а ё  ты вымавіў услых</p>
<p>і не габрэйскай, а тутэйшай мовай.</p>
<p> </p>
<p>I ружу ружай ты назваў</p>
<p>і даў,</p>
<p>я да крыві скалоў дзіцячы рукі,</p>
<p>не ты,</p>
<p>я сам крыві сваёй жадаў —</p>
<p>твой вучань — вымаўляў з табою гукі</p>
<p> </p>
<p>радзіннай кветкі,</p>
<p>цёплай, быццам кроў</p>
<p>Айца, і Сына, і Святога Духа.</p>
<p>О Божа — мазахіст уласных слоў,</p>
<p>глядзі мне ў вочы —</p>
<p>там любоў і скруха.</p>
<p> </p>
<p> </p>
<h3><a id="chapter90"></a>***Журавы спяваюць паланез…</h3>
<p> </p>
<p>Журавы спяваюць паланез і іх</p>
<p>не шкада над беднай Беларуссю</p>
<p> </p>
<p>я паэт прыгоннае паэзіі</p>
<p>і такім да смерці застануся</p>
<p> </p>
<p>журавам не трэба ў зорнае жніво</p>
<p>з поўняй на гарбу ляцець на паншчыну</p>
<p>колькі б нас пасля Купалы ні жыло —</p>
<p>плюнеш — не паэты — самазваншчына.</p>
<p> </p>
<p> </p>
<h3><a id="chapter91"></a>***Я зжэр бы свой народ…</h3>
<p> </p>
<p>Я зжэр бы свой народ,</p>
<p>бы зерне ў недарод,</p>
<p>і, як віном,</p>
<p>сваёй крывёй запіў бы.</p>
<p>На Захад ды на Ўсход</p>
<p>жыве чужы народ —</p>
<p>скарміў бы іх арлам</p>
<p>свае ваніты,</p>
<p>вярнуўся б да Зямлі,</p>
<p>бы ядам да змяі,</p>
<p>вярнуўся б да адзінае жанчыны,</p>
<p>прамовіў бы: каб нам</p>
<p>не біць паклон арлам —</p>
<p>Айчыне трэба новыя мужчыны!</p>
<p>Таму і зжэр народ,</p>
<p>бы зерне ў недарод,</p>
<p>бо згаладаўся я</p>
<p>без долі й волі.</p>
<p>Растаў Харонаў лёд,</p>
<p>пярэйдзем Сцікс уброд,</p>
<p>зачнем, Айчына, сына ў чыстым полі.</p>
<p> </p>
<p> </p>
<h3><a id="chapter92"></a>Вам, на ложку зямным</h3>
<p> </p>
<p>I калі на радзіме я збяру ўсіх сляпых</p>
<p>каля сініх вачэй, каля сініх вазёраў,</p>
<p>запрашу іх за стол, як законны жаніх</p>
<p>ды на кут пасаджу сваё гора,</p>
<p>а на твар і на смех напушчу весялосць</p>
<p>і на вусны — усмешку, як вестку,</p>
<p>запытаю гасцей: ці відушчы хто ёсць,</p>
<p>каб падняў першы тост за нявесту.</p>
<p> </p>
<p>Каля сініх вачэй, каля сініх вазёр</p>
<p>той, хто помніў мяне з маладосці,</p>
<p>калі цноту ўначы забіраў я у зор,</p>
<p>падаў з неба, ламаў юны косці,</p>
<p>той, хто помніў мяне, скажа тост,</p>
<p>той, хто самы сляпы ды відушчы.</p>
<p>Стане ціхім мой хвэст, як пагост</p>
<p>каля сініх вазёраў у пушчы,</p>
<p> </p>
<p>бы ў зялёным бурштыне застынуць звяры</p>
<p>у лістоце. Бы ў сінім бурштыне</p>
<p>не ў святочнай кашулі,</p>
<p>а у змроку вярыг</p>
<p>я знявечанай зоркай застыну.</p>
<p> </p>
<p>А зямныя нявесты, калі засынаюцьмужы,</p>
<p>страшным шлюбам пабраныя з ноччу,</p>
<p>з-пад падушак пасажных дастаюцьнажы,</p>
<p>спячым выкалюць сінія вочы.</p>
<p> </p>
<p>А я ў змроку вярыг</p>
<p>веру любай сваёй</p>
<p>і стальнога пяра не хаваю,</p>
<p>як законны жаніх,</p>
<p>боскай шлюбнай зарой</p>
<p>сам лязом ёй пад сэрца пыраю.</p>
<p> </p>
<p>Вам, на ложку зямным,</p>
<p>не спасцігнуць мой кайф —</p>
<p>вы з крываваю зоркай не спалі —</p>
<p>разгадайце ж наколку на босых нагах</p>
<p>у Ісуса Хрыста:</p>
<p>                    «ОНИ ВСТАЛИ!»</p>
<p> </p>
<p> </p>
<h3><a id="chapter93"></a>***Я п'ю адзін чырвонае віно…</h3>
<p> </p>
<p> </p>
<p>Я п'ю адзін чырвонае віно</p>
<p>і вам налью, а мне крыві наліце,</p>
<p>сваёй крыві — чужой не падманіце,</p>
<p>я п'ю адзін, я кроў не піў даўно.</p>
<p> </p>
<p> </p>
<p> </p>
<h3><a id="chapter94"></a>***У кніжцы маёй безыменнай…</h3>
<p> </p>
<p>У кніжцы маёй безыменнай,</p>
<p>над вершам маім безназоўным,</p>
<p>на белай як снег паперы</p>
<p>сузор'е ўзышло з трох зорак —</p>
<p>трынаццатым знакам «Сэрца».</p>
<p> </p>
<p>Ды я з той пары самотны,</p>
<p>начамі сачу за небам —</p>
<p>у пыле нямых сузор'яў</p>
<p>там з лукам Стралец блукае.</p>
<p> </p>
<p> </p>
<h3><a id="chapter95"></a>Песня пра жану</h3>
<p> </p>
<div class="EPIGRAPH">
<p>Ахвярую Юрыю Кузняцову</p>
</div>
<div class="CLEAR"></div>
<p> </p>
<p>У расейцаў шаблі касыя,</p>
<p>у расейцаў вочы Батыя,</p>
<p>конскія хвасты за плячыма,</p>
<p>потная кабыла — Айчына.</p>
<p> </p>
<p>Не патрап пад шаблі касыя,</p>
<p>не павер у вочы Батыя,</p>
<p>не сядлай жарэбай кабылы —</p>
<p>прывядзе да цёмнай магілы.</p>
<p> </p>
<p>А ў мяне ж свая ёсць магіла,</p>
<p>а мяне ж яна палюбіла,</p>
<p>палюбіла сынам і мужам,</p>
<p>як жану, я біў яе гужам,</p>
<p>а я біў-пытаўся: ці мала</p>
<p>да мяне з чужынцамі спала?</p>
<p> </p>
<p>«Спала з маскалём, спала з ляхам,</p>
<p>ды была пасцеллю мне плаха,</p>
<p>спала з тваім бацькам — ліцвінам,</p>
<p>а цяпер з табой — маім сынам,</p>
<p> </p>
<p>паглядзіся ў рэчкі лясныя,</p>
<p>хіба ж маеш вочы Батыя,</p>
<p>хіба ж конскі хвост за плячыма,</p>
<p>паглядзі — з кім спала Айчына,</p>
<p> </p>
<p>а ў расейцаў шаблі касыя,</p>
<p>а ў расейцаў вочы Батыя,</p>
<p>конскія хвасты за плячыма,</p>
<p>потная кабыла — Айчына.</p>
<p> </p>
<p>Не патрап пад шаблі касыя,</p>
<p>не павер у вочы Батыя,</p>
<p>не сядлай жарэбай кабылы —</p>
<p>прывязе да цёмнай магілы,</p>
<p> </p>
<p>а ў цябе ж свая ёсць магіла,</p>
<p>а цябе ж яна палюбіла,</p>
<p>палюбіла сынам і мужам,</p>
<p>як жану, ты біў яе гужам,</p>
<p>а ты біў-пытаўся: ці мала</p>
<p>да цябе з чужынцамі спала.</p>
<p> </p>
<p>Спала з маскалём, спала з ляхам,</p>
<p>ды была пасцеллю мне плаха,</p>
<p>спала з тваім бацькам — ліцвінам,</p>
<p>а цяпер з табой — з маім сынам,</p>
<p> </p>
<p>паглядзі у рэчкі лясныя, —</p>
<p>хіба ж маеш вочы Батыя,</p>
<p>хіба ж конскі хвост за плячыма,</p>
<p>паглядзі — з кім спала Айчына».</p>
<p> </p>
<p> </p>
<p> </p>
<h3><a id="chapter96"></a>Эй, ювелір</h3>
<p> </p>
<p>Эй, ювелір!</p>
<p>У кулю пералі маё пяро!</p>
<p>Я кроў здабуду — не люблю атрамант,</p>
<p>сем знічак налічу — сваю душу</p>
<p>прастрэлю уначы, нібы пергамент.</p>
<p> </p>
<p>Я не баюся ўласнае крыві —</p>
<p>я стрэлю не ў душу,</p>
<p>я стрэлю ў рану.</p>
<p>Эй, ювелір!</p>
<p>Пергамент не парві,</p>
<p>вазьмі яго ў бярозавую раму</p>
<p>і падпішы маёй крывёй:</p>
<p>«Душа».</p>
<p> </p>
<p> </p>
<h3><a id="chapter97"></a>Ветах</h3>
<p> </p>
<p>Паміж дажджоў, снягоў,</p>
<p>за белым светам,</p>
<p>у самай гушчы зорак маладых,</p>
<p>век дажываў забыты ўсімі ветах</p>
<p>і для спачыну выбіраў клады.</p>
<p> </p>
<p>Ён дзень і ноч, самотны, дбаў пра гэта,</p>
<p>але наўкол былі адны сады</p>
<p>і хоць бы крыж для нейкае прыкметы</p>
<p>альбо зямлі прыгорачак руды</p>
<p>паміж дажджоў, снягоў,</p>
<p>у раі, ў пекле,</p>
<p>але ў зямлі —</p>
<p>нібыта ў грэшнай Тэклі.</p>
<p> </p>
<p> </p>
<h3><a id="chapter98"></a>***У нябёсах маіх дагараюць вагні…</h3>
<p> </p>
<p>У нябёсах маіх дагараюць вагні,</p>
<p>Непрытомныя гаснуць ад холада.</p>
<p>Што сабраў я сабе на апошнія дні...</p>
<p>Срэбра веры ці мудрасці золата?</p>
<p> </p>
<p>Ці любіў я? Любіў!</p>
<p>Сяброў, маці, віно...</p>
<p>Кляўся Бацькаўшчыне да магілы,</p>
<p>Ды ў сузор'я майго,</p>
<p>Бы ў калосся ў жніво,</p>
<p>Ад пакуты надтрэснулі жылы.</p>
<p> </p>
<p>I куды б я ні йшоў —</p>
<p>Яно ходзіць за мной?</p>
<p>Можа, хмару наклікаць якую?</p>
<p>Каб не бачыць яго над сваёй галавой</p>
<p>Хоць тагды, калі з любай балюю.</p>
<p> </p>
<p>I таму не пытай, чаму сумны такі,</p>
<p>I любі мяне толькі шчаслівым,</p>
<p>За віном, за сяброўскім сталом гаваркім,</p>
<p>За лістом да матулі — маўклівым,</p>
<p> </p>
<p>Бо ў нябёсах маіх дагараюць вагні,</p>
<p>Непрытомныя гаснуць ад холада,</p>
<p>Бо сабраў я сабе на астатнія дні</p>
<p>Прагу жыць, а не срэбра й не золата.</p>
<p> </p>
<p> </p>
<h3><a id="chapter99"></a>У чырвоным касцёле</h3>
<p> </p>
<p>У чырвоным касцёле,</p>
<p>за вобразам боскага сына,</p>
<p>ёсць таемныя дзверы,</p>
<p>дзе нехта нябачны ўначы</p>
<p>шумна іх расчыняе,</p>
<p>і ў храм уваходзіць жанчына,</p>
<p>і завалы жалезныя лязгаюць, быццам мячы,</p>
<p> </p>
<p>і ад іскраў жалезных жанчына запальвае свечкі,</p>
<p>і труну засцілае арнатам літым залатым,</p>
<p>і касцельнае ўбранне зіхціць у нагох</p>
<p>Шляхам Млечным,</p>
<p>быццам шлях перад дзевай</p>
<p>у папскі аблудлівы Рым,</p>
<p> </p>
<p>і з труны, бы са склепу,</p>
<p>ў пацірах віно падаецца,</p>
<p>і калі зазірне нецярпліва жанчынаў яго —</p>
<p> </p>
<p>яно тварам распусным</p>
<p>распяццю Хрыста усміхнецца</p>
<p>і вачыма ўвап'ецца,</p>
<p>нібыта ў мужчыну свайго,</p>
<p> </p>
<p>і заплача віно,</p>
<p>і атруціцца ўласнай слязою,</p>
<p>і на белых грудзёх адаб'ецца крывавым таўром,</p>
<p> </p>
<p>валасы расплятуцца —</p>
<p>аблудная іх сівізною,</p>
<p>ногі боскага сына атуліць, нібы серабром.</p>
<p> </p>
<p>У чырвоным касцёле,</p>
<p>за спінамі боскай сябрыны,</p>
<p>ёсць таемныя дзверы,</p>
<p>дзе нехта дрыготкай рукой</p>
<p>золкам іх расчыняе,</p>
<p>і з храма выходзіць Хрысціна,</p>
<p>і да боскай сябрыны вяртаецца</p>
<p>боскі</p>
<p>спакой.</p>
<p> </p>
<p> </p>
<h3><a id="chapter100"></a>Скарпіён</h3>
<p> </p>
<p>Вакол раю майго</p>
<p>запляліся ў вянок карані</p>
<p>гэта сад мой</p>
<p>прахожы</p>
<p>ты яблык з яго не крані</p>
<p> </p>
<p>вакол суму майго</p>
<p>запляліся галіны ў вянок</p>
<p>а над садам</p>
<p>нябёсы</p>
<p>сузор'е ўзяло на замок</p>
<p> </p>
<p>вакол лёсу майго</p>
<p>запляліся каса у касу</p>
<p>дзве каханкі мае</p>
<p>я да смерці між іх не засну.</p>
<p> </p>
<p> </p>
<h3><a id="chapter101"></a>Не хадзіце за мной</h3>
<p> </p>
<p>Не хадзіце за мной! Не хадзіце!</p>
<p>Бо я маю рахункі з сабой.</p>
<p>Не кахайце мяне! Не любіце!</p>
<p>Бо каханне для дурняў — сымболь.</p>
<p> </p>
<p>Вы мяне цалавалі — плаціце!</p>
<p>За мінутную слабасць маю,</p>
<p>Вар'яцейце над прорвай у жыце<sup>1</sup>,</p>
<p>Вось лязо! Я вам шанец даю.</p>
<p> </p>
<p>Не будзіце мяне! Не будзіце!</p>
<p>Не сачыце за мной, калі сплю.</p>
<p>Я у сне — на вайне, як над прорвай у жыце,</p>
<p>Ці Хатынь, ці бацькоўскую хату палю.</p>
<p> </p>
<p>Вы мяне спакушалі — плаціце!</p>
<p>Але ёй вырак — за шчасце для Вас.</p>
<p>Не хачу быць сымболем! Ідзіце</p>
<p>У царкву, там ёсць файны абраз.</p>
<p> </p>
<p>I, хоць трэсніце, ногі цалуйце</p>
<p>Хоць Марыі Святой, хоць Хрысту,</p>
<p> </p>
<p>Не хадзіце за мной! Не хадзіце!</p>
<p>Я ў жыцці, як у шторме ладдзя.</p>
<p>Не судзіце мяне! Не судзіце!</p>
<p>Знаю, што і ў мяне ёсць суддзя...</p>
<p> </p>
<p>Але ж я заблуджуся ці згіну,</p>
<p>Ну й ... з ім! Згіне д'ябал са мной,</p>
<p>А вас, мілая, кіну ды рыну!</p>
<p>Вось такі я, Радзіма, герой.</p>
<p> </p>
<p>Не ганіце мяне! Не ганіце...</p>
<p> </p>
<p> </p>
<p><sup>1</sup>Радок з рамана Сэлінджэра «Над прорвай у  жыце».</p>
<p> </p>
<p> </p>
<h3><a id="chapter102"></a>*** Пад вакном журба збірае мяту…</h3>
<p> </p>
<p>Пад вакном журба збірае мяту,</p>
<p>а расціла</p>
<p>            радасць</p>
<p>                        яе тут.</p>
<p> </p>
<p>Калі Бог пашле паэта ў хату —</p>
<p>пасадзіце на чырвоны кут.</p>
<p> </p>
<p>З абраза святою павуцінай</p>
<p>павучок, як Дух, чало кране...</p>
<p>За паэтам я зайду ў хаціну —</p>
<p>не пускайце да яго мяне.</p>
<p> </p>
<p> </p>
<h3><a id="chapter103"></a>***— З чаго пачаць?..</h3>
<p> </p>
<p>— З чаго пачаць?..</p>
<p>Пачну з Радзімы.</p>
<p>Так абавязаны пачаць.</p>
<p>— Але ў яе ты не адзіны,</p>
<p>навошта пра любоў крычаць?</p>
<p> </p>
<p>— Няхай, няхай я паўтаруся</p>
<p>ў любові тысячу разоў,</p>
<p>затое шчыра ў ёй клянуся,</p>
<p>без фальшу, без падробных слоў.</p>
<p> </p>
<p>— Што ж, пачынай. Сам выбраў долю...</p>
<p>й нядоля знойдзецца сама.</p>
<p>Перад табою поле бою —</p>
<p>тут не адзін паэт сканаў.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: sys.knihi.com<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>