<div class="container">
<div class="book-utils">
<div id="qrcode"></div>
<a href="/Piatro_Hlebka/Chada_padziej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1929 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Хада падзей -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Хада падзей</h2>
<div style="height: 3rem"></div>
<!-- TOC_BEGIN -->
<a href="#chapter1">Пралог</a><br/>
<a href="#chapter2">І восень пачалася</a><br/>
<a href="#chapter3">Дзяўчына</a><br/>
<a href="#chapter4">Перавыбары ў прыродзе</a><br/>
<a href="#chapter5">Зімовы адпачынак</a><br/>
<a href="#chapter6">Вясна наводзіць чыстку</a><br/>
<a href="#chapter7">Маёвы гімн</a><br/>
<a href="#chapter8">Высновы</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Пралог</h3>
<p>Вячорная цьмянасць твая,</p>
<p>красавік,</p>
<p>мой дух акавітаю поіць,</p>
<p>а вецер імкнецца настроі узвіць</p>
<p>на залатыя навоі.</p>
<p> </p>
<p>Спрачаюцца думкі мае з пачуццём,</p>
<p>снуюць успаміны аснову:</p>
<p>праходзіць у ясным праменні жыццё,</p>
<p>восень —</p>
<p>у лісці кляновым.</p>
<p> </p>
<p>У белым убранні праходзіць зіма,</p>
<p>вясна —</p>
<p>у зялёным адзенні,</p>
<p>і лёгкай фантазіі смелы размах</p>
<p>рупна рысуе падзеі.</p>
<p> </p>
<p>У вобразах я вокамгненна падам</p>
<p>падзеі у духу канструкцый:</p>
<p>.................................................</p>
<p>Калі цягнікі папрыходзілі з дач —</p>
<p>пачак прывезлі інструкцый.</p>
<p> </p>
<p> </p>
<h3><a id="chapter2"></a>І восень пачалася</h3>
<p>Ад інструкцый гэтых установы</p>
<p>скалыхнуліся, як хмурыя лясы,</p>
<p>і пайшлі загады, прапановы</p>
<p>ад вяршынь цэнтральных у нізы.</p>
<p> </p>
<p>Прабягалі хуткія кур’еры</p>
<p>за кароткім часам наўздагон,</p>
<p>і ляцелі белыя паперы,</p>
<p>як лісты асеннія на дол.</p>
<p> </p>
<p>Журавы пачулі шалясценне,</p>
<p>узнялі птушыны непакой:</p>
<p>журавам казалі летуценні</p>
<p>пашукаць на поўдні супакой.</p>
<p> </p>
<p>І яны дарог сваіх глядзелі,</p>
<p>разгарнуўшы старасвецкі план.</p>
<p>Задзівілі гэтыя падзеі,</p>
<p>і спытаў паэта у сялян:</p>
<p> </p>
<p>— Я вясну адзначу вандраваннем,</p>
<p>ці прыехала яна ў калгас?</p>
<p>— Хоць складанае пастаўлена пытанне,</p>
<p>але просты на яго адказ:</p>
<p> </p>
<p>Адцвілі даўно вясна і лета,</p>
<p>час ідзе няспынна,</p>
<p>не суняць...</p>
<p>І здалося сумнаму паэту,</p>
<p>што зарана адцвіла вясна.</p>
<p> </p>
<p>Напісаў ён верш у захапленні,</p>
<p>як лісты апалі не ў пару:</p>
<p>нагадалі крыллі летуценняў</p>
<p>вобраз дзеўчыны і белых руж.</p>
<p> </p>
<p> </p>
<h3><a id="chapter3"></a>Дзяўчына</h3>
<p>Хмары белыя —</p>
<p>быццам кусты</p>
<p>беласнежных вялізманых руж.</p>
<p>Адлятаюць дадолу лісты,</p>
<p>адлятаюць лісты не ў пару.</p>
<p> </p>
<p>Яшчэ жнівень на полі цвіце</p>
<p>пазалотаю позніх аўсоў.</p>
<p>Раніцою дзяўчына ідзе</p>
<p>пазбіраць каласы ў крысо.</p>
<p> </p>
<p>І на босыя ногі раса</p>
<p>ападае з халоднай травы,</p>
<p>і на плечы спадае каса</p>
<p>ручаём залатым з галавы.</p>
<p> </p>
<p>Вейкі спуджана нейк шалясцяць,</p>
<p>адвінаецца зірк у аддаль.</p>
<p>Прабягаюць дарогі наўсцяж</p>
<p>і знікаюць — канца не відаць.</p>
<p> </p>
<p>І асмуглыя рукі яе</p>
<p>захінаюць кажушак стары,</p>
<p>каб грудзей не крануўся падвей,</p>
<p>не туліліся моцна вятры.</p>
<p> </p>
<p>А на вуснах ружовых,</p>
<p>як цень,</p>
<p>задуменная ўсмешка лягла.</p>
<p>Золкі смутак з-за лесу ідзе,</p>
<p>асядае над полем імгла.</p>
<p> </p>
<p>Адцвіла залатая вясна,</p>
<p>адшумелі лугі і лясы.</p>
<p>Пазалотаю белай туман</p>
<p>не засценіць дзявочай красы.</p>
<p> </p>
<p>Хмары белыя —</p>
<p>быццам кусты</p>
<p>беласнежных вялізманых руж.</p>
<p>Адлятаюць дадолу лісты,</p>
<p>адлятаюць лісты не ў пару.</p>
<p> </p>
<p> </p>
<h3><a id="chapter4"></a>Перавыбары ў прыродзе</h3>
<p>Красавала восень ярка</p>
<p>да кастрычнікавых дзён,</p>
<p>гаварлівая жняярка</p>
<p>не змаўкала на палёх.</p>
<p> </p>
<p>Скараціць рашыла штаты,</p>
<p>на падмогу кліча дождж:</p>
<p>— Атрасі на клёнах шаты</p>
<p>і развей па полі ўдоўж.</p>
<p> </p>
<p>Дык на працу,</p>
<p>дождж,</p>
<p>на працу:</p>
<p>справы многа на зямлі!</p>
<p>Адказаў дождж:</p>
<p>— Рад старацца</p>
<p>І зашастаў у галлі.</p>
<p> </p>
<p>Супынілася жняярка</p>
<p>на саўгасавых палёх,</p>
<p>і лісты на клёнах парку</p>
<p>асякае галалёд.</p>
<p> </p>
<p>Птушкі выбраліся скора</p>
<p>чарадою і ў разброд,</p>
<p>хто за межы,</p>
<p>аж за мора,</p>
<p>хто лячыцца на курорт.</p>
<p> </p>
<p>Узнялі вятры трывогу</p>
<p>(чуцен грозны гоман хваль):</p>
<p>на азёрах,</p>
<p>на дарогах</p>
<p>сталі скаргі друкаваць.</p>
<p> </p>
<p>Прачыталі тыя скаргі</p>
<p>і лясы,</p>
<p>і жоўклы сад</p>
<p>і рашылі не на жарты</p>
<p>перадаць зіме пасад.</p>
<p> </p>
<p>Узнялі аднагалосна</p>
<p>вершаліны на узмах:</p>
<p>— Хай гуляе на палосах</p>
<p>замест восені зіма.</p>
<p> </p>
<p> </p>
<h3><a id="chapter5"></a>Зімовы адпачынак</h3>
<p>Пасаду старшыні</p>
<p>халодны лістапад</p>
<p>наступніку</p>
<p>увечар перадаў.</p>
<p>І снежань малады</p>
<p>аснежыў голы сад,</p>
<p>за дзень канькі</p>
<p>і лыжы распрадаў.</p>
<p> </p>
<p>Марозным вечарам</p>
<p>на фабрыках гудкі</p>
<p>пераклікаліся</p>
<p>акордамі сірэн,</p>
<p>і першаю</p>
<p>спартыўная каманда «КІМ»</p>
<p>на новых лыжах</p>
<p>выехала ў трэк.</p>
<p> </p>
<p>У яркай змрочнасці</p>
<p>схіснуліся агні,</p>
<p>і ціну тонкую</p>
<p>наземіць цень...</p>
<p>Калонай роўнаю</p>
<p>ідуць за днямі дні,</p>
<p>якая стройная</p>
<p>хада падзей!</p>
<p> </p>
<p>Вятры сцюдзёныя</p>
<p>гайсаюць каля стаў,</p>
<p>у задуменнасці</p>
<p>марозны лес.</p>
<p>Як пальцы — тонкія,</p>
<p>і крохкія, як сталь,</p>
<p> </p>
<p>лілеі белыя</p>
<p>цвітуць на шкле.</p>
<p>Лісты шырокія</p>
<p>прыгожа вышываў</p>
<p>на сінім шкле</p>
<p>халодны маладзік.</p>
<p> </p>
<p>Адлюстравалася</p>
<p>узлётаў вышыня</p>
<p>і глыбіня</p>
<p>пачуццяў маладых.</p>
<p>І звонку казачным</p>
<p>здаецца ў змроку клуб</p>
<p>сваёй суровасцю</p>
<p>халодных рыс:</p>
<p>з крутой страхі</p>
<p>спадае пасмай</p>
<p>цень на зруб.</p>
<p>Ды сэрца клубнае</p>
<p>трапечацца, гарыць.</p>
<p>А дні ідуць,</p>
<p>кароткія, як радасць, дні,</p>
<p>сляды кладуцца</p>
<p>роўныя на снег.</p>
<p>Зіма,</p>
<p>апошнімі снягамі</p>
<p>зварухні</p>
<p>і саступі шляхі свае</p>
<p>вясне.</p>
<p> </p>
<p>Яна склапочаная</p>
<p>ходзіць ля акон,</p>
<p>яна над рэкамі</p>
<p>варушыць ціш,</p>
<p>яна шчапае лёд</p>
<p>(ты чуеш гэты звон?),</p>
<p>яна вятрамі</p>
<p>ў полі шалясціць.</p>
<p>Яна паводкаю ідзе,</p>
<p>прыгожая вясна,</p>
<p>узварухнуліся,</p>
<p>шумяць лясы,</p>
<p>яна ідзе</p>
<p>і заклікае нас</p>
<p>да творчасці</p>
<p>вялікае красы.</p>
<p> </p>
<p> </p>
<h3><a id="chapter6"></a>Вясна наводзіць чыстку</h3>
<p>Прыляцелі ластаўкі</p>
<p>з залатымі крыллямі.</p>
<p>Паламаны застаўкі</p>
<p>ледзянымі крыгамі.</p>
<p> </p>
<p>I паводка бурная</p>
<p>умывае вуліцы,</p>
<p>а масты чыгунныя</p>
<p>над ракой сутуляцца.</p>
<p> </p>
<p>І вясна</p>
<p>і людзі ўсе</p>
<p>раніцою ранняю</p>
<p>пачалі на вуліцах</p>
<p>чыстку генеральную.</p>
<p> </p>
<p>Бюракраты пырскаюць,</p>
<p>быццам хвалі пенаю:</p>
<p>напужаны чысткаю,</p>
<p>значыць —</p>
<p>гігіенаю.</p>
<p> </p>
<p>А тым часам сапраўды</p>
<p>рабочы кантроль</p>
<p>парашыў адчыніць</p>
<p>дубальтовыя дзверы</p>
<p>кабінетаў усіх,</p>
<p>канцыляр</p>
<p>і кантор —</p>
<p>пісаніну і працу</p>
<p>праверыць.</p>
<p>І цяпер аб'явілася</p>
<p>шмат «валацуг»,</p>
<p>што «не помняць»</p>
<p>ні бацькі,</p>
<p>ні маткі,</p>
<p>ні брата.</p>
<p>Каб давесці усё ж</p>
<p>«пралетарскасць» сваю —</p>
<p>зазначаюць,</p>
<p>што іх...</p>
<p>нарадзіў інкубатар.</p>
<p> </p>
<p>А каб верылі больш,</p>
<p>паціскаюць руку</p>
<p>меней «заву»,</p>
<p>а болей кур’еру.</p>
<p>Кабінеты цяпер</p>
<p>не стаяць на замку —</p>
<p>адчыняюцца ветла</p>
<p>дубовыя дзверы.</p>
<p> </p>
<p>Ай як хутка</p>
<p>падзеі мяняюць людзей,</p>
<p>і душу іх,</p>
<p>і твар,</p>
<p>і усмешку,</p>
<p>толькі, мусіць, вясна</p>
<p>у няспыннай хадзе</p>
<p>не мяняе аблічча</p>
<p>і сцежак.</p>
<p>Не мяняе ніколі</p>
<p>зялёных дарог,</p>
<p>не спыняюць напружнасці</p>
<p>людзі ў рабоце:</p>
<p>ўсё нязменна у сем</p>
<p>раніцою гудок,</p>
<p>і красуе вясна</p>
<p>ў пазалоце.</p>
<p> </p>
<p>Яснымі праменнямі</p>
<p>на прыпол красы</p>
<p>раскідае жменяю</p>
<p>сонца паясы.</p>
<p> </p>
<p>І тады вясёлкаю</p>
<p>зацвітае сад,</p>
<p>раніцою волкаю</p>
<p>зіхаціць раса.</p>
<p> </p>
<p>Вочы белазорыя</p>
<p>упіваюць сінь.</p>
<p>Вецер над азёрамі</p>
<p>ціха шалясціць.</p>
<p> </p>
<p>— Можа троха зімна вам? —</p>
<p>шчэ чуваць зіма,</p>
<p>а паэта гімнамі</p>
<p>услаўляе май.</p>
<p> </p>
<p> </p>
<h3><a id="chapter7"></a>Маёвы гімн</h3>
<p>Думкі і вобразы</p>
<p>лучацца шчыльна,</p>
<p>сэрца нітуюць</p>
<p>настроі вясны.</p>
<p>Дзеі праходзяць</p>
<p>заўсёды няўхільна,</p>
<p>дзеі... а такжа</p>
<p>праўдзівыя сны.</p>
<p> </p>
<p>Толькі нядаўна</p>
<p>на санях кляновых</p>
<p>вывезлі з Мінска</p>
<p>за горад зіму, —</p>
<p>тэмпам успораным</p>
<p>рытмаў вясновых</p>
<p>сёння складаецца</p>
<p>сонечны мур.</p>
<p> </p>
<p>Толькі надоечы</p>
<p>вусны прасілі,</p>
<p>вусны мільённыя</p>
<p>клікалі май, —</p>
<p>сёння ж у далях,</p>
<p>празрыстасцю сініх,</p>
<p>дзень гэты</p>
<p>крыллі над светам разняў.</p>
<p> </p>
<p>Пошчак прамчаўся</p>
<p>ад Мінска да Вільні,</p>
<p>як навальніцаю</p>
<p>шэлест лясны...</p>
<p>Дзеі праходзяць</p>
<p>заўсёды няўхільна,</p>
<p>дзеі — як нашы</p>
<p>праўдзівыя сны.</p>
<p> </p>
<p>Вось і здаецца</p>
<p>нязвыклай,</p>
<p>бязмэтнай</p>
<p>гэта людская</p>
<p>бяскрайняя плынь.</p>
<p>Маршам аркестры</p>
<p>на плошчы сусветнай</p>
<p>славяць маёвыя</p>
<p>светлыя дні.</p>
<p> </p>
<p>Што ж гэта сэрца</p>
<p>дрыжыць у трывозе,</p>
<p>нават і песні</p>
<p>не ўшчунуць бяду?</p>
<p>Дзесьці далёка</p>
<p>па чорнай дарозе</p>
<p>нашых братоў</p>
<p>на пакуты вядуць.</p>
<p> </p>
<p>Што ж ты татахкаеш,</p>
<p>сэрца, бяссільна,</p>
<p>хіба не верыш</p>
<p>у подых вясны?</p>
<p>Дзеі праходзяць</p>
<p>заўсёды няўхільна,</p>
<p>збудуцца нашы</p>
<p>праўдзівыя сны.</p>
<p> </p>
<p>Будзе часіна,</p>
<p>як тыдзень русальны:</p>
<p>людзі пакрышаць</p>
<p>няволі крыжы,</p>
<p>прыйдуць з выгнанняў</p>
<p>адвечных і дальніх,</p>
<p>прыйдуць-паўстануць</p>
<p>змагацца і жыць.</p>
<p> </p>
<p>Дзень гэты будзе</p>
<p>таксама маёвы,</p>
<p>злучнасць працоўных</p>
<p>уславіць вякі,</p>
<p>праца вянкамі</p>
<p>красы каляровай</p>
<p>высцеле сціпла</p>
<p>камуне шляхі.</p>
<p> </p>
<p>Толькі сачыце</p>
<p>упарта і пільна</p>
<p>подыхі кожнае</p>
<p>новай вясны, —</p>
<p>дзеі праходзяць</p>
<p>заўсёды няўхільна:</p>
<p>дзейснасцю стануць</p>
<p>праўдзівыя сны.</p>
<p> </p>
<p> </p>
<h3><a id="chapter8"></a>Высновы</h3>
<p>Залатымі косамі вяснянкі</p>
<p>адшумелі ўчора над лясамі.</p>
<p>Занядбала любая сялянка,</p>
<p>занядбала сёння паясамі.</p>
<p> </p>
<p>Кажуць,</p>
<p>ходзіць лета каля лядаў,—</p>
<p>датыкай, дзяўчына,</p>
<p>свае кросны,</p>
<p>малады вунь едзе у прысадах...</p>
<p>Зашумелі вершалінай сосны.</p>
<p>..................................................</p>
<p>Веснавой мелодыі акорды</p>
<p>патухаюць сённячы над брукам:</p>
<p>летуценняў,</p>
<p>некалішнім гордых,</p>
<p>не кранае аніякі грукат.</p>
<p> </p>
<p>Пачуцця прыгожую аснову</p>
<p>разматаць пара даўно з навояў,</p>
<p>бо суседзі,</p>
<p>робячы высновы,</p>
<p>насмяюцца з песень і настрояў.</p>
<p> </p>
<p class="sign">1929 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>