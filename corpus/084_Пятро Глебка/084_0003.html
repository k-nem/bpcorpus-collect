<div class="container">
<div class="book-utils">
<div id="qrcode"></div>
<a href="/Piatro_Hlebka/Aposniaja_streca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1933 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1934 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Апошняя стрэча -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Апошняя стрэча</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Час нашай стрэчы спавіты у дым,</p>
<p>І калі вызначыць дату ільга —</p>
<p>Сяброўства маё пачалося тады,</p>
<p>Калі пачалася мая туга.</p>
<p> </p>
<p>Нам быў загад наступаць на Казань,</p>
<p>А мы наступалі на цёмную ноч,</p>
<p>Бо мы не маглі ўжо вярнуцца назад,</p>
<p>Хоць нашы палкі адступілі даўно.</p>
<p> </p>
<p>Над намі ірваліся горы гранат,</p>
<p>Пад намі зямля ракатала, як гром,</p>
<p>Накрыж агнём частаваў супарат,</p>
<p>Самым пякучым на свеце агнём.</p>
<p> </p>
<p>Кругамі маланкі ішлі уваччу,</p>
<p>Кроўю пясок жвіраваты прамок,</p>
<p>І нехта зняверлівы першы пачуў,</p>
<p>Як наш кулямёт захліпнуўся і змоўк.</p>
<p> </p>
<p>Прайшла урачыстай хадою смерць,</p>
<p>Праняўшы дрыготнае цела наскрозь...</p>
<p>Я адчуваю яшчэ і цяпер,</p>
<p>Як здрадлівым пульсам забілася кроў.</p>
<p> </p>
<p>Цемра на момант сплыла ўдалячынь,</p>
<p>Бязмежнасць прасторы мяне абняла.</p>
<p>Я стаў з цэлым светам адзін на адзін,</p>
<p>Без кроплі жывога людскога цяпла.</p>
<p> </p>
<p>Тады й нахапілася тая туга,</p>
<p>З каторай шукаеш сяброўства сляды,</p>
<p>Каторую чуеш заўсёды наўгад,</p>
<p>З катораю хочацца быць маладым.</p>
<p> </p>
<p>І мне стала дорага наша жыццё,</p>
<p>Бо нам даручыла рэспубліка скрозь —</p>
<p>Праз гора,</p>
<p>І радасць,</p>
<p>І карны касцёр —</p>
<p>Пранесці паходняй сваю маладосць.</p>
<p> </p>
<p>Я рукі тады палажыў на пясок —</p>
<p>І сілай зямною наліўся мой пульс,</p>
<p>І жвір вокамгненна навылет прасох,</p>
<p>Заціхлі пявучыя посвісты куль.</p>
<p> </p>
<p>Я поўз безупынна...</p>
<p>І раптам пачуў,</p>
<p>Як роспачна катуе некага смерць;</p>
<p>Я хутка намацаў ягоны плячук,</p>
<p>І чалавек зразумеў мой намер.</p>
<p> </p>
<p>Аберучкі горача сціснуў руку,</p>
<p>У нас не было аніякіх прысяг:</p>
<p>Мы добра і так разумелі,</p>
<p>Адкуль</p>
<p>Прыходзіць ратунак</p>
<p>І дзе яго шлях.</p>
<p> </p>
<p>І мы папаўзлі паміж трупаў далей,</p>
<p>Дзе стыў асірочаны наш кулямёт,</p>
<p>Я справа залёг,</p>
<p>А таварыш — лявей</p>
<p>(І гэта звязала на тысячы год).</p>
<p> </p>
<p>Навобмацак ладзілі зрушаны шчыт,</p>
<p>На слых насцярожаны бралі прыцэл.</p>
<p>Ён стужкі падносіў,</p>
<p>Я градам крышыў,</p>
<p>Аж пальцы папухлі на правай руцэ.</p>
<p> </p>
<p>Нарэшце адолю зайграў кулямёт,</p>
<p>Залпам яе падхапілі стралкі,</p>
<p>І вораг,</p>
<p>Прабіты агнём навылёт,</p>
<p>Падаўся назад</p>
<p>Цераз ноч і пяскі.</p>
<p> </p>
<p>З гэтага бою нас выйшла няшмат,</p>
<p>І кожны сяброўствам сваім даражыў:</p>
<p>Таварыш далёкі —</p>
<p>Стаў блізкі, як брат,</p>
<p>І нам было добра і радасна жыць.</p>
<p> </p>
<p>Такі быў пачатак сяброўства майго,</p>
<p>З каторым прайшоў я чатыры франты,</p>
<p>Мінуў,</p>
<p>Як гавораць,</p>
<p>Ваду і агонь</p>
<p>І вынес,</p>
<p>Як кажуць,</p>
<p>Пад сэрцам у тыл.</p>
<p> </p>
<p>А тут і спаткала абодвух ваяк</p>
<p>Вялікая ростань</p>
<p>На некалькі год:</p>
<p>У горад вілася дарога мая,</p>
<p>У вёску імкнулася сцежка яго.</p>
<p> </p>
<p>І так,</p>
<p>За шляхамі наўсцяж ідучы,</p>
<p>Між намі прастора лажылася зноў...</p>
<p>Усё ж не магла затапіць далячынь</p>
<p>Сяброўства былога на цёмнае дно.</p>
<p> </p>
<p>Дармо,</p>
<p>Што даўно адступілі ў нябыт</p>
<p>Далёкай сустрэчы</p>
<p>Далёкія дні;</p>
<p>Дармо,</p>
<p>Што на новых франтах барацьбы</p>
<p>Ягоных вачэй пацямнелі агні;</p>
<p> </p>
<p>Дармо,</p>
<p>Што на ўзмежках паштовых дарог</p>
<p>Лісты размінуліся нашы навек,—</p>
<p>Я верыў:</p>
<p>Шляхамі маіх перамог</p>
<p>Са мною ідзе дарагі чалавек.</p>
<p> </p>
<p>Я верыў:</p>
<p>У нашых здабытках усіх</p>
<p>Ёсць праца ягоных натруджаных рук,</p>
<p>Ёсць частка ягоных вялізманых сіл,</p>
<p>Каторыя паляць над краем зару.</p>
<p> </p>
<p>І дні праміналі...</p>
<p>Я сам пастарэў,</p>
<p>Пад вязкаю год падаліся сябры.</p>
<p>І мне наяву захацелася стрэць</p>
<p>Таго,</p>
<p>Хто начамі са мной гаварыў.</p>
<p> </p>
<p>І мы з ім сышліся за круглым сталом,</p>
<p>Не ведаю добра—</p>
<p>Каторага дня,</p>
<p>У зале тады засядаў правярком:</p>
<p>Два строгія члены</p>
<p>І я — старшыня.</p>
<p> </p>
<p>Прыкрыўшы павекі далоняй рукі,</p>
<p>Стаяў чалавек,</p>
<p>Незнаёмы,</p>
<p>Чужы...</p>
<p>Ён доўга казаў пра чыесці грахі</p>
<p>І плакаў,</p>
<p>Што цяжка змагацца і жыць.</p>
<p> </p>
<p>Але ён ніколі не смеў наракаць</p>
<p>На чорнае гора,</p>
<p>На долю сваю.</p>
<p>Дармо,</p>
<p>Што заместа двух кварт малака</p>
<p>Яму толькі кварту чамусьці даюць.</p>
<p> </p>
<p>Адгэтуль і родзіцца прыкры настрой,</p>
<p>Няхай небараку даруюць яго:</p>
<p>Ён мужна калісьці прайшоў, як герой,</p>
<p>Чатыры франты,</p>
<p>І ваду,</p>
<p>І агонь.</p>
<p> </p>
<p>Так гаварыў нам чужы чалавек.</p>
<p>І раптам...</p>
<p>Я голас ягоны пазнаў,</p>
<p>Згадаў,</p>
<p>Што калісь па пясках,</p>
<p>На траве</p>
<p>Нас дружбай навек заручала вайна.</p>
<p> </p>
<p>Забілася сэрца...</p>
<p>Ўзнімаючы пыл,</p>
<p>Прамчаліся коні,</p>
<p>Запелі дажджы,</p>
<p>І здрадлівы вецер руку падхапіў —</p>
<p>Падаць чалавеку,</p>
<p>Каторы чужы.</p>
<p> </p>
<p>Я сілаю класа стрымаў гэты ўзмах,</p>
<p>Шпурнуў супроць ветру ударам пляча:</p>
<p>Я ўбачыў,</p>
<p>Што друга былога няма,</p>
<p>А здрадніку —</p>
<p>Нельга ніяк прабачаць.</p>
<p> </p>
<p>Тады загарэлася ненавісць мас,</p>
<p>На тло спапяліла варожую кроў,</p>
<p>Судзіла за дружбу няверную нас,</p>
<p>Карала за здраду,</p>
<p>Паліла наскрозь.</p>
<p> </p>
<p>Яна ад вачэй чалавечых ішла</p>
<p>І кладкі старыя тапіла нашчэнт,</p>
<p>Агністаю лавай між намі лягла,</p>
<p>І мне стала раптам святлей і лягчэй.</p>
<p> </p>
<p>Дзве тысячы коса настромленых рук</p>
<p>Крычалі, сціскаючы пальцамі гнеў:</p>
<p>— Дазвольце мне слова!..</p>
<p>— Я слова бяру!.. —</p>
<p>Дзве тысячы рук падтрымалі мяне.</p>
<p> </p>
<p>Тады я падняўся</p>
<p>І цвёрда сказаў:</p>
<p>— Я гэтага знаў чалавека даўно...</p>
<p>Нам быў загад наступаць на Казань,</p>
<p>А мы наступалі на цёмную ноч.</p>
<p> </p>
<p>І мы з ім сапраўды</p>
<p>Чатыры франты</p>
<p>Прайшлі праз агонь,</p>
<p>І ніхто не прыстаў,</p>
<p>І мы з ім сапраўды</p>
<p>Былі як браты.</p>
<p>Аж покуль ён здраднікам нашым не стаў.</p>
<p> </p>
<p>Што ж мне сказаць пра яго вам цяпер.</p>
<p>Вы знаеце добра і самі усё:</p>
<p>Нас заручыла калісьці смерць —</p>
<p>Нас разлучае сягоння жыццё.</p>
<p>Аб мёртвых адно успамін берагуць,—</p>
<p>І я не забуду мінулага век.</p>
<p>З мёртвымі дружбы людской не вядуць,</p>
<p>Ідзі ж ты ад нас,</p>
<p>Нежывы чалавек!</p>
<p> </p>
<p>Так наша стрэча спавіта у дым,</p>
<p>І калі вызначыць дату ільга,—</p>
<p>Сяброўства маё затанула тады,</p>
<p>Калі затанула мая туга.</p>
<p> </p>
<p class="sign">1933 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>