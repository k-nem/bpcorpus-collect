<div class="container">
<div class="book-utils">
<div id="qrcode"></div>
<a href="/Piatro_Hlebka/U_tyja_dni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1937 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1937; 1947 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: У тыя дні -->
<h2><a href="http://knihi.com/Piatro_Hlebka/">Пятро Глебка</a></h2>
<h2>У тыя дні</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">ХІ</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p>У тыя дні, мае сябры,</p>
<p>Крывёй гарэла неба,</p>
<p>У тыя дні былі жадны</p>
<p>Скарынцы чэрствай хлеба.</p>
<p> </p>
<p>У тыя дні, мае сябры,</p>
<p>Цямнелі грозна далі,</p>
<p>У тыя дні жалезным сном</p>
<p>Пад сцюжай засыналі.</p>
<p> </p>
<p>У тыя дні, мае сябры,</p>
<p>Мы вельмі мала мелі:</p>
<p>Вінтоўку, шаблю, кулямёт</p>
<p>І шэрыя шынелі.</p>
<p> </p>
<p>Мінуліся, мае сябры,</p>
<p>Падзеі жорсткай явы,</p>
<p>Але застаўся успамін</p>
<p>І песні мужнай славы.</p>
<p> </p>
<p>Сягоння я, мае сябры,</p>
<p>Да краю імі повен...</p>
<p>Паслухайце ж пра тыя дні</p>
<p>Суровую аповесць.</p>
<p> </p>
<p> </p>
<h3><a id="chapter1"></a>І</h3>
<p>Вайна...</p>
<p>Адзінокія фабрыкі тужаць.</p>
<p>Апусцелі палі —</p>
<p>Ні касцоў, ні аратых...</p>
<p>Па загаду цара</p>
<p>Ўсіх здаровых і дужых,</p>
<p>Ад малых да старых,</p>
<p>Паздавалі ў салдаты.</p>
<p> </p>
<p>Не пачуеш ні смеху,</p>
<p>Ні песень вясёлых,</p>
<p>Толькі — стогны і плач,</p>
<p>Толькі — слёзы і лямант.</p>
<p>Гарады — у трывозе,</p>
<p>Калоцяцца сёлы,</p>
<p>Дні і ночы</p>
<p>Гарматы гудуць над палямі.</p>
<p> </p>
<p>Па старых,</p>
<p>Зруйнаваных вайною гасцінцах</p>
<p>Цягнуць бежанцы бедны,</p>
<p>Убогі пажытак.</p>
<p>У падраных шынелях</p>
<p>Ідуць пехацінцы,</p>
<p>Кавалерыя топча</p>
<p>Высокае жыта.</p>
<p> </p>
<p>Цішыня, цішыня!..</p>
<p>Нават гром кананады</p>
<p>Не развее тугі</p>
<p>З амярцвелага сэрца:</p>
<p>Ні адзення, ні хлеба,</p>
<p>Ні слова спагады...</p>
<p>З набалелай душы</p>
<p>Крык на вусны ірвецца:</p>
<p> </p>
<p>— Эх, каб сілы былі</p>
<p>Ды каб дружна паўсталі!..</p>
<p>Толькі, мусіць, ніколі</p>
<p>Такога не будзе:</p>
<p>З родных месц</p>
<p>Ільіча на чужыну загналі,</p>
<p>У выгнаннях, у турмах</p>
<p>Найлепшыя людзі.</p>
<p> </p>
<p>Але голас,</p>
<p>Узняты над лямантам бойні,</p>
<p>І адтуль урываеца</p>
<p>Ў рокаты бою,</p>
<p>Заклікае закончыць</p>
<p>Нялюдскія войны</p>
<p>Поўным мірам людскім —</p>
<p>Грамадзянскай вайною.</p>
<p> </p>
<p>Кліч ідзе на заводы,</p>
<p>Трапляе ў акопы</p>
<p>І, памножаны сілаю</p>
<p>Зброі і працы,</p>
<p>Навальніцай грыміць:</p>
<p>— Нацярпеліся! Хопіць!</p>
<p>— Мір хацінам,</p>
<p>Вайна апантаным палацам!</p>
<p> </p>
<p>Вее з Балтыкі</p>
<p>Лютаўскі вецер халодны.</p>
<p>Петраград — у агні,</p>
<p>У завеях суровых —</p>
<p>Пачынае шумець.</p>
<p>Сотні тысяч галодных</p>
<p>Узнімаюць, як сцяг,</p>
<p>Два агністыя словы:</p>
<p> </p>
<p>— Мір і хлеб! —</p>
<p>Поўніць вуліцы</p>
<p>Крык Петраграда.</p>
<p>Забастоўкі растуць,</p>
<p>Спавяшчаюць змаганне.</p>
<p>І надзейных салдат</p>
<p>І рабочых атрады</p>
<p>У зімовую ноч</p>
<p>Падымаюць паўстанне.</p>
<p> </p>
<p>Дружным націскам</p>
<p>Царскія збіты аковы,</p>
<p>Але новыя ладзяць</p>
<p>Народу кайданы:</p>
<p>У Часовым урадзе —</p>
<p>Паны мілюковы,</p>
<p>У Саветах рабочых —</p>
<p>Прадажныя даны.</p>
<p> </p>
<p>Не для гэтага мерлі</p>
<p>Таварышы нашы,</p>
<p>Не для гэтага бура</p>
<p>Імперыю трэсла,</p>
<p>Каб змяніць рэвалюцыю</p>
<p>Мірненькім маршам</p>
<p>Ад прастола цара</p>
<p>Да прэм’ерскага крэсла!</p>
<p> </p>
<p> </p>
<h3><a id="chapter2"></a>ІІ</h3>
<p>Вясна ішла шырокім крокам,</p>
<p>Але не цешыла вясна,—</p>
<p>Лілася кроў густым патокам,</p>
<p>І не канчалася вайна.</p>
<p> </p>
<p>— Зямлі! — крычалі грозна вёскі,</p>
<p>Прасіла іхніх рук зямля.</p>
<p>Міністры пасылалі войска</p>
<p>Душыць абураных сялян.</p>
<p> </p>
<p>— Даволі! — хмурыя салдаты</p>
<p>Складалі шаблі і штыкі.</p>
<p>А трапяткія адвакаты</p>
<p>Збіралі новыя палкі.</p>
<p> </p>
<p>Крывёй, а не вясковым сокам</p>
<p>Скрозь палівалася зямля.</p>
<p>Але ішлі «Лісты здалёку»</p>
<p>І асвятлялі цёмны шлях.</p>
<p> </p>
<p>У кожным ракатала сіла,</p>
<p>Гатовая зламаць граніт.</p>
<p>Яе нядарам паланілі</p>
<p>Глухімі кратамі граніц.</p>
<p> </p>
<p>Не заняволяць толькі сэрца,</p>
<p>Яно з народам прагне жыць</p>
<p>І ў родную краіну рвецца</p>
<p>Цераз граніцы й рубяжы.</p>
<p> </p>
<p>Бо хіба ж выкажаш у словах</p>
<p>Усе шляхі да перамог?!</p>
<p>І Ленін кожны дзень нанова</p>
<p>Шукае сцежак і дарог</p>
<p> </p>
<p>Туды,</p>
<p>туды...</p>
<p>Дзе супраць здрады</p>
<p>Мільёны рушаць у паход,</p>
<p>Дзе на крывавых барыкадах</p>
<p>Змагаецца яго народ.</p>
<p> </p>
<p>Радзіма!</p>
<p>Доўгімі начамі</p>
<p>Ты снілася ў кароткіх снах</p>
<p>З тваімі ціхімі палямі,</p>
<p>З маркотным шумам па лясах,</p>
<p> </p>
<p>З тваім народам працавітым,</p>
<p>Гатовым на рашучы бой,</p>
<p>Каб імператары-бандыты</p>
<p>Не панавалі над табой.</p>
<p> </p>
<p>Ты блізка, родная!..</p>
<p>Вагоны</p>
<p>Прайшлі слупоў гранічных рад.</p>
<p>Салдаты рускія гамоняць,</p>
<p>І Лепін слухае салдат.</p>
<p> </p>
<p> </p>
<h3><a id="chapter3"></a>III</h3>
<p>Паўсталі</p>
<p>Вякамі закутыя сілы,</p>
<p>Магутнаю хваляю</p>
<p>Змылі цара</p>
<p>І рушаць па ціхіх</p>
<p>Прасторах Расіі</p>
<p>У вобразе Леніна —</p>
<p>Правадыра...</p>
<p> </p>
<p>Палацы і замкі</p>
<p>Трасе ліхаманка,</p>
<p>Князі і магнаты</p>
<p>Ад злосці дрыжаць:</p>
<p>Цяпер не паверыць народ</p>
<p>Абяцанкам,</p>
<p>Не будзе пакорны</p>
<p>Цярпець і стагнаць.</p>
<p> </p>
<p>Не будзе калець</p>
<p>У сцюдзёных акопах,</p>
<p>Не будзе вякамі</p>
<p>На катарзе гніць...</p>
<p>І вось — засвісталі</p>
<p>Майстры на паклёпы</p>
<p>І прагнуць</p>
<p>Імя Ільіча ачарніць,</p>
<p> </p>
<p>Хто сам бессаромна</p>
<p>Рабуе і крадзе.</p>
<p>Імперскай ахранкі</p>
<p>Служылыя псы —</p>
<p>Імкнуцца чарніць,</p>
<p>Вінаваціць у здрадзе</p>
<p>Таго, хто душою</p>
<p>Чысцей ад расы.</p>
<p> </p>
<p>Таго, чыё сэрца</p>
<p>Гадамі балела</p>
<p>За долю краіны,</p>
<p>За струджаны лёс,</p>
<p>Таго, хто заўсёды</p>
<p>Адважна і смела</p>
<p>Вялікую праўду</p>
<p>Прыгнечаным нёс.</p>
<p> </p>
<p>Ні земным праклёнам,</p>
<p>Ні карай найвышняй</p>
<p>Ніхто не запляміць</p>
<p>Святое імя...</p>
<p>Насустрач любімаму Леніну</p>
<p>Выйшла</p>
<p>Уся неабдымная</p>
<p>Наша сям’я!</p>
<p> </p>
<p>Паплечнікі, вучні,</p>
<p>Салдаты, матросы,</p>
<p>Чырвонае гвардыі</p>
<p>Першы атрад,</p>
<p>Увесь працавіты</p>
<p>Мільённагалосы,</p>
<p>Закураны дымам</p>
<p>Стары Петраград.</p>
<p> </p>
<p>Фінляндскі вакзал</p>
<p>Баявыя калоны</p>
<p>З усіх чатырох</p>
<p>Замыкаюць старон.</p>
<p>Узрушаны Ленін</p>
<p>Выходзіць з вагона</p>
<p>І шпаркай хадою</p>
<p>Мінае перон.</p>
<p> </p>
<p>Вось ён узышоў</p>
<p>На прыступкі вакзала,</p>
<p>Аркестры ударылі</p>
<p>Радасны марш.</p>
<p>І мора людское</p>
<p>Кругом задрыжала:</p>
<p>— Няхай жыве Ленін!</p>
<p>Ён з намі і наш!</p>
<p> </p>
<p>Не сілаю рук,</p>
<p>А пачуццямі сэрца</p>
<p>Узнеслі яго</p>
<p>На круты бранявік.</p>
<p>Самкнулі шарэнгі</p>
<p>Чырвонагвардзейцы,</p>
<p>І Ленінскі заклік</p>
<p>Ад бурнай Нявы</p>
<p> </p>
<p>Імчыцца па земных</p>
<p>Прасторах вялізных:</p>
<p>— Няхай для шчаслівых</p>
<p>І радасных мэт</p>
<p>Зара рэвалюцыі Сацыялізма</p>
<p>Запаліць увесь</p>
<p>Заняволены свет.</p>
<p> </p>
<p>Бяссмертную ісціну</p>
<p>Вызналі людзі,</p>
<p>І радасна пела</p>
<p>Гарачая кроў:</p>
<p>Вялікі змагар,</p>
<p>Правадыр рэвалюцыі</p>
<p>Заняў сваё месца</p>
<p>Ў радах змагароў.</p>
<p> </p>
<p> </p>
<h3><a id="chapter4"></a>IV</h3>
<p>Слова маё!</p>
<p>Узнімайся высока,</p>
<p>Будзь загартованым,</p>
<p>Цвёрдым, як сталь.</p>
<p>Вечна імкніся,</p>
<p>Наліўшыся сокам,</p>
<p>Чыстым, як гэта</p>
<p>Празрыстая даль!</p>
<p> </p>
<p>Стань у рады,</p>
<p>Хоць ад самага краю,</p>
<p>Слоў гартаваных</p>
<p>У яркім агні!..</p>
<p>Гонару большага —</p>
<p>Я не жадаю...</p>
<p>Помніш, у тыя</p>
<p>Вялікія дні:</p>
<p> </p>
<p>Леніна слова —</p>
<p>Мільёны збірала,</p>
<p>Партыі слова —</p>
<p>На бітву вяло!</p>
<p>Вось яны коцяцца</p>
<p>Узрушаным валам</p>
<p>З горада ў горад,</p>
<p>З сяла у сяло.</p>
<p> </p>
<p>Дом-асабняк</p>
<p>Балерыны Кшасінскай</p>
<p>Поўняць прыбоі</p>
<p>Жывых галасоў:</p>
<p>Куйбышаў, Стасава,</p>
<p>Фелікс Дзяржынскі,</p>
<p>Клім Варашылаў і</p>
<p>Якаў Свярдлоў...</p>
<p> </p>
<p>З высылкі, з фронту,</p>
<p>З далёкіх ускраін</p>
<p>Дружна збіралася</p>
<p>Гвардыя мас.</p>
<p>Быў красавік.</p>
<p>Над разбураным краем</p>
<p>Бурна каціўся</p>
<p>Ўстрывожаны час.</p>
<p> </p>
<p>Кожны павет</p>
<p>Выбіраў дэлагатаў,</p>
<p>З цвёрдым наказам</p>
<p>Усіх пасылаў:</p>
<p>Выслухаць Леніна</p>
<p>Думкі-парады,</p>
<p>Вырашыць</p>
<p>Тысячы й тысячы спраў.</p>
<p> </p>
<p>Дзесяць гадзін...</p>
<p>На высокай трыбуне</p>
<p>Стомлены Ленін</p>
<p>Чытае даклад:</p>
<p>— Наша задача —</p>
<p>Дзяржава-камуна,</p>
<p>Новы грамадскі</p>
<p>Парадак і лад.</p>
<p> </p>
<p>Мір і братанне!..</p>
<p>Улада — Саветам,</p>
<p>Шахты — рабочым,</p>
<p>Сялянам — зямля,</p>
<p>Зброя — народу...</p>
<p>Да гэтае мэты</p>
<p>Нам рэвалюцыя</p>
<p>Выракла шлях.</p>
<p> </p>
<p>І на змаганне</p>
<p>З Часовым урадам</p>
<p>Сілы збіраць</p>
<p>Заклікае Ільіч.</p>
<p>Цераз заставы</p>
<p>Вакол Петраграда</p>
<p>Скрозь над Расіяй</p>
<p>Ідзе гэты кліч.</p>
<p> </p>
<p>Слова прынята</p>
<p>Маўклівым пажарам,</p>
<p>Толькі крані —</p>
<p>Запалае агонь.</p>
<p>Людзям заводаў,</p>
<p>Палёў і казарам</p>
<p>Сэрцам нясуць</p>
<p>Камуністы яго...</p>
<p> </p>
<p> </p>
<h3><a id="chapter5"></a>V</h3>
<p>А тым часам так званы</p>
<p>Часовы урад,</p>
<p>Меншавіцкая сволач</p>
<p>І гады-эсэры</p>
<p>Замест хлеба і міру</p>
<p>Падносяць загад,</p>
<p>Выкрываючы планы</p>
<p>Свае і намеры:</p>
<p> </p>
<p>— Рэвалюцыя скончана,</p>
<p>Годзе сядзець!</p>
<p>Пад гарматы айчына</p>
<p>Свабодная кліча.</p>
<p>Памірайце дзесяткамі</p>
<p>Тысяч штодзень.</p>
<p>Мы яшчэ не дабіліся</p>
<p>Нашай здабычы.</p>
<p> </p>
<p>Маршыруюць студэнты...</p>
<p>У радасным сне</p>
<p>Зіхацяць пад нагамі</p>
<p>Квадраты брусчаткі...</p>
<p>— Слава нашым міністрам!</p>
<p>— Вітанне вайне! —</p>
<p>Афіцэры і крамнікі</p>
<p>Плешчуць у ладкі:</p>
<p> </p>
<p>— У акопы! На фронт,</p>
<p>Разняволены брат! —</p>
<p>Але іншыя спеюць</p>
<p>Настроі і думкі:</p>
<p>Шчыльна зубы сціскае</p>
<p>Матрос і салдат,</p>
<p>Нецярплівай рукой</p>
<p>Папраўляюць падсумкі.</p>
<p> </p>
<p>Разлятаецца дымам</p>
<p>Даверлівасць мас:</p>
<p>— Вы ж нядаўна за мір,</p>
<p>За спакой прысягалі,</p>
<p>А цяпер на франты</p>
<p>Выганяеце нас?!</p>
<p>Значыць, зноў прадалі?!</p>
<p>Значыць, зноў ашукалі?!</p>
<p> </p>
<p>Ад палка да палка</p>
<p>Голас гневу ідзе:</p>
<p>— У калоны! На вуліцы!</p>
<p>Строем на плошчы! —</p>
<p>Дэманстрацыя вірам</p>
<p>Грымотным гудзе,</p>
<p>Над галовамі вецер</p>
<p>Плакаты палошча:</p>
<p> </p>
<p>— Прэч прадажных міністраў!</p>
<p>— Даволі вайны!</p>
<p>— Мір краінам!</p>
<p>— Улада Саветам рабочых!</p>
<p>Бранірованым мурам</p>
<p>Жалезнай сцяны</p>
<p>Экіпажы, палкі</p>
<p>І рабочыя крочаць.</p>
<p> </p>
<p>Ад ускраін да Неўскага</p>
<p>Рушыцца вал.</p>
<p>Заціхаюць адразу ж</p>
<p>Калоны багатых.</p>
<p>І Ліцейны праспект,</p>
<p>За кварталам квартал,</p>
<p>Як чужыя акопы,</p>
<p>Займаюць салдаты.</p>
<p> </p>
<p>Не, не будуць над намі</p>
<p>Купцы панаваць,</p>
<p>Не паложаць ярма</p>
<p>На гарбатыя шыі!</p>
<p>Дні і ночы кіпіць</p>
<p>Петраград і Масква,</p>
<p>Гарады, і мястэчкі,</p>
<p>І вёскі Расіі.</p>
<p> </p>
<p> </p>
<h3><a id="chapter6"></a>VI</h3>
<p>Ледзянымі крыгамі</p>
<p>І марозам хваленым,</p>
<p>З цёплымі адлігамі,</p>
<p>З трапяткімі хвалямі,</p>
<p> </p>
<p>Звонам рэчак песенных,</p>
<p>Бурнаю паводкаю</p>
<p>Адышло прадвесенне</p>
<p>І вясна кароткая.</p>
<p> </p>
<p>Зацвіталі яблыні,</p>
<p>Белым цветам крыліся</p>
<p>І ніколі, зяблыя,</p>
<p>Сцюжам не карыліся.</p>
<p> </p>
<p>Што ж цяпер пялёсткамі</p>
<p>Цёмны дол усыпалі</p>
<p>Пад дубамі жорсткімі,</p>
<p>Пад старымі ліпамі?!</p>
<p> </p>
<p>Як відаць, нягодаю</p>
<p>Ваша доля чэрнена —</p>
<p>Душнаю пагодаю</p>
<p>Маладога чэрвеня.</p>
<p> </p>
<p>Ён прыйшоў нясмелаю,</p>
<p>Ды хадою спорнаю;</p>
<p>Сталі ночы белыя,</p>
<p>А падзеі — чорныя.</p>
<p> </p>
<p>Скліканы Саветамі</p>
<p>Першы з’езд збіраецца.</p>
<p>Здраднікі з кадэтамі</p>
<p>Пахаджаюць, раюцца...</p>
<p> </p>
<p>Столь і сцены белыя</p>
<p>Курывам ахутаны.</p>
<p>Дні і ночы цэлыя</p>
<p>Засядаюць, гутараць.</p>
<p> </p>
<p>Слухаюць рабочыя,</p>
<p>Засынаюць з прыкрасці...</p>
<p>Згоднікі ж таймуюцца,</p>
<p>Як уладу выкрасці.</p>
<p> </p>
<p>На трыбуне трагікам</p>
<p>Цэрэтэлі курчыцца,</p>
<p>Соладка і прагненька</p>
<p>Цешыцца і мучыцца.</p>
<p> </p>
<p>Тонкаю руладаю</p>
<p>Цягне, аж заходзіцца:</p>
<p>— Стаць цяпер уладаю —</p>
<p>Партыі не знойдзецца!..</p>
<p> </p>
<p>Над крыклівай помпаю</p>
<p>Трагікаў і эпікаў</p>
<p>Выбухае бомбаю</p>
<p>Ленінская рэпліка:</p>
<p> </p>
<p>— Ёсць такая партыя!..—</p>
<p>І крутой лавінаю</p>
<p>Цішыня упартая</p>
<p>У праходы рынула.</p>
<p> </p>
<p>Як вулей развязаны,</p>
<p>Загулі, прачнуліся:</p>
<p>— Што за словы сказаны?</p>
<p>— І адкуль пачуліся?</p>
<p> </p>
<p> </p>
<h3><a id="chapter7"></a>VII</h3>
<p>А ён, вялікі, і магутны,</p>
<p>І радасны, як светлы дзень,</p>
<p>Паходкай лёгкай і нячутнай</p>
<p>Ужо ў прэзідыум ідзе.</p>
<p> </p>
<p>— Міністр сказаў нядаўна слова,</p>
<p>Што партыі няма цяпер,</p>
<p>Каторая была б гатова</p>
<p>Узяць уладу на сябе.</p>
<p> </p>
<p>А я сцвярджаю — ёсць! Дачасна</p>
<p>Вы засмяяліся, міністр...</p>
<p>Шляхі да мэты сонцам ясным</p>
<p>Нам асвятляе камунізм.</p>
<p> </p>
<p>І, як вясною па каменнях</p>
<p>Празрысты залаты ручай,</p>
<p>Гарачым і жывым струменем</p>
<p>Ліюцца словы Ільіча:</p>
<p> </p>
<p>Як у акопах людзі гінуць,</p>
<p>Як хлусяць там меншавікі,</p>
<p>Як нішчаць волю і краіну</p>
<p>Нажывы прагнай хіжакі.</p>
<p> </p>
<p>Ні гучных фраз, ні спрытных жэстаў,</p>
<p>Але праўдзівых слоў цяжар,</p>
<p>Насычаных глыбокім зместам,</p>
<p>Гарыць у сэрцах, як пажар.</p>
<p> </p>
<p>Заціхла зала. Вымер лямант.</p>
<p>Як вадаспад, імчыцца час.</p>
<p>Ужо канчаецца рэгламент</p>
<p>І завадатаі крычаць:</p>
<p> </p>
<p>— Даволі!</p>
<p>— Час! —</p>
<p>Але, як бура,</p>
<p>Устрапянуўся злы пратэст,</p>
<p>Зляцелі воплескі віхурай</p>
<p>І зашумелі, быццам лес.</p>
<p> </p>
<p>Салдатам і рабочым люба</p>
<p>Паслухаць словы Ільіча.</p>
<p>Кіраўнікі, зацяўшы зубы,</p>
<p>Прымушаны прадоўжыць час.</p>
<p> </p>
<p>За сказам — сказ, за словам — слова</p>
<p>Ізноў вядзе расказ Ільіч.</p>
<p>І з слоў спакойных і суровых</p>
<p>Выроствае грымотны кліч:</p>
<p> </p>
<p>— Мы не баімся ўзяць уладу:</p>
<p>Мы — партыя рабочых мас...—</p>
<p>І радавыя дэлегаты</p>
<p>Прымаюць ленінскі наказ.</p>
<p> </p>
<p> </p>
<h3><a id="chapter8"></a>VIII</h3>
<p>Абурэнне расце.</p>
<p>Гневам стомленых мас</p>
<p>Дышуць вуліцы фабрык</p>
<p>І сцены казарм.</p>
<p>Толькі словам крані —</p>
<p>І навальна, не ў час</p>
<p>Абліюцца панелі</p>
<p>Крывёй і пажарам.</p>
<p> </p>
<p>Нельга болей цярпець,</p>
<p>Нельга далей чакаць,</p>
<p>Покуль здраднікі рук</p>
<p>У крыві не спалошчуць.</p>
<p>І прымае наказ</p>
<p>Бальшавіцкі ЦК:</p>
<p>На дзесятае чэрвеня</p>
<p>Выйсці на плошчу.</p>
<p> </p>
<p>Дэманстрацыя мірных</p>
<p>Рабочых калон</p>
<p>Ставіць лозунгам дня</p>
<p>Непарушную мэту:</p>
<p>Вызнаць волю працоўных,</p>
<p>Іх цвёрды закон —</p>
<p>Перадаць над краінай</p>
<p>Уладу Саветам.</p>
<p> </p>
<p>Хай народнае волі</p>
<p>Гучаць галасы,</p>
<p>Хай пачуюць трывогу</p>
<p>Прадажныя душы.</p>
<p>І адразу ж кругом</p>
<p>Меншавіцкія псы</p>
<p>Навастрылі свой нюх,</p>
<p>Натапырылі вушы.</p>
<p> </p>
<p>Чуюць, рушыцца</p>
<p>Іхні пагібельны лад.</p>
<p>І, каб толькі на хлебе</p>
<p>У пана застацца,</p>
<p>Слугі вынесці рады</p>
<p>Суровы загад:</p>
<p>Выступленне — спыніць,</p>
<p>Адмяніць дэманстрацыю.</p>
<p> </p>
<p>Ды ніякія сілы</p>
<p>Не могуць стрымаць</p>
<p>Разлютованай хвалі</p>
<p>Рабочых ускраін.</p>
<p>Ні дарог, ні ратунку,</p>
<p>Ні выйсця няма</p>
<p>Напалоханым лідэрам</p>
<p>Чорнае зграі.</p>
<p> </p>
<p>Моляць бога яны</p>
<p>За Часовы урад,</p>
<p>Але слугі прыносяць</p>
<p>Нядобрыя весці,</p>
<p>І тады вырашаюць</p>
<p>Прызначыць парад</p>
<p>І пад згодніцкім сцягам</p>
<p>Калоны павесці.</p>
<p> </p>
<p>Ашукаліся!..</p>
<p>Сонечны чэрвеньскі дзень</p>
<p>Іх надзеі не спраўдзіў.</p>
<p>На Марсавым Полі</p>
<p>Сотні тысяч галодных,</p>
<p>Пакутных людзей</p>
<p>Галасуюць за мір,</p>
<p>За Саветы і волю.</p>
<p> </p>
<p>Бальшавіцкае слова,</p>
<p>І лозунг, і сцяг,</p>
<p>Нават поступ калоны</p>
<p>І крок — бальшавіцкі.</p>
<p>І дрыжыць напалоханы</p>
<p>Неўскі прасцяг</p>
<p>І Зімовы палац,</p>
<p>Шырачэзны і нізкі.</p>
<p> </p>
<p>Праваліўся нашчэнт</p>
<p>Аб’яднаны паход</p>
<p>Верных служак цара</p>
<p>І французскіх банкіраў:</p>
<p>Узнімае гатовы</p>
<p>На бітвы народ</p>
<p>Супраць панскай вайны</p>
<p>Сцяг народнага міру.</p>
<p> </p>
<p>Міністэрскія крэслы,</p>
<p>Як некалі трон,</p>
<p>Скалануліся дробна</p>
<p>Дрыготкаю частай.</p>
<p>І чыны з Петраграда</p>
<p>Імчацца на фронт —</p>
<p>Непакорную армію</p>
<p>Рушыць у наступ.</p>
<p> </p>
<p> </p>
<h3><a id="chapter9"></a>ІХ</h3>
<p>Над фронтам ціш. Маўчаць гарматы,</p>
<p>Але ў вушах не моўкне гром...</p>
<p>У круг сабраўшыся, салдаты</p>
<p>Успамінаюць родны дом.</p>
<p> </p>
<p>Якая ціш у іхняй хаце!</p>
<p>Якая скруха і туга!</p>
<p>Чыясьці згорбленая маці</p>
<p>Збірае шчаўе на лугах.</p>
<p> </p>
<p>Чыясьці жонка-парабчанка,</p>
<p>Чужое поле аручы,</p>
<p>Спявае сыну калыханку</p>
<p>І горка плача пеючы.</p>
<p> </p>
<p>Чыесьці скрыўджаныя дзеці</p>
<p>Ідуць па сёлах жабраваць...</p>
<p>Навошта ж гэты плач на свеце?!</p>
<p>За што ж пакутным ваяваць?!</p>
<p> </p>
<p>Жыццём клянецца агітатар:</p>
<p>— Як выйграем апошні бой,</p>
<p>Вас павязуць усіх дахаты,</p>
<p>Надзеляць хлебам і зямлёй.</p>
<p> </p>
<p>І, ашуканыя падманам,</p>
<p>Без кіраўнічае рукі,</p>
<p>Па недарэчных царскіх планах</p>
<p>У наступ рушылі палкі.</p>
<p> </p>
<p>На мармуровых плітах высеч</p>
<p>Патрэбна б золата імён:</p>
<p>Іх шэсцьдзесят суровых тысяч</p>
<p>Загінула за дзесяць дзён.</p>
<p> </p>
<p>Урал спраўляе перамогу,</p>
<p>Смяецца хіжы Мілюкоў:</p>
<p>— Віншую, панства! Дзякуй богу,</p>
<p>Паменшала бальшавікоў!</p>
<p> </p>
<p>Дачасна цешыцеся, гады!..</p>
<p>Саюз рабочых і сялян</p>
<p>Змяце, як логавішча здрады,</p>
<p>Увесь часовы балаган.</p>
<p> </p>
<p>Грымяць суровай эпапеяй</p>
<p>«Акопнай праўды» тыражы...</p>
<p>Нядарам медзь сваіх капеек,</p>
<p>Свае медалі і крыжы,</p>
<p> </p>
<p>Свой крык, надзеямі сагрэты</p>
<p>Душу маўклівую сваю —</p>
<p>Салдаты за жыццё газеты,</p>
<p>Як за радзіму, аддаюць.</p>
<p> </p>
<p> </p>
<h3><a id="chapter10"></a>Х</h3>
<p>Трывожныя весці</p>
<p>Трасуць Петраград:</p>
<p>На фронце — пагібель!</p>
<p>Над горадам — голад!</p>
<p>І трэцяга ліпеня</p>
<p>Сходы салдат</p>
<p>У першым палку</p>
<p>Падымаюць свой голас:</p>
<p> </p>
<p>— Да зброі, таварышы! —</p>
<p>Грозна штыкі</p>
<p>Замерлі дазорам</p>
<p>На крыллях машыны.</p>
<p>З Кранштата на помач</p>
<p>Ідуць маракі,</p>
<p>З ускраін рабочыя</p>
<p>Рушаць лавіны.</p>
<p> </p>
<p>— Спыніце сяброў,</p>
<p>Дэлегаты палка,</p>
<p>Яшчэ не пара</p>
<p>І не час для атакі:</p>
<p>Над намі пагрозаю —</p>
<p>Кара штыка,</p>
<p>Вас юнкеры знішчаць,</p>
<p>Раздушаць казакі.</p>
<p> </p>
<p>— Не можа салдацкае</p>
<p>Сэрца цярпець! —</p>
<p>Дакорамі сыплюцца</p>
<p>Словы адказу:</p>
<p>— Як мае нас мучыць</p>
<p>Павольная смерць,</p>
<p>Дык лепей на бруку</p>
<p>Загінуць адразу.</p>
<p> </p>
<p>Канчаецца ноч.</p>
<p>У бялёсай імгле</p>
<p>Абуджаных вуліц</p>
<p>Расце ажыўленне.</p>
<p>І Ленінскі штаб</p>
<p>Паўстае на чале,</p>
<p>Сваімі шляхамі</p>
<p>Вядзе выступленне.</p>
<p> </p>
<p>Па слову ЦК</p>
<p>На мастах над Нявой</p>
<p>Атрады займаюць</p>
<p>Пасты абароны.</p>
<p>Спакойна і мірна</p>
<p>Суровай хадой</p>
<p>Пад ленінскім сцягам</p>
<p>Праходзяць калоны.</p>
<p> </p>
<p>І раптам жалезны,</p>
<p>Распалены град</p>
<p>Бунтуе калоны,</p>
<p>Змятае і косіць...</p>
<p>Агнём кулямётным</p>
<p>Часовы урад</p>
<p>Вітае салдата,</p>
<p>Частуе матроса.</p>
<p> </p>
<p>— Вы хочаце міру?</p>
<p>Вам трэба Савет?</p>
<p>Мы самі калісь</p>
<p>Ваявалі з арламі,</p>
<p>Але не да гэтых</p>
<p>Імкнуліся мэт —</p>
<p>Расіі патрэбны</p>
<p>Вайна і парламент!</p>
<p> </p>
<p>Ізноў наступіла</p>
<p>І вымерла ноч,</p>
<p>А чорная зграя</p>
<p>Грыміць і скрыгоча.</p>
<p>Маўклівыя плошчы</p>
<p>І вуліцы зноў</p>
<p>Заліты свінцом</p>
<p>І крывёю рабочых.</p>
<p> </p>
<p>Разбіты рэдакцыі</p>
<p>Нашых газет,</p>
<p>Палацы Кшасінскай</p>
<p>Займаюць казакі.</p>
<p>— На катаргу Леніна! —</p>
<p>Хрыпне кадэт,</p>
<p>І кожную сцежку</p>
<p>Віжуюць сабакі.</p>
<p> </p>
<p>У ноч, у падполле</p>
<p>Ідзе правадыр,</p>
<p>У бедных хацінах</p>
<p>Шукае прыстанку.</p>
<p>І нюхаюць доўга</p>
<p>На бруку сляды</p>
<p>Халодныя ноздры</p>
<p>Сабак і ахранкі.</p>
<p> </p>
<p> </p>
<h3><a id="chapter11"></a>ХІ</h3>
<p>Так на трыбунах Марсавага Поля</p>
<p>І па дварцах на берагах Нявы,</p>
<p>Сваёй камедыі сыграўшы ролі,</p>
<p>Міністры сталі ў строй гарадавых.</p>
<p> </p>
<p>Але маны крывёю не спалошчуць:</p>
<p>Сляпая вера і цярплівасць мас</p>
<p>Расстрэляны нашчэнт на мірных плошчах,</p>
<p>І ведае цяпер рабочы клас,</p>
<p> </p>
<p>Куды ісці, за што і як змагацца,</p>
<p>Каму гаротнае жыццё аддаць,</p>
<p>Каб занядбаная спрадвеку праца</p>
<p>Магла жыццём краіны заўладаць.</p>
<p> </p>
<p>Няясныя пачуцці і настроі</p>
<p>Гартуюць думкамі бальшавікі:</p>
<p>«Прыходзіць час узяцца ўсім за зброю,</p>
<p>Узняць над ворагам свае штыкі».</p>
<p> </p>
<p>І сёлы разгінаюць стан нахілы,</p>
<p>Становяцца ў шарэнгу гарады,</p>
<p>І кожны дзень дужэюць нашы сілы,</p>
<p>Шырэюць бальшавіцкія рады.</p>
<p> </p>
<p>Хто ж вернымі і простымі шляхамі</p>
<p>У грозны час на бітву павядзе?</p>
<p>Далёка дзесь за цёмнымі лясамі</p>
<p>Вялікі Ленін сустракае дзень.</p>
<p> </p>
<p>За ім ахраннікі па следу шараць,</p>
<p>Шукаючы ахвяры для мяча.</p>
<p>І здраднікі спакойна вырашаюць</p>
<p>На суд ганьбы павесці Ільіча.</p>
<p> </p>
<p>На чый жа суд? На суд ваеннай банды,</p>
<p>Нядаўніх слуг крывавага цара,</p>
<p>На люты суд банкірскіх ад’ютантаў,</p>
<p>Каторым трэба смерць правадыра.</p>
<p> </p>
<p>Не, здраднікі і гандляры! Не выйдзе:</p>
<p>Ад вашых рук і ненавісці злой —</p>
<p>Дзяржынскі і Сярго Арджанікідзе</p>
<p>Яго заслоняць радасна сабой.</p>
<p> </p>
<p>На варце Леніна мільёны сталі,</p>
<p>Запаленыя гнеўным пачуццём,</p>
<p>І кожны з нас, без смутку і без жалю,</p>
<p>Аддасць за Леніна сваё жыццё.</p>
<p> </p>
<p> </p>
<h3><a id="chapter12"></a>XII</h3>
<p>Мінае лета. Першыя лісты,</p>
<p>Пакрытыя сухім налётам сонца,</p>
<p>Спадаюць з дрэва. Ціхія кусты</p>
<p>Палаюць залатым агнём чырвонца.</p>
<p> </p>
<p>Начамі зябка. Лёгкае пальто</p>
<p>Падшыта ветрам і асенняй сцюжай.</p>
<p>Усё пазбудзецца, усё — нішто,</p>
<p>Абы змагчы бяду і гора здужаць.</p>
<p> </p>
<p>Абы жыццё рабочых і сялян</p>
<p>Навек збыло ярмо капіталізму.</p>
<p>І Ленін у Разліве піша план —</p>
<p>Пралог рэспублікі сацыялізма.</p>
<p> </p>
<p>Ён вернай партыі дае наказ:</p>
<p>— Бальшавікі павінны ўзяць уладу! —</p>
<p>І неўзабаве сам у грозны час</p>
<p>З’яўляецца на плошчах Петраграда.</p>
<p> </p>
<p>Паўстанне блізіцца. Ужо ЦК</p>
<p>На вырашэнне дзень і план выносіць,</p>
<p>А ворагаў прадажная рука</p>
<p>Ахранкам шле на партыю даносы.</p>
<p> </p>
<p>Спужаліся, штрэйкбрэхеры, вайны?!</p>
<p>Вам страшна, што народ на бітву крочыць?!</p>
<p>А дзе ж былі, калі ў крыві паны</p>
<p>Тапілі тысячы і тысячы рабочых?!</p>
<p> </p>
<p>Праклён вам, здраднікі! Ў наш новы век</p>
<p>Не спыніце жыцця ганебнай здрадай!</p>
<p>Па слову Леніна працоўны чалавек</p>
<p>Не пабаіцца стаць на барыкады.</p>
<p> </p>
<p> </p>
<h3><a id="chapter13"></a>XIII</h3>
<p>Горад вымер і згас.</p>
<p>Толькі свеціцца Смольны.</p>
<p>Штаб паўстання жыве</p>
<p>Небывалым жыццём.</p>
<p>Ані страху, ні болю</p>
<p>Ў вачах навакольных,</p>
<p>Нават смутак гарыць</p>
<p>Баявым пачуццём.</p>
<p> </p>
<p>У пакоях ад дыму</p>
<p>Няма куды дзецца.</p>
<p>За акном пад нагамі</p>
<p>Грукочуць тарцы:</p>
<p>Адыходзяць атрады</p>
<p>Чырвонагвардзейцаў,</p>
<p>Прабягаюць разведчыкі</p>
<p>І пасланцы.</p>
<p> </p>
<p>І на момант усё</p>
<p>Заціхае і гасне —</p>
<p>І гамонкі, і крокі,</p>
<p>І словы, і шум...</p>
<p>Ленін моўчкі стаіць.</p>
<p>У вачах яго ясных</p>
<p>Многа светлых надзей</p>
<p>І няздзейсненых дум.</p>
<p> </p>
<p>Бачыць ён, як праз годы</p>
<p>Пакут і змагання</p>
<p>Новы век над зямлёю</p>
<p>Займаецца скрозь.</p>
<p>І яго апаноўвае</p>
<p>Зноў хваляванне:</p>
<p>— Што ж яны там маўчаць?</p>
<p>Што марудзяць?</p>
<p>І вось —</p>
<p>Першы залп за Няву</p>
<p>Пасылае «Аўрора».</p>
<p>Ды не хоча здавацца</p>
<p>Зімовы палац:</p>
<p>Кулямётным агнём</p>
<p>З залатых калідораў</p>
<p>Афіцэры бароняць</p>
<p>Пакінуты пляц.</p>
<p> </p>
<p>Зноў ударыў з гармат</p>
<p>Бранірованы крэйсер,</p>
<p>Дробным шротам пасыпаўся</p>
<p>Белы карніз.</p>
<p>І міністры з высокіх</p>
<p>Наседжаных крэсел —</p>
<p>Недаступных вышынь —</p>
<p>Апаўзаюць наніз.</p>
<p> </p>
<p>З Петрапаўлаўскай крэпасці</p>
<p>Б’юць кулямёты,</p>
<p>І чырвонагвардзейцы</p>
<p>Выходзяць на пляц,</p>
<p>Маракі і адборныя</p>
<p>Часці пяхоты</p>
<p>Дружным штурмам займаюць</p>
<p>Зімовы палац.</p>
<p> </p>
<p>Ноч мінае.</p>
<p>Зара над краінай усходзіць.</p>
<p>Над жыццём гаспадарыць</p>
<p>Рабочы Савет.</p>
<p>Аб зямлі, аб сапраўднай</p>
<p>Народнай свабодзе</p>
<p>Мудры Ленін падпісвае</p>
<p>Першы дэкрэт.</p>
<p> </p>
<p> </p>
<h3><a id="chapter14"></a>XIV</h3>
<p>Многа дзён я знаю урачыстых,</p>
<p>Непаўтораных ніколі і нідзе,</p>
<p>Ды няма на свеце больш вячыстых,</p>
<p>Як жывы Кастрычнікаўскі дзень.</p>
<p> </p>
<p>Дні такія не забудуцца ніколі!..</p>
<p>У жыцці, на працы, у баю,</p>
<p>Паміраючы на ратным полі</p>
<p>За радзіму слаўную сваю,</p>
<p> </p>
<p>Хто не ўспомніць гэтай светлай даты?</p>
<p>Хто не ўспомніць, як ішлі на бой</p>
<p>Верныя матросы і салдаты</p>
<p>І рабочыя дружынай баявой;</p>
<p> </p>
<p>Як адважна моўчкі паміралі</p>
<p>На дварцовых плошчах і палях;</p>
<p>Як навек над Смольным падымалі</p>
<p>Апалосканы крывёю сцяг;</p>
<p> </p>
<p>Як на шэрых лапленых шынелях</p>
<p>Неслі раненых сваіх сяброў;</p>
<p>Як ішлі па вуліцах і пелі</p>
<p>Песню новых легендарных слоў;</p>
<p> </p>
<p>Як усюды на шырокім свеце</p>
<p>Тысячы рабочых і салдат</p>
<p>Плакалі ад радасці, як дзеці,</p>
<p>Абдымаліся, як з братам брат?</p>
<p> </p>
<p>Слава вам, байцы суровай бітвы!</p>
<p>Слава вам, памёршым і жывым!</p>
<p>Ваша мужнасць намі не забыта,</p>
<p>Не забыт і шлях ваш баявы.</p>
<p> </p>
<p>Вамі заваёваны Кастрычнік,</p>
<p>Вамі высака падняты сцяг —</p>
<p>Беражэ адважны пагранічнік</p>
<p>Кожнай кропляю свайго жыцця.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>