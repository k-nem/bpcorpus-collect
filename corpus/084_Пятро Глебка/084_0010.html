<div class="container">
<div class="book-utils">
<div id="qrcode"></div>
<a href="/Piatro_Hlebka/Kara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1933-1934 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1934 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Кара -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Кара</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p><i>Памяці т. Рэдыкі, забітага </i></p>
<p><i>агентамі польскай дэфензівы </i></p>
<p><i>па дарозе ў мястэчка Влохі.</i></p>
</div>
<div class="CLEAR"></div>
<p> </p>
<p>Біце ў далоні,</p>
<p>іграйце ў літаўры,</p>
<p>Спраўляйце банкеты</p>
<p>сваім героям,</p>
<p>Нясіце вянкі ім,</p>
<p>зялёныя лаўры,</p>
<p>Золатам вышыйце</p>
<p>іхнія строі,</p>
<p>Смейцеся</p>
<p>і весяліцеся, каты!</p>
<p>Вы не пачуеце</p>
<p>нашых праклёнаў:</p>
<p>У нас надзвычайна</p>
<p>вялікая страта,</p>
<p>І слова паэта</p>
<p>належыць мільёнам.</p>
<p>Няхай яно скажа,</p>
<p>як жыў і загінуў,</p>
<p>Як з ворагам біўся</p>
<p>таварыш Рэдыка,</p>
<p>І простая мова</p>
<p>маіх успамінаў</p>
<p>Пракоціцца клічам</p>
<p>да справы вялікай.</p>
<p>Нявольнікі працы</p>
<p>адплацяць паўстаннем</p>
<p>За раннюю старасць,</p>
<p>за слёзы маленства.</p>
<p>Так вырасце кара</p>
<p>і, грозная, стане</p>
<p>Найлепшым адказам</p>
<p>на ваша шаленства.</p>
<p>Дарога ідзе на захад.</p>
<p>Цяжкі асядае пыл.</p>
<p>Суровыя дрэвы</p>
<p>Узмахам</p>
<p>Сваіх шырачэзных крыл</p>
<p>Трымаюць нязменна варту</p>
<p>Над гэтым вячорным сном.</p>
<p>Адно чалавек упарта</p>
<p>Спяшаецца недзе праз ноч.</p>
<p> </p>
<p>Кашлатага ценю лапы</p>
<p>Паўзуць на пярэймы з нізін,</p>
<p>Кладуцца панура абапал</p>
<p>Глыбокіх, як дол, каляін.</p>
<p> </p>
<p>Куды ж ты ідзеш,</p>
<p>Таварыш?</p>
<p>Вярніся,</p>
<p>Далёкі друг!</p>
<p>Дабрацца табе да Варшавы</p>
<p>Не хопіць</p>
<p>Ні ног, ні рук.</p>
<p>Тых ног,</p>
<p>Што на кожнай грэблі</p>
<p>Пакінулі босы след,</p>
<p>Тых рук,</p>
<p>Што дубовую мэблю</p>
<p>Рабілі на цэлы свет.</p>
<p>Вярніся!..</p>
<p>Вялікая стома,</p>
<p>Цяжар не маленькі твой:</p>
<p>Яшчэ у маленстве дома</p>
<p>Цябе нагрузілі бядой.</p>
<p> </p>
<p>Каб з голаду сёстры не мерлі,</p>
<p>Каб хлеба скарынкі былі,—</p>
<p>На фабрыку гнутае мэблі</p>
<p>Цябе хлапчуком адвялі.</p>
<p> </p>
<p>Ты гнуўся над працаю крукам,</p>
<p>Гады аднастайна ішлі,</p>
<p>Твае аслабелыя рукі</p>
<p>Раз’елі нашчэнт мазалі.</p>
<p> </p>
<p>Крывавым абліўшыся потам,</p>
<p>Ты ў стоме на дол прыпадаў,</p>
<p>А катаржны вынік работы</p>
<p>Заўжды спажываў гаспадар.</p>
<p> </p>
<p>«За чэрствы кавалак хлеба,</p>
<p>За шклянку халоднай вады —</p>
<p>Хіба ж чалавеку трэба</p>
<p>Гэтулькі зносіць бяды?»</p>
<p> </p>
<p>Праклятае гэта пытанне</p>
<p>Таміла цябе не раз.</p>
<p>Праўдзіваю мовай паўстання</p>
<p>Табе адказаў твой клас.</p>
<p> </p>
<p>І ты,</p>
<p>Калі быў над Млавай</p>
<p>Падняты чырвоны сцяг,</p>
<p>Пайшоў ваяваць за права</p>
<p>На роўную долю жыцця.</p>
<p> </p>
<p>Крутыя парогі рэўкома,</p>
<p>Чырвонае Арміі шлях,</p>
<p>Узмежкі дарог незнаёмых</p>
<p>Твая маладосць прайшла.</p>
<p> </p>
<p>Аб тым,</p>
<p>Як далёкі пошчак,</p>
<p>Жывуць успаміны адны,</p>
<p>Бо зноў над прасторамі Польшчы</p>
<p>Пайшлі паднявольныя дні.</p>
<p> </p>
<p>Бо зноў на заводах Варшавы,</p>
<p>На роўных пазнанскіх палях,</p>
<p>На вуліцах роднае Млавы</p>
<p>Бізун і прымус загуляў.</p>
<p> </p>
<p>У глыб баявога падполля</p>
<p>Адходзіць атрад змагароў,</p>
<p>І ты,</p>
<p>Малады камсамолец,</p>
<p>Вядзеш сваіх юных сяброў.</p>
<p> </p>
<p>І ты,</p>
<p>Сакратар камсамола,</p>
<p>Чатыры вясны і зімы</p>
<p>Праходзіш суровую школу</p>
<p>У сценах варшаўскай турмы.</p>
<p> </p>
<p>Вось так у змаганні нязменна</p>
<p>Ты рос змагаром з хлапчука,</p>
<p>І з важным цяпер даручэннем</p>
<p>Ідзеш ад самога ЦК.</p>
<p> </p>
<p>Відаць,</p>
<p>Што сягоння дзесьці</p>
<p>У цёмных закутках хат</p>
<p>Чакаюць цябе</p>
<p>І дзейсных</p>
<p>Наказаў тваіх і парад.</p>
<p> </p>
<p>Чакаюць узрыўных,</p>
<p>Як міны,</p>
<p>Тваіх бальшавіцкіх слоў...</p>
<p>І ты,</p>
<p>Мой таварыш,</p>
<p>Няспынна</p>
<p>Мінаеш сяло за сялом.</p>
<p> </p>
<p>Я знаю —</p>
<p>Ніякая сіла</p>
<p>Не верне цябе назад.</p>
<p>Прайдзі ж пад глыбокай магілай,</p>
<p>Як вецер — над строем прысад,</p>
<p>Як віхар праходзіць над морам,</p>
<p>Як птушкі ідуць над вадой,</p>
<p>Як рэкі абходзяць горы —</p>
<p>Міні свой смяротны дол.</p>
<p> </p>
<p>Напэўна, праведаў вораг,</p>
<p>Згадаў па тваёй хадзе,</p>
<p>Ў які ты імкнешся горад,</p>
<p>Якою дарогай ідзеш,</p>
<p>Якія агні паўстання</p>
<p>Нявольнікам працы нясеш.</p>
<p> </p>
<p>І вось ля мястэчка Влохі</p>
<p>Рыхтуюць табе засад.</p>
<p>Спяшайся!</p>
<p>Стаміліся ногі?</p>
<p>Наважыў вярнуцца назад?</p>
<p> </p>
<p>Цяпер раздумлёўваць пачасе</p>
<p>І позна гадаць цяпер.</p>
<p>Няхай наша сіла класа</p>
<p>Праз смерць правядзе цябе.</p>
<p> </p>
<p>Імкніся!</p>
<p>Яшчэ два крокі,</p>
<p>І ты перашкоду мінеш...</p>
<p>Чаму ж гэта цень твой высокі</p>
<p>Пайшоў танцаваць у цямце?</p>
<p> </p>
<p>Ты падаеш ніцма, дружа.</p>
<p>А стрэл, як шалёны, завыў.</p>
<p>І вось...</p>
<p>Паміж чорных лужын —</p>
<p>Лужынка свежай крыві.</p>
<p> </p>
<p>Далоняй у пыл урастае</p>
<p>Жывая яшчэ рука,</p>
<p>І карай грыміць,</p>
<p>Вырастае</p>
<p>Смерць вернага члена ЦК.</p>
<p>І вочы яго з дакорам</p>
<p>Апошні агонь нясуць,</p>
<p>І вусны нямыя гавораць,</p>
<p>І мы выракаем прысуд:</p>
<p> </p>
<p>Біце ў далоні,</p>
<p>іграйце ў літаўры,</p>
<p>Спраўляйце банкеты</p>
<p>сваім героям,</p>
<p>Нясіце вянкі ім,</p>
<p>зялёныя лаўры,</p>
<p>Золатам вышыйце</p>
<p>іхнія строі,</p>
<p>Смейцеся</p>
<p>і весяліцеся, каты!</p>
<p>Вы не пачуеце</p>
<p>нашых праклёнаў,</p>
<p>Мы іншую вам</p>
<p>падрыхтуем расплату</p>
<p>За нашы пакуты,</p>
<p>за гора мільёнаў.</p>
<p>Вы бандай драпежнай</p>
<p>жыццё рабавалі</p>
<p>У тых, што мазольнаю</p>
<p>працай спрадвеку</p>
<p>І потам і кроўю</p>
<p>яго гадавалі.</p>
<p>Як самы вялікасны</p>
<p>дар чалавеку.</p>
<p>Мы гэта прыпомнім!</p>
<p>Ярмо ваша скінем,</p>
<p>Абломім ваш тоўсты</p>
<p>раскромлены карак,</p>
<p>Мы пройдзем па ўсіх</p>
<p>паднявольных краінах</p>
<p>Суроваю</p>
<p>і справядліваю карай.</p>
<p> </p>
<p class="sign">1933 г.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>