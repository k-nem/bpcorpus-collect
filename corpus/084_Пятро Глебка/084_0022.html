<div class="container">
<div class="book-utils">
<div id="qrcode"></div>
<a href="/Piatro_Hlebka/Piesni_zaloby.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1928 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Песні жалобы -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Песні жалобы</h2>
<div style="height: 3rem"></div>
<!-- TOC_BEGIN -->
<a href="#chapter1">* * *</a><br/>
<a href="#chapter2">* * *</a><br/>
<a href="#chapter3">* * *</a><br/>
<a href="#chapter4">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p>Гады прамінаюць, праходзяць, як сон,</p>
<p>Знікае і радасць і смутак,</p>
<p>І новай вясною бярозавы сок</p>
<p>Залечвае раны, пакуты.</p>
<p> </p>
<p>І новай зімой акрываюць снягі</p>
<p>Душу і палеткі аздобай.</p>
<p>Адно не пазбыцца маўклівай тугі,</p>
<p>Навеянай людзям жалобай.</p>
<p> </p>
<p>Адно не пазбыцца надломаных дум,</p>
<p>Навеяных стратай вялікай.</p>
<p>Ён дужы, як волат,</p>
<p>магутны, як дуб,</p>
<p>Выходзіў да светлага клікаць.</p>
<p> </p>
<p>А сёння не выйдзе</p>
<p>пакласці свой след,</p>
<p>Ні думак, ні слова не ўзвее:</p>
<p>У рамках жалобных ягоны партрэт</p>
<p>І здымак яго маўзалея.</p>
<p> </p>
<p>Гляджу і не веру —</p>
<p>здаецца, жывы:</p>
<p>Сур’ёзнасць і сіла ў абліччы.</p>
<p>Здаецца, вось зараз кіўком галавы</p>
<p>Да працы ізноўку пакліча.</p>
<p> </p>
<p>Але нерухомы у рамках партрэт —</p>
<p>Хістаецца чорная стужка...</p>
<p>«Усё гэта — мары, таварыш паэт!»</p>
<p>І думы ўзвіваюцца птушкай.</p>
<p> </p>
<p> </p>
<h3><a id="chapter1"></a>* * *</h3>
<p>Мне сніцца наяве яго сілуэт,</p>
<p>Нязломная воля ў жаданнях.</p>
<p>На кожнай дарозе ён вызначыў след,</p>
<p>На кожнай сцяжынцы дазвання.</p>
<p> </p>
<p>Усё, што настане, і ўсё, што было,</p>
<p>Агорнута ленінскай думай;</p>
<p>Вячыстаю мудрасцю свеціць чало,</p>
<p>І ясныя вочы ў задуме.</p>
<p> </p>
<p>І мы прыпыняем на момант хаду,</p>
<p>Змаўкаем прад іменем «Ленін»,</p>
<p>Паклоны кладзём яго велічы дум,</p>
<p>Яго неўміручым тварэнням.</p>
<p> </p>
<p>І пройдзе нямала і дзён і гадоў,</p>
<p>А вобраз не згіне ніколі,</p>
<p>Бо ён увасобіў на многа вякоў</p>
<p>І мудрасць народа, і волю.</p>
<p> </p>
<p> </p>
<h3><a id="chapter2"></a>* * *</h3>
<p>Пралятаюць думы</p>
<p>Міма весялосці;</p>
<p>І не скажаш думам —</p>
<p>Турбаваці досыць.</p>
<p> </p>
<p>Навяваюць думы</p>
<p>Сэрцу успаміны.</p>
<p>Пралятаюць думы</p>
<p>Весялосці міма.</p>
<p> </p>
<p>.....................................</p>
<p> </p>
<p>Былі маразы, і маўчалі палі,</p>
<p>Не гнуліся долу бярозы.</p>
<p>У белым убранні каліны былі,</p>
<p>Як нашы юнацкія крозы.</p>
<p> </p>
<p>У снежных карунках застылі драты,</p>
<p>Слупы пры дарозе застылі.</p>
<p>І раптам... трывожна гудуць правады,</p>
<p>Слязьмі асыпаецца іней.</p>
<p> </p>
<p>Бяроза над хатай схіснула галлём,</p>
<p>Заплакала ў снезе каліна.</p>
<p>Прамчалася вестка</p>
<p>наўсцяж над зямлёй:</p>
<p>— Вялікая страта ў краіне.</p>
<p> </p>
<p>І людзі прыпалі да цьмянай зямлі —</p>
<p>Апошняе выслухаць слова;</p>
<p>І зноўку упарта да мэты пайшлі,</p>
<p>Ад болю нахмурыўшы бровы.</p>
<p> </p>
<p>І ворагі плачу не ўчулі ані —</p>
<p>Гарэлі напорнасцю вочы:</p>
<p>Пакляўся наказам яго селянін,</p>
<p>Пакляўся наказам рабочы.</p>
<p>...............................................</p>
<p> </p>
<p>Праляцелі годы</p>
<p>У напружанай працы.</p>
<p>Выйдзі да усходу</p>
<p>Ростам любавацца.</p>
<p> </p>
<p>Выйдзі да усходу</p>
<p>Раненька сягоння:</p>
<p>Праляцелі годы —</p>
<p>Ці збудован помнік?!</p>
<p> </p>
<p> </p>
<h3><a id="chapter3"></a>* * *</h3>
<p>Праходжу па вуліцах.</p>
<p>Скрозь — супакой.</p>
<p>А скора абудзіцца горад.</p>
<p>У змроку зімовым такою парой</p>
<p>Агні дагараюць, як зоры.</p>
<p> </p>
<p>І веліччу дзіўнай здаюцца дамы...</p>
<p>Праходжу па Ленінскай далей —</p>
<p>Туды, дзе на снезе качаецца дым</p>
<p>І носяцца скогаты сталі.</p>
<p> </p>
<p>З Траецкай дзіўлюся на новы узрост:</p>
<p>Паўсталі заводы, палацы...</p>
<p>Усё гэта ты, пралетарый, узнёс</p>
<p>Напружнай, нязменнаю працай.</p>
<p> </p>
<p>І радасна неяк і нейк весялей,</p>
<p>Хоць сёння дзень смутны жалобы:</p>
<p>Наказ не забыты: яго маўзалей —</p>
<p>Краіну працоўных — аздобім.</p>
<p> </p>
<p> </p>
<h3><a id="chapter4"></a>* * *</h3>
<p>Гады прамінаюць,</p>
<p>праходзяць, як сон,</p>
<p>Знікае і радасць і смутак,</p>
<p>І новай вясною бярозавы сок</p>
<p>Залечвае раны, пакуты.</p>
<p>І новай зімой адкрываюць снягі</p>
<p>Душу і палеткі аздобай.</p>
<p>Адно не пазбыцца маўклівай тугі,</p>
<p>Навеянай людзям жалобай.</p>
<p>Адно не пазбыцца надломаных дум,</p>
<p>Навеяных стратай вялікай.</p>
<p>Ён дужы,</p>
<p>як волат, нязломны,</p>
<p>як дуб,</p>
<p>Выходзіў да светлага клікаць.</p>
<p>А сёння не выйдзе пакласці свой след,</p>
<p>Ні думак, ні слова не ўзвее...</p>
<p>Ды помнім мы вечна яго запавет</p>
<p>І здзейсніць таксама умеем.</p>
<p>І вось калі здолеем гэта зрабіць</p>
<p>І словы яго ажыццёвім —</p>
<p>Загояцца раны маўклівай тугі</p>
<p>І скрухі не будзе ў аснове.</p>
<p>Таварыш мой любы, журбу адгані,</p>
<p>На працу вялікую — першым!</p>
<p>Заводы, палацы, электраагні —</p>
<p>То Леніну помнік найлепшы.</p>
<p> </p>
<p class="sign">1928 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>