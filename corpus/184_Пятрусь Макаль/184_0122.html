<div class="container">
<div class="book-utils">
<div id="qrcode"></div>
<a href="/Piatrus_Makal/Para_dziciacaje_hulni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Пара дзіцячае гульні..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Пара дзіцячае гульні..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пара дзіцячае гульні</p>
<p>Праходзіць гэтак, як прыходзіць.</p>
<p>Другія па тваім кані</p>
<p>Ужо ўладарна верхаводзяць.</p>
<p>У захапленні ўбачыш ты,</p>
<p>Ледзь толькі выглянь на падворак,</p>
<p>Як высякаюць капыты</p>
<p>На Млечным Шляху іскры зорак.</p>
<p>З глыбінь мінулага, здалёк,</p>
<p>У вечнай каруселі гэтай</p>
<p>Ляціць аседланы кіёк</p>
<p>Аўтамабілем і ракетай.</p>
<p>Як дражніць нас залётны крык!</p>
<p>І, форткай бразнуўшы бяздумна,</p>
<p>Закрыць спрабуем мацярык,</p>
<p>Што за акном сваволіць шумна.</p>
<p>Шпурляем грозных слоў грамы,</p>
<p>І ўжо рука шукае кія,</p>
<p>Мармычам злосна, быццам мы</p>
<p>Зусім і не былі такія...</p>
<p>І я ў размераным жыцці</p>
<p>З сабою трачу падабенства,</p>
<p>І не магу ніяк знайсці</p>
<p>Ключы ў вясёлы край маленства.</p>
<p>А трэба хоць бы мімаходзь</p>
<p>Наведаць тое наваколле...</p>
<p>Пара гульні, не адыходзь,</p>
<p>Не пакідай мяне ніколі.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>