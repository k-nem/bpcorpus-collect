<div class="container">
<div class="book-utils">
<div id="qrcode"></div>
<a href="/Piatrus_Makal/Bor,_jak_rozdum.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Бор, як роздум..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Бор, як роздум..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бор,</p>
<p>Як роздум,</p>
<p>Глыбокі,</p>
<p>Неруш цёмную не прадзерці,</p>
<p>Мы ўцякаем сюды ад спёкі.</p>
<p>Мы ўцякалі сюды ад смерці.</p>
<p>Працягнуўшы ў свае іголкі</p>
<p>Ніткі яркіх праменняў,</p>
<p>сосны</p>
<p>Вышываюць узор дзівосны.</p>
<p>У траве іржавеюць асколкі</p>
<p>Ад снарадаў і мін, якія</p>
<p>Тут упалі ў гады* цяжкія...</p>
<p>Пахне каскаю,</p>
<p>Пахне краскаю</p>
<p>З адмысловай мядовай назваю,</p>
<p>Пахне цёмнай таемнай казкаю,</p>
<p>Што спрадвеку гушчар расказвае...</p>
<p>Шматкалёрнасцю роснай вясёлкі</p>
<p>Зіхацяць у траве асколкі</p>
<p>Ад бутэлек,</p>
<p>якіх не лічылі,</p>
<p>Калі горла ад смагі лячылі.</p>
<p>Дрогкім шумам,</p>
<p>што ўторыць думам,</p>
<p>То з лагодай, то з лёгкім сумам.</p>
<p>Ты ўспаміны аб будучым будзіш,</p>
<p>Лес мой — дом мой!..</p>
<p>Ты быў. Ты будзеш.</p>
<p>Раптам грукае, як у дзверы,—</p>
<p>Скаланулася кронаў стрэха,</p>
<p>Можа, гэта — лёскат сякеры?</p>
<p>Можа, бітвы мінулай рэха?</p>
<p>Бор,</p>
<p>Як роздум,</p>
<p>Глыбокі,</p>
<p>Неруш пальцамі не прадзерці.</p>
<p>Уцякаем сюды не ад спёкі —</p>
<p>Уцякаем сюды ад смерці.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>