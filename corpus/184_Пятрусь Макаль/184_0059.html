<div class="container">
<div class="book-utils">
<div id="qrcode"></div>
<a href="/Piatrus_Makal/Za_scianoju_dziciacy_kryk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "За сцяною дзіцячы крык..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"За сцяною дзіцячы крык..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>За сцяною дзіцячы крык —</p>
<p>Ранняга ўзросту, доўгага росту.</p>
<p>Быццам нехта</p>
<p>марудна цвік</p>
<p>Заганяе мне ў сэрца проста.</p>
<p> </p>
<p>Для спакою дарма ўзвялі</p>
<p>Капітальныя сцены.</p>
<p>Плач дзіцячы з усёй зямлі</p>
<p>Ловяць вушы, нібы антэны.</p>
<p> </p>
<p>І мае,</p>
<p>і яго,</p>
<p>і твае —</p>
<p>Аж калоцяцца клеткі грудныя.</p>
<p>Гэта будучыня падае</p>
<p>Чалавечыя пазыўныя.</p>
<p> </p>
<p>Плач дзіцячы, пранізлівы крык,</p>
<p>Як сусветна вядомую мову,</p>
<p>Разумее любы мацярык,</p>
<p>Разумее любое мора.</p>
<p> </p>
<p>Шторм калыску ці судна дзяўбе?</p>
<p>Але сушу вада не ўтопіць.</p>
<p>Падрасцеш, рулявы, і табе</p>
<p>Для вандровак зямлі не хопіць.</p>
<p> </p>
<p>— Ціха, любы, не плач!..</p>
<p>Над калыскай, як маятнік, матка...</p>
<p>Шляху Млечнага спавівач</p>
<p>Свет абкручвае, як немаўлятка.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>