<div class="container">
<div class="book-utils">
<div id="qrcode"></div>
<a href="/Piatrus_Makal/Ad_tarmazou_-_sipaty,_dymny_visk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Ад тармазоў — сіпаты, дымны віск..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Ад тармазоў — сіпаты, дымны віск..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ад тармазоў — сіпаты, дымны віск:</p>
<p>Дрыжы, прыпынак, цішыні пазбыты.</p>
<p>І ўціскваюць, нібы патрон у дыск,</p>
<p>Мяне ў тралейбус, што бітком набіты.</p>
<p> </p>
<p>Мароз — траскучы абстракцыяніст —</p>
<p>Свае шэдэўры выставіў на шыбах.</p>
<p>На шкле, здаецца, алавяны ліст,</p>
<p>Увесь у хітраватых перагібах,</p>
<p>Як ні глядзі ў акно —</p>
<p>ўсё адно</p>
<p>Не зможаш у маршруце разабрацца.</p>
<p>Куды бяжыць тралейбус, не відно,</p>
<p>Мастак халодны, з-за тваіх абстракцый.</p>
<p> </p>
<p>Ды дзьмухну я — і раставай да дна,</p>
<p>Абстрактны лёд, наляпаны бязладна.</p>
<p>І, нібы ў рамку, у квадрат акна</p>
<p>Пейзаж рэальны ўпісваецца ўладна.</p>
<p> </p>
<p>Узмах рукі — і золак трапяткі</p>
<p>На волю з ночы выплыў, як з палону.</p>
<p>Ад сонца прыкурыўшы, камінкі</p>
<p>Дымяць у твар самому Апалону.</p>
<p> </p>
<p>Бывай, тралейбус! На прыпынку Дзень</p>
<p>Выскокваю з цябе, як з дрогкай брычкі.</p>
<p>Хай дакранецца ранішні прамень</p>
<p>Да барады лязом вясёлай брытвы!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>