<div class="container">
<div class="book-utils">
<div id="qrcode"></div>
<a href="/Piatrus_Makal/Mielodyja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Мелодыя -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Мелодыя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>1</p>
<p>Хутчэй, хутчэй!</p>
<p>У поле, за аколіцу.</p>
<p>Наўпрост</p>
<p>Па золкіх росах басанож.</p>
<p>Мурожны луг то сцелецца, то колецца,</p>
<p>І кожная травінка —</p>
<p>Быццам нож.</p>
<p> </p>
<p>Стрываю.</p>
<p>Сілы ў ветрыка пазычу я.</p>
<p>І дабягу,</p>
<p>Каб глянуць хоць здаля:</p>
<p>А што за тою рысай таямнічаю,</p>
<p>Дзе знітавана неба і зямля?</p>
<p> </p>
<p>З надрэчча цягне сіняй прахалодаю.</p>
<p>На небе ранак</p>
<p>З хмар карункі тчэ.</p>
<p>І я лаўлю</p>
<p>Нячутную мелодыю,</p>
<p>Якая не народжана яшчэ.</p>
<p> </p>
<p> </p>
<p>2</p>
<p> </p>
<p>Скаціўшыся ў раку</p>
<p>Са Шляха Млечнага,</p>
<p>Гараць агні,</p>
<p>Не гаснучы ў вадзе.</p>
<p>Ідзём удвух сцяжынаю надрэчнаю,</p>
<p>Якая аж за небакрай вядзе.</p>
<p> </p>
<p>Ідзём,</p>
<p>І гэтак лёгка нам ступаецца,</p>
<p>Што ледзьве крокі ў цішыні чутны.</p>
<p>І ўжо сцяна прад намі расступаецца</p>
<p>З густой і непраходнай збажыны.</p>
<p> </p>
<p>Ды раптам —</p>
<p>Гром у раніцу пагодную.</p>
<p>Але не дождж —</p>
<p>Агонь зямлю сячэ.</p>
<p>І глушыць выбух</p>
<p>Чыстую мелодыю,</p>
<p>Што не паспела загучаць яшчэ.</p>
<p> </p>
<p> </p>
<p>3</p>
<p> </p>
<p> </p>
<p>Ні ўдзень ні ўноч</p>
<p>Не ведаем адбою мы.</p>
<p>Хрумсцяць пясчынкі пылу на зубах.</p>
<p>Агонь і дым —</p>
<p>І чорныя прабоіны</p>
<p>Нясуць чужыя танкі на гарбах.</p>
<p> </p>
<p>Мы крочым —</p>
<p>І варушыцца пад ботамі,</p>
<p>І вось, здаецца, выслізне з-пад ног</p>
<p>Зямля, нібы клубок,</p>
<p>Які абмотаны</p>
<p>Заблытанымі ніткамі дарог.</p>
<p> </p>
<p>Наўкол заскачуць</p>
<p>Дрэвы карагодамі,</p>
<p>Калі мне куля</p>
<p>Грудзі апячэ...</p>
<p>І абарвецца назаўжды мелодыя,</p>
<p>Якая не спявалася яшчэ.</p>
<p> </p>
<p> </p>
<p>4</p>
<p> </p>
<p> </p>
<p>І я засну каля вярбы пахілае.</p>
<p>І больш расплюшчыць не змагу вачэй.</p>
<p>Глынуў на ўсіх дарогах</p>
<p>Столькі пылу я,</p>
<p>Што сёння людзям</p>
<p>Дышацца лягчэй.</p>
<p> </p>
<p>Пачуўшы гул дарожны,</p>
<p>За аколіцу</p>
<p>Шыбуе хлопчык, топчучы мурог.</p>
<p>І росы не пякуць,</p>
<p>Трава не колецца.</p>
<p>Убок сцяжына</p>
<p>Не бяжыць з-пад ног.</p>
<p> </p>
<p>Дыміцца парай</p>
<p>Раніца халодная.</p>
<p>Сінее росны след на мураве.</p>
<p>І ў свеце нараджаецца мелодыя,</p>
<p>Якую ўжо нішто не абарве.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>