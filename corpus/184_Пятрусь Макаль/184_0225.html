<div class="container">
<div class="book-utils">
<div id="qrcode"></div>
<a href="/Piatrus_Makal/Balada_pra_lasnoje_recha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Балада пра лясное рэха -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Балада пра лясное рэха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не разлучаўся цар Вядзьмар</p>
<p>З драўлянаю аховай.</p>
<p>Любіў ён скаланаць гушчар</p>
<p>Прамовай выбуховай.</p>
<p>Ляцелі словы, як з трубы,</p>
<p>Гулі, як рой асіны.</p>
<p>Каменна слухалі дубы,</p>
<p>І трэсліся асіны.</p>
<p>Каціўся громам грозны бас.</p>
<p>І — прыкрая пацеха —</p>
<p>Яго нязменна кожны раз</p>
<p>Перакрыўляла рэха.</p>
<p>Ці не двайнік дражніў цара?</p>
<p>І гэта падабенства</p>
<p>Угневанага Ведзьмара</p>
<p>Прыводзіла ў шаленства.</p>
<p>І раптам ён патрос наўзгад</p>
<p>Сваёй чупрыны стрэху,</p>
<p>Лесавікам аддаў загад:</p>
<p>— Схапіць у момант рэха!</p>
<p>Звязаць, крамольнае, і рот</p>
<p>Заткнуць яму навекі,</p>
<p>Каб не дрыжаў лясны народ</p>
<p>Ад звонкай небяспекі!..</p>
<p>І ад зары і да зары</p>
<p>Вядзьмарскія служакі</p>
<p>Па непралазным гушчары</p>
<p>Снавалі, як вужакі.</p>
<p>І вось ужо лесавікі</p>
<p>Дакладваюць старанна,</p>
<p>Што рэха ўзята на штыкі</p>
<p>І смерцю пакарана.</p>
<p>Шчаслівы цар загаварыў</p>
<p>Баском нечалавечым,</p>
<p>Не ў сілах свой стрымаць парыў</p>
<p>Перад драўляным вечам:</p>
<p>— Таму, хто выканаў загад,</p>
<p>Узнагарода будзе!</p>
<p>Я прышпіліць героям рад</p>
<p>Дубовы ліст на грудзі...</p>
<p>Пачаў Вядзьмар чытаць указ</p>
<p>Лесавікам на ўцеху...</p>
<p>А воддаль грымнула ў адказ</p>
<p>Вясёлым шротам рэха.</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>