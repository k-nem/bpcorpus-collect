<div class="container">
<div class="book-utils">
<div id="qrcode"></div>
<a href="/Piatrus_Makal/Plata_za_vysyniu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Плата за вышыню -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Плата за вышыню</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я зноў, я зноў на вышыні.</p>
<p>Я на адлегласці нязмернай</p>
<p>Ад мітусні, ад таўкатні,</p>
<p>Ад жонкі, вечным сваркам вернай.</p>
<p>Прашыў аблокі самалёт.</p>
<p>І акім адсюль здаецца дробным</p>
<p>Штодзённы свет зямных турбот,</p>
<p>На домік картачны падобны.</p>
<p>Маё мінулае за мной —</p>
<p>З надзеяй і дзіцячым плачам.</p>
<p>Якой вялікаю цаной</p>
<p>Палёт мой сённяшні аплачан!</p>
<p>Мінаў пакутна доўгі час,</p>
<p>Пакуль ірвалі пакаленні</p>
<p>Ланцуг зямнога прыцягнення,</p>
<p>Што, нібы вязняў, звязваў нас.</p>
<p>Мне ўслед чародкі дрогкіх дрэў</p>
<p>Самотна голлі заламалі...</p>
<p>Усе, хто ўпаў і хто згарэў,</p>
<p>На вышыню мяне ўздымалі.</p>
<p>Над лютасцю былых вякоў,</p>
<p>Над навальнічнай зморай хмары</p>
<p>Лячу на крылах дзёрзкай мары</p>
<p>Замучаных ерэтыкоў.</p>
<p>О горды дотык да нябёс!</p>
<p>Хвала вам, продкі, што не марна</p>
<p>За мой уздым свой страшны ўзнос</p>
<p>Жыццём выплачвалі ахвярна.</p>
<p>Цаной нясцерпных страт і бед</p>
<p>Мы збудавалі мост да сонца.</p>
<p>...Мне права на палёт — білет</p>
<p>За сем рублёў далі з аконца.</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>