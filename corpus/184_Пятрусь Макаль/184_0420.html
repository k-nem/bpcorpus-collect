<div class="container">
<div class="book-utils">
<div id="qrcode"></div>
<a href="/Piatrus_Makal/Futbol.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Футбол -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Футбол</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гулкая асада стадыёна.</p>
<p>Ля ўвахода паставы ахрып.</p>
<p>Глухнуць нават трубкі тэлефона.</p>
<p>Заразіў футбол усіх, як грып.</p>
<p> </p>
<p>Скаланецца, загрымеўшы ў ладкі,</p>
<p>Стадыён —</p>
<p>раскроены кавун.</p>
<p>І вось-вось, здаецца, як зярняткі,</p>
<p>Выпырснуць балельшчыкі з трыбун.</p>
<p> </p>
<p>Скок — ігрок, і ў мяч ілбом да болю...</p>
<p>Дзе ты, шарык? Ты — ізноўку свой!</p>
<p>Пасвятлелі думкі аб футболе —</p>
<p>Бач, і тут працуюць галавой.</p>
<p> </p>
<p>Тут адно ў ног улады многа,</p>
<p>Рук сваіх жа бойся, як біча,</p>
<p>Бо караюць суддзі вельмі строга</p>
<p>За рукапрыкладства да мяча.</p>
<p> </p>
<p>Нехта к брамцы вырвецца знянацку:</p>
<p>Бухайце, балельшчыкі, ў званы!</p>
<p>Толькі гулка чокнуцца па-брацку</p>
<p>Два шары —</p>
<p>футбольны і зямны.</p>
<p> </p>
<p>Натрэніраваным бумерангам</p>
<p>Пстрыкнуў мяч —</p>
<p>хоць плач ці закрычы.</p>
<p>Варатар, нібы апостал рангам:</p>
<p>Не ўпускае грэшныя мячы.</p>
<p> </p>
<p>Сам свісток судзейскі заскандаліў —</p>
<p>Свіснуў іграку, як штрафніку.</p>
<p>Воплескі, як тысяча медаляў,</p>
<p>Выслізнуўшы, грымнулі ўбаку.</p>
<p> </p>
<p>Галава закружыцца ад звону,</p>
<p>Як ад хмелю.</p>
<p>Але пі да дна</p>
<p>Трапяткую чашу стадыёна,</p>
<p>Як бы горкай ні была яна!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>