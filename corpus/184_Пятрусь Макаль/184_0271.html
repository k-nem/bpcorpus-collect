<div class="container">
<div class="book-utils">
<div id="qrcode"></div>
<a href="/Piatrus_Makal/Dotyk_da_ziamli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дотык да зямлі -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Дотык да зямлі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На дрыготных вазах рыпелі мы.</p>
<p>У ракеты запрэглі час.</p>
<p>Колы лёгкія і прапелеры,</p>
<p>Нібы лёкаі, носяць нас.</p>
<p>Даль праз шыбы машын намацваем</p>
<p>Мы, ад хуткасці жмурачы зрок.</p>
<p>Ногі жаласнымі ўтрыманцамі</p>
<p>Просяць: дайце ступіць хоць крок...</p>
<p>Хіба годнасць сваю раняеце</p>
<p>Тым, што пешшу ў жыццё пайшлі?</p>
<p>Я не ведаю, з чым зраўняеце</p>
<p>Радасць дотыку да зямлі.</p>
<p>Басанож — па мурожнай ваколіцы,</p>
<p>Дзе нядаўна гуляла каса,</p>
<p>Дзе гаючымі голкамі колецца,</p>
<p>Пранікаючы ў сэрца, раса.</p>
<p>На загоне нагамі боўтай</p>
<p>Па-грачынаму спакваля</p>
<p>У раллі, як у чорных ботах,</p>
<p>У якія абула зямля.</p>
<p>Кожны бачыць: усё высокае,</p>
<p>Што да сонца з зямлі паўстае,</p>
<p>Гадавана глыбіннымі сокамі,</p>
<p>Галубінаю ласкай яе.</p>
<p>Не хачу я спрачацца з крыламі,</p>
<p>Што за воблакі нас узнялі,</p>
<p>Але ведаю — страцім сілу мы,</p>
<p>Адарваўшыся ад зямлі.</p>
<p>Нездарма, калі мы, яе родзічы,</p>
<p>Адлятаем, яна ў журбе</p>
<p>Нас па-матчынаму праводзячы,</p>
<p>Так прыцягвае да сябе.</p>
<p>Я люблю падарожжы далёкія,</p>
<p>Я адведзіны неба люблю.</p>
<p>Ды ўздыхаю заўжды з палёгкаю,</p>
<p>Зноў ступаючы на зямлю.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>