<div class="container">
<div class="book-utils">
<div id="qrcode"></div>
<a href="/Piatrus_Makal/Ach,_jak_stralaje_puha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Ах, як страляе пуга..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Ах, як страляе пуга..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ах, як страляе пуга сырамятная!</p>
<p>Майстэрскі пастушыны ўзмах рукі —</p>
<p>І секане чаргою аўтаматнаю</p>
<p>Неверагодны лёскат ля ракі.</p>
<p>У рух прыходзіць дымная аселіца:</p>
<p>Авечкі, што скублі траву ўразброд,</p>
<p>Пачуўшы свіст, які пагрозна цвеліцца,</p>
<p>Збягаюцца ў адзіны карагод.</p>
<p>Бізун, які па росах звонка плёхае,</p>
<p>Калі, здаецца, луг увесь прыціх,</p>
<p>Не толькі аглушае і палохае,</p>
<p>Але і цешыць рабалепны слых.</p>
<p>Нашто авечкам вышыня птушыная?</p>
<p>Ім толькі б гэту пашу не ўпусціць,</p>
<p>Заўжды падкажа пуга пастушыная,</p>
<p>Каму пасціся і каму пасціць!</p>
<p>Як хораша, што статкам з пільнай ласкаю</p>
<p>Кіруе гаспадарская рука...</p>
<p>Калі бізун над самым вухам ляскае,</p>
<p>Не страшна нават і выццё ваўка.</p>
<p>Ды раптам сядзе цішыня на купіны,</p>
<p>І статка непакоіцца чарга:</p>
<p>Ах, як гняце, ах, як бляе пакутліва</p>
<p>Па бізуну авечая туга!..</p>
<p>Няхай сабе пастух — пустое пудзіла,</p>
<p>Няхай у галаве яго — труха!..</p>
<p>Ды ў рэшце рэшт аўтарытэтнай пугаю</p>
<p>Гарантавана ўлада пастуха.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>