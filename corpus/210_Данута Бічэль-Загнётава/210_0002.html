<div class="container">
<div class="book-utils">
<div id="qrcode"></div>
<a href="/Danuta_Bicel-Zahnietava/Jefrasinnia_Polackaja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Данута Бічэль-Загнетава -->
<!-- HEADER_FIELD CreationYear: 1986-1989? -->
<!-- HEADER_FIELD Edition: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- с. 84-90 -->
<!-- HEADER_FIELD FirstPublicationYear: 1990 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1990 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ефрасіння Полацкая -->
<!-- HEADER_FIELD Uploaded: 2011-06-15T10:02:00Z -->
<h2><a href="http://knihi.com/Danuta_Bicel-Zahnietava/">Данута Бічэль-Загнетава</a></h2>
<h2>Ефрасіння Полацкая</h2>
<div style="height: 3rem"></div>
<!-- TOC_BEGIN -->
<a href="#chapter1">1. Малітва</a><br/>
<a href="#chapter2">2. Самаадрачэнне</a><br/>
<a href="#chapter3">3. Правілы паводзін</a><br/>
<a href="#chapter4">4. Жанчына з мячом</a><br/>
<a href="#chapter5">5. Спас</a><br/>
<a href="#chapter6">6. Крыж</a><br/>
<a href="#chapter7">7. Натхняльніца</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1. Малітва</h3>
<p> </p>
<p>Узышла высока асветы эпоха.</p>
<p>Колькі ж нарадзілася дужых дзяўчат,</p>
<p>каб у дванаццаць звярнуцца да Бога</p>
<p>і павандраваць да яго ў пяцьдзесят.</p>
<p> </p>
<p>Шэнціла ж нам на акрутных чужынцаў!</p>
<p>Знішчаных імі, знявераных шмат.</p>
<p>Укленчыла дзяўчынка за свет памаліцца.</p>
<p>Смагу наталіў шчырых слоў вадаспад.</p>
<p> </p>
<p>На летапісанне ёй часу ставала.</p>
<p>Камяні і коп'і свісталі, гулі.</p>
<p>Храм прысніла ў сне, а ў Сяльцы збудавала</p>
<p>за трыццаць тыдняў да скону зямлі.</p>
<p> </p>
<p>Нібы дзіўны сон, той помнік нябескі,</p>
<p>светлы, як зямлі нашай спёка і стынь.</p>
<p>Дыхаюць гарачымі вуснамі фрэскі.</p>
<p>З горыччу ўглядаюцца вочы з вышынь.</p>
<p> </p>
<p>На ахвярны шлях несмяротных пісьменніц</p>
<p>ад цялеснай прагі да горасных шат</p>
<p>як мага выводзіць сясцёр і пляменніц.</p>
<p>Да нябеснай сутнасці ўзносіць дзяўчат.</p>
<p> </p>
<p>Паўз алей стагоддзяў яснеюць адкрыцці —</p>
<p>у тутэйшых золкаў лазурак густы.</p>
<p>Журацца на сценах пісьмёны графіці,</p>
<p>пішуць нам падлеткі з нябыту лісты.</p>
<p> </p>
<p>Пачуццё ў заціснутых вуснах дзявочых.</p>
<p>Вусны пацалункам кранаў толькі крыж.</p>
<p>Як усё ты зведаў, о люд наш прарочы!</p>
<p>I натхнёна, горда, спрадвечна маўчыш!</p>
<p> </p>
<h3><a id="chapter2"></a>2. Самаадрачэнне</h3>
<p> </p>
<p>О прыгажосць!</p>
<p>Губіць кволае сэрца раскоша.</p>
<p>Ты на вачах, бы асенняе дрэўца, гарыш.</p>
<p>Плоцкія страсці духоўным мячом адсякоша,</p>
<p>цела — у пост, у вярыгі,</p>
<p>на кленчы, на крыж.</p>
<p> </p>
<p>Доўга ты будзеш у сэрцы жарлівым княгіняй?</p>
<p>Гіне былое, што дым, потым ласкі прасі.</p>
<p>Слава, як порах, ды горай за павуцінне.</p>
<p>Дужых імёны, як зоры на небясі.</p>
<p> </p>
<p>Яснасць аблічча схавала ў восеньскі прыцем.</p>
<p>Чорнаю шатай закрылася — не для пяшчот.</p>
<p>Воку — не бачыць.</p>
<p>Вуху — не слухаць.</p>
<p>Сэрца не скрыўдзіць...</p>
<p>Думкі збіраць, нібы пчолы руплівыя мёд.</p>
<p> </p>
<p>У галубніцы пры вузкім акенку на лаве</p>
<p>свечкі спалох, амаль не патрэбен парог.</p>
<p>Кнігапісальніцы полацкай славы Прадславе</p>
<p>скінулі родныя гускі з надхмар'я пяро.</p>
<p> </p>
<p>З нівы бяссоння высокія думкі збірае.</p>
<p>Твар не пабляк ад малітваў і дум уначы.</p>
<p>Як маладзік, узыходзіць над Полацкім краем.</p>
<p>Доляй пільгрымкі натхняе смяротных жанчын.</p>
<p> </p>
<p>Так, прыгажосць без кахання намарна не гіне —</p>
<p>роднай прыродзе аддасць віднаты белізну.</p>
<p>Стане ў тутэйшых стагоддзяў духоўнай княгіняй.</p>
<p>Пераўвасобіцца у Полацк, у сад, у вясну.</p>
<p> </p>
<h3><a id="chapter3"></a>3. Правілы паводзін</h3>
<p> </p>
<p>Веры наіўнасць на досвітку веры!</p>
<p>З часам туман яе ў душах замгліў.</p>
<p>Насцеж да кніг адчыпяюцца дзверы —</p>
<p>стала настаўніцай роднай зямлі.</p>
<p> </p>
<p>Ўсіх пасадзіла за школьную лаву.</p>
<p>Мала малечам вясёлай гульні.</p>
<p>Летапіс пішуць пра Полацка славу.</p>
<p>Не захаваўся. Знік у агні.</p>
<p> </p>
<p>Шчырая маці да дзетак выходзіць.</p>
<p>Дух уздымае ў братоў і сясцёр.</p>
<p>Створаны правілы школьных паводзін,</p>
<p>час за стагоддзі іх праўды не сцёр.</p>
<p> </p>
<p>Ад узнікнення духоўных пачаткаў,</p>
<p>каб задыхнуліся мы ў цемнаце,</p>
<p>вораг душу вынішчае ў нашчадкаў,</p>
<p>мову і памяць адняў у дзяцей.</p>
<p> </p>
<p>Мусім трываць, заламаўшы асінку,</p>
<p>покуль не знікнем, дзе боль не кране.</p>
<p>Каб пакараць мяне, б'юць цябе, сынку,</p>
<p>б'юць цябе, сынку, каб знішчыць мяне.</p>
<p> </p>
<h3><a id="chapter4"></a>4. Жанчына з мячом</h3>
<p> </p>
<p>Не пакараецца Полацак князю Мсціславу,</p>
<p>войска не шле на вайну і не плоціць аброк.</p>
<p>Садзіць ён княжацкі род на падсудную лаву</p>
<p>і высылае ў Царград, каб ніхто стуль не ўцёк.</p>
<p> </p>
<p>Дома княгіні, князёўны ў святліцах не чахлі —</p>
<p>дзейсныя, мудрыя, цвёрдыя, што камяні.</p>
<p>Вось адкуль з'явіцца сімвал</p>
<p>на фрэсцы, на кафлі —</p>
<p>вобраз жанчыны з мячом вярхом па кані.</p>
<p> </p>
<p>Колькі прабудуць мужчыны з сынамі па поўдні?</p>
<p>Суджана ім яшчэ ўбачыць прасцяг дабрыні,</p>
<p>каб памутнелы заход распагодзілі пожні?</p>
<p>Краю ахова — жанчына з мячом на кані.</p>
<p> </p>
<p>Сціплых паводзін, высокіх святыняў ахова.</p>
<p>Пушчы занесці пяском не аддасць скавышу.</p>
<p>Матрыярхат, адухоўлены справай і словам,</p>
<p>край свой хацяша імеці, яка адзіну душу.</p>
<p> </p>
<p>Раду прыняць Ефрасініну сэрцу на радасць.</p>
<p>Бачыць не хоча яна між сабой на нажах</p>
<p>ні з князем іншага князя, ні з братам брата,</p>
<p>ані слугу са слугой — усе, як душа.</p>
<p> </p>
<p>Будуць бары скідваць шоламы, панцыры з медзі.</p>
<p>Засмуж нябёс адамкнецца птушыным ключом.</p>
<p>Будзе вяртацца дружына з палонным мядзведзем.</p>
<p>У небяспецы Радзіма — жанчына з мячом.</p>
<p> </p>
<h3><a id="chapter5"></a>5. Спас</h3>
<p> </p>
<p>Паспалітаму люду, як Богу, аддавала натхненне.</p>
<p>Непарушну храміну ўзвяла на разумным каменні.</p>
<p>Ад паветра, агменю, ад голаду і ад вайны</p>
<p>зачараваную даўняй малітвай, бы чар даўніны.</p>
<p> </p>
<p>Спас, узвышаны майстрам з камення і плінфы,</p>
<p>пабялеў за стагоддзі, быццам скроні ад гора,</p>
<p>пабялеў ад зімы ў нашых сэрцах да забытага ўчора,</p>
<p>не згубіліся ў памяці фрэсак падапні і прымхі.</p>
<p> </p>
<p>I каменне ўміруча. Скамянелы, у камені выжыў.</p>
<p>Цуд з зямелькі, што корміць нас хлебам,</p>
<p>прывітаць яе выйшаў.</p>
<p>Скамянелыя знікнем, на ахвярным агні сябе спалім,</p>
<p>Ды не знікне Радзіма і талент.</p>
<p> </p>
<p>Не спраўляйма жалобы па песні, жывым чалавеку,</p>
<p>дзе маліліся продкі,</p>
<p>дзе гучыць наша мова спрадвеку,</p>
<p>дзе ў паданнях і працай аспрэчваюць, нішчаць, прымусы.</p>
<p>Незалежна, высока, прыгожа растуць беларусы.</p>
<p> </p>
<h3><a id="chapter6"></a>6. Крыж</h3>
<p> </p>
<p>Над Беларуссю</p>
<p>крыж Лазара Богшы узняты.</p>
<p>Вочы красою пячэ, быццам не ўкраў яго кат.</p>
<p>Восем слязін-камянёў —</p>
<p>нацыянальныя страты,</p>
<p>жомчуг — застылыя слёзы дзяцей і дзяўчат.</p>
<p> </p>
<p>Дзве папярочыны — шэсць накірункаў магчымых,</p>
<p>дзе спаконвечна засаду ладзіў чужак.</p>
<p>I дванаццаць абліччаў з пазнаўшымі праўду вачыма.</p>
<p>Укрыжаваны прарокі тут на крыжах!</p>
<p> </p>
<p>Думкі ўзнікалі, бы промні, на прыспаным дасвецці.</p>
<p>Адчуванне шэдэўра на пальцах майстравых рук.</p>
<p>Разабрацца ў драбніцах дакладна</p>
<p>дапамагаў яму вецер —</p>
<p>адзіны світальны дарадца, таемных мараў сябрук.</p>
<p> </p>
<p>Малады быў, любіў ён Прадславу,</p>
<p>ды не так, як кахаюць мужчыны:</p>
<p>і здалёк зірнуўшы на сонца, аслепнеш,</p>
<p>        а зблізку згарыш.</p>
<p> </p>
<p>Натхнёны яе яснотай, стварыў,</p>
<p>        што стварыць немагчыма —</p>
<p>як прызнанне ў любові, знак вечнай любові —</p>
<p>                крыж.</p>
<p> </p>
<p>Укрыжаваў ён сябе па векі вякоў без падзеі.</p>
<p>I адхланне знайшоў у зямлі.</p>
<p>I безліч мінула падзей.</p>
<p>Крыж грабежнікі ўкралі і збылі,</p>
<p>        як збываюць зладзеі.</p>
<p>А вучоныя пішуць і пішуць пра крыж,</p>
<p>        як пра будучы дзень.</p>
<p> </p>
<p>Беларускі народ у вяках абакралі.</p>
<p>Ён выжыў.</p>
<p>I душу, і святочную песню, і мову збярог.</p>
<p>Напрастольны крыж Ефрасінні збярог.</p>
<p>I не маем мы крыжа.</p>
<p>Толькі памяць пра цені крыжоў</p>
<p>ля крыжовых дарог.</p>
<p> </p>
<h3><a id="chapter7"></a>7. Натхняльніца</h3>
<p> </p>
<p>Тут, дзе варожыя стрэлы падлеткаў касілі,</p>
<p>здужала ўскласці цярновы вянок Ефрасінні —</p>
<p>подзвіг манашкі егіпецкай з пятага веку</p>
<p>з дальняга краю дзяўчынка прымае на веру.</p>
<p> </p>
<p>Справай занята, нідзе не бывала далёка.</p>
<p>Сілы мужчынскай зачэрпнула вузкай далонькай.</p>
<p>На жураўлінага выраю восеньскі гоман</p>
<p>павандравала, ад людства маючы гонар.</p>
<p> </p>
<p>Сілай духоўнай узвысіла Полацк высока.</p>
<p>Тым, хто імкнуўся да кнігі, свяціла, як зорка.</p>
<p>Мове, адзінай дзяржаве шчэ толькі злучацца.</p>
<p>Свет нас прымаў як народ па адной палачанцы.</p>
<p> </p>
<p>Болей заззяла ў краі балотным ясноты,</p>
<p>а перад бляскам красы знікла зацятае зло.</p>
<p>...Наканаваны дзявочы абсяг адзіноты</p>
<p>тым, каго вартых мужчын у свой час не ўзрасло.</p>
<p> </p>
<p>Сталыя, моладзь, да слова пара падключацца</p>
<p>з поўнай напругай, даволі ўзаемных абраз.</p>
<p>Зверым душу па натхняльніцы, па палачанцы!</p>
<p>Дух уздымае ў нашчадкаў жаночы абраз.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>