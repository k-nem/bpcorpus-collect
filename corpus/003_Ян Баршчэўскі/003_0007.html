<div class="container">
<div class="book-utils">
<div id="qrcode"></div>
<a href="/Jan_Barsceuski/Dzvie_biarozy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ян Баршчэўскі -->
<!-- HEADER_FIELD CreationYear: 13.07.1841 -->
<!-- HEADER_FIELD Edition: Ян Баршчэўскі. Выбраныя творы. Менск, МФ «Беларускі кнігазбор», 1998. -->
<!-- HEADER_FIELD FirstPublicationYear: 1842 -->
<!-- HEADER_FIELD LangOrig: pol -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Балады -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Дзве бярозы -->
<!-- HEADER_FIELD Title2: З народных паданняў -->
<!-- HEADER_FIELD Translation: Кастусь Цьвірка -->
<h2><a href="http://knihi.com/Jan_Barsceuski/">Ян Баршчэўскі</a></h2>
<h2>Дзве бярозы</h2>
<h2 class="title2">З народных паданняў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ведае вёска: так шчыра Марылю</p>
<p>Ясь, маладую, кахае!</p>
<p>З Полацка возіць ёй стужкі штохвілю,</p>
<p>Брошкі для мілай купляе.</p>
<p> </p>
<p>Сёння - ці будзе вось толькі да густу? -</p>
<p>Хлопец прывёз для каханай</p>
<p>Неба кавалак - блакітную хусту</p>
<p>З макаў гірляндай агнянай.</p>
<p> </p>
<p>Мроіцца Ясю ўжо: тварык дзявочы</p>
<p>Радасцю шчырай зардзее.</p>
<p>Шмат скажуць хлопцу адданыя вочы,</p>
<p>Сэрца сагрэе надзея.</p>
<p> </p>
<p>Ды што за кропка вунь бачыцца воку?</p>
<p>Голуб ляціць у блакіце!</p>
<p>З весткай якой ён спяшае з высоку?</p>
<p>Што, што нясе ён, скажыце?</p>
<p> </p>
<p>Вось перад ганкам ён сеў, шызапёры,</p>
<p>Ясю, як ёсць, дакладае,</p>
<p>Быццам Марыля, знябытая ў горы,</p>
<p>Слёзы адна пралівае.</p>
<p> </p>
<p>Бы сірату з нешчасліваю доляй</p>
<p>Мачаха ў пушчу паслала,</p>
<p>А каб адтуль не вярнулася болей,</p>
<p>Пушчу ўсю зачаравала.</p>
<p> </p>
<p>Блудзіць па лесе Марыля. Цень ночы</p>
<p>Тут агарнуў сіраціну.</p>
<p>Крык пугачовы, ваўчыныя вочы</p>
<p>Страшаць да смерці дзяўчыну!</p>
<p> </p>
<p>Стала між хвояў, дрыжыць, як асіна,</p>
<p>Просіцца, ледзьве жывая,</p>
<p>Літасці ў неба самога дзяўчына,</p>
<p>Ды - цішыня там нямая.</p>
<p> </p>
<p>Ясь вестуна слухаць болей не здолеў,</p>
<p>Весткай нядобрай працяты.</p>
<p>Сеў на каня і штосілы праз поле</p>
<p>Мчыць да Марылінай хаты.</p>
<p> </p>
<p>Мачаха злосна сустрэла хлапчыну:</p>
<p>«Падчарка дзе? Дзесь блукае!</p>
<p>З дому ўцякла. Ці ж я знаю прычыну!</p>
<p>Шмат вельмі гонару мае!»</p>
<p> </p>
<p>Ясь больш не мог слухаць здрадныя словы,</p>
<p>Ныла душа па дзяўчыне.</p>
<p>Кінуўся ў лес, хоць быў час вечаровы:</p>
<p>Не, ён яе не пакіне!</p>
<p> </p>
<p>Хлопца сустрэў бор няветлівы, дзікі,</p>
<p>Цемра глыбокая пушчы.</p>
<p>Соваў нябачных жахлівыя крыкі</p>
<p>З чорнай даносяцца гушчы.</p>
<p> </p>
<p>Цэлую ноч у гушчэчы той блудзіць,</p>
<p>Кліча Марылю, гукае.</p>
<p>Глуха. Хіба толькі птушку дзе спудзіць,</p>
<p>Звера ў бярлозе злякае.</p>
<p> </p>
<p>Бы пасвятлела - паловаю твару</p>
<p>Месяц зірнуў з паднябесся.</p>
<p>Ды зноў схаваўся за цёмную хмару,</p>
<p>Зноў стала вусцішна ў лесе.</p>
<p> </p>
<p>Лес патанае ў счарнелым тым змроку -</p>
<p>Як жа знайсці тут Марылю?</p>
<p>Бліснула зорка іскрынкай з высоку,</p>
<p>Бліснула й згасла праз хвілю.</p>
<p> </p>
<p>Ды ўжо зара паміж дрэваў яснее</p>
<p>За асаковай палянай.</p>
<p>Зноў узгараецца ў сэрцы надзея:</p>
<p>Знойдзе мо след хоць каханай.</p>
<p> </p>
<p>Выйшаў на ўзгорак. Там з-за вербалоззя -</p>
<p>Гола, бязлюднае поле.</p>
<p>Толькі самотная ў лозе бяроза -</p>
<p>Плачкай над нейчаю доляй.</p>
<p> </p>
<p>Нізка схілілася, быццам ад жалю -</p>
<p>Росы на голлі ці слёзы?</p>
<p>Белая, белая - нібы з паркалю</p>
<p>Дзіва-сукенка ў бярозы.</p>
<p> </p>
<p>А каля шыі яе лебядзінай -</p>
<p>Газа<sup>1</sup> зялёнай лістоты.</p>
<p>Ветрык гуляе з той лёгкай тканінай,</p>
<p>Поўны нязнанай пяшчоты.</p>
<p> </p>
<p>Раптам на Яся, здалося, яскрава,</p>
<p>Глянулі тут з-за галінкі</p>
<p>Сінія вочы Марылі ласкава</p>
<p>З чыстаю кропляй слязінкі.</p>
<p> </p>
<p>Ясь аж застыў быў ад дзіўнага дзіва -</p>
<p>Як жа тут люба, як гожа!</p>
<p>Так і глядзіць на бярозу шчасліва</p>
<p>І адарвацца не можа.</p>
<p> </p>
<p>Чуе, зязюля кукуе на вуха:</p>
<p>«Ясю, і праўда: тут тая,</p>
<p>Што ты шукаеш, па кім твая скруха,</p>
<p>Любай душа тут жывая.</p>
<p> </p>
<p>Просіць яна цябе з ласкай, з пяшчотай</p>
<p>Стаць у цяньку яе, з ёю,</p>
<p>Шчыра табе ўсё раскажа лістотай,</p>
<p>Быць яна хоча з табою».</p>
<p> </p>
<p>І прыхінуўся да любай у жалю</p>
<p>Ды і застыў з ёй хлапчына.</p>
<p>Толькі апошняю кропляй крышталю</p>
<p>З вейкі зляцела слязіна.</p>
<p> </p>
<p>Дзень ён стаяў, бы якая падпора,</p>
<p>Бледны, нібы мармуровы.</p>
<p>Вось ужо й сонца пагасла над борам,</p>
<p>Тлее і захад барвовы.</p>
<p> </p>
<p>Ноч завіхурыла свет навальніцай.</p>
<p>Д'ябальскі посвіст стыхіі.</p>
<p>Ды ўжо не верне й пярун з бліскавіцай</p>
<p>Яся цяпер з летаргіі.</p>
<p> </p>
<p>Лес аж гудзе, вецер дрэвы згінае,</p>
<p>Б'ецца, шалее віхура.</p>
<p>Гром паднябесны зямлю скалынае,</p>
<p>Ноч усю носіцца бура.</p>
<p> </p>
<p>Раніцай сціхла. Зіхоткія высі.</p>
<p>Сонца плыве над палямі.</p>
<p>Бачыць пастух: дзве бярозы спляліся</p>
<p>Голлем, як быццам рукамі.</p>
<p> </p>
<p>Нібы ў вянку, пад нябёс сінізною,</p>
<p>Над лугавінай расянай</p>
<p>Шэпчуцца лісцем яны між сабою,</p>
<p>Так, як каханак з каханай.</p>
<p> </p>
<p>Хутка заўважылі цуд гэты людзі,</p>
<p>З вёсак сюды заспяшылі.</p>
<p>Гляньце ж усе: дзе яшчэ такі будзе</p>
<p>Шлюб, як у Яся й Марылі?</p>
<p> </p>
<p>Вырасла побач і дзіўная зёлка:</p>
<p>Гэта - зусім не на згубу -</p>
<p>Ім, маладым, сем калёраў вясёлка</p>
<p>Падаравала да шлюбу.</p>
<p> </p>
<p>Што ні вясна - зёлка зноў неўпрыкметку</p>
<p>Тут расцвітае пад ранне.</p>
<p>«Ясь і Марыля» - назвалі так кветку</p>
<p>Людзі у знак іх кахання.</p>
<p> </p>
<p>Ну, а бярозы? Спяваць ім купчастай</p>
<p>Кронай адзінай сваёю.</p>
<p>Мачахі ж дом паглынула пад час той</p>
<p>Возера з чорнай вадою.</p>
<p> </p>
<p><i>13 ліпеня 1841 г.</i></p>
<p> </p>
<p> </p>
<p><b>Каментары</b></p>
<p> </p>
<p>У Полацкім павеце ёсць возера Шэвіна, пры ім на ўзгор'і стаяць дзве бярозы, якія люд называе «Дзявочыя слёзы» і на якія дзяўчаты вешаюць вянкі з кветак «Іван ды Мар'я». (Заўвага аўтара.)</p>
<p> </p>
<p>Упершыню на польскай мове ў альманаху «Niezabudka» (T.III. 1842).</p>
<p> </p>
<p>1. Газа - гатунак лёгкае тканіны.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kastus_Cvirka/">Кастусь Цьвірка</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>