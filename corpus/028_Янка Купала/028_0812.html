<div class="container">
<div class="book-utils">
<div id="qrcode"></div>
<a href="/Janka_Kupala/Slacham_hadou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шляхам гадоў -->
<!-- HEADER_FIELD Title2: 15/V-1905—15/V-1925 -->
<h2><a href="http://knihi.com/Janka_Kupala/">Янка Купала</a></h2>
<h2>Шляхам гадоў</h2>
<h2 class="title2">15/V-1905—15/V-1925</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як пацерку да пацеркі, за годам год</p>
<p>На шнур жыцця ўсё ніжа, ніжа;</p>
<p>Адна з тых пацерак сцюдзёная, як лёд,</p>
<p>Другая цёплая, як сонца летні ўсход,</p>
<p>А трэцяя — як той чарвяк з-пад крыжа.</p>
<p>Адна далей, другая сэрцу бліжай,</p>
<p>Адна, як кветка, а другая, як асот,</p>
<p>А ўсе вісяць на шыі...</p>
<p>Дваццаць толькі год</p>
<p>Прайшло з тых пор, калі ў прадвесні,</p>
<p>Успомніўшы сваю бяду і свой народ,</p>
<p>Жывая думка зазвінела буйнай песняй.</p>
<p>А многа змен: за летам лета, за зімой зіма</p>
<p>Праз гэты час на беларускія няслі загоны:</p>
<p>Былі прабліскі і была благая цьма.</p>
<p>........................................................................................</p>
<p>Перш-наперш дзевяцьсоты пяты год, калі законы</p>
<p>Расійскага цара на вісельню вялі</p>
<p>Дзяцей скаваных Беларускае зямлі,</p>
<p>А там — рэакцыя, чарнейшая ад ночы,</p>
<p>Кроў выпівала з сэрца, асляпляла вочы;</p>
<p>Калі здавалася, што гэтак будзе без канца</p>
<p>Гуляць нагайка над «забраным» краем,</p>
<p>Што людзі «лепшыя», як зблукшая аўца,</p>
<p>Той за маскоўскім, іншы за варшаўскім раем</p>
<p>Імкнуцца будуць вечным тым звычаем,</p>
<p>Што атрымалі ад прадажных продкаў,</p>
<p>Якія за шляхоцкія адзнакі,</p>
<p>Або за царскія чыны, ў прымакі</p>
<p>Плылі ў чужыншчыну сляпой паводкай.</p>
<p>.....................................................................................</p>
<p>Далей... Цары карон з сабой не падзялілі:</p>
<p>Год чатырнаццаты абліў крывёй зямлю,</p>
<p>І беларускія сыны на прадзедаў магіле</p>
<p>Ліць кроў пайшлі за Бацькаўшчыну, толькі ж... не</p>
<p>сваю.</p>
<p>Палілі хаты ім і ў бежанцы, як жабракоў, пагналі</p>
<p>Туды — ў Сібір — жалобнай, слёзнай хваляй.</p>
<p>Бацькі і маткі там ад голаду каналі,</p>
<p>Ад роднага адлучаны дабра,</p>
<p>А дзеці іхнія кроў верна пралівалі</p>
<p>За веру рускую і рускага цара.</p>
<p>.......................................................................................</p>
<p>І рухнула вайна цароў за царскія кароны,</p>
<p>І іншы запалаў на свеце дым чырвоны:</p>
<p>Чырвоны сцяг узняўся над Масквой,</p>
<p>Аж па-за межы водбліск гэты пакаціўся.</p>
<p>Рабочы тут пісаў закон жалезны свой:</p>
<p>Адважна рызыкуючы працоўнай галавой,</p>
<p>Упобач з селянінам за ланцуг свой мсціўся.</p>
<p>То рэвалюцыя запела на ўвесь свет:</p>
<p>«Паўстань, пракляццем катаваны!»...</p>
<p>..........................................................................</p>
<p>Ды ўсіх бед</p>
<p>Яшчэ не ўспеў пазбыць край зрабаваны:</p>
<p>Зняўцеку панскі конь пачаў нам гоні дратаваць.</p>
<p>І ўбачылі засмучаныя нашы вочы,</p>
<p>Як дні праяснасці змяніліся на ночы,</p>
<p>Як зноў бізун па Беларусі стаў свістаць;</p>
<p>Крыві нявіннай пацякла рака,</p>
<p>Крывёй пажараў аблілося неба.</p>
<p>Так дзякавала панская рука,</p>
<p>Што некалі — ці трэба, ці не трэба —</p>
<p>Мы паншчыну на іх рабілі, як маглі,</p>
<p>І хлеба лусты ім свае апошнія няслі,</p>
<p>.........................................................................</p>
<p>А маткі нашы мамкамі для іх былі.</p>
<p>Але мінулася і гэта ліхалецце,</p>
<p>Хоць і не ўсе ў сваю сышліся хату дзеці:</p>
<p>Адных магіла ўжо не верне нам,</p>
<p>Другія і сягоння іншым б’юць паклон багам,</p>
<p>Ад трэціх жа гранічны слуп нас аддзяляе.</p>
<p>Відаць, што доля ўжо такая...</p>
<p>...........................................................................</p>
<p>Вось так шляхамі год дагэтуль я ішоў</p>
<p>З адною думкаю аб шчасці Беларусі;</p>
<p>То блукаўся паміж абшараў і крыжоў,</p>
<p>То, як сланечнік, к сонцу яснаму імкнуўся...</p>
<p>Сягоння ўжо працерабіўся гэты шлях:</p>
<p>На гонях родных не пануе нелюдзь,</p>
<p>З душы спадае перад будучынай жах,</p>
<p>Да новага жыцця сцягі віднеюць.</p>
<p>На чорных пажарышчах дзён мінулых</p>
<p>Народ разбуджаны сабе сам ладзіць гаспадарку.</p>
<p>І веру... Не прадасць ён за чужую скварку</p>
<p>Ані сваёй зямлі, ані сваіх дум чулых.</p>
<p>Я веру, песень маіх кліч бунтарскі</p>
<p>Знаходзіць водгук будзе ў сэрцах братніх,</p>
<p>Як і дагэтуль голас мой пяснярскі</p>
<p>Не заміраў без водгулля астатнім.</p>
<p>Што думаў селянін, што парабак-работнік думаў,</p>
<p>Падслухаў іх і ў песню шчыра пераліў,</p>
<p>А ўжо яны пад гоман вольных шумаў</p>
<p>Мне свой прыхільны водклік падалі.</p>
<p>Дык жа шумі, красуй у волі, родны Край!</p>
<p>Звіні ў свой звон, сялянска-пралетарскі звон!</p>
<p>Спявай ты, Беларусь, у радасці спявай!</p>
<p>Твайго Народа сёння права і закон.</p>
<p> </p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>