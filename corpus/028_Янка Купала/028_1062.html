<div class="container">
<div class="book-utils">
<div id="qrcode"></div>
<a href="/Taras_Saucenka/Son.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1933 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Сон -->
<!-- HEADER_FIELD Title2: (Камедыя) -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Сон</h2>
<h2 class="title2">(Камедыя)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p> </p>
<p> </p>
<div class="EPIGRAPH">
<p>Дух истины, его же мир не может прияти,</p>
<p>яко не видит его, ниже знает его.</p>
<p> </p>
<p class="sign">Иоанна, глава 14, стих 17</p>
</div>
<div class="CLEAR"></div>
<p> </p>
<p>У кожнага свая доля</p>
<p>І свой шлях шырокі:</p>
<p>Той муруе, той руйнуе,</p>
<p>Той нясытым вокам</p>
<p>За край свету зазірае,</p>
<p>Ці няма краіны,</p>
<p>Каб заграбаць ды з сабою</p>
<p>Ўзяць у дамавіну.</p>
<p>Той тузамі абірае</p>
<p>Ў сватняй хаце свата,</p>
<p>А той спадцішка ў куточку</p>
<p>Точыць нож на брата.</p>
<p>А той, ціхі ды цвярозы,</p>
<p>Богабаязлівы,</p>
<p>Нібы кот той, падкрадзецца,</p>
<p>Выжджа нешчаслівы</p>
<p>У цябе час, дый запусціць</p>
<p>Пазуры ў пячонку,—</p>
<p>І не прасі: не вымаляць</p>
<p>Ні дзеці, ні жонка.</p>
<p>А той, шчодры ды багаты,</p>
<p>Цэрквы ўсё муруе;</p>
<p>Ды так бацькаўшчыну любіць,</p>
<p>Так па ёй гаруе,</p>
<p>Ажно з яе, небарачкі,</p>
<p>Як ваду, кроў точыць!..</p>
<p>А ўся брацця маўчыць сабе,</p>
<p>Вытрашчыўшы вочы!</p>
<p>Як ягняты: «Няхай,— кажа,—</p>
<p>Можа, так і трэба».</p>
<p>Так і трэба! Няма Бога</p>
<p>На зямлі, на небе!</p>
<p>А вы ў ярме падаеце</p>
<p>Ды нейкага раю</p>
<p>На тым свеце шукаеце?</p>
<p>Няма раю — знаю!</p>
<p>Шкода й працы! Падумайце:</p>
<p>Ўсе на гэтым свеце —</p>
<p>Жабраняты, цараняты —</p>
<p>Адамавы дзеці.</p>
<p>І той... і той... Ну, а я што?</p>
<p>Вось што, мае людзі:</p>
<p>Я гуляю, банкятую</p>
<p>Ў нядзелю і ў будзень.</p>
<p>А вам нудна! А вам шкода!</p>
<p>Яй-богу, не чую.</p>
<p>Не крычыце! Я сваю п’ю,</p>
<p>А не кроў людскую!</p>
<p> </p>
<p> </p>
<p>*</p>
<p>Вось ідучы так каля тыну</p>
<p>З банкету п’яны уначы,</p>
<p>Я меркаваў сабе йдучы,</p>
<p>Пакуль даплёўся да хаціны.</p>
<p>А ў мяне дзеці не крычаць</p>
<p>І жонка не лае,—</p>
<p>Ціха, як у раі.</p>
<p>Усюды Божжа благадаць:</p>
<p>І ў сэрцы, і ў хаце.</p>
<p>Вось жа лёг я спаці.</p>
<p>А падпілы ўжо як засне,</p>
<p>Дык хоць з гармат страляці —</p>
<p>І вусам не маргне.</p>
<p> </p>
<p>Дый сон жа, сон, надзіва дзіўны,</p>
<p>Сон мне прысніўся:</p>
<p>Найцверазейшы бы упіўся,</p>
<p>Скупы скарэда даў бы грыўню,</p>
<p>Каб паглядзець на тое дзіва.</p>
<p>Ды чорта з два!</p>
<p>Гляджу: так быццам бы сава</p>
<p>Ляціць лугамі, берагамі, ды нятрамі,</p>
<p>Ды глыбокімі ярамі,</p>
<p>Ды шырокімі стэпамі,</p>
<p>Ды байракамі.</p>
<p>А я за ёю, ды за ёю,</p>
<p>Ляту й прашчаюся з зямлёю:</p>
<p> </p>
<p>«Бывай, свет! Бывай, зямліца,</p>
<p>Непрыязны краю!</p>
<p>Мае жудасныя мукі</p>
<p>Ў хмарах пахаваю.</p>
<p>А ты, мая Украіна,</p>
<p>Гаротная ўдоўка!</p>
<p>Я ляцець да цябе буду</p>
<p>З хмары на гамонку.</p>
<p>На гамонку ціхасумну,</p>
<p>На раду з табою;</p>
<p>Апоўначы падаць буду</p>
<p>Густою расою.</p>
<p>Параімся, пасумуем,</p>
<p>Пакуль сонца ўстане,</p>
<p>Пакуль твае краскі-дзеці</p>
<p>На ворага стануць.</p>
<p>Бывай, родная мая ты,</p>
<p>Удава-нябога!</p>
<p>Гадуй дзетак; жыве праўда</p>
<p>У госпада Бога!»</p>
<p> </p>
<p>Ляцім... гляну — ўжо світае,</p>
<p>Край неба палае;</p>
<p>Салавейка ў цёмным гаі</p>
<p>Сонца сустракае,</p>
<p>Ціхусенька вецер вее,</p>
<p>Стэпы, нівы дрэмлюць;</p>
<p>Між ярамі над ставамі</p>
<p>Вербы зелянеюць,</p>
<p>Пахіліліся сады ў дол;</p>
<p>Таполі паволі</p>
<p>Стаяць сабе, нібы варта,</p>
<p>Ды гамоняць з полем.</p>
<p>І ўсё гэта, ўся краіна,</p>
<p>Спавіта красою,</p>
<p>Зелянее, ўмываецца</p>
<p>Дробнаю расою.</p>
<p>Спакон веку ўмываецца,</p>
<p>Сонца сустракае...</p>
<p>І няма таму пачатку,</p>
<p>Няма яму краю!</p>
<p>Ніхто яго не дагледзіць</p>
<p>І не разруйнуе...</p>
<p>І ўсё так... Душа мая ты!</p>
<p>Чаго ты сумуеш?</p>
<p>Душа мая убогая!</p>
<p>Чаго марна плачаш?</p>
<p>Чаго табе шкода? Хіба ты не бачыш,</p>
<p>Як людзей катуюць, крыўдзяць сірату?</p>
<p>Дык глянь, падзівіся! А я паляту</p>
<p>Высока, высока за сінія хмары;</p>
<p>Няма там улады, няма там і кары,</p>
<p>Там смеху людскога і плачу не чуць.</p>
<p>Вунь глянь — у тым раі, што ты пакідаеш,</p>
<p>Латаную світку з калекі знімаюць,</p>
<p>Са скурай знімаюць, бо нечым абуць</p>
<p>Княжат недарослых. А вунь распінаюць</p>
<p>За падаткі ўдоўку, а сына куюць,</p>
<p>Удоўкі няшчаснай ядынага сына,—</p>
<p>Ядыну надзею! — ў войска аддаюць!</p>
<p>Бо войска, бач, мала! А вунь дзе пад тынам</p>
<p>Апухлае дзіце галоднае мрэ,</p>
<p>А маці пшаніцу на паншчыне жне.</p>
<p>А вунь — бачыш? Вочы! вочы!</p>
<p>На што вы здаліся?</p>
<p>Чаму змалку не высахлі,</p>
<p>Слязьмі не зліліся?</p>
<p>Гэта ля тыноў пакрытка</p>
<p>З байструком вандруе,—</p>
<p>Бацька й маці адракліся,</p>
<p>Чужыя ганьбуюць!..</p>
<p>Старцы нават цураюцца!..</p>
<p>А паніч не знае:</p>
<p>З дваццатаю, недалетак,</p>
<p>Душы прапівае!</p>
<p> </p>
<p>Ці Бог бачыць з па-за хмараў</p>
<p>Нашы слёзы, гора?</p>
<p>Можа, й бачыць, ды падмогі —</p>
<p>Як і з гэтых гораў</p>
<p>Векавечных, што паліты</p>
<p>Крывёю людскою!..</p>
<p>Душа мая убогая,</p>
<p>Горанька з табою!</p>
<p>Уп’ямося атрутаю,</p>
<p>Ў лёдзе ляжам спаці,</p>
<p>Пашлём думу аж да Бога,</p>
<p>Яго распытаці:</p>
<p>Доўга йшчэ на гэтым свеце</p>
<p>Катам панаваці?</p>
<p>Ляці ж, мая дума, крывавая мука!</p>
<p>Забяры з сабою ліхі ўсе датла —</p>
<p>Сваё таварыства! Ты з імі расла,</p>
<p>Кахалася з імі; іх цяжкія рукі</p>
<p>Цябе спавівалі. Бяры ж іх, ляці,</p>
<p>Ды па ўсім па небе арду распусці!</p>
<p>Хай чарнее, чырванее,</p>
<p>Полымем павее,</p>
<p>Няхай рыгаюць зноў змеі,</p>
<p>Трупам зямлю грэе,</p>
<p>А без цябе я дзе-небудзь</p>
<p>Сэрца пахаваю</p>
<p>Ды тым часам пашукаю</p>
<p>На край свету раю.</p>
<p> </p>
<p>Ізноў ляту па-над зямлёю,</p>
<p>Ізноў прашчаюся я з ёю.</p>
<p>Цяжка маці пакідаці</p>
<p>Ў непакрытай хаце,</p>
<p>А йшчэ горш на слёзы, латы</p>
<p>Яе пазіраці.</p>
<p>Ляту, ляту, а вецер вее;</p>
<p>Перада мною снег бялее;</p>
<p>Бары, балоты, дзе ні глянь,</p>
<p>І ўсюды пустата, туман.</p>
<p>Людзей не чуць,— не знаць і следу</p>
<p>Людское страшнае нагі.</p>
<p>І вораг мой, і друг блізкі,</p>
<p>Бывайце! Ў госці не прыеду!</p>
<p>Упівайцеся, балюйце!</p>
<p>Я ўжо не пачую,—</p>
<p>Адзін сабе навек-векі</p>
<p>Ў снезе заначую.</p>
<p>І пакуль вы дазнаеце,</p>
<p>Што йшчэ ёсць краіна,</p>
<p>Крывёй, слязьмі не паліта,</p>
<p>То я адпачыну...</p>
<p>Адпачыну...</p>
<p>Ажно чую —</p>
<p>Загулі кайданы</p>
<p>Пад зямлёю... Пагляджу я...</p>
<p>О народ паганы!</p>
<p>Скуль ты ўзяўся? Што ты робіш?</p>
<p>Чаго ты шукаеш?</p>
<p>Пад зямлёю? Не! Ўжо, мабыць,</p>
<p>Сябе не схаваю</p>
<p>І на небе!.. За што ж кара?</p>
<p>І за што мне мукі?</p>
<p>Каму што зрабіў калі я?</p>
<p>Чые злыя рукі</p>
<p>Душу ў целе закавалі,</p>
<p>Сэрца запалілі</p>
<p>І сілаю гругановай</p>
<p>Думы распусцілі?</p>
<p>За што пакутую — не знаю,</p>
<p>Сябе сам караю!</p>
<p>Калі кончыцца пакута?</p>
<p>Канца дачакаю? —</p>
<p>Не бачу й не знаю!!</p>
<p> </p>
<p>Заварушылася пустыня...</p>
<p>Як бы там з цеснай дамавіны</p>
<p>На той астатні страшны суд</p>
<p>За праўдай мерцвякі ўстаюць.</p>
<p>То не трупы, то не суду</p>
<p>Прасіць ад пакуты!</p>
<p>Не, жывыя гэта людзі,</p>
<p>Ў кайданы закуты,</p>
<p>З нораў золата выносяць,</p>
<p>Каб горла, як скрутам,</p>
<p>Ненасытнаму заткнуці!..</p>
<p>Катаржане гэта!..</p>
<p>А завошта? Хіба знае</p>
<p>Ўсемагутны... Дзе там!</p>
<p> </p>
<p>Вунь дзе злодзей штампаваны</p>
<p>Кайданы валоча;</p>
<p>Ён разбойнік катаваны,</p>
<p>Зубамі скрыгоча,</p>
<p>Таварыша, недабітку</p>
<p>Зарэзаці хоча!</p>
<p>Паміж імі, зацятымі,</p>
<p>У кайданы убраны,</p>
<p>Цар сусветны. Цар волі, цар,</p>
<p>Штампам увянчаны!</p>
<p>Ў муцы, ў катарзе — не просіць,</p>
<p>Не стогне, не плача!</p>
<p>Раз дабром нагрэта сэрца —</p>
<p>Будзе век гарачым!</p>
<p>А дзе ж твае думы, ружовыя кветкі?</p>
<p>Гэтак дагляданы, выкаханы дзеткі?</p>
<p>Каму ты іх, дружа, каму перадаў?</p>
<p>Ці, можа, навекі ў сэрцы пахаваў?</p>
<p>О, не хавай, браце! Рассып іх, раскідай!</p>
<p>Ўзыдуць, расці будуць і у людзі выйдуць!</p>
<p> </p>
<p>Ці йшчэ пакута, ці ўжо будзе?</p>
<p>Будзе, будзе, бо халодна,—</p>
<p>Мароз розум будзіць.</p>
<p> </p>
<p>Ізноў ляту. Зямля чарнее.</p>
<p>І дрэмле розум, сэрца млее.</p>
<p>Гляджу я: хаты над шляхамі,—</p>
<p>То гарады са ста царквамі;</p>
<p>А ў гарадах, бы жураўлі,</p>
<p>Замуштравалі маскалі:</p>
<p>І адзеты, і абуты,</p>
<p>І кайданамі акуты,</p>
<p>Муштруюцца... Далей гляну,—</p>
<p>У даліне, як бы ў яме,</p>
<p>На багне горад віднее;</p>
<p>Над ім хмараю чарнее</p>
<p>Туман цяжкі... Далятаю —</p>
<p>То горад без краю.</p>
<p>Ці то турэцкі,</p>
<p>Ці то нямецкі?</p>
<p>А можа, гэта і маскоўскі!</p>
<p>Цэрквы ды палаты,</p>
<p>Ды паны пузаты.</p>
<p>І не аднюсенькае хаты!</p>
<p>Змяркалася... Агонь — агні</p>
<p>Кругом запалалі,—</p>
<p>Аж спужаўся... «Ура! Ура!</p>
<p>Ура!» — закрычалі.</p>
<p>«Цю-цю, дурні! Агледзьцеся!</p>
<p>Чаго вы так рады?</p>
<p>Што, гарыце?» — «Экой хохол!</p>
<p>Не знает параду!</p>
<p>У нас парад! Сам изволит</p>
<p>Сегодни гуляти!»</p>
<p>«Ды дзе ж яна, тая цаца?»</p>
<p>«Вон видишь — палаты».</p>
<p>Пхнуся я; аж землячок, бач,</p>
<p>Дзякую, прызнаўся,</p>
<p>З бляшанымі гузікамі:</p>
<p>«Дзе ты здзесь узялся?»</p>
<p>«З Украіны». «Так як жа ты</p>
<p>Й говорить не ўмееш</p>
<p>По-здешнему?» — «Ну не, кажу,</p>
<p>Гаварыць умею,</p>
<p>Ды не хочу». «Экой чудак!</p>
<p>Я все входы знаю:</p>
<p>Я служу тут; калі хочаш,</p>
<p>В дворец попытаюсь</p>
<p>Цябе ўвесці. Только знаешь,</p>
<p>Мы, брат, просвешчэнны,—</p>
<p>Не поскупись полтинкою...»</p>
<p>«Цур табе, нікчэмны</p>
<p>Каламару!..» Невідомым</p>
<p>Стаў ізноў, як быў я,</p>
<p>Дый прапхнуўся у палацы.</p>
<p>Божа мой! Святыя!!</p>
<p>Дык во рай дзе! А як густа</p>
<p>Золатам абліты</p>
<p>Блюдалізы! Аж і сам вось:</p>
<p>Высокі, сярдзіты,</p>
<p>Выступае. А з ім побач</p>
<p>Царыца нябога,</p>
<p>Бы засушаны апенек,</p>
<p>Тонка, даўганога,</p>
<p>Ды на ліха йшчэ ківае</p>
<p>Тупа галавою.</p>
<p>Дык вось жа тая багіня?!</p>
<p>Ліханька з табою!</p>
<p>А я, дурны, не бачыўшы</p>
<p>Цябе, ляля, й разу,</p>
<p>Ды паверыў тупарылым</p>
<p>Тваім вершамазам.</p>
<p>Вось жа дурны! А йшчэ й біты!</p>
<p>На квіток паверыў</p>
<p>Маскалю. Ну, і чытай тут,</p>
<p>І дай ты ім веры!</p>
<p> </p>
<p>За багамі — панства ў срэбры,</p>
<p>Ў золаце без меры!</p>
<p>Як раскормленыя свінні —</p>
<p>Мардатыя, пузатыя!..</p>
<p>Аж пацеюць, а тоўпяцца,</p>
<p>Каб то бліжай стаці</p>
<p>Каля самых: можа, ўдараць</p>
<p>Або хвігу даці</p>
<p>Благаволяць; хоць маленьку,</p>
<p>Хоць паўхвігі, абы толькі</p>
<p>Пад самыя пыскі.</p>
<p>І у рад усе пасталі,</p>
<p>Нібы без’языкі —</p>
<p>Ані бзынкнуць!.. Цар балбоча;</p>
<p>А дзіва-царыца,</p>
<p>Бы та чапля паміж птушак,</p>
<p>Скача, бадзярыцца.</p>
<p>Доўга ўдваіх пахаджалі,</p>
<p>Як сычы надуты,</p>
<p>Ды цішком штось размаўлялі —</p>
<p>Здалёку нячутна —</p>
<p>Аб ацечастве, здаецца,</p>
<p>Ды новых пятліцах,</p>
<p>Ды аб муштрах шчэ навейшых!..</p>
<p>А потым царыца</p>
<p>Села моўчачы на зэдлік.</p>
<p>Бачу: цар падходзіць</p>
<p>Да найстаршага... ды ў морду</p>
<p>Яму як закоціць!..</p>
<p>Аблізаўся небарака,</p>
<p>Ды меншага ў пуза —</p>
<p>Загуло аж!.. А той сабе</p>
<p>Йшчэ меншага туза —</p>
<p>Паміж плечаў; той — меншага,</p>
<p>А меншы — малога,</p>
<p>А той — дробных, а драбнота</p>
<p>Ужо за парогам</p>
<p>Як кінецца па вуліцах,</p>
<p>Дый давай мясіці</p>
<p>Недабіткаў праваслаўных,</p>
<p>Тыя ж — галасіці</p>
<p>Ды прагчыся... Ды як раўнуць:</p>
<p>«Цар наш бацюшка гуляе.</p>
<p>Ура!.. Ура!.. У-р-а-а-а!»</p>
<p> </p>
<p>Зарагатаўся я, дый годзе;</p>
<p>А й мяне даўнулі</p>
<p>Такі добра. Перад ранкам</p>
<p>Сцішыліся гулі;</p>
<p>Толькі там-сям хрысціяны</p>
<p>Па вуглах стагналі</p>
<p>Ды, стогнучы, за бацюшку</p>
<p>Госпада благалі.</p>
<p>Смех і слёзы! Вось пайшоў я</p>
<p>Горад азіраці.</p>
<p>Ноч як дзень там. Паглядаю:</p>
<p>Палацы, палацы</p>
<p>Па-над ціхаю ракою;</p>
<p>А бераг абшыты</p>
<p>Ўвесь каменнем. Дзівуюся,</p>
<p>Быццам з тропу збіты!</p>
<p>Як зрабілася яно во</p>
<p>З лужыны такое</p>
<p>Гэта дзіва!.. Бо крыві тут</p>
<p>Выліта людское —</p>
<p>Без нажа нат. А па той бок</p>
<p>Цвярдыня й званіца,</p>
<p>Як завостраная швайка,—</p>
<p>Аж не надзівіцца.</p>
<p>І дзілінгае гадзіннік.</p>
<p>Далей пазіраю —</p>
<p>Аж ляціць конь, капытамі</p>
<p>Скалу разбівае!</p>
<p>На кані сядзіць ахлапам</p>
<p>Ў свіце — ці без світы,</p>
<p>І без шапкі. Нейкім лістам</p>
<p>Галава павіта.</p>
<p>Конь на дыбах,— вось-вось рэчку,</p>
<p>Вось-вось пераскоча.</p>
<p>А ён руку прасцірае,</p>
<p>Бы свет увесь хоча</p>
<p>Заграбсці. Хто ж такі гэта?</p>
<p>Вось сабе й чытаю,</p>
<p>Што на скале накавана:</p>
<p>«Первому вторая»</p>
<p>Гэта выставіла дзіва.</p>
<p>Цяпер жа я знаю:</p>
<p>Во той <i>первый</i>, распінаў што</p>
<p>Нашу Украіну.</p>
<p>А вторая даканала</p>
<p>Ўдаву-сіраціну.</p>
<p>Каты! каты! людаеды!</p>
<p>Наелісь абое,</p>
<p>Накраліся. А што ўзялі</p>
<p>На той свет з сабою?</p>
<p>Цяжка, цяжанька мне стала.</p>
<p>Так, нібы чытаю</p>
<p>Гісторыю Украіны!</p>
<p>Стаю, заміраю...</p>
<p>А тым часам — ціха, ціха</p>
<p>Ды сумна спявае</p>
<p>Штось нябачана такое:</p>
<p>«А з горада, а з Глухава</p>
<p>Палкі выступалі</p>
<p>З рыдлёўкамі на лінію.</p>
<p>А мяне паслалі</p>
<p>На сталіцу з казакамі</p>
<p>Наказным гетманам!</p>
<p>О Божа наш міласэрны!</p>
<p>О цару паганы!</p>
<p>Цар пракляты, подла-хітры.</p>
<p>Аспід прагавіты!</p>
<p>Што зрабіў ты з казакамі?</p>
<p>Балота засыпаў</p>
<p>Благароднымі касцямі;</p>
<p>Паставіў сталіцу</p>
<p>На іх трупах катаваных!</p>
<p>ў цёмнай цямніцы</p>
<p>Мяне, вольнага гетмана,</p>
<p>Голадам замучыў</p>
<p>У кайданах... Цару! цару!</p>
<p>І Бог не разлуча</p>
<p>Нас з табою. Кайданамі</p>
<p>Скованы са мною</p>
<p>На век-векі. Нялёгка мне</p>
<p>Лунаць над Нявою!</p>
<p>Можа, Ўкраіны далёкай</p>
<p>Ўжо няма — не знаю...</p>
<p>Паляцеў бы, паглядзеў бы,</p>
<p>Дык Бог не пускае.</p>
<p>Масква выпаліла, можа,</p>
<p>І Дняпро спусціла</p>
<p>Ў сіне мора? Раскапала</p>
<p>Курганы-магілы —</p>
<p>Нашу славу. Божа мілы!</p>
<p>Зжалься, Божа мілы!»</p>
<p> </p>
<p>Дый замоўкла; пазіраю:</p>
<p>Бела хмара крые</p>
<p>Неба шэрае, а ў хмары —</p>
<p>Бы ў гаі звер вые.</p>
<p>То не хмара — бела птушка</p>
<p>Хмараю зляцела</p>
<p>Над царом тым масянжовым,</p>
<p>Галасіла, пела:</p>
<p>«І мы скованы з табою,</p>
<p>Людаед з бярлогаў!</p>
<p>На судзілішчы на страшным</p>
<p>Мы закрыем Бога</p>
<p>Ад вачэй тваіх пражорных.</p>
<p>Ты нас з Украіны</p>
<p>Загнаў голых і галодных</p>
<p>У снег на чужыну,</p>
<p>Дый парэзаў, а з скур нашых</p>
<p>Сабе баграніцу</p>
<p>Пашыў жыламі тугімі,</p>
<p>І заклаў сталіцу</p>
<p>Ў новай рызе. Падзівіся:</p>
<p>Цэрквы ды палацы!</p>
<p>Весяліся, кат пракляты,</p>
<p>З крывавае працы!»</p>
<p> </p>
<p>*</p>
<p>Разляцеліся і зніклі.</p>
<p>Сонейка ўставала,</p>
<p>А я стаяў, дзіваваўся,</p>
<p>Ды аж страшна стала.</p>
<p>Бедакі ўжо паўставалі,</p>
<p>На працу спяшылі,</p>
<p>Маскалі ўжо на распуццях</p>
<p>Муштроўку рабілі.</p>
<p>Краем вуліц паспяшалі</p>
<p>Сонныя дзяўчаты.</p>
<p>Ды не з дому, а дадому!..</p>
<p>Пасылала маці</p>
<p>На ўсю ночку працаваці,</p>
<p>На хлеб зарабляці.</p>
<p>А я стаю, пахіліўся,</p>
<p>Ў думках разважаю:</p>
<p>Як то цяжка хлеб штодзённы</p>
<p>Людзі зарабляюць!</p>
<p> </p>
<p>Вот і брація сыпнула</p>
<p>У сенат пісаці</p>
<p>Ды падпісываць, ды з родных</p>
<p>З бацькі, з брата драці.</p>
<p>А між імі й землячкі тут</p>
<p>Сям-там праглядаюць;</p>
<p>Па-маскоўску так і рэжуць,</p>
<p>Смяюцца ды лаюць</p>
<p>Бацькоў сваіх, што іх змалку</p>
<p>Дзэкаць не наўчылі</p>
<p>Па-нямецку — а цяпер тут</p>
<p>Кісні во ў чарніле!</p>
<p>П’яўкі, п’яўкі! Можа, бацька</p>
<p>Астатню карову</p>
<p>Прадаў жыдам, пакуль выўчыў</p>
<p>Маскоўскае мовы.</p>
<p>Украіна! Украіна!</p>
<p>Вось жа твае дзеткі</p>
<p>Твае злітыя чарнілам</p>
<p>Маладыя кветкі.</p>
<p>Маскоўскаю балбатнёю</p>
<p>Ў нямецкіх цяпліцах</p>
<p>Заглушаны!.. Плач, Украйна,</p>
<p>Бяздзетна ўдавіца!</p>
<p> </p>
<p>Пайсці хіба, паглядзеці</p>
<p>Да цара ў палацы,</p>
<p>Што там робіцца? Прыходжу —</p>
<p>Дворня (стаў ўзірацца)</p>
<p>Стаіць радам, сапе, храпе,</p>
<p>Насы панадзьмала,</p>
<p>Як індыкі, і на дзверы</p>
<p>Коса паглядала.</p>
<p>Адчыніліся во й дзверы —</p>
<p>І як бы з бярлогі</p>
<p>Мядзведзь вылез. Ледзьве-ледзьве</p>
<p>Пераносіць ногі;</p>
<p>Ды адуты, пасінеў аж:</p>
<p>Пахмелле праклята</p>
<p>Яго мучыла. Як крыкне</p>
<p>На самых пузатых,—</p>
<p>І пузатая ўся хеўра</p>
<p>Ў зямлю паляцела!</p>
<p>З ілба вылупіў ён банькі,—</p>
<p>І ўсё задрыжэла,</p>
<p>Што было там. Як шалёны,</p>
<p>На меншых гукае —</p>
<p>У зямлю й тыя. Ён да дробных —</p>
<p>Тыя прападаюць!</p>
<p>Ён да чэлядзі — і чэлядзь,</p>
<p>І чэлядзь прапала.</p>
<p>Да маскаляў,— маскалікі,</p>
<p>Толькі застагнала,</p>
<p>Пайшлі ў зямлю. А на свеце</p>
<p>Усё, бы ў нейкім цудзе!</p>
<p>Я гляджу, што будзе далей,</p>
<p>Што рабіці будзе</p>
<p>Мой мядзведзік! Стаіць сабе,</p>
<p>Галаву панурыў,</p>
<p>Небарака. Дзе ж прапала</p>
<p>Мядзвежжа натура?</p>
<p>Як той коцік — такі смешны!..</p>
<p>Я аж засмяяўся!</p>
<p>Аж пачуў ён, ды як зыкне,—</p>
<p>Я перапужаўся</p>
<p>І збудзіўся...</p>
<p> </p>
<p>Вось якое</p>
<p>Ў сне пабачыў я там</p>
<p>Дзіва дзіваў! Гэта ж толькі</p>
<p>Сніцца дурнаватым</p>
<p>Ды п’яніцам. Не крыўдуйце,</p>
<p>Браткі дарагія,</p>
<p>Што не сваё расказаў вам,</p>
<p>А то, што сасніў я.</p>
<p> </p>
<p>1933</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>