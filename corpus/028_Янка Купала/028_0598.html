<div class="container">
<div class="book-utils">
<div id="qrcode"></div>
<a href="/Janka_Kupala/Piesni_vajny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песні вайны -->
<h2><a href="http://knihi.com/Janka_Kupala/">Янка Купала</a></h2>
<h2>Песні вайны</h2>
<div style="height: 3rem"></div>
<!-- TOC_BEGIN -->
<a href="#chapter1">І. Варожбы</a><br/>
<a href="#chapter2">ІІ. Перад бурай</a><br/>
<a href="#chapter3">ІІІ. Склік</a><br/>
<a href="#chapter4">IV. Разлука</a><br/>
<a href="#chapter5">V. Засталіся нівы, сёлы</a><br/>
<a href="#chapter6">VI. Пабоішча</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Вазьмі, маці, пяску жменю,</p>
<p>Пасей, маці, на каменю.</p>
<p>Як прыжджэшся з пяску ўсходу,</p>
<p>Тады верне сын з паходу.</p>
<p><i>З народнай песні</i></p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>І. Варожбы</h3>
<p>На ўзбярэжжы, над ракою</p>
<p>Шэпчуць вербы з асакою:</p>
<p>— Што то будзе, што то будзе?</p>
<p>Штось трывожны свет і людзі!</p>
<p> </p>
<p>Па зямлі пайшлі пажары —</p>
<p>Неба дымяць дыму хмары,</p>
<p>Там і тутака агнішча,</p>
<p>Над агнішчам вецер свішча.</p>
<p> </p>
<p>Па сялібах — пошасць хваляй...</p>
<p>Гэты хвор, таго схавалі,</p>
<p>Тому чэшуць дамавіну...</p>
<p>Жыці, мерці няма ўпыну.</p>
<p> </p>
<p>А па небе ў гэта лета</p>
<p>Ходзіць ходырам камета,—</p>
<p>Хвост яе — не дай Ты Божа...</p>
<p>На дабро нам не варожа.</p>
<p> </p>
<p>Далей вокал — як магіла...</p>
<p>Сонца круг свой зацямніла,</p>
<p>Ночай глянула ў дзень белы</p>
<p>На жыццё ўсё, на свет цэлы.</p>
<p> </p>
<p>І груган аднекуль выплыў,</p>
<p>Штосьці гыркнуў дзюбай хрыпла,</p>
<p>Як заклён праклённы кінуў,</p>
<p>Дый дзесь згінуў ці не згінуў.</p>
<p> </p>
<p>За варожбамі варожбы,</p>
<p>Як нячысцікавы божбы,</p>
<p>Ад варотаў да варотаў</p>
<p>Ходзяць, стукаюць ля плоту.</p>
<p> </p>
<p>Засяюць трывогі, страхі</p>
<p>На ўсе сцежкі, на ўсе шляхі,</p>
<p>Дзе начніцы косым вокам</p>
<p>Пазіраюць ненарокам.</p>
<p> </p>
<p>Ой, нездарма над ракою</p>
<p>Шэпчуць вербы з асакою:</p>
<p>— Што то будзе, што то будзе?</p>
<p>Штось трывожны свет і людзі!</p>
<p> </p>
<p> </p>
<h3><a id="chapter2"></a>ІІ. Перад бурай</h3>
<p>Грамадзяцца цёмны хмары,</p>
<p>Грозяць свету страшнай карай,</p>
<p>Не супыняць ужо бітваў</p>
<p>Ні ўздыханні, ні малітвы.</p>
<p> </p>
<p>Сталі ўсюды ўсімі трэсці</p>
<p>Неспакойства поўны весці,</p>
<p>Што, забыўшы людзі ўвагі,</p>
<p>Пад крывавы пойдуць сцягі.</p>
<p> </p>
<p>Меч уздыме брат на брата,</p>
<p>Стане брату брат горш ката...</p>
<p>Зуб — за зуб, за вока — вока...</p>
<p>Як і сказана ў прарокаў.</p>
<p> </p>
<p>Ўсё свой к гэтаму шлях знача,</p>
<p>Што так будзе — не іначай,</p>
<p>Бо шукаць ўжо праўды нечым,</p>
<p>Толькі порахам ды мечам.</p>
<p> </p>
<p>Бо ёсць сіла і на сілу,</p>
<p>Што магілай за магілу</p>
<p>Водкуп дасць, як след, з паклонам</p>
<p>Ды прымкне крыжом свянцоным.</p>
<p> </p>
<p>Бо ёсць воля і на волю,</p>
<p>Што сваю з тэй возьме долю,</p>
<p>Не загубіць, не ўваскрэсіць,—</p>
<p>За ланцуг — ланцуг павесіць.</p>
<p> </p>
<p>Так ўсё горшы ад граніцаў</p>
<p>Ад далёкіх слух імчыцца;</p>
<p>Штораз болей — менш надзеі,</p>
<p>Што віхор гразу развее.</p>
<p> </p>
<p>Чуткі йдуць, плывуць журбою,</p>
<p>Родны краю, над табою;</p>
<p>Ты ж не гніся ў завіруху:</p>
<p>Вокам бач і вухам слухай.</p>
<p> </p>
<p>Хто за славу выйдзе з славай —</p>
<p>Тых не зломіць бой крывавы;</p>
<p>Хто за праўду праўдай стане —</p>
<p>Тых сустрэне змілаванне.</p>
<p> </p>
<h3><a id="chapter3"></a>ІІІ. Склік</h3>
<p>Напрарачыў, наваражыў</p>
<p>Бяды сабе квол чалавек,—</p>
<p>Крывавых бур не збыў, не зжыў,</p>
<p>Заломаў не прарваў, не ссек.</p>
<p> </p>
<p>Ад самагубнасцей дзікіх,</p>
<p>Ад трупам значаных дарог</p>
<p>Не пастрымалі сэрц людскіх</p>
<p>Ні права іхняе, ні Бог.</p>
<p> </p>
<p>Ударыў гром, завыў пажар,</p>
<p>Склікаюць трубы на паход;</p>
<p>Йдзе край на край, на цара — цар,</p>
<p>Народ падняўся на народ.</p>
<p> </p>
<p>Скрозь свету йдзе аружны склік</p>
<p>Паставіць сілу проці сіл;</p>
<p>Жадае свет, як свет вялік,</p>
<p>Даўно варожаных магіл.</p>
<p> </p>
<p>Устань, хто жыў, устань, хто дуж,</p>
<p>Нясці аружжа, ў бітвы йсці!</p>
<p>Кінь матку сын, кінь жонку муж</p>
<p>І хату кінь у забыцці!</p>
<p> </p>
<p>Устань, устань тачыць штыхі,</p>
<p>Знамёны шоўкавы свянціць!</p>
<p>Яшчэ жыве закон такі —</p>
<p>За смерці — смерцямі плаціць.</p>
<p> </p>
<p>Адважна ў бой рыхтуйся, брат,</p>
<p>Баяцца нечага крыві,—</p>
<p>Твой продак выліў яе шмат,</p>
<p>Ты памяць продкаў аджыві!</p>
<p> </p>
<p>Каня буланага сядлай,</p>
<p>У стрэльбу крэпка ўбі набой</p>
<p>І, блаславіўшы бацькаў край,</p>
<p>Едзь па загаду ў грозны бой!</p>
<p> </p>
<p>Як дасягнеш чужацкіх гонь,</p>
<p>Патопчаш ворагаву рунь,—</p>
<p>Ты Матку-Бацькаўшчыну ўспомнь</p>
<p>І ўбок кінь вокам сваіх пунь.</p>
<p> </p>
<p>А чалавечае на цэль</p>
<p>Жыццё узяўшы на прасцяг,</p>
<p>У грудзі свенчаныя стрэль,</p>
<p>Адно не цэль ў крыж на грудзях!</p>
<p> </p>
<p>Адважна ў бой!.. Вайна вайну</p>
<p>Спладзіла — хай жа бітва йдзе</p>
<p>За шчасця лепшага вясну,</p>
<p>За волю вольнай грамадзе!</p>
<p> </p>
<p>Аб долі роднай стараны</p>
<p>Нам сведчыць не адзін курган,</p>
<p>Дзе дрэмлюць слаўныя сыны;</p>
<p>А страж дзяржыць ноч ды туман.</p>
<p> </p>
<h3><a id="chapter4"></a>IV. Разлука</h3>
<p>Вецер завыў па сялібах,—</p>
<p>Звоніць дый звоніць па шыбах;</p>
<p>Лыска на прызбе якоча;</p>
<p>Ў хаце ўдзень сумна, як ночай.</p>
<p> </p>
<p>Над сталом бацька журбуе,</p>
<p>Галаву звесіў сівую,</p>
<p>Маці у кубле штось шнырыць,</p>
<p>Жонка дзіцё ціхамірыць.</p>
<p> </p>
<p>Янка збіраецца ўпрочкі...</p>
<p>Ой, не на радасць дні, ночкі</p>
<p>Сына старая пясціла,</p>
<p>Каб рос у розум і сілу!</p>
<p> </p>
<p>Ой, не на помач ў бядноце</p>
<p>Даў стары склад у рабоце,</p>
<p>Дый не на ўцехі вялікі</p>
<p>Згралі вяселле музыкі.</p>
<p> </p>
<p>Цераз палеткі, палоскі</p>
<p>Склік дакаціўся да вёскі,—</p>
<p>Кліча на збор «запаснога»,</p>
<p>Бо на ўсім свеце трывога.</p>
<p> </p>
<p>Новыя лапці, аборы,</p>
<p>Новыя шаты-уборы</p>
<p>Стаў на сябе напінаці,</p>
<p>Кланяцца родным у хаце.</p>
<p> </p>
<p>Кланяўся нізка татулю,</p>
<p>А яшчэ ніжай матулі,</p>
<p>Прашчаўся з жонкай, з дзіцяткам,</p>
<p>Слёзы ўціраючы ўкрадкам.</p>
<p> </p>
<p>Ціха, маркотна ў святліцы,</p>
<p>Кожны азвацца баіцца,</p>
<p>Як бы над імі ў спакою...</p>
<p>Смерць калыхала касою...</p>
<p> </p>
<p>А як ён з хаты выходзіў:</p>
<p>«На, хай бароне ў прыгодзе!» —</p>
<p>Гэтак матуля сказала</p>
<p>Ды штось на шыю ўвязала.</p>
<p> </p>
<p>Матчына гэта ахвяра —</p>
<p>З нашых прыдбана папараў:</p>
<p>З роднай вузельчык кудзелькі,</p>
<p>Ў ім — жменька роднай зямелькі.</p>
<p> </p>
<p>І выйшаў з хаты ваяка,</p>
<p>Не уздыхнуў, не заплакаў,</p>
<p>Выйшаў, заціснуўшы зубы,</p>
<p>На тыя бітвы, на згубы.</p>
<p> </p>
<p>Вецер адно не ўнімаўся,</p>
<p>Як бы варожбай займаўся:</p>
<p>Верне дамоў Янка болей</p>
<p>Ці ўжо не верне ніколі.</p>
<p> </p>
<p> </p>
<h3><a id="chapter5"></a>V. Засталіся нівы, сёлы</h3>
<p>Выйшлі роднай вёскі дзеці</p>
<p>Паміраць на белым свеце,</p>
<p>Рассяваць па свеце косці</p>
<p>Праз кагосьці, за кагосьці.</p>
<p> </p>
<p>Засталіся нівы, сёлы</p>
<p>На той сум-жаль невясёлы,</p>
<p>Засталіся, ой, сіроты,</p>
<p>З горкім горам, з адзінотай.</p>
<p> </p>
<p>Не палыне сошка ў полі</p>
<p>З добрай долі, з добрай волі;</p>
<p>Не пачуюць кос пакосы,—</p>
<p>Ржа паесць сталёвы косы.</p>
<p> </p>
<p>Ночкай, вечарам, зарання</p>
<p>Маці-ўдоўка выйдзе, гляне,</p>
<p>Выйдзе, гляне — стане досіць...</p>
<p>Просіць Бога... не дапросіць:</p>
<p> </p>
<p>«На каго ж Ты нас пакінуў?</p>
<p>Чаму ж лепей дамавіну</p>
<p>За калыску, за ліпову,</p>
<p>Ты не даў нам дзеля хову?</p>
<p> </p>
<p>Для каго ж Твае законы</p>
<p>Развялі на ўсе староны,</p>
<p>Што брат братам ад прадвеку</p>
<p>Чалавек для чалавека?</p>
<p> </p>
<p>Як авечак, як ягнятаў,</p>
<p>І ў хаце, і за хатай</p>
<p>Ты мальбу людскую любіш,</p>
<p>Нашто ж Бацькаўшчыну губіш!»</p>
<p> </p>
<p>Так лунае ўдзень і ўночы</p>
<p>Той за жалем жаль сірочы</p>
<p>І мальба да ласкі боскай</p>
<p>Каля вёскі і над вёскай.</p>
<p> </p>
<p>А за вёскай, дзе магілы,</p>
<p>Дзе ляглі, заснулі сілы,</p>
<p>Пахіліўся крыж да крыжа —</p>
<p>Гэты вышай, гэты ніжай.</p>
<p> </p>
<p>На крыжах сава якотам</p>
<p>Гаманіць адказ сіротам</p>
<p>Ды пытаннем страшным страша:</p>
<p>«Га! дзе ж Бацькаўшчына ваша?»</p>
<p> </p>
<p> </p>
<h3><a id="chapter6"></a>VI. Пабоішча</h3>
<p>Ноч не спаўшы, дзень не еўшы,</p>
<p>Прымадзеўшы, прыкалеўшы,</p>
<p>Меціць куляй, прэцца з штыхам,</p>
<p>Косіць шабляй, мчыцца ліхам;</p>
<p>Вокам, сэрцам не дрыгне...</p>
<p>Смерць яму або смерць мне!</p>
<p> </p>
<p>Стрэлы свішчуць, дыміць порах,</p>
<p>Збіўся ў кучу свой і вораг,</p>
<p>Юшка брызгае у вочы,</p>
<p>Гэты стогне, той рагоча,</p>
<p>Той зваліўся, топча той,—</p>
<p>Не глядзіць — свой ці не свой.</p>
<p> </p>
<p>Ад крыві зямля чырвона,</p>
<p>Неба чорная заслона</p>
<p>Засланіла, як магіла,</p>
<p>А пад ёю сілу сіла,</p>
<p>Ўсполку з смерцяй, смерцяй тне,—</p>
<p>Верх таго, хто не засне.</p>
<p>.  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Гу-га-га! як бой удаўся!</p>
<p>Вораг дрогнуў, вораг здаўся,</p>
<p>Не прамог, злажыў аружжа;</p>
<p>Як быў дужы — стаў нядужы:</p>
<p>Той уцёк, той у палон</p>
<p>Здаў сябе, як у прыгон.</p>
<p> </p>
<p>І вось жніва, што за жніва!</p>
<p>Бокам, сторчам, проста, крыва —</p>
<p>Труп ля трупа, як калоды...</p>
<p>Што за сон, што за выгоды!</p>
<p>Не на смехі, не на жарт,</p>
<p>Ката — брат, кат брата варт!</p>
<p>.  .  .  .  .  .  .  .  .  .  .  .  .  .  .  .  .  .  .  .</p>
<p>Ціха дрэмле поле бітвы,</p>
<p>Шэпча блізкі лес малітвы;</p>
<p>Выбрыў воўк з сваёй бярлогі,</p>
<p>Выць пачаў на ўсе разлогі.</p>
<p>Выць пачаў ў хаўтурны тон,</p>
<p>Зубы скалячы на плён.</p>
<p> </p>
<p>А разняўшы кіпці-клешчы,</p>
<p>Ў высі ўсплыў груган злавешчы</p>
<p>І закракаў, як бы ведаў:</p>
<p>— Кра-кра, кра-кра! то ж пабеда!..</p>
<p>Кра-кра-кра! рыхтуй набой,—</p>
<p>Па пабедзе — зноў у бой!..</p>
<p>1914</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>