<div class="container">
<div class="book-utils">
<div id="qrcode"></div>
<a href="/Janka_Kupala/Piesnia_budaunictvu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1931 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня будаўніцтву -->
<h2><a href="http://knihi.com/Janka_Kupala/">Янка Купала</a></h2>
<h2>Песня будаўніцтву</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыйдзе новы — а мудры — гісторык,</p>
<p>А ён прыйдзе — ужо ён ідзе —</p>
<p>І сказ дзіўны, праўдзівы ад зорак</p>
<p>І да зорак аб нашых прасторах,</p>
<p>Аб падзеях, людзях павядзе.</p>
<p> </p>
<p>Ён раскажа, як з творчым імкненнем</p>
<p>Для народаў закон выдавала</p>
<p>Бальшавіцкая праўда, сумленне,</p>
<p>Каб жыццё ўжо было без цярпенняў</p>
<p>І мінула пракляццяў навала.</p>
<p> </p>
<p>Як знішчаліся цвёрдай рукою</p>
<p>Пралетару варожыя класы,</p>
<p>Як на фронтах ішоў бой за боем,</p>
<p>Як зброд ворагаў здаўся, не ўстояў</p>
<p>Ў тыя грозныя бурныя часы.</p>
<p> </p>
<p>Як ішла рэканструкцыя смела</p>
<p>Па заводах, па полі, па думках,</p>
<p>Перашкоды знішчаючы ўмела,</p>
<p>Хоць варожы табун адзічэлы</p>
<p>Ёй імшу пахавальную крумкаў.</p>
<p> </p>
<p>Як мінулым спаганена праца</p>
<p>Ад батрацкай прыгоннай сярмягі,</p>
<p>Сабе ўзносячы ў сонцах палацы,</p>
<p>Стала горда навек называцца</p>
<p>Справай гонару, славы, адвагі.</p>
<p> </p>
<p>Маладому свайму пакаленню</p>
<p>Ён апіша з палётам арліным,</p>
<p>Як бліскотна з бетону, з камення,</p>
<p>З цэглы, з сталі, з жалеза ў праменнях</p>
<p>Тут за гмахам рос гмах на руінах.</p>
<p> </p>
<p>Як узняўшыся слаўна ў вышыні,</p>
<p>Сацспаборніцтва, ўдарніцтва ўдала</p>
<p>Здабывала багацце краіне,</p>
<p>Гарады будавала ў пустынях</p>
<p>І пустынную ноч асвятляла.</p>
<p> </p>
<p>Як за трактарам трактар выходзіў</p>
<p>На сялянскія стужкі-палоскі,</p>
<p>Каб у дружным, як войска, паходзе</p>
<p>Нішчыць межы, машыны заводзіць,</p>
<p>Будзіць спячыя сёлы і вёскі.</p>
<p> </p>
<p>Як яна, бальшавіцкая партыя,</p>
<p>Каб датла зруйнаваць стары свет,</p>
<p>Барацьбою зацятай, упартай,</p>
<p>Сваю ставячы голаў на карту,</p>
<p>Дасягла недасяглых пабед.</p>
<p> </p>
<p>Прыйдзе новы — а мудры — гісторык,</p>
<p>А ён прыйдзе — ужо ён ідзе —</p>
<p>І сказ дзіўны, праўдзівы ад зорак</p>
<p>І да зорак аб нашых прасторах,</p>
<p>Аб падзеях, людзях павядзе.</p>
<p> </p>
<p>1931</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>