<div class="container">
<div class="book-utils">
<div id="qrcode"></div>
<a href="/Janka_Kupala/Kurhan_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 23.05.1910 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Курган -->
<h2><a href="http://knihi.com/Janka_Kupala/">Янка Купала</a></h2>
<h2>Курган</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">X</a><br/>
<a href="#chapter11">XI</a><br/>
<a href="#chapter12">XII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p>Паміж пустак, балот беларускай зямлі,</p>
<p>На ўзбярэжжы ракі шумнацечнай,</p>
<p>Дрэмле памятка дзён, што ў нябыт уцяклі,—</p>
<p>Ўдзірванелы курган векавечны.</p>
<p> </p>
<p>Дуб галлё распусціў каранасты над ім,</p>
<p>Сухазелле у грудзі ўпілося;</p>
<p>Вецер стогне над ім уздыханнем глухім,—</p>
<p>Аб мінуўшчыне ў жальбах галосе.</p>
<p> </p>
<p>На Купалле там птушка садзіцца, пяе,</p>
<p>У Піліпаўку воўк нема вые;</p>
<p>Сонца днём распускае там косы свае,</p>
<p>Ночкай зоры глядзяць залатыя.</p>
<p> </p>
<p>Хмары неба ўсцілалі мо тысячу раз,</p>
<p>Перуны білі з краю да краю,—</p>
<p>Ён стаіць — гэта памяць людская, паказ...</p>
<p>Толькі гутарка ходзіць такая.</p>
<p> </p>
<h3><a id="chapter2"></a>ІІ</h3>
<p>На гары на крутой, на абвітай ракой,</p>
<p>Лет назад таму сотня ці болей,</p>
<p>Белы хорам стаяў, недаступнай сцяной</p>
<p>Грозна, думна глядзеў на прыволле.</p>
<p> </p>
<p>У нагах у яго рассцілаўся абшар</p>
<p>Хвоек гонкіх і пахані чорнай,</p>
<p>Сонных вёсак шары, хат амшалых, як мар,</p>
<p>Хат з сям’ёй душ падданых, пакорных.</p>
<p> </p>
<p>Князь у хораме жыў, слаўны свету ўсяму,</p>
<p>Недаступны і грозны, як хорам;</p>
<p>Хто хацеў, не хацеў — біў паклоны яму,</p>
<p>Спуску, ласкі не знаў непакорам.</p>
<p> </p>
<p>Зневажаў, катаваў ён з дружынай сваей;</p>
<p>Стражы князевы — ў полі і дома,</p>
<p>Толькі модлы раслі небу ў сэрцах людзей,</p>
<p>І пракляцце расло пакрыёма.</p>
<p> </p>
<h3><a id="chapter3"></a>ІІІ</h3>
<p>Раз бяседа вялікая ў князя была:</p>
<p>На пасад дачку княжну садзілі;</p>
<p>За сталом він заморскіх крыніца цякла,</p>
<p>Бегла музыка ўкруг на паўмілі.</p>
<p> </p>
<p>На вяселле-разгул наплыло, як на сход,</p>
<p>Госці знатных зусюль, за паўсвету,</p>
<p>Гэткай гучнай бяседы не помніў народ,</p>
<p>Гэткіх скарбаў, брыльянтаў, саетаў!..</p>
<p> </p>
<p>Дзень, другі ўжо грымела у князя гульня,</p>
<p>І музыкі, і чаркі звінелі;</p>
<p>Выдумлялі забаў новых кожнага дня;</p>
<p>Што хацелі — ўсяго госці мелі.</p>
<p> </p>
<p>Ажно трэцяга дня князь прыдумаў адну</p>
<p>Для дружыны пацеху-забаву:</p>
<p>Загадаў ён пазваць гусляра-старыну,</p>
<p>Гусляра з яго ведамай славай.</p>
<p> </p>
<h3><a id="chapter4"></a>IV</h3>
<p>Акалічны народ гуслі знаў гусляра;</p>
<p>Песня-дума за сэрца хапала;</p>
<p>Вакол гэтай думы дудара-званара</p>
<p>Казак дзіўных злажылась нямала.</p>
<p> </p>
<p>Кажуць, толькі як выйдзе і ўдарыць як ён</p>
<p>Па струнах з неадступнаю песняй,—</p>
<p>Сон злятае з павек, болю цішыцца стогн,</p>
<p>Не шумяць ясакары, чарэсні;</p>
<p> </p>
<p>Пушча-лес не шуміць, белка, лось не бяжыць,</p>
<p>Салавей-птушка ў той час сціхае;</p>
<p>Паміж вольхаў рака, як штодзень, не бурліць,</p>
<p>Паплаўкі рыба-плотка хавае.</p>
<p> </p>
<p>Прытаіцца да моху русалка, лясун,</p>
<p>Каня вечнага «піць» не заводзіць;</p>
<p>Пад звон-песню жывучых гусляравых струн</p>
<p>Для ўсіх папараць-кветка ўзыходзіць.</p>
<p> </p>
<h3><a id="chapter5"></a>V</h3>
<p>Прывяла гусляра з яго ніўных сяліб</p>
<p>Дворня князева ў хорам багаты;</p>
<p>Пасадзіла на ганку, між клёнаў і ліп,</p>
<p>На цагляным парозе магната.</p>
<p> </p>
<p>Невыдумная світка — убор на плячах,</p>
<p>Барада, як снег белы — такая,</p>
<p>Незвычайны агонь у задумных вачах,</p>
<p>На каленях ляглі гуслі-баі.</p>
<p> </p>
<p>Водзіць пальцам худым па сталёвых струнах,</p>
<p>К песні-музыцы ладзіцца, строе;</p>
<p>Водклік б’ецца ад струн па сцюдзёных сцянах,</p>
<p>Заміраючы ў сховах пакояў.</p>
<p> </p>
<p>Вось настроіў, навёў тон у струнах як след,</p>
<p>Не зірнуўшы на гулі ні разу,</p>
<p>І сядзіць гэты сумны, як лунь, белы дзед</p>
<p>І чакае ад князя прыказу.</p>
<p> </p>
<h3><a id="chapter6"></a>VI</h3>
<p>— Што ж маўчыш ты, гусляр, ніў, лясоў песнябай,</p>
<p>Славай хат маіх подданых слаўны?!</p>
<p>Нам сягоння зайграй, нам сваіх песень дай,—</p>
<p>Князь умее плаціць незвычайна!</p>
<p> </p>
<p>Запяеш па душы, дасі ўцехі гасцям —</p>
<p>Поўны гуслі насыплю дукатаў;</p>
<p>Не пад мысль песня будзе каму-небудзь нам —</p>
<p>Канапляную возьмеш заплату;</p>
<p> </p>
<p>Знаеш славу маю, знаеш сілу маю...</p>
<p>— Многа знаю і чуў аб табе я,—</p>
<p>І я сам, як і ты, так табе запяю...</p>
<p>— Ну, пара пачынаць, дабрадзею! —</p>
<p> </p>
<p>Гэтак слухае, выслухаў князя гусляр,</p>
<p>Заіскрыліся вочы сівыя,</p>
<p>Патануў у скляпеннях адзін, другі ўдар,</p>
<p>І заплакалі струны жывыя.</p>
<p> </p>
<h3><a id="chapter7"></a>VII</h3>
<p>«Гэй ты, князь! Гэй, праслаўны на цэлы бел-свет!</p>
<p>Не такую задумаў ты думу,—</p>
<p>Не дае гуслярам сказу золата цвет,</p>
<p>Белых хорамаў п’яныя шумы.</p>
<p> </p>
<p>Скурганіў бы душу чырванцом тваім я;</p>
<p>Гуслям, княжа, не пішуць законаў:</p>
<p>Небу справу здае сэрца, думка мая,</p>
<p>Сонцу, зорам, арлам толькі роўна.</p>
<p> </p>
<p>Бачыш, княжа, загоны, лясы, сенажаць,—</p>
<p>Ім пакорны я толькі з гуслямі,</p>
<p>Сілен, княжа, караць, галаву сілен зняць,—</p>
<p>Не скуеш толькі дум ланцугамі.</p>
<p> </p>
<p>Славен, грозен і ты, і твой хорам-астрог,</p>
<p>Б’е ад сцен-цэгел лёдам зімовым;</p>
<p>Сэрца маеш, як гэты цагляны парог,</p>
<p>І душу — як скляпоў гэтых сховы.</p>
<p> </p>
<h3><a id="chapter8"></a>VIII</h3>
<p>Глянь ты, слаўны ўладар, на палеткі свае:</p>
<p>Сарачні там сох бачыш, як блудзе;</p>
<p>А ці чуў ты, аб чым там араты пяе,</p>
<p>Дзе і як жывуць гэтыя людзі?</p>
<p> </p>
<p>Глянь у лёхі свае, ў падзямеллі глянь, князь,</p>
<p>Што настроіў пад хорамам гэтым:</p>
<p>Брацці корчацца там, табой кінуты ў гразь,</p>
<p>Чэрві точаць жывых іх, раздзетых.</p>
<p> </p>
<p>Ты ўсё золатам хочаш прыцьміць, загаціць...</p>
<p>Ці ж прыгледзеўся, хорамны княжа?</p>
<p>Кроў на золаце гэтым людская блішчыць,</p>
<p>Кроў, якой і твая моц не змажа.</p>
<p> </p>
<p>Ты брыльянтамі ўсыпаў атласы і шоўк —</p>
<p>Гэта цёртая сталь ад кайданаў,</p>
<p>Гэта вісельні петляў развіты шнурок,</p>
<p>Гэта, княжа, твае саматканы.</p>
<p> </p>
<h3><a id="chapter9"></a>IX</h3>
<p>Стол ты ўставіў ядой, косцей шмат пад сталом,—</p>
<p>Гэта косці бядноты рабочай;</p>
<p>Пацяшаешся белым, чырвоным віном,—</p>
<p>Гэта слёзы нядолі сірочай.</p>
<p> </p>
<p>Хорам выстраіў ты, твайму воку так міл,</p>
<p>Адшліфованы цэгла і камень,—</p>
<p>Гэта — памяткі-пліты з няўчасных магіл,</p>
<p>Гэта — сэрцаў скамененых пламень.</p>
<p> </p>
<p>Люба чуці табе скочнай музыкі звон:</p>
<p>Ты, дружына п’яцё асалоду,—</p>
<p>А ці ўслухаўся ты, як плыве з яе стогн,</p>
<p>Стогн пракляцця табе, твайму роду?!</p>
<p> </p>
<p>Ты збялеў, ты дрыжыш, слаўны княжа-ўладар!</p>
<p>Госці хмурны, а дворня знямела...</p>
<p>Ну, што, княжа? пара даць за песню мне дар!</p>
<p>Выбачай, калі спеў мо няўмела».</p>
<p> </p>
<h3><a id="chapter10"></a>X</h3>
<p>Князь стаіць, князь маўчыць, жуда, помста б’е з воч;</p>
<p>Гулі зглухлі: ні жартаў, ні смехаў...</p>
<p>Думаў князь, выдумляў, грымнуў шабляй наўзбоч,</p>
<p>Толькі з лёскатам выбегла рэха.</p>
<p> </p>
<p>— Гэй ты, сонцу раўня, не на тое пазваў</p>
<p>На вяселле цябе сваёй княжны!..</p>
<p>Ты — шалёны старык, хто цябе дзе хаваў?</p>
<p>Ты, знаць, вырадак цемры сярмяжнай.</p>
<p> </p>
<p>Ты адважыўся мне на сляпы перакор</p>
<p>Вызваняці сусветныя трэлі;</p>
<p>Платы маю шмат я для такіх непакор,</p>
<p>Хто сябе проці мне стаць асмеліў.</p>
<p> </p>
<p>Я па-князеўску ўсім і плачу, і люблю!</p>
<p>Ты не хочаш дукатаў — не трэба!..</p>
<p>Ўзяці старца і гуслі жыўцом у зямлю!</p>
<p>Знае хай, хто тут пан: я — ці неба!</p>
<p> </p>
<h3><a id="chapter11"></a>XI</h3>
<p>Падхапілі, ўзялі гусляра-старыка,</p>
<p>Гуслі разам яго самагуды;</p>
<p>Па-над бераг круты, дзе шумела рака,</p>
<p>Павялі, паняслі на загубу.</p>
<p> </p>
<p>Месца выбралі здатнае, вырылі дол,</p>
<p>Дол тры сажні шырокі, глыбокі;</p>
<p>Закапалі, убілі асінавы кол,</p>
<p>Далі насып тры сажні высокі.</p>
<p> </p>
<p>Не часалі дамоўкі яму сталяры,</p>
<p>Не заплакалі бліжнія вочы;</p>
<p>Змоўклі гуслі і ён з той пары — да пары;</p>
<p>Сум і сціша залеглі, як ночай.</p>
<p> </p>
<p>Толькі князеўскі хорам гудзеў, не маўчаў:</p>
<p>Шалы, музыка ў тахт рагаталі;</p>
<p>Не адну віна бочку князь кончыў, пачаў:</p>
<p>Шлюб-вяселле ўсё княжны гулялі.</p>
<p> </p>
<h3><a id="chapter12"></a>XII</h3>
<p>Пацяклі, паплылі за гадамі гады...</p>
<p>На гусляравым наспе жвіровым</p>
<p>Палыны узышлі, вырас дуб малады,</p>
<p>Зашумеў непанятлівым словам.</p>
<p> </p>
<p>Лет за сотню звёў час, ці і болей мо лет,</p>
<p>Зацвілі пераказы ў народзе;</p>
<p>Кажуць людзі: ў год раз ночкай з гуслямі дзед</p>
<p>З кургана, як снег, белы выходзе.</p>
<p> </p>
<p>Гуслі строіць свае, струны звонка звіняць.</p>
<p>Жменяй водзіць па іх абамлелай,</p>
<p>І ўсё нешта пяе, што жывым не паняць,</p>
<p>І на месяц глядзіць, як сам, белы.</p>
<p> </p>
<p>Кажуць, каб хто калі зразумеў голас той,</p>
<p>Не зазнаў бы ніколі ўжо гора...</p>
<p>Можна тут веру даць, толькі слухаць душой...</p>
<p>Курганы шмат чаго нам гавораць.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>