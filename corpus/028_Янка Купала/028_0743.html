<div class="container">
<div class="book-utils">
<div id="qrcode"></div>
<a href="/Janka_Kupala/U_lesie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У лесе -->
<h2><a href="http://knihi.com/Janka_Kupala/">Янка Купала</a></h2>
<h2>У лесе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі бывае мне маркотна,—</p>
<p>А я маркочуся часцей,</p>
<p>Як гэта думае ахвотна</p>
<p>Мой дабрадзей ці ліхадзей,—</p>
<p> </p>
<p>Тады іду я ў лес нядбала,</p>
<p>Каб не мазоліць воч людзям,</p>
<p>На мох валюся дзе папала,</p>
<p>І ўжо я з пушчай сам-насам.</p>
<p> </p>
<p>Ніхто не бачыць і не чуе,</p>
<p>Аб чым тут гутарку вяду,</p>
<p>Дзе думка днюе і начуе,</p>
<p>Сваю хавае дзе нуду.</p>
<p> </p>
<p>А з лесам сябры мы старыя,—</p>
<p>Не раз праводзілі папас;</p>
<p>За сорак год нам дружбу крые,</p>
<p>Калі сышліся першы раз.</p>
<p> </p>
<p>За гэты час, навек схаваны,</p>
<p>Шмат мелі ўсякіх лет і зім,—</p>
<p>Былі агні, былі туманы,</p>
<p>Было ўсяго са мной і з ім.</p>
<p> </p>
<p>Цяпер, калі сюды прыйду я,</p>
<p>Знаёма, ясна, як сляза:</p>
<p>Усё тыя шышкі лес гадуе,</p>
<p>Ўся тая ўецца дзермяза.</p>
<p> </p>
<p>Таксама мох ляжыць, як воўна,—</p>
<p>Бы ў пуху песціцца нага;</p>
<p>Ад птушак ройна, шуму поўна,</p>
<p>Глядзі ды слухай як мага.</p>
<p> </p>
<p>Сягоння бачу тут бярозку:</p>
<p>Была жывой — цяпер ляжыць,—</p>
<p>Як маёй смутнай долі цёзку,</p>
<p>Паспеў віхор яе скрышыць.</p>
<p> </p>
<p>Без часу ёй прыйшлось замерці...</p>
<p>Ляжы, гаротная, ляжы,</p>
<p>Пакуль не разбяруць па чвэрці</p>
<p>Цябе на дровы ці крыжы!</p>
<p>.............................................................</p>
<p>На памяць мне прыйшла дзяўчына,—</p>
<p>Скажу — тутэйшая яна,—</p>
<p>І здарылася з ёй прычына,</p>
<p>Прычына жудкая адна:</p>
<p> </p>
<p>Кашульку ёй знялі ў няшчасці —</p>
<p>Суседзі, а не іншы хто —</p>
<p>І падзялілі ўсю на часці,</p>
<p>Як бы дзяліць не мелі што.</p>
<p> </p>
<p>Прыціхне лес ды зноў аб нечым</p>
<p>Шуміць, гамоніць, колькі дуж,</p>
<p>Супроць вятроў каробіць плечы,</p>
<p>Ўвесь выгібаецца, як вуж.</p>
<p> </p>
<p>Вароны ў высі крык заўзяты</p>
<p>Узнялі, бы клянуць сябе,</p>
<p>А дзяцел дзюбаю зубатай</p>
<p>Дзяўбе сасонку ды дзяўбе.</p>
<p> </p>
<p>Зязюлька ў тахт «ку-ку» кукуе,</p>
<p>Як ёй хто голас натачыў;</p>
<p>Лічу, ці доўга павякую...</p>
<p>Замоўкла... мала налічыў.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>