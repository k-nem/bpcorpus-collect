<div class="container">
<div class="book-utils">
<div id="qrcode"></div>
<a href="/Janka_Kupala/Bielaruskaj_vydavieckaj_supolcy_Zahlanie_sonca_i_u_nasa_akonca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беларускай выдавецкай суполцы «Загляне сонца і ў наша аконца» -->
<h2><a href="http://knihi.com/Janka_Kupala/">Янка Купала</a></h2>
<h2>Беларускай выдавецкай суполцы «Загляне сонца і ў наша аконца»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прывет вам, прывет з найцямнейшай старонкі,</p>
<p>Ад браццяў, ад сёстраў загнаных сваіх,</p>
<p>Шлю радасці поўны, шлю з песняю звонкай:</p>
<p>Вітайце, сяўцы, нам збажынак такіх!</p>
<p>Мяцеліцы нашу айчызну зглушылі;</p>
<p>Найлепшых авечак уносяць звяры;</p>
<p>Жыццё тут заціхшы, як сон у магіле:</p>
<p>Тут цёмна, не знаці ні дня, ні зары.</p>
<p>Тут крыўды няшчасных галосяць а мшчэнні;</p>
<p>Для духа і цела бракуе тут хлеба.</p>
<p>А мора слёз вечных, гэй, вечных цярпенняў,</p>
<p>Пажараў — сто сонцаў, каб высушыць, трэба!</p>
<p>Хоць сілаў гартоўных не стаць тут не можа:</p>
<p>Іх голад, і холад, і кнут гартаваў;</p>
<p>Но сон іх, ах! крэпкі, хто смелы стрывожа:</p>
<p>Сябе хто б такім усясільным назваў?..</p>
<p>Вы зоркаю яснай над гэткай зямлёю</p>
<p>Усходзіце сцежкі цямнот асвятляць;</p>
<p>Выходзіце з светлага знання сяўбою,</p>
<p>Вы хочаце ўспёных будзіць, паднімаць,</p>
<p>О, каб жа цяпер вы, яснеючы зоркай,</p>
<p>Мільёнамі сонцаў зардзелі для нас!</p>
<p>І гэтыя сонцы ды ў нашы аконцы</p>
<p>Унеслі з сабою шчаслівасці час.</p>
<p>Нас восем мільёнаў! — эх! бі нам паклоны,</p>
<p>Чужнік ўсяк, прыліпалі да нашай зямлі!</p>
<p>Нас восем мільёнаў... злічы хто, шалёны!</p>
<p>А гора чаму ж мы й кайдан не змаглі?!</p>
<p>Но досыць нарэкаць, як калісь за прыгону!</p>
<p>Зычэння да вас лепш адно йшчэ ляці:</p>
<p>Каб гэтыя восем і з чымсь міліёнаў</p>
<p>Ўсе ў вашай Суполцы сябрамі былі.</p>
<p>Гэй, дзівы над дзівы, мкне гоман грамлівы!</p>
<p>Глядзіце, ўстае беларускі народ;</p>
<p>Айчызну будуе на борах, на нівах.</p>
<p>Што гэта? — то йдэі, то праўды прыход.</p>
<p> </p>
<p>[1906]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>