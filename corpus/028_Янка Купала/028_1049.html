<div class="container">
<div class="book-utils">
<div id="qrcode"></div>
<a href="/Taras_Saucenka/Dumka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD LangOrig: ukr -->
<!-- HEADER_FIELD Notice: «Цяжка-цяжка жыць на свеце...» -->
<!-- HEADER_FIELD SectionAuthor: Вершы -->
<!-- HEADER_FIELD Title: Думка -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Думка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цяжка-цяжка жыць на свеце</p>
<p>Сіраце без роду:</p>
<p>Няма куды прыхіліцца, -</p>
<p>Хоць з гары ды ў воду!</p>
<p>Утапіўся б маладзенькі</p>
<p>У той быстрай рэчцы;</p>
<p>Утапіўся б - цяжка жыці,</p>
<p>І няма дзе дзецца.</p>
<p>Ходзіць доля ў каго полем,</p>
<p>Каласкі збірае,</p>
<p>А мая дзесь, нягодніца,</p>
<p>За морам блукае.</p>
<p>Добра таму багатаму:</p>
<p>Яго людзі знаюць;</p>
<p>А са мною сустрэнуцца -</p>
<p>Вокам абмінаюць.</p>
<p>Багатага, губатага</p>
<p>Дзяўчына шануе;</p>
<p>З мяне, сіраты гаротнай,</p>
<p>Смяецца, жартуе.</p>
<p>«Ці я ж табе не прыгожы,</p>
<p>Ці не ў цябе ўдаўся,</p>
<p>Ці не люблю цябе шчыра,</p>
<p>Ці з цябе смяяўся?</p>
<p>Любі ж сабе, маё сэрца,</p>
<p>Любі, каго знаеш,</p>
<p>Але з мяне ты не смейся,</p>
<p>Калі ўспамінаеш.</p>
<p>А я пайду на край свету...</p>
<p>На чужой старонцы</p>
<p>Знайду лепшую ці згіну,</p>
<p>Як той ліст на сонцы».</p>
<p>Пайшоў казак сумуючы -</p>
<p>Нікога не кінуў;</p>
<p>Шукаў долі ў чужым полі</p>
<p>Ды там і загінуў.</p>
<p>Уміраючы, ўглядаўся,</p>
<p>Дзе сонейка ззяе...</p>
<p>Цяжка-цяжка уміраці,</p>
<p>Цяжка ў чужым краі!</p>
<p> </p>
<p><i>Гатчына, 1838</i></p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>