<div class="container">
<div class="book-utils">
<div id="qrcode"></div>
<a href="/Janka_Kupala/Piac_sienatarau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1920 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пяць сенатараў -->
<h2><a href="http://knihi.com/Janka_Kupala/">Янка Купала</a></h2>
<h2>Пяць сенатараў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Іх сышлося пяцёх на крывіцкіх палёх,</p>
<p>На абшары не Божым ці Божым,</p>
<p>І давай разважаць, і давай так казаць:</p>
<p>Найвышэйшую раду заложым.</p>
<p> </p>
<p>Бо ўсялякіх спакус мае шмат беларус,</p>
<p>І да ўлады ён мае нахілы,</p>
<p>А найлепш, як нас пяць будзе ўладу спраўляць</p>
<p>Над народам, які для нас мілы.</p>
<p> </p>
<p>Як казалі з сабой, так зрабілі, як стой,</p>
<p>Найвышэйшую раду зляпілі;</p>
<p>Папілі барышы, пабылі на імшы</p>
<p>І ў сенатарскі чын уступілі.</p>
<p> </p>
<p>Дзень жывуць і другі, а людзей ні крыхі,—</p>
<p>Не спяшыць штось падданы з паклонам,</p>
<p>Хоць зарэж, а не йдзе, вось і вер грамадзе!</p>
<p>А тут сноўдаюць цені ў чырвоным.</p>
<p> </p>
<p>Трэба раду як даць,— так іх раіцца пяць,—</p>
<p>Трэба ўсіліць дзяржаўную ўладу...</p>
<p>І спазналі яны, што тут «маркі» адны</p>
<p>Ўладзе будуць найлепшай прынадай.</p>
<p> </p>
<p>У сваім пачуццю падвялі пад стаццю,</p>
<p>Што не стыд, хоць і ў чорта ўзяць грошы,</p>
<p>А тым болей, калі дні такія пайшлі,</p>
<p>Што падданы ад чорта стаў горшы.</p>
<p> </p>
<p>І пайшлі упяцёх за высокі парог</p>
<p>Да «крэсовага» яснага панства;</p>
<p>Ў «пшэдпакоі» падрад сталі, як на парад,</p>
<p>Сенаторскага поўны падданства.</p>
<p> </p>
<p>Пазіраюць кругом, штосьці шэпчуць цішком,</p>
<p>А ля іх — ім на дзіва да смерці,—</p>
<p>Беларускі расол белы хлебча арол,</p>
<p>Да то ўправа, то ўлева хвост верце.</p>
<p> </p>
<p>Так стаяць, хоць і страх, а тут дзверы шарах!</p>
<p>Лёкай ткнуў ім «крэсовы пачушак»...</p>
<p>Мігам выйшлі яны,— рады, хоць на штаны</p>
<p>Для сябе настаялі «касцюшак».</p>
<p> </p>
<p>І жывуць зноў сабе, а падданы не йдзе,</p>
<p>А чырвоны цень ціснецца ў дзіры;</p>
<p>Дык зноў сушаць мазгі, як схадзіць раз-другі,</p>
<p>Сенаторскія сшыць каб мундзіры...</p>
<p> </p>
<p>1920</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>