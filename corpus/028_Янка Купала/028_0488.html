<div class="container">
<div class="book-utils">
<div id="qrcode"></div>
<a href="/Janka_Kupala/Na_temu_krytyki_i_samakrytyki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1937 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На тэму крытыкі і самакрытыкі -->
<h2><a href="http://knihi.com/Janka_Kupala/">Янка Купала</a></h2>
<h2>На тэму крытыкі і самакрытыкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У век наш крытыкі сур’ёзнай</p>
<p>І самакрытык агнявых</p>
<p>Мы падыходзім вельмі грозна</p>
<p>Не да сябе, а да другіх.</p>
<p> </p>
<p>Пылінку бачым у суседа,</p>
<p>Ды што? — ў яго іх не адна!</p>
<p>А ў сваім воку, даўнім следам,</p>
<p>Не заўважаем бервяна.</p>
<p> </p>
<p>Без лішніх захадаў, ухмылак</p>
<p>У канкурэнта на вынос</p>
<p>Мы столькі вылічым памылак,—</p>
<p>Таму хоць рэжся, як з пагроз.</p>
<p> </p>
<p>Самабічуемся ж часамі,</p>
<p>Але злягка — гады ў рады,</p>
<p>Ды ўсё больш хвалім сябе самі,</p>
<p>Другіх бічуем заўсяды.</p>
<p> </p>
<p>Куды ім лезці да Парнаса? —</p>
<p>Дзе тыцнеш — хіба ці захіл...</p>
<p>Ах, падпякаем смачна, ласа</p>
<p>Таго, хто нам чамусь не міл!</p>
<p> </p>
<p>Вось я — пясняр, я — літаратар,</p>
<p>Я толькі песняй твару цуд,</p>
<p>А ён... агіткі агітатар,</p>
<p>Насценгазетчык, і ўсё тут...</p>
<p> </p>
<p>Пазбыцца рапаўскіх заскокаў</p>
<p>Мы не наўчыліся як след</p>
<p>І часта судзім аднабока</p>
<p>Другіх, саміх, падзеі, свет.</p>
<p> </p>
<p>*</p>
<p>А крытыкі?.. Майстры з разборам,—</p>
<p>Не ўзнімуць воч вышэй халяў;</p>
<p>З гразёй змяшае, што йшчэ ўчора</p>
<p>Так падхалімна выхваляў.</p>
<p> </p>
<p>Не азірнуўся — ўлез у нерат,</p>
<p>Тандэтны разваліўся мост,</p>
<p>Глядзіць, мычыць,— ні ўзад ні ўперад,</p>
<p>Управа, ўлева круціць хвост.</p>
<p> </p>
<p>Глядзіць. І што? За розум розум</p>
<p>Заскочыў туга, неўпапад.</p>
<p>Чаго ж не ўцяміць і цвярозым</p>
<p>Напіша — й сам смяецца, рад.</p>
<p> </p>
<p>О, крытык, грызапёр мой бедны!</p>
<p>Чытач, яго ты пажалей:</p>
<p>Не месціць, брат, яго лоб медны</p>
<p>Ні прынцыпаў тых, ні ідэй.</p>
<p> </p>
<p>Як баба на куццю, варожыць,</p>
<p>Аб кім, аб чым, што, як сказаць,</p>
<p>Каб сам сябе не растрывожыць</p>
<p>І ўгнаць другога ў рай ці ў гаць.</p>
<p> </p>
<p>*</p>
<p>Мы дукі, гранды, інжынеры</p>
<p>Складаных чалавечых душ.</p>
<p>Якой жа мерым душы мерай,</p>
<p>Чаму ў пісанні ціш ды глуш?</p>
<p> </p>
<p>Зірнеш. Брыдзе сабе фігура:</p>
<p>Мо ён чарняў, мо белабрыс...</p>
<p>Згадай, што гэта за натура? —</p>
<p>У снах аб почасцях закіс.</p>
<p> </p>
<p>Нічога ж слаўнага не даўшы</p>
<p>Сваёй краіне, грамадзе —</p>
<p>У гонар лезе, грозна страша</p>
<p>Курэй на цётчынай градзе.</p>
<p> </p>
<p>Мы інжынеры... А не ўмеем</p>
<p>Рамантаваць сваіх жа душ,—</p>
<p>Дзе цвік загонім, дзе падклеім,</p>
<p>І во іграй, музыка, туш!</p>
<p> </p>
<p>Іграй мне славу! Пішу вершы,</p>
<p>Раманы, драмы і сцэнар.</p>
<p>А ці падумаў лепшы-першы,</p>
<p>Як прыме гэта гаспадар?</p>
<p> </p>
<p>Той гаспадар, што сее зёрны,</p>
<p>Што косіць, жне, дае нам хлеб,</p>
<p>Што сталь гартуе ў кузні горнах,</p>
<p>Што раскаваў цямніцы склеп.</p>
<p> </p>
<p>О так, мае вы — для паказу —</p>
<p>Празаікі і песняры!</p>
<p>Народ пакліча да адказу,—</p>
<p>Ваду жбан носіць да пары.</p>
<p> </p>
<p>На службу вам зямля і неба</p>
<p>Даны,— адно пішы з душы.</p>
<p>Якога ж чорта йшчэ вам трэба?</p>
<p>Якой чакаеце імшы?!</p>
<p> </p>
<p>Не спяць шляхі, жыццё не дрэме,</p>
<p>Шасціць над рэчкай ясакор.</p>
<p>Нам сонца кажа, хто мы, дзе мы,</p>
<p>Іскрыцца ў зорах кругазор.</p>
<p> </p>
<p>Дні йдуць вялікай гадавіны,</p>
<p>А мы йшчэ з места ані руш,</p>
<p>Мы — інжынеры у галінах</p>
<p>Складаных чалавечых душ.</p>
<p> </p>
<p>Ідуць па свеце гулы, шумы,—</p>
<p>Заснуць няма каму калі,—</p>
<p>Ідуць і твораць песні-думы,</p>
<p>Красу і радасць на зямлі.</p>
<p> </p>
<p>Цвітуць пад нашым небам вёсны,</p>
<p>Спявае збуджаны разлог.</p>
<p>Жыццё шаўковыя тчэ кросны</p>
<p>Шчаслівай долі й перамог.</p>
<p> </p>
<p>1937</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>