<div class="container">
<div class="book-utils">
<div id="qrcode"></div>
<a href="/Janka_Kupala/Bielarusi_ardenanosnaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беларусі ардэнаноснай -->
<!-- HEADER_FIELD Title2: Да гадавіны вызвалення ад белапалякаў і дня ўручэння ордэна Леніна -->
<h2><a href="http://knihi.com/Janka_Kupala/">Янка Купала</a></h2>
<h2>Беларусі ардэнаноснай</h2>
<h2 class="title2">Да гадавіны вызвалення ад белапалякаў і дня ўручэння ордэна Леніна</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Чым ты была, Беларусь мая родная,—</p>
<p>Хіба ж не бачылі нашыя вочы?</p>
<p>Вечна абдзёртая, вечна галодная,</p>
<p>Сонца не ведала, а толькі ночы...</p>
<p>Людзі твае, ў беднаце гадаваныя,</p>
<p>З торбай жабрацкаю век дажывалі...</p>
<p>Злосна стагналі вятры над курганамі,</p>
<p>Хмары насіліся чорнаю хваляй.</p>
<p>Цар, цараняты нагайкамі няньчылі,</p>
<p>Пан і паняты паслі бізунамі,</p>
<p>Турмамі песцілі, петлямі лашчылі,</p>
<p>Розгамі секлі, цямрылі багамі.</p>
<p>Цар, генералы і панства вяльможнае</p>
<p>З гікам і свістам спраўлялі банкеты...</p>
<p>Вёску абдзёртую думкі трывожылі,</p>
<p>Блукаўся старац разуты, раздзеты.</p>
<p>Годы ішлі, ўслед ішло гора-злыбеда,</p>
<p>А прад вачамі заклятыя далі...</p>
<p>Ой, хто крутыя шляхі гора выведаў,</p>
<p>Песні чаму ўсё аб горы складалі?</p>
<p>.................................................................</p>
<p>Грозна завылі гарматы хаўтурскія,</p>
<p>Цёплая кроў арасіла прасторы:</p>
<p>Горы Карпацкія, багны Мазурскія,</p>
<p>Роднай краіны даліны і горы.</p>
<p>Скрэжат і смерць. А там... бежанцы, бежанцы...</p>
<p>Густа пайшлі за магілай магіла.</p>
<p>Хоць бы ўжо ў царскае горла урэзацца,</p>
<p>Хоць бы кроў з панскіх выпусціць жылаў!</p>
<p>Так аблілося крывёй поле роднае,</p>
<p>Так балявалі чужацкія госці.</p>
<p>Вецер заводзіў малітву жалобную,</p>
<p>Чорны груган збіраў белыя косці.</p>
<p>Але змяніла навалу германскую</p>
<p>Подлае панства ад польскай кароны,—</p>
<p>Скрыпнулі вісельні, путы забразгалі,</p>
<p>Кроў палілася... Пажары, пагромы.</p>
<p>Зноў пацяклі слёзы горкія ўдовіны,</p>
<p>Дзеці-сіроткі бацькоў не знаходзяць...</p>
<p>Гэй, паны-шляхта! Народ вамі скованы,</p>
<p>Ён вам адпомсціцца жудка ў прыгодзе.</p>
<p> </p>
<p> </p>
<h3><a id="chapter2"></a>ІІ</h3>
<p>І сягоння помняць, помняць, не забудуць</p>
<p>Людзі Беларусі, пазбыўшыся панства,</p>
<p>Як іх катавалі, як чакалі цуду,</p>
<p>Як прыйшло з Усходу вызваленне з рабства.</p>
<p>Людзі Беларусі помніць будуць добра</p>
<p>Аб гадах няволі, аб нядолі горкай,</p>
<p>Як мінула ліха, як не гнуцца горбам,</p>
<p>Як жыць стала лёгка пад чырвонай зоркай.</p>
<p>На поле выходзяць вольнаю дружынай,</p>
<p>Сеюць чыстым зернем, нішчаць пустазелле,</p>
<p>Дзірваны ўзнімаюць, заводзяць машыны,</p>
<p>Дзе глянь, сады садзяць... Зацвітай, прыселле!</p>
<p>Зелянее жыта, жыта і пшаніца,</p>
<p>А так буйна, буйна, як даўней ніколі.</p>
<p>Вось дык будзе радасць у ясных святліцах,</p>
<p>Калі грамадою збяруць дабро з поля.</p>
<p>Калгасныя смела засяюць загоны,</p>
<p>Не баяцца зграі панскай недабітай,</p>
<p>Бо вартуюць межаў Арміі Чырвонай</p>
<p>Жалезныя роты, гартаваны ў бітвах.</p>
<p>А калі што прыйдзе, возьмуць стрэльбы самі,</p>
<p>Як адзін паўстануць на ворагаў дзікіх</p>
<p>І вызваляць браццяў, што йшчэ кайданамі</p>
<p>Звоняць у няволі у муках вялікіх.</p>
<p> </p>
<h3><a id="chapter3"></a>ІІІ</h3>
<p>Шум і гоман у сталіцы,</p>
<p>Сцяг ля сцяга ўецца,</p>
<p>Як на градах мак чырвоны,</p>
<p>Ажно сэрца б’ецца.</p>
<p>Сэрца б’ецца і пытае:</p>
<p>— А што за навіна?</p>
<p>— Вызвалення ад палякаў</p>
<p>Сёння гадавіна!</p>
<p>А сталіца—дзіву дайся! —</p>
<p>Паўстала з руінаў,—</p>
<p>Мінск — сталіца, гордасць наша,</p>
<p>Слава ўсёй краіны.</p>
<p>Дзе дымелі папялішчы —</p>
<p>Сляды панскай ўлады,</p>
<p>Гмах ля гмаху вырас новы,</p>
<p>Чыстата, парадак.</p>
<p>Дзе крывавы баль спраўляла</p>
<p>Хеўра інтэрвентаў,</p>
<p>Ходзяць з песняй пераможнай</p>
<p>Тысячы студэнтаў.</p>
<p>Дзе была вакол пустэча,</p>
<p>Як тая магіла,</p>
<p>Ўсталі фабрыкі, заводы —</p>
<p>Рэспублікі сіла.</p>
<p>А народ там гераічны,</p>
<p>Наш народ рабочы —</p>
<p>Рукі моцны, бы са сталі,</p>
<p>Арліныя вочы.</p>
<p>Беларусь, мая радзіма,</p>
<p>Як жа расцвіла ты</p>
<p>За час гэты, за кароткі,</p>
<p>Як выгнала катаў!</p>
<p>Не злічыць тваіх здабыткаў</p>
<p>І не змерыць меркай...</p>
<p>Чалавек твой на свабодзе</p>
<p>Стаўся чалавекам.</p>
<p>Каласіся ж, расцвітайся</p>
<p>Краскаю чырвонай</p>
<p>У Саюзе у Савецкім,</p>
<p>У законе роўным!</p>
<p>Знай, сягоння дзень твой важны</p>
<p>Важнай нагароды;</p>
<p>Святкуй весела, шчасліва</p>
<p>Ў полі і ў заводах!</p>
<p>У вадзіцы у крынічнай</p>
<p>Чысценька памыйся,</p>
<p>Прыбярыся ў кветкі-краскі,</p>
<p>Сонцам атуліся.</p>
<p>За ўсё тое, што стварылі</p>
<p>Шчыра твае людзі,</p>
<p>Ордэн Леніна сягоння</p>
<p>Твае ўквеціць грудзі.</p>
<p>Рана, позна — гэта ведай,</p>
<p>Ці сонца, ці зоры,—</p>
<p>Мудры Сталін падзяляе</p>
<p>Тваё шчасце й гора.</p>
<p> </p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>