<div class="container">
<div class="book-utils">
<div id="qrcode"></div>
<a href="/Taras_Saucenka/Kaciaryna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Кацярына -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Кацярына</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p> </p>
<div class="EPIGRAPH">
<p>В. А. Жукоўскаму на памяць</p>
<p class="sign">22 красавіка 1838 года</p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>І</h3>
<p>Кахайцеся, чарнабрыўкі,</p>
<p>Ды не з маскалямі,</p>
<p>Маскалі — чужыя людзі,</p>
<p>Чыняць ліха з вамі.</p>
<p>Жартуючы маскаль любіць,</p>
<p>Жартуючы кіне,</p>
<p>Ў Маскоўшчыну сваю пойдзе,</p>
<p>А дзяўчына гіне...</p>
<p>Каб сама, то йшчэ б нічога,</p>
<p>А то й стара маці,</p>
<p>Што на свет зрадзіла божы,</p>
<p>Мусіць прападаці.</p>
<p>Спяваючы сэрца вяне,</p>
<p>Калі за што знае;</p>
<p>Людзі сэрца не пабачаць,</p>
<p>Блудніцай аблаюць.</p>
<p>Кахайцеся ж, чарнабрыўкі,</p>
<p>Ды не з маскалямі,</p>
<p>Маскалі — чужыя людзі,</p>
<p>Здзекваюцца вамі.</p>
<p>Бацькі, маці Кацярына</p>
<p>Слухаці не стала,</p>
<p>Маскаліка палюбіла,</p>
<p>Як сэрцайка знала.</p>
<p>Палюбіла маладога,</p>
<p>Ў садочак хадзіла,</p>
<p>Пакуль сябе, сваю долю</p>
<p>Там не загубіла.</p>
<p>Вячэраці кліча маці,</p>
<p>А дачка не чуе;</p>
<p>Дзе з маскалікам жартуе,</p>
<p>Там і заначуе.</p>
<p>Не дзве ночы кары вочы</p>
<p>Люба цалавала,</p>
<p>Пакуль слава на сяло ўсё</p>
<p>Нядобрая стала.</p>
<p>Няхай сабе тыя людзі</p>
<p>Што хочуць гавораць:</p>
<p>Яна любіць, то й не чуе,</p>
<p>Што ўкралася гора.</p>
<p> </p>
<p>Надышлі благія весткі —</p>
<p>Ў паход затрубілі,</p>
<p>Маскалі пайшлі на турка,</p>
<p>Катрусю забылі.</p>
<p>Не адчула, ды і што там,</p>
<p>Што дзявоча згуба,</p>
<p>За мілога, як спяваці,</p>
<p>Й патужыці люба.</p>
<p>Абяцаўся чарнабрывы,</p>
<p>Калі не загіне,</p>
<p>Абяцаўся ён вярнуцца,—</p>
<p>Тады Кацярына</p>
<p>Будзе сабе маскоўкаю,</p>
<p>Забудзецца гора;</p>
<p>А пакуль што няхай людзі</p>
<p>Што хочуць гавораць.</p>
<p>Не журыцца Кацярына —</p>
<p>Слёзачкі ўцірае,</p>
<p>Бо на вуліцы дзяўчаты</p>
<p>Без яе спяваюць.</p>
<p>Не журыцца Кацярына —</p>
<p>Памыецца слёзкай,</p>
<p>Возьме ў поўнач вёдры, пойдзе</p>
<p>Па ваду за вёску,</p>
<p>Каб ворагі не бачылі;</p>
<p>Прыйдзе да крыніцы,</p>
<p>Стане сабе пад каліну,</p>
<p>Заспявае Грыца.</p>
<p>Так спявае, вымаўляе,</p>
<p>Аж каліна плача.</p>
<p>Вярнулася — і радзенька,</p>
<p>Што ніхто не бачыў...</p>
<p>Не журыцца Кацярына</p>
<p>ў думках не мае —</p>
<p>У новенькай хусціначцы</p>
<p>Ў акно пазірае.</p>
<p>Выглядае Кацярына...</p>
<p>Паўгода мінула;</p>
<p>Занудзіла каля сэрца,</p>
<p>У баку кальнула.</p>
<p>Заняпала Кацярына,</p>
<p>Ледзьве-ледзьве дыша...</p>
<p>Ачуняла ды ў запечку</p>
<p>Дзіцянё калыша.</p>
<p>А замужкі бубняць бубнам,</p>
<p>Матулю бічуюць,</p>
<p>Што маскалі вяртаюцца</p>
<p>Ды ў яе начуюць:</p>
<p>«Дочка ў цябе чарнабрыва,</p>
<p>Ды йшчэ не ядына,</p>
<p>А муштруе у запечку</p>
<p>Маскоўскага сына.</p>
<p>Чарнабрывага прыдбала...</p>
<p>Знаць, сама вучыла...»</p>
<p>Бадай жа вас, сакатухі,</p>
<p>Маланка пабіла,</p>
<p>Як і матку, што на смех вам</p>
<p>Сына спарадзіла.</p>
<p> </p>
<p>Кацярына, маё сэрца!</p>
<p>Горанька з табою!</p>
<p>Дзе ты дзенешся на свеце</p>
<p>З малым сіратою?</p>
<p>Хто без мілага спаткае,</p>
<p>Як сваіх, хто прыме?</p>
<p>Бацькі ўжо — чужыя людзі,</p>
<p>Цяжка жыці з імі!</p>
<p> </p>
<p>Ачуняла Кацярына;</p>
<p>Калыша дзіцятка</p>
<p>І на вуліцу ў аконца</p>
<p>Паглядае ўкрадкам;</p>
<p>Паглядае — а няма ўсё!..</p>
<p>Няўжо ж і не будзе?</p>
<p>У садок пайшла б паплакаць,</p>
<p>Дык пабачаць людзі.</p>
<p>Зайдзе сонца — Кацярына</p>
<p>Па садочку ходзіць,</p>
<p>На ручаньках носіць сына,</p>
<p>Вочкамі паводзіць:</p>
<p>«Вось тут з муштру выглядала,</p>
<p>Вось тут размаўляла,</p>
<p>А там... а там... ах, сыночак!» —</p>
<p>Дый не дасказала...</p>
<p> </p>
<p>Зелянеюць у садочку</p>
<p>Чарэшні ды вішні;</p>
<p>Як выходзілі й калісьці,</p>
<p>Кацярына выйшла.</p>
<p>Выйшла, ды ўжо не спявае,</p>
<p>Як раней спявала,</p>
<p>Як маскаля маладога</p>
<p>Ў вішняку чакала.</p>
<p>Не спявае чарнабрыва,</p>
<p>Кляне сваю долю.</p>
<p>А тым часам варажбіткі</p>
<p>Чыняць сваю волю —</p>
<p>Паганую твораць справу.</p>
<p>Што ж мае рабіці?</p>
<p>Каб быў мілы-чарнабрывы,—</p>
<p>Умеў бы спыніці...</p>
<p>Так далёка чарнабрывы,</p>
<p>Не чуе, не бача,</p>
<p>Як з яе смяюцца злыдні,</p>
<p>Як Катруся плача.</p>
<p>Мо забіты чарнабрывы</p>
<p>За ціхім Дунаем;</p>
<p>Ці ў Маскоўшчыне ўжо, можа,—</p>
<p>Другую кахае!</p>
<p>Не, чарнявы не забіты,</p>
<p>Ён жывы-здаровы...</p>
<p>А дзе ж знойдзе ён такія</p>
<p>І вочы, і бровы?</p>
<p>Ў Маскоўшчыне, на край свету,</p>
<p>Па тым баку мора,</p>
<p>Няма нідзе Кацярыны;</p>
<p>Ды здалась на гора!..</p>
<p>Бровы, кары вачаняты</p>
<p>Даці ўмела маці,</p>
<p>Ды не ўмела ў гэтым свеце</p>
<p>Шчасця, долі даці.</p>
<p>А без долі твар бяленькі —</p>
<p>Як кветка на полі:</p>
<p>Пячэ сонца, трэпле вецер,</p>
<p>Рве ўсякі паволі.</p>
<p>Умывай жа тварык белы</p>
<p>Дробнымі слязамі,—</p>
<p>Маскалікі вярнуліся</p>
<p>Іншымі шляхамі.</p>
<p> </p>
<p> </p>
<h3><a id="chapter2"></a>ІІ</h3>
<p>Ў канцы стала сядзіць бацька,</p>
<p>На рукі схіліўся;</p>
<p>Не глядзіць ён на свет божы:</p>
<p>Цяжка зажурыўся.</p>
<p>Ля яго старая маці</p>
<p>Сядзіць на услоне,</p>
<p>Са слязамі адно толькі</p>
<p>На дачку гамоне:</p>
<p>«Што, вяселле, мая дочка?</p>
<p>А дзе ж твая нара?</p>
<p>Дзе сваточкі з ручнікамі,</p>
<p>Прыданкі, баяры?</p>
<p>Ў Маскоўшчыне, мая дочка!</p>
<p>Ідзі ж іх шукаці,</p>
<p>Ды не кажы добрым людзям,</p>
<p>Што ў цябе ёсць маці.</p>
<p>Ох, праклятаю часінай</p>
<p>Цябе спарадзіла!</p>
<p>Каб ды знала, да ўсход сонца</p>
<p>Была б утапіла...</p>
<p>Гадзюкавай была б стравай,</p>
<p>Цяпер — маскалёвай...</p>
<p>Ой, дачушка, ой, дачушка,</p>
<p>Цвеце мой ружовы!</p>
<p>Як ягадку ды як птушку,</p>
<p>Кахала, расціла</p>
<p>На нядолю... Эх, дачушка,</p>
<p>Што ты нарабіла?..</p>
<p>Адплаціла!.. Йдзі, шукай жа</p>
<p>У Маскве свякрухі.</p>
<p>Не слухала маіх радаў,</p>
<p>Дык яе паслухай!</p>
<p>Ідзі, знайдзі яе, дочка,</p>
<p>Знайдзі, прывітайся,</p>
<p>Будзь шчасліва ў чужых людзях,</p>
<p>Да нас не вяртайся!</p>
<p>Не вяртайся, мая дзетка,</p>
<p>З далёкага краю...</p>
<p>А хто ж костачкі мае тут</p>
<p>Без цябе схавае?</p>
<p>Хто заплача нада мною,</p>
<p>Як родная дзетка?</p>
<p>Хто пасадзіць на магіле</p>
<p>Каліну ды кветкі?</p>
<p>Хто без цябе грэшну душу</p>
<p>Будзе памінаці?</p>
<p>Ой, дачушка, ой, дачушка,</p>
<p>Што болей казаці?</p>
<p>Ідзі ад нас!..»</p>
<p>Ледзьве, ледзьве</p>
<p>Паблагаславіла:</p>
<p>«Бог з табою!» — ды, як мёртва,</p>
<p>Галаву скланіла.</p>
<p> </p>
<p>Абазваўся стары бацька:</p>
<p>«Чаго жджэш, нябога?»</p>
<p>Заплакала Кацярына</p>
<p>Ды бух яму ў ногі:</p>
<p>«Даруй ты мне, мой татулька,</p>
<p>Што я нарабіла!</p>
<p>Даруй ты мне, мой галубе,</p>
<p>Мой саколе мілы!»</p>
<p>«Няхай Бог табе даруе</p>
<p>Ды добрыя людзі;</p>
<p>Памаліся ды йдзі з Богам —</p>
<p>Мо лягчэй мне будзе».</p>
<p> </p>
<p>Пакланілася устаўшы,</p>
<p>Выйшла моўчкі з хаткі;</p>
<p>Засталіся сіратамі</p>
<p>Стары бацька й матка.</p>
<p>У садок пайшла вішнёвы,</p>
<p>Малілася Богу,</p>
<p>Узяла зямлі з-пад вішні</p>
<p>Сабе на дарогу;</p>
<p>Прашаптала: «Не вярнуся!</p>
<p>У далёкім краі,</p>
<p>У чужой зямлі чужыя</p>
<p>Мяне пахаваюць;</p>
<p>А сваёй гэты драбочак</p>
<p>Нада мною ляжа</p>
<p>Ды пра долю, маё гора</p>
<p>Чужым людзям скажа...</p>
<p>Не расказывай, галубка!</p>
<p>Дзе б ні пахавалі,</p>
<p>Каб на гэтым свеце грэшнай</p>
<p>Людзі не чапалі!</p>
<p>Ты не скажаш... Вось хто скажа,</p>
<p>Што яго я маці!</p>
<p>Мой ты Божа! Маё гора!</p>
<p>Дзе ж мне захавацца?</p>
<p>Схаваюся, мая дзетка,</p>
<p>Сама пад вадою,</p>
<p>А за грэх мой адцярпіш ты</p>
<p>Ў людзях сіратою,</p>
<p>Бязбацькаўцам!..»</p>
<p> </p>
<p>Пайшла вёскай</p>
<p>З плачам Кацярына,</p>
<p>Завязаўшыся хусцінай,</p>
<p>Галубячы сына.</p>
<p>Азірнулася, як выйшла,</p>
<p>Сэрцайка заныла,</p>
<p>Паківала галавою</p>
<p>Дый загаласіла.</p>
<p>Як таполя, стала ў полі</p>
<p>Пры бітай дарозе;</p>
<p>Як раса да ўсходу сонца,</p>
<p>Пакапалі слёзы.</p>
<p>За горкімі за слязамі</p>
<p>І свету не бача,</p>
<p>Толькі сына прыгартае,</p>
<p>Цалуе ды плача.</p>
<p>А яно, як ангелятка,</p>
<p>Нічога не знае,</p>
<p>Ручаняткамі малымі</p>
<p>Пазухі шукае.</p>
<p>Села сонца, чуць дзе-недзе</p>
<p>Зоркі зазіялі,</p>
<p>Слёзы ўцёрла, паплялася...</p>
<p>Нікне... знікла ў далі.</p>
<p>Доўга ў сяле гаманілі</p>
<p>Дасужыя свацці,</p>
<p>Ды не чулі тых гамонак</p>
<p>Ні бацька, ні маці...</p>
<p> </p>
<p>Вось жа як на гэтым свеце</p>
<p>Робяць людзям людзі!</p>
<p>Таго вяжуць, таго рэжуць,</p>
<p>Той сам сябе губіць...</p>
<p>А за што? Святы іх знае.</p>
<p>Свет, як глянь, шырокі,</p>
<p>Ды няма дзе прыхіліцца</p>
<p>Ў свеце адзінокім.</p>
<p>Таму доля дала месца</p>
<p>Ад краю да краю,</p>
<p>А другому тры аршыны,</p>
<p>Дзе і пахаваюць.</p>
<p>Дзе ж добрыя тыя людзі,</p>
<p>Што сэрца жадала</p>
<p>З імі жыці, іх любіці?</p>
<p>Прапалі, не стала!</p>
<p> </p>
<p>Ёсць на свеце доля,</p>
<p>А хто яе знае?</p>
<p>Ёсць на свеце воля,</p>
<p>А хто яе мае?</p>
<p>Ёсць людзі на свеце —</p>
<p>Золатам зіяюць;</p>
<p>Здаецца, пануюць,</p>
<p>А долі не знаюць,—</p>
<p>Ні долі, ні волі!</p>
<p>З нудою ды з горам</p>
<p>Жупан надзяваюць,</p>
<p>А плакаці — сорам...</p>
<p>Забярыце скарбы,</p>
<p>Жывіце ў багацці,</p>
<p>А я вазьму слёзы —</p>
<p>Гора заліваці.</p>
<p>Затаплю нядолю</p>
<p>Дробнымі слязамі,</p>
<p>Затапчу няволю</p>
<p>Босымі нагамі!</p>
<p>Тады я вясёлы,</p>
<p>Тады ўсё — багаццем,</p>
<p>Як сэрцайка будзе</p>
<p>На волі гуляці.</p>
<p> </p>
<p> </p>
<h3><a id="chapter3"></a>ІІІ</h3>
<p>Крычаць совы, спіць дуброва,</p>
<p>Зорачкі зіяюць;</p>
<p>Па-над шляхам чарадою</p>
<p>Начніцы гуляюць.</p>
<p>Людзі добрыя паснулі;</p>
<p>Што каго ўтаміла:</p>
<p>Каго — шчасце, каго — слёзы,</p>
<p>Ночка ўсіх пакрыла,</p>
<p>Ўсіх цямненькая пакрыла,</p>
<p>Як дзетачак маці;</p>
<p>Дзе ж Катрусю прыгарнула:</p>
<p>Ці ў лесе, ці ў хаце?</p>
<p>Ці на полі пад капою</p>
<p>Сына забаўляе,</p>
<p>Ці ў дуброве з-пад калоды</p>
<p>Ваўка выглядае?</p>
<p>Бадай жа вас, чорны бровы,</p>
<p>Нікому не меці,</p>
<p>Чым за вас бяду такую</p>
<p>Самахоць цярпеці!</p>
<p>А што йшчэ далей сустрэне?</p>
<p>Будзе ліха, будзе!</p>
<p>Сустрэнецца пясок жоўты</p>
<p>І чужыя людзі;</p>
<p>Сустрэнецца зіма, сцюжа...</p>
<p>А той — ці спаткае,</p>
<p>Ці пазнае Кацярыну,</p>
<p>Сына прывітае?</p>
<p>З ім забыла б чарнабрыва</p>
<p>Шляхі, пяскі, гора:</p>
<p>Ён, як маці, прывітае,</p>
<p>Як брат, загавора...</p>
<p> </p>
<p>Будзем бачыць, а пакуль што —</p>
<p>Адпачыну троху</p>
<p>Ды тым часам распытаю</p>
<p>На Маскву дарогу.</p>
<p>Ой, далёкі шлях, браточкі!</p>
<p>Знаю яго, знаю!</p>
<p>Ажно сэрца ледзянее,</p>
<p>Як успамінаю.</p>
<p>І я калісь папамераў —</p>
<p>Каб яго не мераць!..</p>
<p>Расказаў бы я пра гэта,</p>
<p>Але ці ж павераць?</p>
<p>«Хлусіць,— скажуць,— такі-гэткі!</p>
<p>(Ведама, не ў вочы),</p>
<p>А так толькі псуе мову</p>
<p>Ды людзей мароча».</p>
<p>Праўда ваша, праўда, людзі!</p>
<p>Нашто ж тое знаці,</p>
<p>Што слязамі перад вамі</p>
<p>Буду выліваці?</p>
<p>Нашто яно? У кожнага</p>
<p>Ці ж свайго не хваце?..</p>
<p>Ану яго!.. А тым часам</p>
<p>Крэсіва лепш дайце</p>
<p>Ды табакі, каб, як кажуць,</p>
<p>З гора не журыцца.</p>
<p>А то гаварыць аб ліху —</p>
<p>Бяда йшчэ прысніцца!</p>
<p>Няхай яе ліха возьме!</p>
<p>Лепей памяркую,</p>
<p>Дзе мая ўжо Кацярына</p>
<p>З Іванкам вандруе.</p>
<p> </p>
<p>За Кіевам ды за Днепрам,</p>
<p>Па-пад цёмным гаем,</p>
<p>Чумачэнькі ідуць шляхам,</p>
<p>Пугача спяваюць.</p>
<p>Ідзе шляхам маладзіца,</p>
<p>Не іначай з прошчы.</p>
<p>Чаго ж смутная такая,</p>
<p>Заплаканы вочы?</p>
<p>На плячах звісае клумак,</p>
<p>Латана апратка,</p>
<p>У руцэ кій, на другой жа —</p>
<p>Заснула дзіцятка.</p>
<p>Сустрэлася з чумакамі,</p>
<p>Дзіцё закрывае.</p>
<p>«Ці ў Маскоўшчыну шлях гэты?»</p>
<p>Чумакоў пытае.</p>
<p>«У Маскоўшчыну? Гэты самы.</p>
<p>Далёка, нябога?»</p>
<p>«У Маскву аж! Майце літасць,</p>
<p>Дайце на дарогу!»</p>
<p>Бярэ грош і аж трасецца:</p>
<p>Цяжка яго браці!..</p>
<p>Дый нашто ёй?.. А дзіцятка?</p>
<p>Яна ж яго маці!..</p>
<p>Заплакала, пайшла шляхам,</p>
<p>Ў Броварах спачыла</p>
<p>Ды сыночку за мядзяк той</p>
<p>Перніка купіла.</p>
<p>Доўга, доўга сіраціна</p>
<p>Ўсё йшла ды пытала;</p>
<p>Было й гэтак, што пад тынам</p>
<p>З сынам начавала...</p>
<p> </p>
<p>Бач, нашто здаліся кары вачаняты:</p>
<p>Каб пад чужым тынам слёзы выліваць!</p>
<p>Вось жа пазважайце й кайцеся, дзяўчаты,</p>
<p>Каб не давялося маскаля шукаць,</p>
<p>Каб не давялося, як Кася шукае...</p>
<p>Тады не пытайце, за што людзі лаюць,</p>
<p>За што не пускаюць ў хату начаваць.</p>
<p> </p>
<p>Не пытайце, чарнабрыўкі,</p>
<p>Бо людзі не знаюць;</p>
<p>Каго Бог караць захоча,</p>
<p>То й яны караюць...</p>
<p>Людзі гнуцца, нібы лозы,</p>
<p>Куды вецер вее;</p>
<p>Сіраціне сонца свеціць</p>
<p>(Свеціць, ды не грэе),—</p>
<p>Людзі б сонца заступілі,</p>
<p>Калі б мелі сілу,</p>
<p>Сіраце каб не свяціла</p>
<p>І слёз не сушыла.</p>
<p>А завошта, Божа мілы?</p>
<p>За што светам нудзіць?</p>
<p>Што яна людзям зрабіла,</p>
<p>Чаго хочуць людзі?</p>
<p>Каб плакала!.. Маё сэрца!</p>
<p>Не плач, Кацярына,</p>
<p>Не паказвай людзям слёзы,</p>
<p>Цярпі да загіну!</p>
<p>А каб твар не марнаваўся</p>
<p>З чорнымі брывамі,—</p>
<p>Да ўсход сонца ў цёмным лесе</p>
<p>Умыйся слязамі.</p>
<p>Умыешся — не пабачаць</p>
<p>І не засмяюцца;</p>
<p>А сэрцайка адпачыне,</p>
<p>Пакуль слёзы льюцца.</p>
<p> </p>
<p>Вось жа як пагана, бачыце, дзяўчаты!</p>
<p>Жартуючы кінуў Катрусю маскаль.</p>
<p>Нядоля не бачыць, з кім ёй строіць жарты,</p>
<p>А людзі хоць бачаць, ды людзям не жаль.</p>
<p>«Няхай,— кажуць,— гіне лядача дзяўчына,</p>
<p>Калі ўжо не ўмела сябе шанаваць!»</p>
<p>Шануйцеся ж, любкі! Ў благую часіну</p>
<p>Каб не давялося маскаля шукаць!</p>
<p> </p>
<p>Дзе ж Катруся блудзіць?</p>
<p>Пад тынамі начавала,</p>
<p>Раненька ўставала,</p>
<p>Ў Маскоўшчыну паспяшала;</p>
<p>Аж бух — зіма стала.</p>
<p>Свішча полем завіруха;</p>
<p>Ідзе Кацярына</p>
<p>У лапцях — цяжкое гора! —</p>
<p>Вецер рве хусціну.</p>
<p>Кацярына йдзе, дыбае;</p>
<p>Глядзіць—штось віднее...</p>
<p>Маскалікі йдуць, здаецца...</p>
<p>Ой жа!.. Сэрца млее...</p>
<p>Паглядзела, іх сустрэла.</p>
<p>«Ці няма,— пытае,—</p>
<p>Чарнявага майго Йвана?»</p>
<p>Тыя ж: «Мы не знаем».</p>
<p>І, як маскалі звычайна,</p>
<p>Смяюцца, жартуюць:</p>
<p>«Ай да баба! Ай да наши!</p>
<p>Кого не надуют!»</p>
<p>Паглядзела Кацярына:</p>
<p>«І вы, бачу, людзі!</p>
<p>Не плач, сынку, маё гора!</p>
<p>Што будзе, то й будзе.</p>
<p>Пайду далей — больш хадзіла...</p>
<p>А можа, й спаткаю;</p>
<p>Аддам цябе, мой галубе,</p>
<p>А згіну сама я».</p>
<p> </p>
<p>Раве, стогне завіруха,</p>
<p>Коціць, верне полем;</p>
<p>Стаіць Кася сярод поля,</p>
<p>Дала слёзам волю.</p>
<p>Утамілася завея,</p>
<p>Там-сям пазяхае;</p>
<p>Яшчэ б плакала Катруся,</p>
<p>Ды слёз больш не мае.</p>
<p>Паўзіралася на дзіця:</p>
<p>Ўмытае слязою,</p>
<p>Чырванее, нібы кветка</p>
<p>Ўранку пад расою.</p>
<p>Ўсміхнулася Кацярына,</p>
<p>Ўсміхнулася жудка:</p>
<p>Каля сэрца скрабянула</p>
<p>Чорная гадзюка.</p>
<p>Вокал моўчкі паглядзела;</p>
<p>Бачыць — лес чарнее,</p>
<p>А пад лесам, край дарогі,</p>
<p>Як бы дом віднее.</p>
<p>«Хадзем, сыне! Змяркаецца...</p>
<p>Ў хату пусцяць, можа,</p>
<p>А не пусцяць, то і ў полі</p>
<p>Начаваці зможам.</p>
<p>Пад хатаю заначуем,</p>
<p>Сыне мой Іване!</p>
<p>Дзе ж ты будзеш начаваці,</p>
<p>Як мяне не стане?</p>
<p>З сабакамі, мой сыночку,</p>
<p>Дзялі сваё гора!</p>
<p>Сабакі хоць пакусаюць,</p>
<p>Ды не загавораць,</p>
<p>Не раскажуць, смеючыся...</p>
<p>З сабакамі жыці...</p>
<p>Бедна ж мая галовачка!</p>
<p>Ой, што мне рабіці?»</p>
<p> </p>
<p>Сірата-сабака мае сваю долю,</p>
<p>І добрае слова ў свеце сірата;</p>
<p>Яго б’юць і лаюць, куюць у няволю,</p>
<p>І ніхто пра матку не стане пытаць.</p>
<p>А Янку спытаюць, зарання пацешаць,</p>
<p>Не дадуць да мовы дзіцяці дажыць.</p>
<p>На каго сабакі на вуліцы брэшуць?</p>
<p>Хто голы, галодны пад тынам сядзіць?</p>
<p>Абібок, гультай хто, як не байстручаты?!</p>
<p>Адна яго доля — чорны вачаняты,</p>
<p>З зайздрасці й тых людзі не даюць насіць.</p>
<p> </p>
<h3><a id="chapter4"></a>IV</h3>
<p>Каля гары над ярам-долам,</p>
<p>Як старцы, ўзняўшы сваю голаў,</p>
<p>Дубы з гетманшчыны стаяць.</p>
<p>Грабелька ў яры, вербы ў рад,</p>
<p>Ставок пад крыгаю ў няволі,</p>
<p>У ім палонка — ваду браць.</p>
<p>Як круг чырвоны чырванее,—</p>
<p>З-за хмары сонца усплыло;</p>
<p>Надзьмуўся вецер,— як павее!</p>
<p>Няма нічога, скрозь бялее...</p>
<p>Ды толькі ў лесе загуло.</p>
<p> </p>
<p>Раве, свішча завіруха.</p>
<p>Па лесе завыла;</p>
<p>Як бы мора, бела поле</p>
<p>Снегам закаціла.</p>
<p>Выйшаў з хаты карбаўнічы</p>
<p>Лесу аглядаці,</p>
<p>Ды куды там! Гэткі розрух!</p>
<p>Свету не відаці.</p>
<p>«Эге, бачу, што за немач!</p>
<p>Ліха ж яго з лесам!</p>
<p>Пайсці ў хату... Але што там?</p>
<p>Ну іх да ста бесаў!</p>
<p>Ліхаццё іх разнасіла,</p>
<p>Як бы й справу мелі.</p>
<p>Глянь, Нічыпар, прыглядзіся!</p>
<p>Як жа пабялелі!»</p>
<p>«Што, маскалі?.. Дзе маскалі?</p>
<p>Што ты? Схамяніся!..»</p>
<p>«Дзе маскалі, галубочкі?»</p>
<p>«Ды вунь, падзівіся!»</p>
<p>Паляцела Кацярына,</p>
<p>Не ўспела адзецца.</p>
<p>«Мабыць, добра Маскоўшчына</p>
<p>Ў знакі ёй даецца!</p>
<p>Бо ўначы толькі і знае,</p>
<p>Што маскаля кліча».</p>
<p>Цераз пні, цераз сувеі</p>
<p>Ляціць, ледзьве дыша.</p>
<p>Босай стала сярод шляху,</p>
<p>Махае рукамі.</p>
<p>А маскалі ёй насустрач,</p>
<p>Як адзін, вярхамі.</p>
<p>«Доля ж мая! бяда-гора!»</p>
<p>Да іх... Калі гляне —</p>
<p>Наперадзе старшы едзе.</p>
<p>«Любы мой Іване!</p>
<p>Каханае маё сэрца!</p>
<p>Дзе ж ты быў падзеўся?»</p>
<p>Ды да яго... за страмёны...</p>
<p>А ён прыглядзеўся</p>
<p>Ды шпорамі каня ў бокі.</p>
<p>«Чаго ж ты ўцякаеш?</p>
<p>Забыў хіба Кацярыну?</p>
<p>Хіба не пазнаеш?</p>
<p>Прыглядзіся, мой галубе,</p>
<p>На мяне глянь, скемі:</p>
<p>Я — Катруся твая люба,</p>
<p>Нашто рвеш ты стрэмя?»</p>
<p>А ён каня паганяе,</p>
<p>Нібы і не бача.</p>
<p>«Пачакай жа, мой галубе!</p>
<p>Зірні — я не плачу.</p>
<p>Не пазнаў мяне, Іване?</p>
<p>Сэрца, прыглядзіся,</p>
<p>Ей жа богу, я — Катруся!»</p>
<p>«Дура, отвяжися!</p>
<p>Возьмите прочь безумную!»</p>
<p>«Божа мой! Івасю!</p>
<p>І ты мяне пакідаеш?</p>
<p>А ты ж прысягаўся!»</p>
<p>«Возьмите прочь! Что ж вы стали?»</p>
<p>«Каго? Мяне ўзяці?</p>
<p>За што ж, скажы, мой галубе?</p>
<p>Каму хочаш даці</p>
<p>Сваю Касю, да цябе што</p>
<p>Ў садочак хадзіла,</p>
<p>Сваю Касю, для цябе што</p>
<p>Сына спарадзіла?</p>
<p>Мой бацечка, мой браточак!</p>
<p>Хоць ты не цурайся!</p>
<p>Найміткаю табе стану...</p>
<p>З другою кахайся...</p>
<p>З цэлым светам... Я забуду,</p>
<p>Што калісь кахала,</p>
<p>Што ад цябе сына мела,</p>
<p>Пакрыткаю стала...</p>
<p>Пакрыткаю... Які сорам!</p>
<p>І за што я гіну?</p>
<p>Кінь мяне, забудзь мяне ты,</p>
<p>Ды не кідай сына.</p>
<p>Не пакінеш?.. Маё сэрца,</p>
<p>Пастой! Прашу вельмі!..</p>
<p>Я вынесу табе сына».</p>
<p>Выпусціла стрэмя</p>
<p>Ды ў хаціну. Бяжыць з хаты,</p>
<p>Нясе яму сына.</p>
<p>Заплаканы, неспавіты</p>
<p>Бедны сіраціна.</p>
<p>«Во яно дзе, на, прыгледзься!</p>
<p>Дзе ж ты? захаваўся?</p>
<p>Ўцёк!.. няма ўжо!.. Сына, сына</p>
<p>Бацька адцураўся!</p>
<p>Божа ты мой!.. Мая дзетка!</p>
<p>Дзе ж дзецца з табою?</p>
<p>Маскалікі! галубочкі!</p>
<p>Вазьміце з сабою;</p>
<p>Не цурайцеся, браточкі:</p>
<p>Яно сіраціна;</p>
<p>Забярыце і аддайце</p>
<p>Старшаму за сына.</p>
<p>Забярыце!.. Бо пакіну,</p>
<p>Як бацька пакінуў,—</p>
<p>Бадай яго не кідала</p>
<p>Горкая часіна!..</p>
<p>Грэхам цябе на свет божы</p>
<p>Маці спарадзіла;</p>
<p>Вырастай жа на смех людзям!»</p>
<p>На шлях палажыла.</p>
<p>«Заставайся шукаць бацькі,</p>
<p>А я ўжо шукала...»</p>
<p>Ды ў лес з шляху, як вар’ятка!</p>
<p>І следу не стала.</p>
<p>Дзіцё плача... Маскалям што?</p>
<p>Балазе, мінулі.</p>
<p>Яно й добра; ды на ліха</p>
<p>Леснікі пачулі.</p>
<p> </p>
<p>Кася бегае па лесе,</p>
<p>Бегае, галосіць,</p>
<p>То кляне свайго Івана,</p>
<p>То плача, то просіць.</p>
<p>Выбягае на узлессе;</p>
<p>Зірнула навокал,</p>
<p>Ды ў яр... бяжыць... сярод ставу</p>
<p>Стала адзінока.</p>
<p>«Прымі, Божа, маю душу,</p>
<p>А ты — маё цела!»</p>
<p>Бух старчма ў ваду!.. Пад лёдам</p>
<p>Глуха забурлела.</p>
<p>Чарнабрыва Кацярына</p>
<p>Знайшла, што шукала.</p>
<p>Дзьмухнуў вецер па-над ставам —</p>
<p>І следу не стала.</p>
<p> </p>
<p>То не вецер, то не буйны,</p>
<p>Што дубы ламае;</p>
<p>То не гора, не ліхое,</p>
<p>Што маці ўмірае;</p>
<p>Не сіроткі тыя дзеці,</p>
<p>Што мамка ў зямельцы,</p>
<p>Слава добрая й магіла</p>
<p>Для іх застанецца.</p>
<p>Як дакучаць злыя людзі</p>
<p>Малой сіраціне,—</p>
<p>Вылье слёзы на магілу —</p>
<p>Сэрцайка спачыне.</p>
<p>А таму якая доля,</p>
<p>Доля засталася,</p>
<p>Каго бацька і не бачыў,</p>
<p>Маці адраклася?</p>
<p>Байструку што засталося?</p>
<p>Хто з ім загавора?</p>
<p>Ні радні той, ні хаціны;</p>
<p>Шляхі, пяскі, гора...</p>
<p>Панскі тварык, чорны бровы...</p>
<p>Нашто? Каб пазналі!</p>
<p>Выпесціла, не схавала...</p>
<p>Бадай палінялі!</p>
<p> </p>
<h3><a id="chapter5"></a>V</h3>
<p>Ішоў кабзар да Кіева,</p>
<p>Сеў спачыць з дарогі.</p>
<p>З ім, абчэплены вузламі,</p>
<p>Павадыр убогі.</p>
<p>Ля яго дзіця малое</p>
<p>Дрэмле, як не дбае,</p>
<p>А стары кабзар тым часам</p>
<p>Ісуса спявае.</p>
<p>Хто йдзе, едзе — не мінае;</p>
<p>Хто — праснак, хто — грошы;</p>
<p>Хто старому, а дзяўчаты —</p>
<p>Шэлег механошы.</p>
<p>Падзівяцца чарнабрыўкі —</p>
<p>І босы, і голы.</p>
<p>«Дала,— кажуць,— вочкі, броўкі,</p>
<p>Ды не дала долі!»</p>
<p> </p>
<p>Едзе шляхам да Кіева</p>
<p>Шасцярнёй карэта,</p>
<p>А ў карэце пан і пані,</p>
<p>Шыкарна адзеты.</p>
<p>Апынуліся ля старцаў —</p>
<p>Пыл густы злягае.</p>
<p>Пабег Янка, бо з аконца</p>
<p>Рукою махае.</p>
<p>Дае пані Янку грошы,</p>
<p>Дзівуецца пані,</p>
<p>А пан глянуў... адвярнуўся...</p>
<p>Распазнаў, паганы,</p>
<p>Пазнаў чорныя ён бровы</p>
<p>І карыя вочы...</p>
<p>Пазнаў бацька свайго сына,</p>
<p>Але ўзяць не хоча.</p>
<p>«Як завуць?» — пытае пані.</p>
<p>«Янка». — «Какой милый!»</p>
<p>Коні рушылі, а Янку</p>
<p>Абсыпала пылам...</p>
<p>Палічылі небаракі,</p>
<p>Што дасталі, ўсталі,</p>
<p>Памаліліся на сонца,</p>
<p>Пайшлі шляхам далей.</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>