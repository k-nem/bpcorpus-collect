<div class="container">
<div class="book-utils">
<div id="qrcode"></div>
<a href="/Janka_Kupala/To_nie_sum_baravy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1934 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: То не шум баравы... -->
<h2><a href="http://knihi.com/Janka_Kupala/">Янка Купала</a></h2>
<h2>То не шум баравы...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>То не шум баравы</p>
<p>Шуміць весткай добрай,</p>
<p>То не кліч баявы</p>
<p>Арміі харобрай,—</p>
<p>Гэта гоман ідзе</p>
<p>Па свеце вялікім,</p>
<p>Нечуваны нідзе</p>
<p>Ад полюсаў дзікіх.</p>
<p> </p>
<p>*</p>
<p>То не шум баравы</p>
<p>Патрасае светам,</p>
<p>То не гром векавы</p>
<p>Грымнуў гэтым летам,—</p>
<p>А легендай сусвет</p>
<p>Ганарыць належна</p>
<p>Нашых лётчыкаў цвет</p>
<p>На ўвесь свет бязмежны.</p>
<p> </p>
<p>*</p>
<p>То не шум баравы</p>
<p>Шміта ўвекапомніў,—</p>
<p>Магілёў наш сівы</p>
<p>Земляка успомніў</p>
<p>І падумаў сабе:</p>
<p>Добра ў часе гэткім</p>
<p>Шміта мець у сяўбе</p>
<p>На нашых палетках.</p>
<p> </p>
<p>*</p>
<p>То не шум баравы</p>
<p>Хвалюе прыволле,</p>
<p>Дум напеў векавы</p>
<p>Аб вялікай волі,—</p>
<p>Гэта едуць да нас</p>
<p>Саюза героі</p>
<p>Ва ўсёй велічы крас,</p>
<p>У палярнай зброі.</p>
<p> </p>
<p>*</p>
<p>То не шум баравы</p>
<p>Шуміць небывала</p>
<p>Ад марэй да Масквы</p>
<p>Нечуванай хвалай,—</p>
<p>Гэта едзе экспрэс</p>
<p>З чэлюскінскай славай,</p>
<p>Яму сонца, і лес,</p>
<p>І людзі б’юць «брава».</p>
<p> </p>
<p>*</p>
<p>То не шум баравы</p>
<p>Калыша прасторам.</p>
<p>І не зоў баявы</p>
<p>Заклікае к зорам,—</p>
<p>Гэта наша жыццё</p>
<p>Пяе гімн шчаслівы</p>
<p>Пра ўсё наша быццё</p>
<p>Нашых родных ніваў.</p>
<p> </p>
<p>1934</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>