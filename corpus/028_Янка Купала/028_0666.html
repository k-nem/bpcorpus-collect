<div class="container">
<div class="book-utils">
<div id="qrcode"></div>
<a href="/Janka_Kupala/Svajmu_narodu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1918 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Свайму народу -->
<h2><a href="http://knihi.com/Janka_Kupala/">Янка Купала</a></h2>
<h2>Свайму народу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Табе, народ мой, згібнуты ў аковах,</p>
<p>З-пад сэрца песню гэтую пяю</p>
<p>І, ускрашаючы мінуўшчыну нанова,</p>
<p>Выказваю цяпершчыну тваю.</p>
<p> </p>
<p>Сягні ў даўно заснуўшыя сталецці,</p>
<p>Заслону дзён уцёкшых адхілі</p>
<p>І глянь, як сёння твае жывуць дзеці,</p>
<p>Як ты жывеш на прадзедаў зямлі.</p>
<p> </p>
<p>Дняпро і Сож, Дзвіна, Вілля і Нёман</p>
<p>Шмат могуць што у памяці збудзіць,</p>
<p>Ды пушчы Белавежскай сумны гоман</p>
<p>Паслухай толькі, што ён гаманіць.</p>
<p> </p>
<p>Тваймі рукамі ўзнесены замчышчы,</p>
<p>Глянь, зарастаюць дзікім палыном,</p>
<p>Па сцен астатках вецер дзіка свішча,</p>
<p>Як бы пяе памінкі быўшым днём.</p>
<p> </p>
<p>Пяе аб тым, як гэтыя байніцы</p>
<p>Край сцераглі на захад і на ўсход,</p>
<p>Як з поўначы разбойны чужаніца</p>
<p>Не мог замчыскавых скрышыць варот.</p>
<p> </p>
<p>Ты жыў, ты панаваў у краі родным,</p>
<p>Сцярог ад чужака й законы укладаў;</p>
<p>Звон вечавы сход склікаваў народны,</p>
<p>І сход аб шчасці Бацькаўшчыны дбаў.</p>
<p> </p>
<p>Сягоння ўсё спіць і зарастае зеллем,</p>
<p>Сцярэч свой край няма ні сцен, ні рук;</p>
<p>Званы вячовы змоўклі, анямелі,</p>
<p>Ў ярме сагнулі людзі плечы ў крук.</p>
<p> </p>
<p>Чужак-дзікун, крывёю ўпіўшысь свежай,</p>
<p>Запрог цябе ў няволю, ў батракі</p>
<p>І тваю маці-Бацькаўшчыну рэжа,</p>
<p>Жывую рве на часці, на кускі.</p>
<p> </p>
<p>Сыноў тваіх рассеяў па ўсім свеце,</p>
<p>Як птушак ястраб з гнёздаў разагнаў;</p>
<p>Бацькі дзяцей, а бацькоў сваіх дзеці</p>
<p>Сярод магіл шукаюць і канаў.</p>
<p> </p>
<p>І мерцвякоў знаходзяць... А жывыя...</p>
<p>Як мерцвякоў пагляд іх і жыццё,</p>
<p>Праклёны толькі шэпчуць векавыя</p>
<p>Ды вечнае чакаюць небыццё.</p>
<p> </p>
<p>Упаў народ. Змарнеў народ, забыўся,</p>
<p>Як Бацькаўшчыну, як яго завуць;</p>
<p>Як падарожны без пуцця, знябыўся,</p>
<p>Як сірата, якой нідзе заснуць...</p>
<p> </p>
<p>Паўстань, народ! Прачніся, беларусе!</p>
<p>Зірні на Бацькаўшчыну, на сябе!</p>
<p>Зірні, як вораг хату і зямлю раструсіў,</p>
<p>Як твой навала злыдняў скарб грабе!</p>
<p> </p>
<p>Паўстань і глянь, як з’яюць скрозь вагнішчы,</p>
<p>Як носяцца ўсясветных змен віхры,</p>
<p>Як на старога быту папялішчы</p>
<p>Цвет зацвітае новае зары!</p>
<p> </p>
<p>Паўстань, народ! Для будучыны шчасце</p>
<p>Ты строй, каб пут не строіў больш сусед;</p>
<p>Не дайся ў гэты грозны час прапасці,—</p>
<p>Прапашчых не пацешыць шчасцем свет.</p>
<p> </p>
<p>Сваю магутнасць пакажы ты свету,—</p>
<p>Свой край, сябе ў пашане мець прымусь.</p>
<p>Паўстань, народ!.. З крыві і слёз кліч гэты...</p>
<p>Цябе чакае маці-Беларусь!</p>
<p> </p>
<p>1918</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>