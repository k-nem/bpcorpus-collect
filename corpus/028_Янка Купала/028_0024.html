<div class="container">
<div class="book-utils">
<div id="qrcode"></div>
<a href="/Janka_Kupala/Nikomu_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Нікому -->
<h2><a href="http://knihi.com/Janka_Kupala/">Янка Купала</a></h2>
<h2>Нікому</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VII</a><br/>
<a href="#chapter7">VIII</a><br/>
<a href="#chapter8">ІХ</a><br/>
<a href="#chapter9">Х</a><br/>
<a href="#chapter10">ХІ</a><br/>
<a href="#chapter11">XII</a><br/>
<a href="#chapter12">XIII</a><br/>
<a href="#chapter13">XIV</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>I</h3>
<p>Скончыўся дзень працы,</p>
<p>Сонейка зайшло,</p>
<p>Вечарок асенні</p>
<p>Сходзіць на сяло.</p>
<p> </p>
<p>Станавяцца ў хатах</p>
<p>Дзяды па кутох,</p>
<p>Час агонь паліці,</p>
<p>Ночкі цень залёг.</p>
<p> </p>
<p>Пук лучынак ёмкі,</p>
<p>Дзяўчынка, нясі,</p>
<p>Пры святле іх будзем</p>
<p>Гутарку вясці.</p>
<p> </p>
<p>Раскажу вам тутка</p>
<p>Здарэнне адно,—</p>
<p>За часоў прыгону</p>
<p>Здарылась яно.</p>
<p> </p>
<p>Слухаць толькі ўважна,</p>
<p>Не перабіваць.</p>
<p>Сціхлі. Ладна! Толькі</p>
<p>З чаго б тут пачаць?</p>
<p> </p>
<p> </p>
<h3><a id="chapter2"></a>II</h3>
<p>Гэй, думка ўдалая,</p>
<p>Ты мяне нясі</p>
<p>Па роднай старонцы —</p>
<p>Па Белай Русі!</p>
<p> </p>
<p>Нясі ў час мінулы,</p>
<p>Як горасна тут</p>
<p>Год таму з паўсотні</p>
<p>Жыў наш бедны люд.</p>
<p> </p>
<p>Смерць ішла не ў часе,</p>
<p>Дый не к аднаму,</p>
<p>Жаліцца ў няшчасці</p>
<p>Не было каму.</p>
<p> </p>
<p>На бяду і гора,</p>
<p>На слёзы і жаль</p>
<p>Паншчына спраўляла</p>
<p>Свой прадсмертны баль.</p>
<p> </p>
<p>Хоць мінуў даўно ўжо</p>
<p>Час той — ліхадзей,</p>
<p>Але не мінула</p>
<p>Памяць у людзей.</p>
<p> </p>
<p> </p>
<h3><a id="chapter3"></a>III</h3>
<p>Сярод гор пясчаных</p>
<p>Ды панскіх лясоў</p>
<p>Расселася вёска</p>
<p>З якіх хат са сто.</p>
<p> </p>
<p>Жыве ў гэтай вёсцы</p>
<p>Душ якіх з пяцьсот,—</p>
<p>Працуе на пана</p>
<p>Ўвесь гэты народ.</p>
<p> </p>
<p>Пан што хоча робіць.</p>
<p>Грозен яго кнут,</p>
<p>Лье пот, кроў і слёзы</p>
<p>Зацяганы люд.</p>
<p> </p>
<p>За віну малую</p>
<p>Розгамі сякуць,</p>
<p>За праступак большы</p>
<p>Ў рэкруты здадуць.</p>
<p> </p>
<p>Бацька робіць «дзела»,</p>
<p>Ў салдатах сынок,</p>
<p>Бярэ за каханак</p>
<p>Пан жонак, дачок.</p>
<p> </p>
<p> </p>
<h3><a id="chapter4"></a>IV</h3>
<p>Вось у гэтай вёсцы,</p>
<p>У сям’і аднэй,</p>
<p>Вырасла дзяўчына,</p>
<p>А ўсіх прыгажэй!</p>
<p> </p>
<p>Звалася Аленай</p>
<p>Дзяўчынка-душа,</p>
<p>Ну ... і пакахала</p>
<p>Шчыра Тамаша.</p>
<p> </p>
<p>І Тамаш Алену,</p>
<p>Ой, не ад таго;</p>
<p>Сказаць пра іх любасць</p>
<p>Можна шмат чаго.</p>
<p> </p>
<p>Любіліся шчыра</p>
<p>Пара галубкоў,</p>
<p>Дый не мелі шчасця</p>
<p>Для сваіх галоў.</p>
<p> </p>
<p>Бор над іх бы доляй</p>
<p>Плакаў і шумеў...</p>
<p>Аленку-красуню</p>
<p>Пан на воку меў.</p>
<p> </p>
<h3><a id="chapter5"></a>V</h3>
<p>Раз, пекна прыбраўшысь,</p>
<p>Быццам на кірмаш,</p>
<p>Пайшлі ў двор да пана</p>
<p>Алена й Тамаш.</p>
<p> </p>
<p>Прыйшлі. Пан к ім выйшаў,</p>
<p>А яны да ног:</p>
<p>«Пазволь пажаніцца</p>
<p>Нам, ясны панок!»</p>
<p> </p>
<p>«Жаніцеся! — што ж там...—</p>
<p>Кажа пан з двара.—</p>
<p>Калі ж будзе шлюб ваш?» —</p>
<p>«Панок, на Пятра».</p>
<p> </p>
<p>Як прыйшлі, йдуць нашы</p>
<p>Дамоў жаніхі.</p>
<p>Весела варкочуць...</p>
<p>Пан добры такі.</p>
<p> </p>
<p>І няўцям ім, бедным,</p>
<p>Што за імі ўслед</p>
<p>Ліха злое пхнецца</p>
<p>І натворыць бед.</p>
<p> </p>
<p>Грыміць палац белы —</p>
<p>Ў пана йдзе банкет,</p>
<p>Гуляе магнацтва</p>
<p>Гулка, на чым свет.</p>
<p> </p>
<p>Сталы паўнютэнькі</p>
<p>Яды дарагой,</p>
<p>Дарагія віны</p>
<p>Ліюцца ракой.</p>
<p> </p>
<p>Без сораму жарты</p>
<p>У п’яных пайшлі,</p>
<p>Аж іх жонкі, дочкі</p>
<p>Са стыду ўцяклі.</p>
<p> </p>
<p>І гэтага толькі</p>
<p>Хацеў зброд п’яны.</p>
<p>— Дзевак сюды! Дзевак!</p>
<p>Крыкнулі паны.</p>
<p> </p>
<p>Гаспадар гасцінны</p>
<p>Ўгадзіць рад гасцям.—</p>
<p>Тут Алену ўспомніў,</p>
<p>К якой лас быў сам.</p>
<p> </p>
<h3><a id="chapter6"></a>VII</h3>
<p>А Тамаш з Аленай —</p>
<p>Муж і жонка ўжо —</p>
<p>І ад шлюбу едуць</p>
<p>Роднаю мяжой.</p>
<p> </p>
<p>Дамоў едуць хутка,</p>
<p>Ён штось шэпча ей,</p>
<p>Яна вочкі спусціць,</p>
<p>Стане ружавей.</p>
<p> </p>
<p>Але не пашэнціць,</p>
<p>Мабыць, маладым:</p>
<p>Кепскія варожбы</p>
<p>Пападаюць ім.</p>
<p> </p>
<p>Перабег дарогу</p>
<p>Заяц разы два,</p>
<p>Груган закружыўся,</p>
<p>Гукнула сава.</p>
<p> </p>
<p>З трывогай друг к дружцы</p>
<p>Маладыя льнуць...</p>
<p>Каб хаця ім, бедным,</p>
<p>Злых прыгод мінуць!</p>
<p> </p>
<h3><a id="chapter7"></a>VIII</h3>
<p>Вечар. Ціха ў вёсцы,</p>
<p>Раптам грук такі!</p>
<p>Гоман. Коней ржанне,</p>
<p>Бразгаюць званкі.</p>
<p> </p>
<p>Ўехала дружына —</p>
<p>Той цвяроз, той п’ян,—</p>
<p>Сходзяць маладыя</p>
<p>На белы дыван.</p>
<p> </p>
<p>Выслана да хаты</p>
<p>Сцежка палатном,</p>
<p>Ідуць маладыя</p>
<p>За ручку ўдваём.</p>
<p> </p>
<p>Бацька з маткай века</p>
<p>Ад дзяжы дзяржыць,</p>
<p>А на ім — гарэлка</p>
<p>І хлеб-соль ляжыць.</p>
<p> </p>
<p>Музыка марш грае,</p>
<p>Аж трасецца пол.</p>
<p>Пад векам дружына</p>
<p>Йдзе ў хату за стол.</p>
<p> </p>
<p> </p>
<h3><a id="chapter8"></a>ІХ</h3>
<p> </p>
<p>Малады на куце</p>
<p>Ўсеўся з маладой,</p>
<p>Побач — асістэнты</p>
<p>Падрад чарадой.</p>
<p> </p>
<p>П’юць, ядуць, гамоняць,</p>
<p>Смутку ані-ні,</p>
<p>Скрыпачка заводзіць,</p>
<p>Кліча да гульні.</p>
<p> </p>
<p>Мілая пацеха</p>
<p>Ў вочах маладых</p>
<p>Свеціцца, як сонца,</p>
<p>Аж б’е жар ад іх.</p>
<p> </p>
<p>Раптам — дзіва! з дзесяць</p>
<p>Панскіх гайдукоў</p>
<p>Улятае ў хату,</p>
<p>Як дзікіх звяроў.</p>
<p> </p>
<p>«Дзе,— крычаць,— Алена?</p>
<p>Маладая дзе?</p>
<p>Да сябе на гулі</p>
<p>Пан яе заве!»</p>
<p> </p>
<p> </p>
<h3><a id="chapter9"></a>Х</h3>
<p>Знямела дружына,</p>
<p>Знямеў малады,</p>
<p>Трэба ж, не ставала</p>
<p>Гэтакай бяды.</p>
<p> </p>
<p>Зналі, на якія</p>
<p>Гулі клікаў пан,</p>
<p>Што ўчыніць з Аленай</p>
<p>Распусны тыран.</p>
<p> </p>
<p>Здрыгнуў Тамаш страшна,</p>
<p>Пабялеў, як труп,</p>
<p>Слупам вочы сталі,</p>
<p>І сам стаў, як слуп,</p>
<p> </p>
<p>На тое ж Аленку</p>
<p>Ўзяў жонкай цяпер,</p>
<p>Каб над ёй глуміўся</p>
<p>Распасвены звер?!</p>
<p> </p>
<p>І схапіў няшчасны</p>
<p>Точаны тапор,</p>
<p>Ажна ўсіх затрэсла</p>
<p>Жудасць, як віхор.</p>
<p> </p>
<h3><a id="chapter10"></a>ХІ</h3>
<p>«Гэй, вы, служкі пана!</p>
<p>Крыкне так Тамаш.—</p>
<p>Подлыя вы самі,</p>
<p>Падлейшы пан ваш!</p>
<p> </p>
<p>Гэй, скажыце, шэльмы,</p>
<p>Кату свайму там:</p>
<p>Не дам яму жонкі,</p>
<p>На ганьбу не дам.</p>
<p> </p>
<p>Хоць згнію ў астрозе</p>
<p>Ці ў віры на дне,—</p>
<p>Няхай жа не будзе</p>
<p>Ні пану, ні мне!»</p>
<p> </p>
<p>І сякерай гахнуў,</p>
<p>Як вокам міргнуць,</p>
<p>Па абух ўпілася</p>
<p>Ў Аленіну грудзь.</p>
<p> </p>
<p>Рухнула Алена</p>
<p>На дол без жыцця,</p>
<p>Крывёй цёплай, свежай</p>
<p>Залітая ўся.</p>
<p> </p>
<h3><a id="chapter11"></a>XII</h3>
<p>Так сышло вяселле</p>
<p>Нашай маладой,—</p>
<p>Засыпалі грудзі</p>
<p>Зямелькай сырой.</p>
<p> </p>
<p>Над яе магілкай</p>
<p>Праз доўгія дні</p>
<p>Вырас клён і ліпа</p>
<p>Роўнай вышыні.</p>
<p> </p>
<p>Зімой клён і ліпку</p>
<p>Засцілае снег,</p>
<p>А мароз знаходзіць</p>
<p>Там сабе начлег.</p>
<p> </p>
<p>Летам клён і ліпку</p>
<p>Зелень адзяе,</p>
<p>Сонца й вецер гулі</p>
<p>Заводзяць свае.</p>
<p> </p>
<p>Людзі й тут па-свойму</p>
<p>Нейкі знак знайшлі:</p>
<p>Людскія назовы</p>
<p>Дзераўцам далі.</p>
<p> </p>
<h3><a id="chapter12"></a>XIII</h3>
<p>Ад гэтай прыгоды</p>
<p>Шмат гадоў прайшло,</p>
<p>Няпамяці зеллем</p>
<p>Шмат што зарасло.</p>
<p> </p>
<p>Засталіся толькі</p>
<p>Ў думках з году ў год</p>
<p>Крыўды, што ў час гэты</p>
<p>Выцерпеў народ.</p>
<p> </p>
<p>З дзедаў на унукаў,</p>
<p>З бацькоў на дзяцей</p>
<p>Ланцугом пляцецца,</p>
<p>Што было даўней.</p>
<p> </p>
<p>І гэта здарэнне,</p>
<p>Спісанае вам,</p>
<p>Расказаў мне так жа</p>
<p>Стары дзед Адам.</p>
<p> </p>
<p>Вам яшчэ цікава,</p>
<p>Як век дажылі</p>
<p>Той Тамаш і пан той</p>
<p>На гэтай зямлі.</p>
<p> </p>
<h3><a id="chapter13"></a>XIV</h3>
<p>Тамаша ў кайданы</p>
<p>Закулі ў той час</p>
<p>І ў Сібір саслалі;</p>
<p>Там ён, бедны, згас.</p>
<p> </p>
<p>Доўга цягаў тачку</p>
<p>Пад звон ланцугоў</p>
<p>І памёр далёка</p>
<p>Ад родных куткоў.</p>
<p> </p>
<p>Пан жа, от, вядома,</p>
<p>Як і кожны пан,</p>
<p>Панаваў час нейкі,</p>
<p>Цёнгле сыт і п’ян.</p>
<p> </p>
<p>Пасля ўсё ж са злосці</p>
<p>Павесіўся ён,</p>
<p>Як на зямлі нашай</p>
<p>Мінуўся прыгон.</p>
<p> </p>
<p>Палац стаіць пусткай,</p>
<p>Жыць няма ў ім як,—</p>
<p>Здані ў ім здаюцца,</p>
<p>Быццам помсты знак.</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>