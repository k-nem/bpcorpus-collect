<div class="container">
<div class="book-utils">
<div id="qrcode"></div>
<a href="/Janka_Kupala/Jak_u_hosci_syn_pryjechau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як у госці сын прыехаў... -->
<h2><a href="http://knihi.com/Janka_Kupala/">Янка Купала</a></h2>
<h2>Як у госці сын прыехаў...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як у госці сын прыехаў —</p>
<p>А да маці, а не зблізка,—</p>
<p>Яе шчасце, яе ўцеха</p>
<p>Ад пялёнак, ад калыскі,—</p>
<p> </p>
<p>Запрашала у святліцу,</p>
<p>За дубовы стол саджала...</p>
<p>Слёзы капалі расіцай,</p>
<p>Што сынок такі удалы.</p>
<p> </p>
<p>Частавала белым сырам,</p>
<p>Хлебам сітным, мёдам пчолім,</p>
<p>Заклікала шчыра-шчыра</p>
<p>Не чурацца хлебам-соляй.</p>
<p> </p>
<p>І цікавілася маці —</p>
<p>Сэрца матчына, вядома,—</p>
<p>Як на службе там дзіцяці,</p>
<p>Ці там лепей, ці мо дома?</p>
<p> </p>
<p>А суседкі каля вокнаў,</p>
<p>Як бы ўбачылі праяву:</p>
<p>— Які чысты, які стройны,</p>
<p>Які з твару малажавы!</p>
<p> </p>
<p>— Дома добра, там не горай,</p>
<p>Там не горай, а мо й лепей,—</p>
<p>Сын разважліва гавора,</p>
<p>Сэрца смуткам не зачэпе.</p>
<p> </p>
<p>— Ты адно падумай добра,—</p>
<p>Служу ў Арміі Чырвонай,</p>
<p>Служу ў конніцы харобрай,</p>
<p>Дзе начальнік сам Будзённы.</p>
<p> </p>
<p>Я таксама камандзірам,</p>
<p>Хоць служу другое лета,</p>
<p>Глянь, адзнака на мундзіры,</p>
<p>За заслугі ж усё гэта.</p>
<p> </p>
<p>А парадак там у войску,</p>
<p>Кожна ўлічана хвіліна.</p>
<p>Ой, далёка нашым вёскам</p>
<p>Да такое дысцыпліны.</p>
<p> </p>
<p>І ні суму, ні дакукі,</p>
<p>Час імчыцца, нібы хвалі;</p>
<p>Пасцігаем і навукі —</p>
<p>Болей знаем, як мы зналі.</p>
<p> </p>
<p>А ўжо коні, нашы коні!</p>
<p>Ці то суха, ці разводдзе —</p>
<p>Буйны вецер не дагоне,</p>
<p>Шлях пярун не загародзе.</p>
<p> </p>
<p>Байцы ж нашыя — героі.</p>
<p>Ты не знойдзеш гэткіх армій.</p>
<p>Што за выпраўка у строі,</p>
<p>Што за послух у казарме!</p>
<p> </p>
<p>А суседкі каля вокнаў,</p>
<p>Як бы ўбачылі праяву:</p>
<p>— Які чысты, які стройны,</p>
<p>Які з твару малажавы!</p>
<p> </p>
<p>— А парад як быў нядаўна,</p>
<p>Ты й не бачыла, й не чула,—</p>
<p>Гэткі важны, гэткі слаўны,</p>
<p>Колькі бляску, колькі гулу!</p>
<p> </p>
<p>Во спачатку йдзе пяхота,</p>
<p>За ёй конніца і танкі,</p>
<p>На машынах едуць роты,</p>
<p>А там — быстрыя тачанкі.</p>
<p> </p>
<p>За тачанкамі — гарматы —</p>
<p>Палявыя і марціры,</p>
<p>А пад небам — рой крылаты —</p>
<p>Самалётаў цэлы вырай.</p>
<p> </p>
<p>Як зірнеш, дык ажно люба,</p>
<p>Галава аж ходам ходзіць!</p>
<p>Во дзе ворагу загуба,</p>
<p>Калі ўздумае нам шкодзіць!</p>
<p> </p>
<p>А музыкі граюць маршы</p>
<p>Ў нечуваным ладзе-складзе,</p>
<p>Граюць маршы — і мне такжа,</p>
<p>Бо я такжа на парадзе.</p>
<p> </p>
<p>А суседкі каля вокнаў,</p>
<p>Як бы ўбачылі праяву:</p>
<p>— Які чысты, які стройны,</p>
<p>Які з твару малажавы!</p>
<p> </p>
<p>— Ды скажу табе я мілай:</p>
<p>Дзень той быў ў нас не штодзенны:</p>
<p>Сам таварыш Варашылаў</p>
<p>Прынімаў парад ваенны.</p>
<p> </p>
<p>Не высокі сабе ростам,</p>
<p>Не высокі і не нізкі,</p>
<p>І такі вясёлы, просты,</p>
<p>Хоць далёкі, а так блізкі!</p>
<p> </p>
<p>А свой погляд, свой юначы</p>
<p>Калі кіне, бы зарніца,—</p>
<p>Сэрца з радасці заскача,</p>
<p>Кроў адвагай забурліцца.</p>
<p> </p>
<p>Адным словам, свой брат родны,</p>
<p>Адно хочаш, мая маці,</p>
<p>Быць яго дастойным, годным,</p>
<p>За яго жыццё аддаці.</p>
<p> </p>
<p>Конь пад ім, прост, вярнігора!</p>
<p>А як скача, як гарцуе!</p>
<p>Ён вачыма лічыць зоры,</p>
<p>Ён вушамі вайну чуе.</p>
<p> </p>
<p>Вайну чуе, броў не хмура,</p>
<p>Толькі бліскаюць падкоўкі,</p>
<p>Бо яздок на ім, што бура,</p>
<p>З віхрам пойдзе ў перагонкі.</p>
<p> </p>
<p>Нашай Арміі Чырвонай</p>
<p>Камандзір над камандзіры,</p>
<p>За ім пойдзеш, хоць сягоння,</p>
<p>Цераз пушчы, цераз віры.</p>
<p> </p>
<p>У міжбур’е з ім жыць міла,</p>
<p>Лёгка ж будзе і ў паходзе.</p>
<p>Во, які наш Варашылаў!</p>
<p>Во, які наш палкаводзец!</p>
<p> </p>
<p>Так у госці сын прыехаў —</p>
<p>А да маці, а не зблізка,—</p>
<p>Яе шчасце, яе ўцеха</p>
<p>Ад пялёнак, ад калыскі.</p>
<p> </p>
<p>Нездарма вяла ў святліцу,</p>
<p>За дубовы стол саджала.</p>
<p>Слёзы капалі расіцай,</p>
<p>Што сынок такі удалы.</p>
<p> </p>
<p>Нездарма там каля вокнаў</p>
<p>Цёткі гутарылі жвава:</p>
<p>— Які чысты, які стройны,</p>
<p>Які з твару малажавы!</p>
<p> </p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>