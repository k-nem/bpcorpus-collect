<div class="container">
<div class="book-utils">
<div id="qrcode"></div>
<a href="/Janka_Kupala/Dzie_ni_vyleci_z_niavoli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 10.08.1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзе ні вылеці з няволі... -->
<h2><a href="http://knihi.com/Janka_Kupala/">Янка Купала</a></h2>
<h2>Дзе ні вылеці з няволі...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дзе ні вылеці з няволі,</p>
<p>Ад пачатку да канчатку,</p>
<p>Ўсюды ўбачыш сваё поле,</p>
<p>Ўсюды ўбачыш сваю хатку.</p>
<p> </p>
<p>Ўсюды ўбачыш чалавека,</p>
<p>Што цямнотай цябе разіць,</p>
<p>З слязой вечнай пад павекай,</p>
<p>Вечна ў лапцях і сярмязе.</p>
<p> </p>
<p>Хоць жа сэрца, што за сэрца!</p>
<p>Лгання, хцівасці не знае,</p>
<p>Жывучы ж у паняверцы,</p>
<p>Толькі гора к збыццю мае.</p>
<p> </p>
<p>Горам чорным, ой, багата</p>
<p>Надарыла люд наш доля;</p>
<p>Гора ў хаце і за хатай,</p>
<p>Гора ў полі і за полем.</p>
<p> </p>
<p>Вецер хаткаю калоце</p>
<p>І па шчылінах галосіць,</p>
<p>Гаспадар злёг ад калоцця,</p>
<p>З дзяцьмі жонка есці просіць.</p>
<p> </p>
<p>Пустка ў свірні і ў адрынцы,</p>
<p>Свінка хоча штось здыхаці,</p>
<p>Вые сучка на дзядзінцы —</p>
<p>Памрэ нехта ў гэтай хаце.</p>
<p> </p>
<p>А у полі на загонах</p>
<p>Аруць віхры, барануюць,</p>
<p>Хутка, дружна, не натужна</p>
<p>Шнуры вузкія руйнуюць.</p>
<p> </p>
<p>Далей—паркай сытай шпарка</p>
<p>Праляцеў пан у карэце,</p>
<p>А за ім паштовай паркай</p>
<p>Прэ чыноўнік на рассвеце.</p>
<p> </p>
<p>А на пустцы апаўночы</p>
<p>Ведзьмы, чэрці пяюць, граюць,</p>
<p>То смяюцца, то рагочуць,</p>
<p>Знахароў-вужоў склікаюць.</p>
<p> </p>
<p>І ўсё гэта, хеўра гэта:</p>
<p>Ветры, віхры і сабакі,</p>
<p>Ведзьмы, чэрці з таго свету,</p>
<p>Пан, чыноўнік, ваўкалакі,—</p>
<p> </p>
<p>Ўсе навыперадкі пруцца,</p>
<p>Гікам, смехам чартаўскімі</p>
<p>Заліліся і нясуцца,</p>
<p>Аж зямля стогне пад імі.</p>
<p> </p>
<p>А за імі, нібы хмара,</p>
<p>Йдзе мужыцкае ўслед гора,</p>
<p>Праз пасевы, праз папары,</p>
<p>Так сягоння, як учора.</p>
<p> </p>
<p>І мужык — пан у старонцы —</p>
<p>Гора гэта вечна бача,</p>
<p>Бача, што толькі ў карчомцы</p>
<p>І ў магіле ён не плача.</p>
<p> </p>
<p>10 жніўня 1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>