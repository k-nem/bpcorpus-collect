<div class="container">
<div class="book-utils">
<div id="qrcode"></div>
<a href="/Janka_Kupala/Dzie_ni_kin_-_dyk_klin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1913] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзе ні кінь — дык  клін! -->
<h2><a href="http://knihi.com/Janka_Kupala/">Янка Купала</a></h2>
<h2>Дзе ні кінь — дык  клін!</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Ну, а як табе на службе:</p>
<p>Ці работы многа? —</p>
<p>Так сусед пытаў, між іншым,</p>
<p>Янку Канцавога.</p>
<p> </p>
<p>— Ах, не дай Бог за чужою</p>
<p>Поўзаць гаспадаркай!</p>
<p>Дзень і ноч, як лунь, таўкуся,</p>
<p>Як у пекле Марка!</p>
<p> </p>
<p>А сусед яму навучна</p>
<p>Ды пабожна клепе:</p>
<p>— Хоць тут трудна жыць,— затое</p>
<p>Будзе ў небе лепей.</p>
<p> </p>
<p>— Знаю, знаю! — так суседу</p>
<p>Адчыкрыжыў Янка. —</p>
<p>Бокам вылезе мне ў небе</p>
<p>Гэта абяцанка!</p>
<p> </p>
<p>Як паткнуся,— ўраз пагоняць</p>
<p>Да ўсякай работы:</p>
<p>То сядлай каня для Юр’і,</p>
<p>То чысць яму боты.</p>
<p> </p>
<p>Або ў поўнач ўстань і сонца</p>
<p>Запалі да золка,</p>
<p>Вытры з пылу усе зоры,</p>
<p>Месяц выбель лоўка.</p>
<p> </p>
<p>Завядзі машыну з ветрам,</p>
<p>Папраў з дожджам сіта,</p>
<p>Натаўчы у ступе граду,</p>
<p>Ды яшчэ не квіта:</p>
<p> </p>
<p>— Папіхай хутчэй, гад, хмары!</p>
<p>А пярун дзе кінуў?</p>
<p>Набівай, страляй! Маланкай</p>
<p>Сцёбай, каб ты згінуў!</p>
<p> </p>
<p>Янка тутка, Янка тамка,</p>
<p>Хоць ты ў пекла прыся!</p>
<p>А прыдзірак ад святых ўсіх</p>
<p>Колькі нацярпішся!..</p>
<p>[1913]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>