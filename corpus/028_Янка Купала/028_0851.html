<div class="container">
<div class="book-utils">
<div id="qrcode"></div>
<a href="/Janka_Kupala/Janka_Kancavy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Янка Канцавы -->
<h2><a href="http://knihi.com/Janka_Kupala/">Янка Купала</a></h2>
<h2>Янка Канцавы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Янка Канцавы —</p>
<p>Гаспадар не злом,</p>
<p>Гэткай галавы</p>
<p>Пашукаць з агнём.</p>
<p> </p>
<p>Што ні зробіць ён —</p>
<p>На дзівы усім:</p>
<p>Дзівіцца Лявон,</p>
<p>Дзівіцца Яўхім.</p>
<p> </p>
<p>Сонца на паўдня —</p>
<p>Ён тады ўстае,</p>
<p>Рухне, як свіння,</p>
<p>Сядзе — пазяе.</p>
<p> </p>
<p>Змыўся, рукавом</p>
<p>Выцер нос і, вот,</p>
<p>Бульбай з праснаком,</p>
<p>Надзяе жывот.</p>
<p> </p>
<p>Сяк ды так пад’еў,</p>
<p>Вылез з-за стала,</p>
<p>Вопратку ўздзеў,</p>
<p>Шапку зняў з кала;</p>
<p> </p>
<p>Падышоў к вадзе —</p>
<p>Хочацца, знаць, піць —</p>
<p>І к рабоце йдзе,</p>
<p>Чуць нагой вурзіць.</p>
<p> </p>
<p>«Слепака» запрог</p>
<p>У саху з дугой,—</p>
<p>Пугай шлёг ды шлёг,—</p>
<p>Ну, ваўкі з табой!</p>
<p> </p>
<p>Як шнур запахаў</p>
<p>Гэты наш Янук,—</p>
<p>Не знаць, ці араў,</p>
<p>Ці парыў парсюк.</p>
<p> </p>
<p>Вытухшых зярнят</p>
<p>Па раллі патрос;</p>
<p>Будзе збожжа шмат —</p>
<p>Мо і больш за воз.</p>
<p> </p>
<p>Ну, во ўжо і час</p>
<p>Выбрысці з касой,—</p>
<p>Хто ж ахвоцен з нас</p>
<p>Уставаць з зарой?</p>
<p> </p>
<p>Янка ж — маладзец!</p>
<p>Рана рад устаць.</p>
<p>Каб — пусты канец!</p>
<p>Не цягнула спаць.</p>
<p> </p>
<p>Як там ні было —</p>
<p>Неяк пакасіў;</p>
<p>Жніва навярзло —</p>
<p>Зжаў і павазіў.</p>
<p> </p>
<p>Янка сяк, то так</p>
<p>Лета прамадзеў,</p>
<p>Стаў жыць не ’бы як,—</p>
<p>Стаў есць больш, як еў.</p>
<p> </p>
<p>Хутка, да Пакроў,</p>
<p>Збожжа змалаціў,</p>
<p>Але чорт падвёў —</p>
<p>Чыншу не плаціў.</p>
<p> </p>
<p>Стараста, як кнут,</p>
<p>Хоць як ні прасі,—</p>
<p>Штодня тут і тут:</p>
<p>Чынш плаці, нясі.</p>
<p> </p>
<p>Магазыннік, той —</p>
<p>Ані адагнаць:</p>
<p>— Ссып мне, што вясной</p>
<p>Браў шнур засяваць.</p>
<p> </p>
<p>Янка рад, не рад,</p>
<p>А дыхнуць ані,</p>
<p>Быццам той скурат,—</p>
<p>Круціцца ў агні.</p>
<p> </p>
<p>Толькі ўсё яму</p>
<p>Гора як ні ў чом:</p>
<p>Прэцца у карчму</p>
<p>З поўненькім мяшком.</p>
<p> </p>
<p>Еўна — хітры жыд,</p>
<p>Шмат жыў на вяку...</p>
<p>Цэлы рай адкрыт</p>
<p>Янку-бедаку.</p>
<p> </p>
<p>Шумна ў карчме,</p>
<p>Янка водзе рэй,—</p>
<p>Гэтым рукі жме,</p>
<p>Тым піць лье скарэй.</p>
<p> </p>
<p>Тыча пад бакі</p>
<p>Сойкі для другіх;</p>
<p>Весялы такі,</p>
<p>Абдымае ўсіх.</p>
<p> </p>
<p>Лоўка падгуляў,</p>
<p>Выбрыў за карчму;</p>
<p>Гразі і канаў</p>
<p>Ўжо няма яму.</p>
<p> </p>
<p>Мчыцца, быццам пан,</p>
<p>Колы трах-тарах!</p>
<p>У вачах туман,</p>
<p>Немач у нагах.</p>
<p> </p>
<p>Прыляцеў на двор,</p>
<p>Злез, у хату йдзе,</p>
<p>Дзверы ўжо адпёр,</p>
<p>Песню ўжо вядзе,</p>
<p> </p>
<p>Песню-крык гу-га!</p>
<p>Увайшоў, глядзіць,</p>
<p>Аж тут качарга,</p>
<p>Як з нябёс, ляціць.</p>
<p> </p>
<p>Не ўспеў што сказаць,—</p>
<p>Трудна,— хлоп ды хлоп!</p>
<p>Ой, шалёны, знаць,</p>
<p>Хрысціць бабаў поп!</p>
<p> </p>
<p>Неяк жонку змог,</p>
<p>Выгнаў дзеці вон,</p>
<p>Спаць на печы лёг...</p>
<p>Май жа райскі сон.</p>
<p>.   .   .   .   .   .   .   .   .</p>
<p>Дзівіцца ўвесь свет,</p>
<p>Што так гол Янук,</p>
<p>Дзіваваўся дзед,</p>
<p>Дасца дзіву ўнук.</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>