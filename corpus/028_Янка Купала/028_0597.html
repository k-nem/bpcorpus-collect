<div class="container">
<div class="book-utils">
<div id="qrcode"></div>
<a href="/Janka_Kupala/Piesienka_dla_niekatorych_maladych_ludziej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 24.06.1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песенька для некаторых маладых людзей -->
<h2><a href="http://knihi.com/Janka_Kupala/">Янка Купала</a></h2>
<h2>Песенька для некаторых маладых людзей</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У нас маладых людзей дужа вучоных</p>
<p>Цяпер надта шмат развялося,</p>
<p>Праўд нейкіх шукаюць на свеце няснёных,</p>
<p>Над бедным з іх кожны галосе.</p>
<p> </p>
<p>Да працы да роўнай, да волі шырокай</p>
<p>Ахвочы крычаці, ўзываці;</p>
<p>Іх шумныя песні нясуцца далёка,</p>
<p>Што ўсе людзі — родныя брацці.</p>
<p> </p>
<p>Як дзіўна, як складна бразджыць усё гэта</p>
<p>Шмат праўды, а шмат тут і жартаў;</p>
<p>Пакуль песня іхніх хаценняў не спета,</p>
<p>Прыгледзецца к ім самім варта.</p>
<p> </p>
<p>Адзін з вас, паночкі, хітрыя галоўкі,</p>
<p>На доктара выйдзе і будзе</p>
<p>З няшчасных схварэлых цягнуць паўрублёўкі,</p>
<p>Лячыцца ў яго будуць людзі.</p>
<p> </p>
<p>Другі будзе з вас брахунцом-адвакатам,</p>
<p>Як трэба судзіцца, парадзіць,</p>
<p>А больш каб карысці мець, брата ён з братам</p>
<p>За нібыта праўду павадзіць.</p>
<p> </p>
<p>А трэці, што больш усіх рваўся к свабодзе,</p>
<p>Напэўна, ён будзе йнжынерам,</p>
<p>Як ставіць астрогі, планы павыводзе,</p>
<p>Збагаціцца гэткім манерам.</p>
<p> </p>
<p>Чацвёрты з між вас, вальнадумцы, у судзе</p>
<p>Рассядзецца членам вяльможным,</p>
<p>Галодных, нявольных судзіці ён будзе,</p>
<p>Караці Сібірам марозным.</p>
<p> </p>
<p>Во, пяты банкірам, а той зноў суддзёю,</p>
<p>А той там аптэку заложа,</p>
<p>І кожны сыт будзе, багацце чужою</p>
<p>То крыўдай, то працай размножа.</p>
<p> </p>
<p>Так будзе з вас кожны слядамі йсці дзедаў,</p>
<p>Не знаючы гора ніколькі,</p>
<p>І ўсе вы, і ўсе вы палкі дармаедаў</p>
<p>Сабой павялічыце — й толькі.</p>
<p> </p>
<p>І скажаце гэта вы некалі самі,</p>
<p>Як вам спухнуць каркі ад сала,</p>
<p>Што песенька песняй, чужымі ж трудамі</p>
<p>Жыць лёгка дый чэсць і пахвала.</p>
<p> </p>
<p>24 чэрвеня 1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>