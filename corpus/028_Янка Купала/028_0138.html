<div class="container">
<div class="book-utils">
<div id="qrcode"></div>
<a href="/Janka_Kupala/Bratu_u_cuzynie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Брату ў чужыне -->
<h2><a href="http://knihi.com/Janka_Kupala/">Янка Купала</a></h2>
<h2>Брату ў чужыне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ці помніш ты, нядбалы дружа,</p>
<p>Ўсё тое, дзе радзіўся, ўзрос? -</p>
<p>Дзе напявае зімка стужай,</p>
<p>Ірдзіцца лета бліскам рос?</p>
<p> </p>
<p>Аздобнасць неба — сонца, зоры,</p>
<p>Спавіты месяц туманом;</p>
<p>Русалак ночкай разгаворы,</p>
<p>Шчаслівых птушак песні днём?</p>
<p> </p>
<p>Ці помніш ты пагляд нясмелы</p>
<p>Свайго радзімага сяла,</p>
<p>Адкуль паплёўся ў свет той белы,</p>
<p>Твая дзе моладасць сплыла?</p>
<p> </p>
<p>Нямое поле, сенажаці,</p>
<p>Лазой аквечаны дзірван;</p>
<p>Магілкі, спяць дзе твае брацці,</p>
<p>На ўзмежку прадзедаў курган?</p>
<p> </p>
<p>Ці помніш прызбу, плот з прасламі,</p>
<p>Сваю хацінку, свой тачок,</p>
<p>Тваймі стаўляныя бацькамі,</p>
<p>Адвекам крыўлены набок?</p>
<p> </p>
<p>Паміж прысад гасцінец біты —</p>
<p>Пясчаны, ўзвілісты пакат;</p>
<p>Паводкай мост стары падмыты,</p>
<p>Бяроз плакучых сумны рад?</p>
<p> </p>
<p>Ці помніш ты сваю матулю,</p>
<p>Што над калыскаю тваей</p>
<p>Пяяла песню-байку «люлі»,</p>
<p>Снуючы ў думках рой надзей?</p>
<p> </p>
<p>Святую песню родных межаў,</p>
<p>Няхітры мовы свойскай твор,</p>
<p>З якой зліваецца звон вежаў,</p>
<p>А рэха ловіць цёмны бор?</p>
<p> </p>
<p>Ці помніш жніў, касьбы дзень шчыры,</p>
<p>Начлег, агонь сярод кустоў;</p>
<p>Палёты з выраю у вырай</p>
<p>Буслоў, гусей і журавоў?</p>
<p> </p>
<p>Убор вясковы, невыдумны,</p>
<p>Абычай сельскай прастаты...</p>
<p>Край беларускі мірны, сумны,</p>
<p>Свой родны край ці помніш ты?..</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>