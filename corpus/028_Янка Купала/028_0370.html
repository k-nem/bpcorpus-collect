<div class="container">
<div class="book-utils">
<div id="qrcode"></div>
<a href="/Janka_Kupala/Ihnat_i_pjauki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ігнат і  п’яўкі -->
<!-- HEADER_FIELD Title2: (Байка) -->
<h2><a href="http://knihi.com/Janka_Kupala/">Янка Купала</a></h2>
<h2>Ігнат і  п’яўкі</h2>
<h2 class="title2">(Байка)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лет шмат</p>
<p>Таму назад</p>
<p>Ігнат</p>
<p>Гарачынёй, здаецца,</p>
<p>Купаўся ў рэчцы</p>
<p>І, як на грэх</p>
<p>(Бадай, што заяц,</p>
<p>Паганец,</p>
<p>Сцежку перабег),</p>
<p>К адной з дзвюх ног</p>
<p>Прынадзіў п’явак трох.</p>
<p>Прыліплі, цягнуць, як мага,</p>
<p>Аж сохне, корчыцца нага.</p>
<p>Бяда! Ўжо кінуўся і сяк і так,</p>
<p>Заціснуўшы кулак,</p>
<p>Да іхняй скуры небарак,—</p>
<p>Яны ж каб дбалі:</p>
<p>Смокчуць далей!..</p>
<p>«Э, годзе, кіньце ўжо даіць, сястрыцы,</p>
<p>Ці ж мала вам сваёй вадзіцы?—</p>
<p>І смех, і грэх, і стыд, скажу я,</p>
<p>Смактаці кроў чужую!» —</p>
<p>Так ім навучна ён талкуе,</p>
<p>І ў той жа час</p>
<p>(Не першы п’яўкам, відна, раз)</p>
<p>Пачуў адказ:</p>
<p>«Мае суседкі вінаваты»,—</p>
<p>Кіўнула з іх адна Ігнату,</p>
<p>Як ёсць уся ў бліскучых латах,</p>
<p>І пацягнула цёплы смок,</p>
<p>Аж колька ў крук згібала бок.</p>
<p>«Не мне, а гэным дзвюм крывёй</p>
<p>Жыць хочацца чужой»,—</p>
<p>Пачуў ён ад другой</p>
<p>Таўстой, таўстой,</p>
<p>Ды сёрб, ад першага ямчэй,</p>
<p>Даць мусіў з жыліны сваей.</p>
<p>«Я? я так толькі, з дабраты,</p>
<p>А вось за тых вазьміся ты!»—</p>
<p>З чароду трэцяя хлюснула,</p>
<p>Найболей кемкага агулу,</p>
<p>І смагла, смагла смактанула...</p>
<p>-----</p>
<p>Што далей там было,—</p>
<p>Да байкі не дайшло.</p>
<p>П’яўкі ж (ой, чорт недзе рад!),</p>
<p>Хоць дней сышло — праходзіць шмат,</p>
<p>Жывуць як бы ні ў чым,—</p>
<p>А толькі, як даць раду ім,</p>
<p>Варожа ўсё Ігнат!..</p>
<p> </p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>