<div class="container">
<div class="book-utils">
<div id="qrcode"></div>
<a href="/Janka_Kupala/Kaniuch_Padannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Канюх (Паданне) -->
<h2><a href="http://knihi.com/Janka_Kupala/">Янка Купала</a></h2>
<h2>Канюх (Паданне)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ёсць, браткі мае вы, у нашым народзе</p>
<p>З даўнейшага часу паданне адно,—</p>
<p>З дзядоў на унукаў ідзе, пераходзе,</p>
<p>І мне гэтаксама дайшлося яно.</p>
<p> </p>
<p>Навукі паданне, ой, шмат захавала</p>
<p>Для грэшных, труслівых і цёмных людзей,</p>
<p>Ў ім бачым, што шчасця зазнае той мала,</p>
<p>Хто праўды не хоча пазнаці бардзей.</p>
<p> </p>
<p>Гадоў таму многа, без ліку, без меры,—</p>
<p>За часу, калі сатвараўся наш свет,</p>
<p>Былі ужо створаны людзі, і зверы,</p>
<p>І птушкі-пяюхі усякіх прымет.</p>
<p> </p>
<p>І людзі ўжо мелі усё, што хацелі:</p>
<p>Даліны, і горы, і поле, і луг;</p>
<p>Лясы ўжо шумелі, дзярны зелянелі,</p>
<p>І пекна, і міла было ўсё ўвакруг.</p>
<p> </p>
<p>Адной толькі рэчы яшчэ не хапала:</p>
<p>Ні каплі вады на зямлі не было;</p>
<p>Праз гэта было бяды, плачу нямала,—</p>
<p>Усё піць хацела, што толькі жыло.</p>
<p> </p>
<p>Ўсе сталі збірацца і радзіцца з гора,</p>
<p>Як гэтай пазбыцца вялікай бяды,—</p>
<p>Аж сам Бог, урэшце, усім так гавора:</p>
<p>«Я вас навучу, як дастаці вады.</p>
<p> </p>
<p>Ваду вы мець будзеце цягам навекі;</p>
<p>Збярыцеся разам, хто жыў на зямлі,</p>
<p>І ямы капайце на студні, на рэкі,</p>
<p>А толькі к рабоце усе каб ішлі!</p>
<p> </p>
<p>І помніце: кожны, хто з вас астанецца,</p>
<p>Не выйдзе у гэтай супольнай бядзе,—</p>
<p>Піць, піць будзе вечна такому хацецца,</p>
<p>І ён жа не знойдзе вадзіцы нідзе!»</p>
<p> </p>
<p>Вот рвуцца да працы агромністай людзі,</p>
<p>І зверы, і птушкі, і кожны жучок;</p>
<p>І цяжка працуюць, зрываючы грудзі,</p>
<p>Капаюць, цягаюць жвіровы пясок.</p>
<p> </p>
<p>Ну! Будзе ім добра: дастануць вадзіцы,</p>
<p>Больш сохнуць не будуць, як сохнуць цяпер;</p>
<p>Вот зробяць азёры і рэкі, крыніцы</p>
<p>І студні, а к студням — і зруб, і асвер!</p>
<p> </p>
<p>Але хоць так шчыра паслухалі Бога</p>
<p>Усе і за працу узяліся ўсе,</p>
<p>Канюх адзін толькі не робіць нічога,</p>
<p>Ён гульма гуляе, к рабоце не йдзе.</p>
<p> </p>
<p>Убачыў Бог гэта з высокага неба,</p>
<p>Пазваў канюха і гавора тады:</p>
<p>«Няўжо ж піць ніколі табе не патрэба?</p>
<p>Чаму не працуеш, дастаць каб вады?»</p>
<p> </p>
<p>«Я піць не хачу!—так канюх кажа Богу.—</p>
<p>А як захачу, дык нап’юся расы».</p>
<p>І тут ён пусціўся назад у дарогу,</p>
<p>Аж енкнуў віхор, зашумелі лясы.</p>
<p> </p>
<p>А з неба грамлівы ўслед голас раздаўся:</p>
<p>«Навекі ты будзеш жыць толькі расой!</p>
<p>І хоць бы ты млеў і з жыццём расставаўся,—</p>
<p>«Піць, піць!» — будзеш клікаць ты летняй парой!»</p>
<p> </p>
<p>Вот скончана праца, найшліся крыніцы,</p>
<p>І мора бушуе, і рэчка бяжыць;</p>
<p>Хто колькі захоча, нап’ецца вадзіцы,</p>
<p>Адзін канюх просіць, лятаючы, піць.</p>
<p> </p>
<p>Жалобна ён просіць так, як бы клянецца,</p>
<p>Як моліцца Богу, каб грэх дараваць,</p>
<p>І толькі часамі расіцы нап’ецца,</p>
<p>А самай жарой мусіць ён усыхаць.</p>
<p> </p>
<p>Крычыць ён так, як бы людзям для навукі,</p>
<p>Што боская кара ўсіх мусіць спаткаць</p>
<p>Тых, хто, баючыся цярпення і мукі,</p>
<p>Не хоча па праўдзе для ўсіх працаваць.</p>
<p> </p>
<p>Дык ведайце ж, браткі, хто к працы вялікай</p>
<p>З вас рук прылажыць не захоча сваіх,—</p>
<p>Такому Бог скажа: «Піць!» цэлы век клікай</p>
<p>І будзь праклінаны ад браццяў сваіх».</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>