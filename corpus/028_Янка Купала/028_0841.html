<div class="container">
<div class="book-utils">
<div id="qrcode"></div>
<a href="/Janka_Kupala/Jak_tut_viesiela_spiavaci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1910] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як тут весела спяваці -->
<h2><a href="http://knihi.com/Janka_Kupala/">Янка Купала</a></h2>
<h2>Як тут весела спяваці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як тут весела спяваці,</p>
<p>Думкай весяліцца,</p>
<p>Калі ў беднай маёй хаце</p>
<p>Сонца жыць баіцца?</p>
<p> </p>
<p>Калі дзе не йду, гаротны,</p>
<p>Не маю прывету,</p>
<p>Калі мой пагляд маркотны</p>
<p>Не бача прасвету.</p>
<p> </p>
<p>Чорнай долі суд няправы</p>
<p>Не дае спакою;</p>
<p>Зоры шчасця, зоры славы</p>
<p>Не льсняць нада мною.</p>
<p> </p>
<p>Не заходзе ка мне ў госці</p>
<p>Мілая пацеха,</p>
<p>Не нямее людскай злосці</p>
<p>Расшальное рэха.</p>
<p> </p>
<p>Ў паніжэнні, ў паняверцы</p>
<p>Жыцця хвілі трачу,</p>
<p>Толькі плача маё сэрца,</p>
<p>Песня мая плача.</p>
<p> </p>
<p>[1906-1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>