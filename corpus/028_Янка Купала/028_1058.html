<div class="container">
<div class="book-utils">
<div id="qrcode"></div>
<a href="/Taras_Saucenka/Na_viecnuju_pamiac_Katlareuskamu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: [1938] -->
<!-- HEADER_FIELD FirstPublicationYear: 1934-1935; 1938-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На вечную памяць Катлярэўскаму -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>На вечную памяць Катлярэўскаму</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p>Сонца грэе, вецер вее</p>
<p>З поля на даліну,</p>
<p>Над вадою гне з вярбою</p>
<p>Чырвону каліну;</p>
<p>Самотнае на каліне</p>
<p>Гнёздачка гайдае.</p>
<p>А дзе ж дзеўся салавейка?</p>
<p>Не пытай, не знае.</p>
<p>Гора ўспомні ды кінь думаць...</p>
<p>Мінула... прапала...</p>
<p>Добра ўспомні — сэрца вяне:</p>
<p>Чаму ж ды не стала?</p>
<p>Вось жа гляну дый успомню:</p>
<p>Было, як змяркае,</p>
<p>Зашчабеча на каліне —</p>
<p>Ніхто не мінае.</p>
<p>Ці багаты, каго доля,</p>
<p>Як маці дзяціну,</p>
<p>Прыбірае, даглядае,—</p>
<p>Не міне каліну.</p>
<p>Ці сіротка, што да свету</p>
<p>Ўстае працаваці,—</p>
<p>Апынецца, паслухае,</p>
<p>Як бацька ды маці</p>
<p>Пытаюцца, размаўляюць,—</p>
<p>Сэрцу люба ў грудзях...</p>
<p>І свет Божы, як Вялікдзень,</p>
<p>І людзі, як людзі!</p>
<p>Ці дзяўчына, што мілога</p>
<p>Штодзень выглядае,</p>
<p>Вяне, сохне сіратою,</p>
<p>Дзецца дзе, не знае.</p>
<p>На шлях пойдзе паўзірацца,</p>
<p>Паплакаць у лозах;</p>
<p>Зашчабеча салавейка —</p>
<p>Сохнуць дробны слёзы.</p>
<p>Паслухае, усміхнецца,</p>
<p>Пойдзе цёмным гаем...</p>
<p>Нібы з мілым размаўляла...</p>
<p>А ён, знай, спявае,</p>
<p> </p>
<p>То дробна, то роўна, як Бога благае.</p>
<p>Пакуль выйдзе злодзей на шлях пагуляць</p>
<p>З нажом у халяве — пойдзе рэха гаем,</p>
<p>Пойдзе ды замоўкне — нашто шчабятаць?</p>
<p>Зацятую душу злодзея не спыніць,</p>
<p>Толькі страціць голас, дабру не наўчыць.</p>
<p>Няхай жа лютуе, пакуль сам загіне,</p>
<p>Пакуль безгалоўе груган пракрычыць.</p>
<p> </p>
<p>Засне даліна. На каліне</p>
<p>І салавейка дрэмле-спіць.</p>
<p>Павее вецер па даліне,</p>
<p>Дубровай рэха паляціць;</p>
<p>Гуляе рэха — божжа мова.</p>
<p>Устануць людцы працаваць,</p>
<p>Каровы пойдуць па дуброве,</p>
<p>Дзяўчаты выйдуць ваду браць,</p>
<p>І сонца гляне — рай, ды годзе!</p>
<p>Вярба смяецца, свята скрозь!</p>
<p>Заплача злодзей, люты злодзей.</p>
<p>Было так перш — цяпер жа вось.</p>
<p>Сонца грэе, вецер вее</p>
<p>З поля на даліну;</p>
<p>Над вадою гне з вярбою</p>
<p>Чырвону каліну;</p>
<p>Самотнае на каліне</p>
<p>Гнёздачка гайдае.</p>
<p>А дзе дзеўся салавейка?</p>
<p>Не пытай, не знае.</p>
<p> </p>
<p>Нядаўна, нядаўна у нас на Ўкраіне</p>
<p>Стары Катлярэўскі вось так шчабятаў;</p>
<p>Замоўк небарака, сіротамі кінуў</p>
<p>І горы, і моры, дзе ўперад лятаў;</p>
<p> </p>
<p>Дзе ватагу прайдзісвета</p>
<p>Вадзіў за сабою,—</p>
<p>Засталося ўсё й сумуе,</p>
<p>Як руіны Троі.</p>
<p>Ўсё сумуе,— толькі слава</p>
<p>Сонцам зазіяла;</p>
<p>Не ўмрэ кабзар, бо навекі</p>
<p>Яго прывітала.</p>
<p>Будзеш, бацька, панаваці,</p>
<p>Пакуль жывуць людзі;</p>
<p>Пакуль сонца з неба ззяе,</p>
<p>Цябе не забудуць!</p>
<p> </p>
<p>Прымі ж маё слова, душа кабзарова!</p>
<p>Шчырае, ад сэрца — прымі, прывітай!</p>
<p>Не кінь сіратою, як кінуў дубровы,</p>
<p>Да мяне спусціся хоць на адно слова</p>
<p>Ды мне пра Ўкраіну маю заспявай.</p>
<p>Няхай усміхнецца сэрца на чужыне,</p>
<p>Хоць раз усміхнецца, гледзячы, як ты</p>
<p>Казацкую славу сваім словам дзіўным</p>
<p>Перанёс у хату беднай сіраты.</p>
<p>Прыляці, арол мой, бо я адзінокі</p>
<p>Сірата на свеце, у чужым краю.</p>
<p>Гляджу я на мора, на прастор шырокі,</p>
<p>Паплыў бы на той бок — чаўна не даюць.</p>
<p>Успомню Энея, бацькаўшчыну ўспомню,</p>
<p>Успомню, заплачу, як дзіцё, няўтомна;</p>
<p>А хвалі на той бок ідуць ды равуць.</p>
<p>А можа, я й цёмны, нічога не бачу,</p>
<p>Злая доля, можа, на тым баку плача,—</p>
<p>Сірату усюды людзі асмяюць!</p>
<p>Смяяліся хай бы, ды там мора грае,</p>
<p>Там месяц, там сонца зіяе ясней,</p>
<p>Там з ветрам магіла ў стэпу размаўляе</p>
<p>Там не адзінокі быў бы ўжо я з ей.</p>
<p>Прымі ж маё слова, душа кабзарова!</p>
<p>Шчырае, ад сэрца — прымі, прывітай!</p>
<p>Не кінь сіратою, як кінуў дубровы,</p>
<p>Да мяне спусціся хоць на адно слова</p>
<p>Ды мне пра Ўкраіну маю заспявай!</p>
<p> </p>
<p>[1938]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>