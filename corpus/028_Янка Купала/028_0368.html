<div class="container">
<div class="book-utils">
<div id="qrcode"></div>
<a href="/Janka_Kupala/I_sto_ja_joj_zrabiu_takoje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: І што я ёй зрабіў такое? -->
<h2><a href="http://knihi.com/Janka_Kupala/">Янка Купала</a></h2>
<h2>І што я ёй зрабіў такое?</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І што я ёй зрабіў такое?</p>
<p>Душа ў душу жылі ўвесь час,</p>
<p>Цяпер жа выйшла безгалоўе,</p>
<p>Хоць не кажы аб ім пры нас.</p>
<p> </p>
<p>Хлапец я здатны і дастатні,</p>
<p>Сякі-такі прыбытак ёсць,</p>
<p>Таксама ў працы не астатні</p>
<p>І не ўпадаю вельмі ў злосць.</p>
<p> </p>
<p>Сустрэў яе (каб лепей — багнасць)</p>
<p>Мо за гумном, мо і ў гумне,</p>
<p>І пацягнула раптам магнасць</p>
<p>Да ёй мяне, яе ка мне.</p>
<p> </p>
<p>З тых дат мы сталі, як у змове,</p>
<p>Страчацца з ёй — а дзе і як,—</p>
<p>Аб гэтым Богу ды карове,</p>
<p>Як кажуць, ведаць так ці сяк.</p>
<p> </p>
<p>Аб гэтым вам найлепей скажа</p>
<p>За ручаём зялёны лог,</p>
<p>Шумлівы лес, што лёс нам важыў,</p>
<p>Ды ў пуні ўтоптаны мурог.</p>
<p> </p>
<p>А не адзін дзянёк і ночку</p>
<p>Мы правялі сярод пацех,</p>
<p>Мы нават ездзілі ўдваёчку</p>
<p>З сваёй красуняй на начлег.</p>
<p> </p>
<p>Калі ж, бывала, за работу</p>
<p>Якую бралася яна,—</p>
<p>Я памагаў ёй у ахвоту,</p>
<p>Каб любасць не была дарма.</p>
<p> </p>
<p>Звіваў ёй ніткі — для прынады —</p>
<p>На матавіла з верацён,</p>
<p>А як яна палола грады,</p>
<p>Выносіў зелле з баразён.</p>
<p> </p>
<p>Калі на лузе грэбла сена,</p>
<p>Я за яе насіў пласты,</p>
<p>А як нагрэбла звыш калена,</p>
<p>Я сам варочаў вал таўсты.</p>
<p> </p>
<p>Снапы ў жніво насіў у мэтлі,—</p>
<p>А ўсё каб ласкавей была,—</p>
<p>Не раз ёй комінак рассветліў,</p>
<p>Калі вячэраць з поля йшла.</p>
<p> </p>
<p>Выкручваць памагаў бялізну,</p>
<p>Ды шмат яшчэ чаго і ў чым...</p>
<p>І так характар яе вызнаў,</p>
<p>Што і не сніў аб чым благім.</p>
<p> </p>
<p>Мяне стан звабіў перагібны,</p>
<p>Так да яе прыліп красы,—</p>
<p>Купіў пярсцёначак ёй срыбны,</p>
<p>Каснік чырвоны да касы.</p>
<p> </p>
<p>Купіў ёй хустачку і жычку,</p>
<p>Шнуроўку ў талю падабраў,</p>
<p>А раз паркалю на спаднічку</p>
<p>Ў каапарацыі набраў.</p>
<p> </p>
<p>Набраў ёй нават і тавару</p>
<p>На чаравічкі — напавер...</p>
<p>Аж тут як дасць яна мне жару,</p>
<p>Што й не да ног яе цяпер!</p>
<p> </p>
<p>На ліха ў Мінску ў «пішчытрэсце»</p>
<p>Стаўляў ёй піва і сітро,</p>
<p>Каб гэта бліжай яе сесці,</p>
<p>Каб не нудзілася нутро!</p>
<p> </p>
<p>За ўсе пяшчоты і празэнты,</p>
<p>За стрэчу першую ў гумне</p>
<p>Адным слаўцом, як тым ланцэтам,</p>
<p>Зарэзала ўсяго мяне.</p>
<p> </p>
<p>Раз нейк тулю яе абмацкам —</p>
<p>Чаму ж, як туляць, не туліць,—</p>
<p>А тут яна мне торк знянацку:</p>
<p>— Час аліменты ўжо плаціць!</p>
<p> </p>
<p>— Пашто ляменты нам з табою? —</p>
<p>Кажу, але які тут сказ?</p>
<p>....................................................</p>
<p>І што я ёй зрабіў такое?</p>
<p>Душа ў душу жылі ўвесь час.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>