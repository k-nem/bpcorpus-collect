<div class="container">
<div class="book-utils">
<div id="qrcode"></div>
<a href="/Janka_Kupala/Na_papasie_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1908; 1913 -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1908; 1913 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: На папасе -->
<h2><a href="http://knihi.com/Janka_Kupala/">Янка Купала</a></h2>
<h2>На папасе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>АСОБЫ</p>
<p>1-ы падарожны</p>
<p>2-і падарожны</p>
<p>3-і падарожны</p>
<p>1-ы яздак</p>
<p>2-і яздак</p>
<p>3-і яздак</p>
<p>Незнаёмы</p>
<p> </p>
<p>Вясенняя ноч. Непадалёк ад гасцінца — хвойнік.</p>
<p>Тры падарожныя збіраюць галлё.</p>
<p> </p>
<p>1-ы падарожны</p>
<p> </p>
<p><i>(прыносячы галіну)</i></p>
<p>І пуста ж, пуста ў гэтым лесе!</p>
<p>Нідзе галінкі не найсці;</p>
<p>Вось тут абсохні і сагрэйся,</p>
<p>Найдзі дарогу ў беспуцці.</p>
<p> </p>
<p>А помню, ўсё было іначай:</p>
<p>Папас тут меў ты як папас;</p>
<p>Нічога воз галля не значыў,</p>
<p>Агонь не зводзіўся, не гас.</p>
<p> </p>
<p>2-і падарожны</p>
<p><i>	(кідаючы сук)</i></p>
<p>Цьфу! Каб ты ўсё пайшло тут прахам!</p>
<p>Ну, і галоцяць людзі лес:</p>
<p>Па сук і то з вялікім страхам</p>
<p>На хвойку чуць я, чуць узлез.</p>
<p> </p>
<p>Яшчэ паўгода, год, і будзе</p>
<p>Без бліску вогнішча начлег,</p>
<p>Не раз, не два хтось блудам зблудзе</p>
<p>Усякай погані на смех.</p>
<p> </p>
<p>3-і падарожны</p>
<p><i>(кідаючы лазіну)</i></p>
<p>Вось вам дубец лазы лазою!</p>
<p>З карэння выдзер як ё ўсю;</p>
<p>Змарыўся, змогся, чуць устою,</p>
<p>Каб толькі выкрасіць агню.</p>
<p> </p>
<p>Хай блісне полымя пад неба,—</p>
<p>Пара манаткі абсушыць...</p>
<p>Я падыду па торбу з хлебам,</p>
<p>А вы вазьміцесь распаліць...</p>
<p> </p>
<p>1-ы падарожны</p>
<p> </p>
<p>Я рад бы славы даказаці,</p>
<p>Ды сваю губку замачыў.</p>
<p>2-і падарожны</p>
<p> </p>
<p>А я свой недзе цыр затраціў,—</p>
<p>Даўно і люлькі не курыў.</p>
<p> </p>
<p>3-і падарожны</p>
<p> </p>
<p>Ну, добра! Зараз я вярнуся,—</p>
<p>Запаланее мігам лом:</p>
<p> </p>
<p>Сярнічак мне дала Кастуся,</p>
<p>Ў мяне яны тут з капшуком.</p>
<p><i>(Выходзіць.)</i></p>
<p> </p>
<p>1-ы падарожны</p>
<p> </p>
<p><i>(к другому)</i></p>
<p>Садзіся, ваша, адпачынем!</p>
<p>Напэўна, спорна умахаў?</p>
<p>Дарожка — хай яна загіне:</p>
<p>Карэння столькі і канаў!</p>
<p> </p>
<p>Дух чалавеку ўпрост вымае,</p>
<p>Не чуеш костачкі аднэй...</p>
<p>Садзіся, ваша, вось дзе з краю,</p>
<p>Ног зацяганых пажалей.</p>
<p> </p>
<p>2-і падарожны</p>
<p> </p>
<p>О, дзякуй, дзякуй, чалавеча!</p>
<p>Я рад спачыну; балазе,</p>
<p>К таму сказаць, і акалечыў</p>
<p>Свой большы палец на назе.</p>
<p><i>(Садзіцца.)</i></p>
<p> </p>
<p>Як неяк холадна на свеце,</p>
<p>Хоць май даўно ўжо на дварэ.</p>
<p>Але, але дзе наш той трэці?</p>
<p>Няўжо ўсё хлеб яшчэ бярэ?..</p>
<p> </p>
<p>3-і падарожны</p>
<p><i>(падыходзячы)</i></p>
<p>А вось і я прыйшоў нарэшце!</p>
<p>Крыху задлякаўся з канём.</p>
<p>Агоньчык толечы развесці,—</p>
<p>А там закусім, аддыхнём.</p>
<p><i>(Дастае запалкі.)</i></p>
<p> </p>
<p>Запалім... А! вось і навука!</p>
<p>Што гэта значыла б такі?</p>
<p>Другую маем закаклюку:</p>
<p>Мае замоклі сернікі.</p>
<p> </p>
<p>Не дам нічога з імі рады;</p>
<p>Ўпацёмку трэба папасаць.</p>
<p>Вось не пашэнціла, дапраўды!</p>
<p>Ці ж думаў хто так прападаць?!</p>
<p> </p>
<p>1-ы падарожны</p>
<p>Э, плюнь, суседзе, на ўсё гэта,—</p>
<p>Каб нам такой бяды павек!</p>
<p>Сцюдзёна, цёмна, ды ўсё ж лета</p>
<p>Не счэз ніводзін чалавек.</p>
<p> </p>
<p>А можа, хто яшчэ над’едзе</p>
<p>І зніме гэты клопат з нас?</p>
<p>Дый першыня ці што, суседзе,</p>
<p>Ў дарозе мець такі папас...</p>
<p> </p>
<p>1-ы падарожны</p>
<p> </p>
<p>Мо помніш леташнюю восень;</p>
<p>Ўвесь свет быў глух, і дзік, і пуст;</p>
<p>Шум не сціхае гонкіх сосен:</p>
<p>Здаецца, плача кожны куст.</p>
<p> </p>
<p>Здаецца, пеклава вяселле</p>
<p>Ўзнялося, круціцца, сапе;</p>
<p>Ні бліску зорак, ні прыселля,</p>
<p>Конь толькі пудзіцца, храпе.</p>
<p> </p>
<p>Цурком дождж льецца, як бы з луба,</p>
<p>Скаголіць вецер, як той звер,</p>
<p>А мы пад хвойкамі, аж люба,</p>
<p>Начлег спраўляем, як цяпер.</p>
<p> </p>
<p>3-і падарожны</p>
<p><i>(прыслухоўваючыся )</i></p>
<p>Пастой, суседзе, нешта чую:</p>
<p>Як быццам фыркнуў мой гняды...</p>
<p>Кром нас, ніхто тут не начуе,—</p>
<p>Каб не набраціся бяды?</p>
<p> </p>
<p>1-ы падарожны</p>
<p>Сядзіце вы, а я падскочу</p>
<p>І кіну вокам на вазы:</p>
<p>Мо сена хто наскубсці хоча,—</p>
<p>Вось шэльме дам дык дам лазы.</p>
<p><i>(Адыходзячы, чапляецца лапцем за сук</i></p>
<p><i>і валіцца.)</i></p>
<p> </p>
<p>А каб цябе паляруш мучыў!</p>
<p>Чуць-чуць не вывернуў нагу...</p>
<p>На сук на самы неяк лучыў.</p>
<p>Ну. ўжо гатова, ўжо бягу.</p>
<p><i>(Па нейкім часе варочаецца з Незнаёмым.)</i></p>
<p> </p>
<p>Вось вам і злодзея на рукі</p>
<p>На вашы гэттака здаю...</p>
<p> </p>
<p>Нямнога меў я з ім дакукі,</p>
<p>Пачуў ён сілу, знаць, маю.</p>
<p>У спрэчку доўгую не ўходзіў:</p>
<p>Пайшоў, куды сказаў яму.</p>
<p> </p>
<p>Незнаёмы</p>
<p>Пакінь плясці! Я вам не злодзей,</p>
<p>І лаяць так няма чаму.</p>
<p> </p>
<p>Я гэткі самы падарожны,</p>
<p>Як вось і вы, мае людцы;</p>
<p>Закінуць тое толькі можна:</p>
<p>Я без каня, а з коньмі вы.</p>
<p> </p>
<p>Але, як вы, шукаў начлегу,—</p>
<p>Яго між вамі думаў мець,</p>
<p>Дый не туды, як бачу, ўехаў.</p>
<p>За блуд прыходзіцца жалець.</p>
<p> </p>
<p>2-і падарожны</p>
<p>А як васпана нам пазнаці,</p>
<p>Што, як сюды ішоў, не меў</p>
<p>Нічога злога даканаці,</p>
<p>Што нават думаць не пасмеў?..</p>
<p> </p>
<p>3-і падарожны</p>
<p>А праўду, праўду сват гавора,</p>
<p>Мы тое скажам усе тры:</p>
<p>Куды ідзеш? Дзе быў учора?</p>
<p>Што ты за штука?</p>
<p> </p>
<p>Усе тры</p>
<p>Гавары!</p>
<p> </p>
<p>Незнаёмы</p>
<p>На рукі гляньце з мазалямі,</p>
<p>Грудзям прыгледзьцеся худым,</p>
<p>І кій, і торба за плячамі</p>
<p>Найлепей скажуць аб усім.</p>
<p> </p>
<p>З гразёй не будзеце мяшаці,</p>
<p>Далей адпусціце ісці...</p>
<p>І вас чакаюць дзеткі ў хаце,</p>
<p>І вы бяспутнікі ў жыцці!</p>
<p> </p>
<p>Вось лепш асвецім гэту кнею,</p>
<p>Святлу з нас пэўна ўсякі рад...</p>
<p>Я гаварыці казкі ўмею,</p>
<p>І песень такжа ўмею шмат.</p>
<p> </p>
<p>1-ы падарожны</p>
<p>Як бачым, ты глядзіш іначай.</p>
<p> </p>
<p>2-і падарожны</p>
<p> </p>
<p>Відаць, не злодзеевы род.</p>
<p> </p>
<p>3-і падарожны</p>
<p> </p>
<p>А хто б падумаў? Так прастачы</p>
<p>I твой убор, і твой паглёд!</p>
<p> </p>
<p>1-ы падарожны</p>
<p>І казкі ўмее, і за песняй,</p>
<p>Відаць, не пойдзе ў кішаню.</p>
<p> </p>
<p>2-і падарожны</p>
<p>Адно бяда,— што, хоць ты трэсні,</p>
<p>Не можам выкрасіць агню!</p>
<p> </p>
<p>Незнаёмы</p>
<p>Усё, усё мець зараз будзем:</p>
<p>Заўсёды ё ў мяне святло,</p>
<p>І з ім мы тут не замарудзім</p>
<p>Лясным падсуседзям назло.</p>
<p><i>(Запальваючы лом.)</i></p>
<p> </p>
<p>Гары, гары, ламок, агніста!</p>
<p>Вы, браткі, сядзьце у кружок,</p>
<p>І да зары да залацістай</p>
<p>Нас будзе слухаць саснячок.</p>
<p> </p>
<p>Адкуль—ці песняю, ці казкай —</p>
<p>Пачаць вам думкі весяліць?</p>
<p> </p>
<p>3-і падарожны</p>
<p>А ўжо, калі там ваша ласка,</p>
<p>То й песню можна закаціць.</p>
<p> </p>
<p>1-ы падарожны</p>
<p>А после скажаш, дабрадзею,</p>
<p>Хто ты, адкуль, куды ідзеш?</p>
<p>Цаніць людзей і мы умеем,</p>
<p>Хоць маем гэткіх штораз менш.</p>
<p> </p>
<p>Незнаёмы</p>
<p>Ну вось і слаўна! Што больш трэба?</p>
<p>Агонь, суседзяў грамада;</p>
<p>Навокал лес, над лесам неба,</p>
<p>А там — і зорак чарада.</p>
<p>Люблю я гэткія прыцуды!</p>
<p>Тут чалавек—як чалавек;</p>
<p>За думкай думка мкнецца ўсюды.</p>
<p>Сон не чапляецца павек.</p>
<p><i>(Пяе.)</i></p>
<p> </p>
<p>Жыў на свеце Лявон,</p>
<p>Молад, дужы быў ён,</p>
<p>Толькі з воляй і доляй не бачыўся:</p>
<p>Сонны сэрцам, душой,</p>
<p>Драмаў ў хаце крывой,</p>
<p>А выходзіў — слязамі след значыўся.</p>
<p> </p>
<p>Аж вось чуе Лявон</p>
<p>З усіх клікі старон,</p>
<p>Што ён дурань, жыве па-быдлячаму,</p>
<p>Ды сам тут зразумеў,</p>
<p>Што дум светлых не меў,</p>
<p>Што падобен быў дрэву хадзячаму.</p>
<p> </p>
<p>Зварухнуўся Лявон,</p>
<p>Як вада, як агонь,</p>
<p>Пазнаў сілу ў сабе небывалую;</p>
<p>Ўжо бяда — не бяда,</p>
<p>Ўжо нуда — не нуда,</p>
<p>Запеў песні свае разудалыя.</p>
<p> </p>
<p>Зямля стогне, дрыжыць,</p>
<p>Як пяе, як крычыць,</p>
<p>Як прасвету сабе дамагаецца;</p>
<p>Аж ад песень такіх</p>
<p>Страх напаў на другіх,</p>
<p>І вось чорная моц падымаецца.</p>
<p> </p>
<p>І пайшло ўсё ўверх дном.</p>
<p>Свісты, енкі кругом,</p>
<p>Груганы на здабычу злятаюцца:</p>
<p>Шчасце даць бедаку</p>
<p>Не ўсім шло на руку,—</p>
<p>Не ў руку, што Лявон прачыхаецца.</p>
<p> </p>
<p>Дарма сілен Лявон,</p>
<p>І адважны так ён,—</p>
<p>На падмогу дарма ён надзеецца:</p>
<p>Галаву у баю</p>
<p>Даў за праўду сваю,—</p>
<p>Толькі памятка — насып віднеецца.</p>
<p> </p>
<p>Ляжыць, дрэмле Лявон,</p>
<p>На грудзях вырас клён;</p>
<p>Калі ж вецер на свеце расходзіцца,</p>
<p>Шуміць шумна той клён:</p>
<p>Яшчэ ўстане Лявон —</p>
<p>Гэй, Лявоны у нас не пазводзяцца!</p>
<p><i>(Перастаўшы пяяць.)</i></p>
<p> </p>
<p>Вось і канец вам песні-байцы,</p>
<p>Ці ў ёй панятна толькі ўсё?..</p>
<p>Калі не так што — выбачайце,</p>
<p>Даконча ваша вам жыццё.</p>
<p> </p>
<p>1-ы падарожны</p>
<p> </p>
<p>О, песню важную такую</p>
<p>Не пойме толькі гліны ком...</p>
<p>Цяпер няхай жа мы пачуем</p>
<p>Штось трохі аб жыцці тваём.</p>
<p> </p>
<p>2-і падарожны</p>
<p> </p>
<p>А я крыху галля падбаўлю.</p>
<p> </p>
<p>3-і падарожны</p>
<p> </p>
<p><i>(да другога)</i></p>
<p>Я памагу табе крыху.</p>
<p> </p>
<p>1-ы падарожны</p>
<p> </p>
<p>Аброці коням я папраўлю.</p>
<p> </p>
<p>Адыходзяць усе тры.</p>
<p> </p>
<p>Незнаёмы</p>
<p><i>(услед падарожным)</i></p>
<p>Я адпачыну на маху.</p>
<p><i>(Адзін.)</i></p>
<p> </p>
<p>О люд мой, лапатны, патульны,</p>
<p>За што цябе я так люблю?</p>
<p>За што твой гоман неразгульны</p>
<p>І думкі ўсе твае лаўлю?</p>
<p> </p>
<p>Ты лёг мне каменем на сэрцы,</p>
<p>Які не ў сілах зваліць я...</p>
<p>Што тут пачаці ў паняверцы?</p>
<p>Жыві ў жыцці і без жыцця.</p>
<p> </p>
<p>Ідзеш, брыдзеш, а на дарозе —</p>
<p>То косць, то камень, то бадыль;</p>
<p>У брата станеш на парозе,</p>
<p>А ён табе... О божа, крый!..</p>
<p> </p>
<p>Нясі ў мяцеліцы, ў разводдзі,</p>
<p>Свайго цярпення нясі крыж.</p>
<p>Калі ж праглянеш ты, народзе,—</p>
<p>Арліным лётам узляціш?</p>
<p> </p>
<p>Пасцель пуховую пасцелеш</p>
<p>Сваім замучаным дзяцям,</p>
<p>Нясмелых песняю асмеліш,</p>
<p>Якой сягоння бедзен сам?..</p>
<p> </p>
<p>Як страшна збуджаным хадзіці</p>
<p>Між наспаў, зломаных крыжоў!</p>
<p>У мокры пень агонь красіці,</p>
<p>Склікаць аплучаных дружкоў...</p>
<p> </p>
<p>Так цяжка, цяжка, дзе ні глянеш,—</p>
<p>Касою крыўды хоць касі!</p>
<p>Калі ж, народзе, ты устанеш</p>
<p>І сонцу голас падасі?</p>
<p> </p>
<p>Падарожныя</p>
<p><i>(падыходзячы)</i></p>
<p>А вось і мы! Цяпер зноў сядзем...</p>
<p> </p>
<p>Незнаёмы</p>
<p>Цяпер зноў сядзем... ну, і што ж?</p>
<p>Ага! гістор’ю нашу зладзім,—</p>
<p>Адточым востра ўсё, як нож;</p>
<p>А можа, трапім ёю ў грудзі,</p>
<p>У грудзі з дзерава людзей...</p>
<p> </p>
<p>Падарожныя</p>
<p>Што ты? Ці ж мы такія людзі?</p>
<p>Жартуеш хіба, дабрадзей!</p>
<p> </p>
<p>Незнаёмы</p>
<p>О, не, крый божа! Ось зняўцёку</p>
<p>Зляцела слоўца з языка...</p>
<p>Так штосьці ў сэрцы мне нялёгка,</p>
<p>Ну, і паднесла бедака...</p>
<p> </p>
<p>Хто я і скуль — для вас цікава;</p>
<p>О, невялікі гэта цуд:</p>
<p>Радзіўся, рос, ляцеў за славай,</p>
<p>Ляцеў, ажно спыніўся тут.</p>
<p> </p>
<p>Убачыў дзень я ў сельскай хаце;</p>
<p>Бацькі у беднасці жылі:</p>
<p>Канёк, кароўка — ўсё багацце,</p>
<p>Ды гоняў двойчы — ўсёй зямлі.</p>
<p> </p>
<p>Чытаць, пісаць крыху наўчылі,</p>
<p>Але не выўчылі зусім;</p>
<p>Сам з часам кніжны лад асіліў —</p>
<p>І толк у ім даваў другім.</p>
<p> </p>
<p>І мёд салодкі, і атруту</p>
<p>Суліць страніца стала мне;</p>
<p>Я думкі ёю ўсе апутаў:</p>
<p>Не знаў — наяве я ці ў сне.</p>
<p> </p>
<p>Цямноты ўсю паняў няздарнасць,</p>
<p>Я сілу знання ўсю паняў;</p>
<p>Свайго жыцця я бачыў марнасць,</p>
<p>Аж на сябе я рукі ўзняў.</p>
<p> </p>
<p>Але не суджана было мне</p>
<p>Душой без часу загавець,</p>
<p>І сам не знаю ўжо сягоння —</p>
<p>Жалець таго ці не жалець.</p>
<p> </p>
<p>Ішлі гадочкі за гадамі.</p>
<p>Я ў сілу рос і ў розум рос,</p>
<p>Дый не расце пацеха з намі,</p>
<p>Як там ні жалімся на лёс.</p>
<p> </p>
<p>Штораз зваднейшыя ўсё леты,</p>
<p>Штораз цяжэй на грош і хлеб.</p>
<p>Пайсці у свет — бацькі мне светам,</p>
<p>А хата мне — астрожны склеп.</p>
<p> </p>
<p>Смяецца неба непагодай,</p>
<p>Шыбець скаціну нейкі звод,</p>
<p>Зямліца дзеліцца няўродай,</p>
<p>За годам выплаканы год.</p>
<p> </p>
<p>Аж бацьку гора з ног зваліла,—</p>
<p>Пайшоў на той свет без пары;</p>
<p>У год капай зноў тры магілы:</p>
<p>Злёг брат і дзве зляглі сястры.</p>
<p> </p>
<p>Пайшло няшчасце за няшчасцем;</p>
<p>Я кут пакінуць мусіў свой...</p>
<p>Дзе ступіш — смешкі ды напасці,</p>
<p>Хоць налажы ты галавой.</p>
<p> </p>
<p>Пазнаў куткоў чужых сцюдзёнасць,</p>
<p>Нагайку службы я пазнаў,</p>
<p>Услед мая шла беспрытоннасць,</p>
<p>З ёй вецер песні напяваў.</p>
<p> </p>
<p>А думкі рваліся да сонца,</p>
<p>Туды — да ціхіх добрых зор,</p>
<p>Да волі, шчаснасці бясконца</p>
<p>З пустынных ніў, з гаротных гор.</p>
<p> </p>
<p>Ліў нейкі мне таемны голас</p>
<p>Праявы дзіўныя ў душу;</p>
<p>Іх чуў, як чуе сонца колас,</p>
<p>І думаў — зло сваё скрышу.</p>
<p>...................................................</p>
<p>Іду... Куды ісці сягоння?</p>
<p>Адной няма, а шмат дарог...</p>
<p>Адлогам родныя спяць гоні,</p>
<p>Іржа на вышках есць нарог.</p>
<p> </p>
<p>На траме ўверчана анучай</p>
<p>Ляжыць няклёплена каса;</p>
<p>На сцежках мох расце калючы,</p>
<p>На ім — чырвоная раса.</p>
<p> </p>
<p>Руцэ народнай набіваюць</p>
<p>Плугі чужыя мазалі,</p>
<p>Чужыя коні папасаюць</p>
<p>На абязволенай зямлі.</p>
<p> </p>
<p>Йдуць песні, казкі ў дамавіну,</p>
<p>Якія дзед спяваў, складаў;</p>
<p>Свае жалейкі люд закінуў,—</p>
<p>Чужым свісцёлкам месца даў.</p>
<p> </p>
<p>Узносіць пасынкам пакорным</p>
<p>Бяда цямнічныя муры,</p>
<p>І сеткі путае праворна,</p>
<p>І ладзіць здрадна хаўтуры.</p>
<p> </p>
<p>Адно чуваць, як быццам штосьці,</p>
<p>З-пад сонных наспаў, з-за мяжы,</p>
<p>Дзе дрэмлюць прадзедавы косці,</p>
<p>Дзе час варочае крыжы,—</p>
<p> </p>
<p>Штось варушыцца у бяссіллі,</p>
<p>Ці ж бы там быў жывых папас?..</p>
<p>Няўжо нябожчыкаў змянілі,</p>
<p>Няўжо нябожчык кожны з нас?..</p>
<p>.......................................................</p>
<p>Але ўжо блізка і світанне;</p>
<p>Пара ўзнімацца ўжо, пара!</p>
<p>Пакуль к нам з неба сонца гляне,</p>
<p>Жджэ не адна мяне гара.</p>
<p> </p>
<p>І вам пара вазы ўжо ладзіць,</p>
<p>К дарозе коні рыхтаваць:</p>
<p>Раней лепш стануць у парадзе,</p>
<p>Чым на папасе пераспаць.</p>
<p>Цяпер каторы з вас пасудзіш</p>
<p>Мяне за злодзея свайго?</p>
<p> </p>
<p>1-ы падарожны</p>
<p> </p>
<p>Ты не тутэйшы, мусіць, будзеш</p>
<p>Або і горай ад яго?</p>
<p> </p>
<p>2-і падарожны</p>
<p> </p>
<p>Цікава, вельмі ўжо цікава</p>
<p>Ўся гэта гутарка твая,</p>
<p>Але такую меці славу</p>
<p>Не пахваліўся б, браце, я.</p>
<p> </p>
<p>3-і падарожны</p>
<p> </p>
<p>Так з кута ў кут век вандраваці,</p>
<p>Як мне здаецца — без патрэб...</p>
<p>Ці ж то не лепш сядзець у хаце</p>
<p>І у спакоі есці хлеб?</p>
<p> </p>
<p>Незнаёмы</p>
<p>Э, што!.. Бывайце, людзі, жывы!</p>
<p>Дзе толькі торба і мой кій?..</p>
<p>Гэй, сыпма далей, там на нівы,</p>
<p>Хоць гром грымі, хоць віхар вый!</p>
<p> </p>
<p>Яшчэ спаткаемся калісьці —</p>
<p>За год, за колькі мо гадкоў,</p>
<p>Як звянуць сёлетнія лісці,</p>
<p>Як прыйдзе Радаўніца зноў.</p>
<p><i>(Адыходзіць, напяваючы.)</i></p>
<p> </p>
<p>Жыў на свеце Лявон</p>
<p>Молад, дужы быў ён...</p>
<p> </p>
<p>1-ы падарожны</p>
<p>І дзіўны ж гэты чалавечак!</p>
<p>Чаго ён хоча ад другіх?</p>
<p> </p>
<p>2-і падарожны</p>
<p> </p>
<p>Ці ж мала ёсць такіх авечак?</p>
<p>Ат, толькі смех глядзець на іх!</p>
<p> </p>
<p>3-і падарожны</p>
<p> </p>
<p>А я скажу вам, ягамосці:</p>
<p>Сыходзіць з поля маладзец;</p>
<p>Злавіў там з кніжак штось чагосьці,</p>
<p>Ну, і вар’юецца ў канец.</p>
<p>Чуваць конскі топат.</p>
<p> </p>
<p>1-ы падарожны</p>
<p> </p>
<p>А гэта што зноў за праява:</p>
<p>Каго нячысцік нясе так?</p>
<p> </p>
<p>2-і падарожны</p>
<p> </p>
<p>Бадай, запутаная справа,—</p>
<p>Вун, вун — адзін, другі яздак.</p>
<p> </p>
<p>3-і падарожны</p>
<p> </p>
<p>Сюды на вогнішча к нам едуць,</p>
<p>А з імі — нейкі важны чын.</p>
<p> </p>
<p>1-ы яздак</p>
<p> </p>
<p><i>(шыбка пад'язджаючы)</i></p>
<p> </p>
<p>Ці не маглі вы бачыць, ведаць —</p>
<p>Сюдой вандроўнік шоў адзін?</p>
<p> </p>
<p>Падарожныя</p>
<p>Не, не, паночкі! мы не знаем,</p>
<p>Мы тут начуем толькі ўтрох,</p>
<p>І зараз самі ад’язджаем:</p>
<p>На рынак ладзімся, на торг.</p>
<p> </p>
<p>2-і яздак</p>
<p> </p>
<p>Паедзем далей, тут нічога</p>
<p>Нам не паказвае на след.</p>
<p> </p>
<p>3-і яздак</p>
<p> </p>
<p><i>(да падарожных)</i></p>
<p>А як вы бачылі б такога,—</p>
<p>Злавіць, звязаць — і на чым свет!</p>
<p><i>(Ад'язджаюць.)</i></p>
<p> </p>
<p>1-ы падарожны</p>
<p> </p>
<p>Чакайце толькі, покуль буду</p>
<p>Нагу яму я падстаўляць,</p>
<p>Каб чуць раней, а ўжо без труду</p>
<p>Маглі б гуртом бяднягу ўзяць.</p>
<p> </p>
<p>2-і падарожны</p>
<p> </p>
<p>А шкода, шкода было б хлопца!</p>
<p>Такі ж ён нейкі чараўнік...</p>
<p> </p>
<p>3-і падарожны</p>
<p> </p>
<p>Ні думаць! Як мы — рос у вёсцы,</p>
<p>Як мы — такі ён сам мужык.</p>
<p> </p>
<p>1-ы падарожны</p>
<p> </p>
<p>Зайдзі ка мне — я даў бы хлеба.</p>
<p> </p>
<p>2-і падарожны</p>
<p> </p>
<p>Апраткі б я не пажалеў.</p>
<p> </p>
<p>3-і падарожны</p>
<p> </p>
<p>Каб начаваць была патрэба,—</p>
<p>Папас найлепшы ў мяне б меў.</p>
<p> </p>
<p>1-ы падарожны</p>
<p>Сапраўды, так гавора важна.</p>
<p> </p>
<p>2-і падарожны</p>
<p> </p>
<p>А ўжо ж ганяюць нездарма!</p>
<p> </p>
<p>3-і падарожны</p>
<p>І песню так пяе працяжна!..</p>
<p> </p>
<p>1-ы падарожны</p>
<p> </p>
<p>Душу, здаецца, рве яна.</p>
<p> </p>
<p>2-і падарожны</p>
<p> </p>
<p>А ці ты помніш усю чыста?</p>
<p> </p>
<p>1-ы падарожны</p>
<p> </p>
<p>Пачатак помню я увесь.</p>
<p> </p>
<p>2-і падарожны</p>
<p> </p>
<p>А я — сяродак галасісты.</p>
<p> </p>
<p>3-і падарожны</p>
<p> </p>
<p>А мне канец у вушы ўлез.</p>
<p><i>(Разыходзяцца, напяваючы.)</i></p>
<p>Жыў на свеце Лявон,</p>
<p>Молад, дужы быў ён —</p>
<p>Толькі з воляй і доляй не бачыўся.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>