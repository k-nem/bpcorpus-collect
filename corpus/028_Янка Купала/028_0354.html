<div class="container">
<div class="book-utils">
<div id="qrcode"></div>
<a href="/Janka_Kupala/Zhnannik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1912] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Згнаннік -->
<h2><a href="http://knihi.com/Janka_Kupala/">Янка Купала</a></h2>
<h2>Згнаннік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Выгналі з хаты, выгналі людзі,</p>
<p>Выгналі косці жывыя;</p>
<p>Сівер са снегам рынуўся ў грудзі,</p>
<p>Рынуўся зверам на шыю.</p>
<p> </p>
<p>Месяц загінуў, выгаслі зоры,</p>
<p>Даль залягла беспрасветам;</p>
<p>Хмары глухія, хмары — як горы,</p>
<p>Ходзяць, сапуць непрыветам.</p>
<p> </p>
<p>Смоллю, заломам сцежка-дарога,</p>
<p>Ведзьма-мяцеліца стогне,</p>
<p>Жудкія думы шэпча трывога,</p>
<p>Сэрца то змоўкне, то дрогне.</p>
<p> </p>
<p>Горбяцца плечы, кволыя плечы,</p>
<p>Як бы цягнулі каменне,</p>
<p>Рукі мароз і сячэ, і калеча,</p>
<p>Корчацца ногі ў каленню.</p>
<p> </p>
<p>Годзе змагацца з доляй паганай,</p>
<p>Сонца шукаць сярод ночы,</p>
<p>Блудам блудзіць па мёртвых палянах,</p>
<p>Слёзьмі крывавіці вочы.</p>
<p> </p>
<p>Сыпся, кружыся, бел-снег, навокал,</p>
<p>Мяккай кладзіся пасцеляй!..</p>
<p>Ляжам, як ляжа ранены сокал,</p>
<p>Знойдзем, нарэшце, прыселле.</p>
<p> </p>
<p>Лес мой, жывая пушча-старуха,</p>
<p>Мы не загінем з табою...</p>
<p>Шумам пальеш мне казкі да вуха,</p>
<p>Важна ўкалышаш спакоем.</p>
<p> </p>
<p>Дзе-нідзе вогнік глянуў сквапліва,</p>
<p>Братняя блізка хаціна:</p>
<p>Гэта з праглядам выбрыў на ніву</p>
<p>Воўк — як і ты — сіраціна.</p>
<p> </p>
<p>Голас пачуўся, быццам хто кліча,</p>
<p>Штось у душы затраслося:</p>
<p>Гэта ў галінах вецер скавыча,</p>
<p>Воклік магільны разносе.</p>
<p> </p>
<p>З дальняга неба зоркі міргнулі...</p>
<p>Як бы не так ужо цёмна...</p>
<p>Зоркі свяціці ўсім не мінулі,</p>
<p>Толькі... мінулі бяздольных.</p>
<p> </p>
<p>Полаг гатовы белы, пуховы;</p>
<p>Ляж, не глядзі, не ўслухайся!</p>
<p>Сну у магіле яснай, сняговай,</p>
<p>Вечнага сну не пужайся.</p>
<p> </p>
<p>Прыйдзе вясна, распусцяцца лозы...</p>
<p>Ты ўжо ў пасцелі зялёнай...</p>
<p>Спі, мой гаротнік, годзе ліць слёзы,</p>
<p>Біці нягодам паклоны...</p>
<p> </p>
<p>[1906-1912]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>