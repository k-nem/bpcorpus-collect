<div class="container">
<div class="book-utils">
<div id="qrcode"></div>
<a href="/Janka_Kupala/Sviaty_Andrej_Babola_Mucanik_bielaruski_za_vieru.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1910] -->
<!-- HEADER_FIELD FirstPublicationYear: 1911 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Dubia -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Святы Андрэй Баболя. Мучанік беларускі за веру -->
<!-- HEADER_FIELD Title2: Dubia -->
<h2><a href="http://knihi.com/Janka_Kupala/">Янка Купала</a></h2>
<h2>Святы Андрэй Баболя. Мучанік беларускі за веру</h2>
<h2 class="title2">Dubia</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шмат таму лет назад</p>
<p>У Палессі глухім</p>
<p>Жыў Баболя Андрэй,</p>
<p>Слаўны імем сваім.</p>
<p> </p>
<p>Зрокся ўцехі жыцця,</p>
<p>Панскіх скарбаў, выгод,</p>
<p>За прызваннем пайшоў —</p>
<p>Сеяць веру ў народ.</p>
<p> </p>
<p>Заблудзіўшыхся душ</p>
<p>Наварачвае Ён;</p>
<p>Праца гэта Яго</p>
<p>Не малы дала плён.</p>
<p> </p>
<p>Шмат каму не пад мысль</p>
<p>Было гэта ў той час;</p>
<p>«Душэхватам» Яго</p>
<p>Называлі не раз.</p>
<p> </p>
<p>А Святы — як ня чуў;</p>
<p>На брахі не маўчаў</p>
<p>І як мог і дзе мог,</p>
<p>Навучаў, прасвічаў.</p>
<p> </p>
<p>Толькі слава ішла</p>
<p>Усё далей і далей</p>
<p>Па крывіцкай зямлі</p>
<p>Між вясковых людзей.</p>
<p> </p>
<p>Як лет колькі сплыло</p>
<p>І час буры настаў,</p>
<p>Завяруха найшла,</p>
<p>Край чужынец змагаў.</p>
<p> </p>
<p>І аблаву сваю</p>
<p>На Святога пусціў,</p>
<p>На якога здаўна</p>
<p>Востра зубы тачыў.</p>
<p> </p>
<p>У адной із мясцін</p>
<p>Зброд казачы напаў,</p>
<p>Справіў суд над Святым,</p>
<p>Страшным мукам аддаў:</p>
<p> </p>
<p>Мучыў, рэзаў і сек,—</p>
<p>Кроў цякла на зямлю,—</p>
<p>Усё Святога змушаў</p>
<p>Кінуць веру сваю.</p>
<p> </p>
<p>Катаваў, зневажаў</p>
<p>Беспрымерна, як мог,</p>
<p>Аж Баболі душу</p>
<p>К свайму трону ўзяў Бог.</p>
<p> </p>
<p>З таей страшнай пары</p>
<p>Перайшло сотні год,</p>
<p>Вецер шмат сагнаў хмар,</p>
<p>Шмат у мора ўшло вод,</p>
<p> </p>
<p>Толькі памяці час</p>
<p>Праз так доўгія дні</p>
<p>Аб Андрэю Святым</p>
<p>Не развеяў ані:</p>
<p> </p>
<p>Ён цудамі слыве</p>
<p>Ў беларускай зямлі,</p>
<p>Ён жыве, як і жыў,</p>
<p>Між сваімі людзьмі.</p>
<p> </p>
<p>Хоць і панствам Яго —</p>
<p>Неба Божы прастор,</p>
<p>Ён слязу не адну</p>
<p>Свайму люду уцёр.</p>
<p> </p>
<p>Будзе жыць без канца,</p>
<p>Слыць цудамі ўсяды</p>
<p>Гэты мучанік наш,</p>
<p>Беларускі Святы,</p>
<p> </p>
<p>І заступіцца Ён</p>
<p>Перад Богам не раз</p>
<p>І за наш бедны край,</p>
<p>І за змучаных нас.</p>
<p> </p>
<p><i>Я. Купальскі</i></p>
<p>[1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>