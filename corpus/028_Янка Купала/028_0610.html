<div class="container">
<div class="book-utils">
<div id="qrcode"></div>
<a href="/Janka_Kupala/Piesnia_traktarystki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1936 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня трактарысткі -->
<h2><a href="http://knihi.com/Janka_Kupala/">Янка Купала</a></h2>
<h2>Песня трактарысткі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Трактар, мілы трактар,</p>
<p>«Сталінец» мой слаўны,</p>
<p>Пахавалі гора</p>
<p>Мы з табой нядаўна.</p>
<p> </p>
<p>Пахавалі гора,</p>
<p>Гора ды няволю,</p>
<p>Як пайшлі з табою</p>
<p>Па шырокім полю.</p>
<p> </p>
<p>Сонца нам смяецца,</p>
<p>Нібы строіць жарты,</p>
<p>Месячык святляны</p>
<p>Служыць нам за варту.</p>
<p> </p>
<p>А вецер гуляе,</p>
<p>Абівае росы,</p>
<p>Косы расплятае,</p>
<p>Мае русы косы.</p>
<p> </p>
<p>Трактар, мілы трактар,</p>
<p>«Сталінец» мой слаўны,</p>
<p>Пахавалі гора</p>
<p>Мы з табой нядаўна.</p>
<p> </p>
<p>Мы ідзём з табою</p>
<p>Ў новы свет і людзі,</p>
<p>Новы шлях цярэбяць</p>
<p>Твае, мае грудзі.</p>
<p> </p>
<p>Зложым з табой казкі,</p>
<p>Песні з табой зложым,</p>
<p>Радасці і шчасця</p>
<p>Краіне прымножым.</p>
<p> </p>
<p>З табою аб’едзем</p>
<p>Навакола света,</p>
<p>Людзі нас сустрэнуць</p>
<p>З вясёлым прыветам.</p>
<p> </p>
<p>Песняй прывітаюць</p>
<p>Каля кожнай хаты,</p>
<p>Кветкамі абсыпяць</p>
<p>Нас з табой дзяўчаты.</p>
<p> </p>
<p>Трактар, мілы трактар,</p>
<p>«Сталінец» мой слаўны,</p>
<p>Пахавалі гора</p>
<p>Мы з табой нядаўна.</p>
<p> </p>
<p>Я цябе пакіну</p>
<p>На вольную волю,—</p>
<p>Даляцець да сонца</p>
<p>Мяне кліча доля.</p>
<p> </p>
<p>Паляту я, трактар,</p>
<p>«Сталінец» мой слаўны,</p>
<p>Дзе воблакі ходзяць,</p>
<p>Плаваюць дзе плаўна.</p>
<p> </p>
<p>Даляту да зорак,</p>
<p>Вольная дзяўчына,</p>
<p>Стуль табе, мой мілы,</p>
<p>Адну зорку скіну.</p>
<p> </p>
<p>І пашлю ад сонца</p>
<p>Табе прывітанне</p>
<p>Аб маім вялікім</p>
<p>Да цябе каханні.</p>
<p> </p>
<p>Трактар, мілы трактар,</p>
<p>«Сталінец» мой слаўны,</p>
<p>Пахавалі гора</p>
<p>Мы з табой нядаўна.</p>
<p> </p>
<p>З табою паедзе</p>
<p>Стаханавец новы,</p>
<p>Гэткі ўдалы, стройны,</p>
<p>Стройны, светлабровы.</p>
<p> </p>
<p>З ім ты будзеш скарбы</p>
<p>Здабываць з зямелькі,</p>
<p>А ён будзе рады,</p>
<p>Як той рыцар нейкі.</p>
<p> </p>
<p>Аба мне ён будзе</p>
<p>Думкі думаць міла,</p>
<p>Што з табой сядзела,</p>
<p>Сны дзявочы сніла.</p>
<p> </p>
<p>Трактар, мілы трактар,</p>
<p>«Сталінец» мой слаўны,</p>
<p>Пахавалі гора</p>
<p>Мы з табой нядаўна.</p>
<p> </p>
<p>1936</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>