<div class="container">
<div class="book-utils">
<div id="qrcode"></div>
<a href="/Janka_Kupala/Adplata_kachannia_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1905-1907 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1908 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Адплата кахання -->
<h2><a href="http://knihi.com/Janka_Kupala/">Янка Купала</a></h2>
<h2>Адплата кахання</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<p>Вы хочаце казкі? — ну, добра, ну, ладна!</p>
<p>Садзіцеся во дзе, і слухаць прыкладна!</p>
<p>Я ж збаю, пакуль дзень загляне ў аконца,</p>
<p>Ды толькі не казку, а праўду, як сонца.</p>
<p> </p>
<p>На свеце на белым, пад Гайнай убогай,</p>
<p>Жыў шляхціц багаты; меў поля ён многа,</p>
<p>І конікаў сытых, і ўсякай скаціны,</p>
<p>І грошы, што чуць іх не мерыў асьмінай.</p>
<p>Не знаў ён, што голад, што холад, што праца,</p>
<p>Еў смачна, спаў доўга,— пан істы з палаца!</p>
<p>Шмат слуг на яго працавала у полі,</p>
<p>Што праўда — галодных, абдзёртых найболей,</p>
<p>А ён жа, ім плацячы марныя злоты,</p>
<p>Стаяў, як над быдлам, ганяў да работы.</p>
<p> </p>
<p>Во гэты то шляхціц, во гэты багаты,</p>
<p>Пан новай і гонтамі выкрытай хаты,</p>
<p>Меў некалькі сёстраў, а стройных і мілых,</p>
<p>Прыгожых у твары, здаровых на сілах;</p>
<p>Кроў, проста, здаецца, змяшаная з млекам,—</p>
<p>Спаткаўся дзе з імі — бяда з чалавекам:</p>
<p>Загіне напэўна з душою прастачай,</p>
<p>І сонца не ўгледзіць, і хаткі не ўбача!</p>
<p>Аж так шчараваці патрапяць галубкі</p>
<p>І іхнія грудзі, і вочы, і губкі!</p>
<p>А надта ж адна з іх, што звалася Зосяй,</p>
<p>І зграбненька ходзіць, галоўку лепш носе,</p>
<p>І лепей смяецца, і лепей міргае,</p>
<p>А ўся, як малінка, як кветка жывая!</p>
<p>Ці дзе загаворыць, ці песню зацягне,</p>
<p>То слухаў бы вечна,— так кожны прысягне.</p>
<p>Ой, гэтакай песні, ой, гэткай гаворкі</p>
<p>Аж слухаюць птушкі, ўсміхаюцца зоркі.</p>
<p>Цяпер вам цікавасць, ці гэта паненка</p>
<p>У грудках у пышных, пад крамнай сукенкай,</p>
<p>Ці мела там сэрца, што шчырым каханнем</p>
<p>Магло адазвацца хоць раз прад скананнем?</p>
<p>Ой, мела напэўна, ой, моцна кахала!</p>
<p>Цяпер так сардэчна кахаюцца мала.</p>
<p>Пад горкай пад крутай, пры ціхай далінцы,</p>
<p>Над вузенькай рэчкай, абапал гасцінца,</p>
<p>Расселіся хаты апушчанай вёскі,</p>
<p>Ў якое то садзік, то дзве-тры бярозкі</p>
<p>Яснейшым прыветам здаюцца для хатак,</p>
<p>А далей — вясковы адзін недастатак.</p>
<p>Пахілыя хаты глядзяць на староны,—</p>
<p>На стрэхах камамі парос мох зялёны,</p>
<p>Струхлеўшыя сцены ў зямлю паўязджалі,</p>
<p>А шыбы у вокнах не больш па дзве цалі.</p>
<p>Цікавасць, ці праз так малое аконца</p>
<p>Загляне у хатку калі-небудзь сонца?</p>
<p> </p>
<p>У нізкай хацінцы, ў адной з найбяднейшых</p>
<p>Ў адной з найкрывейшых, ў адной з найцямнейшых</p>
<p>Рос Янка Лявончык, па бацьку — Прывада;</p>
<p>Прыгожы быў хлопец, дзяўчатак прынада;</p>
<p>Што возьме, то зробіць, зух першы ў забаве,</p>
<p>Не мае плям чорных на сэрцы, на славе.</p>
<p>У вёсцы у роднай ён добрым суседам,</p>
<p>Не крыўдзіць дзяцей, не смяецца над дзедам,</p>
<p>Прыветліва з кожным спаткаўся, расстаўся.</p>
<p>Ой, добры быў Янка, хоць з горам то знаўся.</p>
<p>У двор на работу хадзіў ён штодзенна,</p>
<p>Там з працай усякай спраўляўся сумленна;</p>
<p>Дзе толькі ні стане, працуе ў ахвоту,</p>
<p>І славы дакажа, рваць будзе да поту.</p>
<p>Сталетнюю хвойку паваліць у боры,</p>
<p>Корч выдзерці ў пасецы Янка не хворы;</p>
<p>Загончык як выараў — глянуці міла,</p>
<p>Пракосік прагоніць — то значна, дзе сіла.</p>
<p>За рукі, за працу — і чэсць, і пахвала!</p>
<p>Быў Янка работнік, якіх цяпер мала!</p>
<p>А хоць грашмі бедзен, другім чым багаты:</p>
<p>Зайздросцілі хлопцы, любілі дзяўчаты;</p>
<p>Любіла і Зося, шляхецкая дочка,</p>
<p>А гэтаму сведкай і садзік, і ночка,</p>
<p> </p>
<p>Хто пройме, прагледзіць спатканні, гулянкі,</p>
<p>Мірганкі і шэпты каханка, каханкі?</p>
<p>Хто злічыць, па колькі друг дружку цалуе,</p>
<p>Галубіць і туліць, пяшчотна мілуе?</p>
<p>Ой, трудна пазнаці, ой, трудна збадаці.</p>
<p>Здаецца, штось бачыш, ды рэшты не знаці!</p>
<p>Бо ночка каханню спрыяе заўсёды,</p>
<p>Збаўляе каханкаў ад кепскай прыгоды.</p>
<p>А шчыра ж, а міла і Зося, і Янка,—</p>
<p>Янук, сын мужыцкі, а Зоф’я, шляхцянка,—</p>
<p>Што ночку без сведак адны караталі,</p>
<p>Аб шчасці кахання салодка шапталі.</p>
<p>А часам і смутныя думкі зазвоняць</p>
<p>Да сэрц закаханых,— яны іх разгоняць,</p>
<p>Абняўшыся шчыра, сваім цалаваннем.</p>
<p>Эх, добра хоць трохі пажыці каханнем!</p>
<p>Так смутна, так горка таму жыць на свеце,</p>
<p>Каму лёс кахання ў душы не расквеце,</p>
<p>Хто братняй душы у жыцці не спаткае,</p>
<p>З якой бы і любасць сплывала святая,</p>
<p>З якой бы і горам сваім падзяліўся,</p>
<p>І ў жалі паплакаў, к грудзям прыхіліўся.</p>
<p>«Эй, Зося! — так Янка гаворыць, бывала. —</p>
<p>За што мяне шчасце такое спаткала?</p>
<p>А можа, няшчасце, а можа, і слёзы?</p>
<p>І сам я не знаю, ці п’ян, ці цвярозы.</p>
<p>Ты — панна, і любіш мужыцкага сына,</p>
<p>Убогага хлопца — пасажна дзяўчына;</p>
<p>Што людзі, што брат твой на гэта нам скажа,</p>
<p>Як праўду пазнае, загадку развяжа?</p>
<p>Ты ж паняй і будзеш, і выйдзеш за пана,</p>
<p>А я буду плакаць ад рана да рана,</p>
<p>Аж высахне сэрца, кроў ў жылах застыне,</p>
<p>І ўсё з таго жалю па пекнай дзяўчыне».</p>
<p>А Зося за шыю да сэрца прыцісне:</p>
<p>«Ой, Янка, ой, лгун, ты пляцеш так сумысне,</p>
<p>Ці ж Зосі не верыш, што шчыра так любіць,</p>
<p>Што Янку праз любасць напэўна не згубіць?</p>
<p>Як любіць сягоння — любіць будзе вечна.</p>
<p>І Янка мой добры спаць можа бяспечна».—</p>
<p>Так Зося гаворыць, і Янка забыўся,</p>
<p>Што з паннай з багатай так шчыра злюбіўся,—</p>
<p>Цалуе, мілуе, і ночкі ім гэтак</p>
<p>Мінутай праходзяць; аж летнія ўсе так</p>
<p>К канцу ўжо збліжаліся; поле пусцела,</p>
<p>І восень падходзіла сціха, нясмела.</p>
<p>І вось хоць нарэшце лёс чорны іх здрадзіў:</p>
<p>Падгледзеў брат Зосін іх сходкі у садзе.</p>
<p>Ноч цёмнай пасцілкай зямлю абхінула,</p>
<p>Жыццё ўсё замёрла, прырода заснула.</p>
<p>На небе дзе-недзе забліскалі зоры,</p>
<p>Наехалі хмараў дажджлівыя горы,</p>
<p>І зоркі пагаслі, і ўсё спіць у згодзе,</p>
<p>Адзін чалавек толькі сну не знаходзе.</p>
<p>Не спіць пан Лаўчынскі, той шляхціц багаты,</p>
<p>Агонь яшчэ свеціцца з панавай хаты.</p>
<p>Страшэннаю помстай палае блюзнерца,</p>
<p>Як ноч на Пакровы,— сам чорны і сэрца;</p>
<p>Не бачыць ён свету, ні праўды, ні Бога,</p>
<p>Не хоча ўжо знаці нікога, нічога,</p>
<p>Ўсё ходзіць па хаце, шалее са злосці.</p>
<p>«Як можна? шляхцянка — род панскі, косць з косці,—</p>
<p>З мужыцкай крывёю змяшаціся хоча!</p>
<p>На свет паказаці не будзе як вочаў.</p>
<p>Той Янка, хамула, паненку абыме...</p>
<p>О! Смерць яго ўперад з зямлі гэтай прыме!»</p>
<p>Так чорныя думы адна за адною</p>
<p>Снуюцца ў тырана, як стада зімою</p>
<p>Ваўкоў згаладалых, не сытых ніколі,</p>
<p>Шукаючы жыру, валочацца ў полі,</p>
<p>Валочацца, аж дзе ахвяру спаткаюць,</p>
<p>І выдзеруць сэрца, і вочы зглытаюць.</p>
<p>Эй, страшна, эй, жудка спаткацца з ваўкамі,</p>
<p>Страшней жа з тым зверам, што ходзіць між намі,</p>
<p>Як мы, чалавекам, а сэрцам — пантэра;</p>
<p>О, гэткі звер горшы за ўсякага звера!</p>
<p>Снуецца Лаўчынскі па хаце, як мара.</p>
<p>Чорт цешыцца: будзе для пекла ахвяра;</p>
<p>Штохвіля крываўшую помсту знаходзіць,</p>
<p>Штохвіля чарнейшыя думкі наводзіць,</p>
<p>І шэпча: «Забі йдзі, як спіць у адрыне,</p>
<p>Ці ў садзе, як зловіш яго пры дзяўчыне,</p>
<p>Ці ў лесе, як пойдзе табе сеч бярвенні,</p>
<p>Але забі толькі, не бойся сумлення!»</p>
<p>Яшчэ не здаецца, яшчэ азірнуўся</p>
<p>На кут, дзе абраз быў, душой страхануўся;</p>
<p>Схапіў тапор востры рукой подлай, смелай</p>
<p>І выскачыў з хаты, глухі, азвярэлы.</p>
<p>А хмары па небе ішлі і стагналі</p>
<p>І як бы бязбожніку грозна крычалі:</p>
<p>«Апомніся, грэшны, вярніся дадому!</p>
<p>Аб гэтым ноч-маці не скажа нікому».</p>
<p> </p>
<p>У вёсцы, так кажуць, жыве люд шчасліва,</p>
<p>Зжываецца з горам, і з працай, і з нівай;</p>
<p>У вёсцы у ціхай люд, кажуць, менш грэшыць,</p>
<p>Пакусаў менш мае, малым сябе цешыць,</p>
<p>І сцэнаў крывавых менш нойдзеш у вёсцы.</p>
<p>Ну, праўда ж, як грушы растуць на бярозцы!</p>
<p>І ў местах, і ў вёсках шальмоўства вядзецца,</p>
<p>А толькі у месце бардзей хто уп’ецца,</p>
<p>Бардзей і сагрэшыць, другога закрыўдзе.</p>
<p>У местах няўмысне сабаку забіў дзе,</p>
<p>А ўжо на свет цэлы разбрэшуць газеты,—</p>
<p>Як бы генералам сабака быў гэты!</p>
<p>А ў вёсцы прыгледзься ж на крыўды, на слёзы,</p>
<p>Што выльюць дарэмна у спекі, ў марозы,</p>
<p>Што за сабак згіне людзей нешчаслівых</p>
<p>У лесе пад дрэвам, з натугі на нівах;</p>
<p>А колькі на цёмных «святлейшых» сягае,</p>
<p>І больш дзе хто з працы другіх карыстае?!</p>
<p>Не скажаце ў местах, бо знаеце самі,</p>
<p>Што вёска больш зліта людскімі слязамі.</p>
<p>У вёсцы, хоць горка пакрыўджаны плача,</p>
<p>Маўчаць кожны будзе так, як і не бача...</p>
<p>Занадта сляпы люд, занадта баіцца,</p>
<p>Каб мог ён за крыўду сваю заступіцца.</p>
<p>Праз тое і вёску так хваляць паэты,</p>
<p>Найболей такія, што, з’еўшы катлетаў,</p>
<p>Віном якім смачным катлет той закусяць;</p>
<p>О, гэткія, пэўна, аб шчасці пець мусяць!</p>
<p> </p>
<p>У пуні у панскай, як мёртвы, спіць Янка,</p>
<p>Не выйшаў да саду спаткацца з каханкай</p>
<p>(Таго дня да Мінску паехала Зося).</p>
<p>Ой, дзіўныя часам сны ночка прыносе!</p>
<p>Вось Янка шчаслівы, ўжо гора не знае,</p>
<p>За жонку ўжо Зосю прыгожую мае,</p>
<p>Ужо ў новай хацінцы яна гаспадара,</p>
<p>А ў стайні ржэ конікаў сыценькіх пара;</p>
<p>Саха валоў рослых, чатыры каровы</p>
<p>Скубецца на лузе; лясок жа сасновы</p>
<p>Ту ж блізка пры хатцы сячэ Янка смела,</p>
<p>Да пана не мае ніякага дзела,—</p>
<p>Не трэба ўжо ўсякаму рук цалаваці.</p>
<p>Шмат мае ён поля і шмат сенажаці;</p>
<p>А ўсё гэта працай дабыў ён пачцівай,</p>
<p>Як жыць пачалі яны з Зосяй шчасліва;</p>
<p>Ды трохі прынесла яна і ў пасазе,</p>
<p>А важнае — любасць, што лепш багацтв князя.</p>
<p>Ва ўсім памагае рукамі і радай,</p>
<p>Прад ім не азвецца ні плачам, ні звадай.</p>
<p>І робіцца радасна Янку на сэрцы,</p>
<p>Што гэтак шчаслівы, што ў горы не б’ецца.</p>
<p>Не мучыцца так, як уперад бывала...</p>
<p>Аж раптам вось гэтага шчасця не стала.</p>
<p>Жудосны звер-прывід падходзіць, здаецца,</p>
<p>Зубамі скрыгоча і дзіка смяецца.</p>
<p>Збудзіўся, глядзіць ён на зданне благое</p>
<p>І крыкнуў: «Паночак! За што? За якое?»</p>
<p>Спіць вёска сном моцным па працы па цяжкай,</p>
<p>Начлежнікі ў лузе — пад буркай, сярмяжкай,</p>
<p>А ў хатах — дзяўчаты, і дзеці, і бабы</p>
<p>На ложках, на лавах, на печы — дзед слабы;</p>
<p>Нідзе ані шуму, ні плачу, ні крыку,</p>
<p>Не чуць і кляцьбы той, якой днём без ліку.</p>
<p>Адзін толькі вецер шамоча бярозкай,</p>
<p>Ды недзе сава загукала за вёскай,</p>
<p>А далей — ноч-пані, і пуста, і глуха...</p>
<p>Аж вось даляцеў гук да чуткага вуха:</p>
<p>Што гэта?.. Збудзіліся людзі з пасцелі,</p>
<p>У цэркаўцы блізкай званы загудзелі...</p>
<p>Што гэта? Што гэта? Хоць поўнач на свеце,</p>
<p>А відна, як сонца на небе ўжо свеціць.</p>
<p>«Пажар, гэй, пажар!» — так вакол загудзела.</p>
<p>Крычаць: «Уставайце гасіць дружна, смела!</p>
<p>Гарыць у двары у Лаўчынскага нешта;</p>
<p>Гасіце! Згарыць там будынкаў і рэшта!..»</p>
<p>Сабраліся людзі, ды толькі па часе:</p>
<p>Ніхто ўжо агню не залье, не загасе.</p>
<p>Гарыць пуня панская, полымя мкнецца</p>
<p>І знамем крывавым на небе здаецца.</p>
<p>Бяссільны тут людзі, бяссільны іх рукі...</p>
<p>Хто ў полымя ўлезе на болі, на мукі?</p>
<p>І... пуня згарэла. Тарчыць куча сена,</p>
<p>Дымяць галавешкі, астаткі ад сценаў;</p>
<p>Цягаюць іх людзі з агню на староны.</p>
<p>Аж... Божа! Што гэта? Корч нейкі звуглёны...</p>
<p>Хто толькі ні гляне — ўцякае з трывогі;</p>
<p>Корч мае людскія і рукі, і ногі!</p>
<p>Пры тулаве, знаць, галава чалавека —</p>
<p>Косць толькі, няма ні вачэй, ні павекаў.</p>
<p>Пазнаў народ, што хтось згарэў з пуняй разам,</p>
<p>Пакленчыў над трупам, як бы над абразам:</p>
<p>Пазнаці люд хоча, хто марна так згінуў,</p>
<p>Свет гэты пакінуў, радню ўсю пакінуў?</p>
<p>Глядзяць... аж тут раптам енк страшны разнёсся,</p>
<p>Аж кожны смуціўся, аж кожны затросся,—</p>
<p>Енк гэткага жалю, енк гэткай балесці,</p>
<p>Што можа душой і тырана затрэсці!</p>
<p>Так крыкне па страчаным любым дзяўчына</p>
<p>І маці так енкне, хаваючы сына.</p>
<p>І маці тут родная труп той пазнала,</p>
<p>Пазнала таго ў ім, каго ўзгадавала,</p>
<p>Хто хлеба ёй, беднай, насіў яшчэ ўчора,</p>
<p>Хто быў бы ёй, беднай, на старасць падпорай...</p>
<p>Эх, сын яе родны, эх, Янка прыгожы</p>
<p>Ляжыць нежывым на пасцелі на Божай!</p>
<p>Не ўстане навекі і свету не ўбача...</p>
<p>І плача так маці і горка так плача,</p>
<p>А з ёю, здаецца, і ночка галосіць,</p>
<p>І слёзы збірае і к Богу заносіць.</p>
<p> </p>
<p>Ці ж добра, ці ж лёгка? Эй, пане, эй, мсцівы!</p>
<p>Што Янка у пуні згарэў нешчаслівы?</p>
<p>Твая ж гэта, пане, рука учыніла,</p>
<p>Што будзе на свеце адной больш магілай,</p>
<p>Адной больш магілай, а слёзаў без меры.</p>
<p>Прыгледзься, што зробіў ты ўзмахам сякеры?</p>
<p>Вось Янка забіты, вось Янкава маці</p>
<p>Убогая мусіць ісці жабраваці,</p>
<p>Бо ўжо працаваці застара, заслаба,</p>
<p>Не то што мужчына, ат, ведама,— баба!</p>
<p>А што скажа Зося, як з места прыедзе?</p>
<p>Што скажа, як спаленым Янку угледзе?</p>
<p>Ну, цешся, ну, цешся пацехаю ката!</p>
<p>Ужо дамавіна гатова на брата.</p>
<p>Ці ж добра, ці ж лёгка? Эй, пане, эй, мсцівы!</p>
<p>Што Янка у пуні згарэў нешчаслівы,—</p>
<p>Так голас таемны пытаецца ў пана;</p>
<p>Але грызць сумленне ці ж можа тырана?</p>
<p>Раз толькі надумаўся збродню ўчыніці,</p>
<p>Ахвяру праз помсту са свету згубіці,</p>
<p>То пэўна, што плакаць па збродні не будзе:</p>
<p>Не будзе йсці роўна, хто раз ужо зблудзе.</p>
<p> </p>
<p>Світае. Вот Зося ужо з Мінску едзе,</p>
<p>Вясёлая, цешыцца — Янку угледзе;</p>
<p>Усё ёй так мілым, як лепей не трэба:</p>
<p>І гэтыя людзі, і гэтае неба;</p>
<p>І рада смяяцца, і рада спяваці,</p>
<p>І з хлопцам прыгожым пайсці пагуляці...</p>
<p>Прыехала ж панна на плач, не на йгрышча,</p>
<p>Убачыла з пуні адно папялішча.</p>
<p>Што ўбачыла далей, сказаці не можа;</p>
<p>Два выбеглі слоўцы: «О, Езу! О, Божа!»</p>
<p>І рукі заломіць, і крыкам шалёным</p>
<p>Азвалася з жалю над Янкам звуглёным.</p>
<p>На брата узгляне: маўчыць той панура,</p>
<p>Зубамі заляскае, вочы зажмура.</p>
<p>Дарэмна дзяўчына адкрыць праўду хоча;</p>
<p>Зжымаецца сэрца, цякуць слёзы з вочаў...</p>
<p>Га! чымся так жыці, лепш легчы у гробе.</p>
<p>У слёзах, у муках, у цяжкай жалобе</p>
<p>Праходзе дзень гэтак; ноч сціха ўжо пхнецца,</p>
<p>А Зося ні мёртва ні жыва снуецца.</p>
<p>Прайшла ноч, і раніцу сонца прыгнала.</p>
<p>Дзе ж панна? А панны з пасцелі не стала.</p>
<p>Збудзіліся слугі, і пан прабудзіўся;</p>
<p>Сястры няма дома. Спачатку здзівіўся,</p>
<p>А потым і чорныя думы абселі:</p>
<p>Ці ж Зосі праз тое не стала з пасцелі,</p>
<p>Што спалены Янка?.. Тут болей затросся,</p>
<p>Заныла на сэрцы, страх нейкі пранёсся,</p>
<p>І выскачыць з хаты, і крыкне на слугаў,—</p>
<p>Заве ад работы, заве як бы другаў:</p>
<p>«Эй, людзі! Дзе Зося, дзе ваша паненка?</p>
<p>Шукайце! Няма яе ў гэтых тут сценках.</p>
<p>Была тут у хаце, няўжо яна ў полі?</p>
<p>А можа, а можа... не ўбачу ніколі!</p>
<p>Шукайце, шукайце! Бярыце багацце,</p>
<p>А толькі каб Зосю я відзеў у хаце!»</p>
<p>Крычыць так Лаўчынскі на ўсе на староны,</p>
<p>А дзіка, а страшна, як звер той шалёны.</p>
<p>І збегліся людзі, шукаюць, гукаюць;</p>
<p>Дарэмна! Дзе Зося, дзе панна — не знаюць.</p>
<p>Аж глянуў брат родны у сад на сасонку —</p>
<p>Вісіць сястра пана, вісіць на пастронку.</p>
<p> </p>
<p>У тры дні дзве ямы на труны капалі:</p>
<p>На могілках Янку-хамулу схавалі,</p>
<p>А далей, за могілкі,— гожу паненку,</p>
<p>Народ жа над імі маліўся і кленкаў,</p>
<p>Нябожчыкаў неслі хаваць неяк зрана,</p>
<p>Пад вечар жа везлі ў вар’яцкі дом пана.</p>
<p>Эй, кончана казка! Ну, як вам здаецца:</p>
<p>Ці праўды ў ёй многа, ці лжэ, ці смяецца?</p>
<p>Мне ж верце, што гэта ёсць праўдай звычайнай,</p>
<p>Спытайцеся толькі старэйшых пад Гайнай,</p>
<p>Там кожны з ахвотай раскажа вам гэта;</p>
<p>Хоць там яшчэ гора людзей не апета,</p>
<p>Але у паданнях жыве і жыць будзе</p>
<p>І сведчыць сабою багатых а блудзе.</p>
<p>Закінеце, можа, што ў казцы на пана</p>
<p>Замнога ўсялякіх шальмоўств наўскладана?</p>
<p>Няхай жа багаты пан кепска не чыне,</p>
<p>Напэўна і казка ні ў чым не абвіне.</p>
<p>Бо што зробіць бедны, з бяды што натвора,</p>
<p>Такога і казка не так абгавора;</p>
<p>А створа ж багаты дзе подласць якую</p>
<p>І з роскашы праўду патопча святую,—</p>
<p>Ні ў чым не дазнае ад прышласці ласкі:</p>
<p>Такім не даруюць ні песні, ні казкі.</p>
<p> </p>
<p>[1905-1907]</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>