<div class="container">
<div class="book-utils">
<div id="qrcode"></div>
<a href="/Alaksandar_Puskin/Miedny_konnik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD CreationYear: 1937 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: rus -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Медны коннік -->
<!-- HEADER_FIELD Title2: Пецярбургская аповесць -->
<!-- HEADER_FIELD Translation: Янка Купала -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Медны коннік</h2>
<h2 class="title2">Пецярбургская аповесць</h2>
<div style="height: 3rem"></div>
<!-- TOC_BEGIN -->
<a href="#chapter1">ПРАДМОВА</a><br/>
<a href="#chapter2">Уступ</a><br/>
<a href="#chapter3">Частка першая</a><br/>
<a href="#chapter4">Частка другая</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>ПРАДМОВА</h3>
<p> </p>
<p><i>(Здарэнне, апісанае ў гэтай аповесці, мае за аснову сапраўднасць. Падрабязнасці паводкі запазычаны з тагачасных часопісаў. Хто цікавіцца, можа зверыцца ў паведамленнях, якія падае В. Н. Берх.)</i></p>
<p> </p>
<p> </p>
<div class="POETRY">
<h3><a id="chapter2"></a>Уступ</h3>
<p>На беразе пустынных вод</p>
<p>Стаяў <i>ён</i>, буйных дум палёт</p>
<p>Лунаў у даль. Прад ім шырока</p>
<p>Плыла рака, па ёй — сярод —</p>
<p>Плыў бедны човен адзінока.</p>
<p>Па мшыстых, топкіх берагах</p>
<p>Чарнелі хаты ў хмызняках,</p>
<p>Прытул убогага чухонца;</p>
<p>І лес, які не знаў ў вяках,</p>
<p>Туманам схованага сонца,</p>
<p>Вакол шумеў.</p>
<p>І думаў ён:</p>
<p>Адсюль гразіць мы будзем шведу,</p>
<p>Тут стане горад з бегам дзён</p>
<p>Назло пышліваму суседу.</p>
<p>Прыродай суджана даўно</p>
<p>Ў Еўропу высеч тут акно,</p>
<p>Нагою цвёрдай стаць пры моры.</p>
<p>Сюды праз новыя шляхі</p>
<p>Ўсе ў госці прыплывуць сцягі,</p>
<p>І забалюем на прасторы.</p>
<p> </p>
<p>І горад после сотні год,</p>
<p>Краін паўночных цуд і дзіва,</p>
<p>З гушчынь лясоў, з дрыгвы балот</p>
<p>Узнёсся пышна, гардаліва.</p>
<p>Дзе ўперад фінскі рыбалоў,</p>
<p>Няшчасны пасынак прыроды,</p>
<p>Адзін ля нізкіх берагоў</p>
<p>Кідаў ў нязведаныя воды</p>
<p>Стары свой невад, там цяпер</p>
<p>Па берагах на ўвесь бязмер</p>
<p>Паўсталі ўместа ўбогіх хатаў</p>
<p>Палацы, вежы; караблі</p>
<p>Гурбой з усіх канцоў зямлі</p>
<p>Плывуць да прыстаняў багатых.</p>
<p>Граніт адзеў бакі Нявы;</p>
<p>Масты навіслі над вадамі,</p>
<p>Цёмна-зялёнымі садамі</p>
<p>Зазелянелі астравы.</p>
<p>І прад малодшаю сталіцай</p>
<p>Старая змеркнула Масква,</p>
<p>Як перад новаю царыцай</p>
<p>Парфіраносная ўдава.</p>
<p> </p>
<p>Люблю цябе, Пятра тварэнне,</p>
<p>Люблю твой строгі, стройны від,</p>
<p>Нявы дзяржаўнае цячэнне,</p>
<p>Берагавы яе граніт,</p>
<p>Узор тваіх чыгунных кратаў,</p>
<p>Начэй задумлівых тваіх</p>
<p>Празрысты змрок, бліск цемнаваты,</p>
<p>Калі ў пакоі сярод кніг</p>
<p>Пішу, чытаю без лампады,</p>
<p>Гляджу на сонныя грамады</p>
<p>Пустынных вуліц, як блішчыць</p>
<p>Адміралцейскі ў высях шпіц,</p>
<p>Як не пускаючы начную</p>
<p>Надоўга цьму на небе жыць,</p>
<p>Адна зара спяшыць другую</p>
<p>У час кароткі замяніць.</p>
<p>Люблю зімы тваёй суровай</p>
<p>Снягі, марозы, даляў глуш,</p>
<p>Бег санкаў ўздоўж Нявы лядовай,</p>
<p>Дзявочы твары ярчэй руж.</p>
<p>І блеск, і шум, і гоман балаў,</p>
<p>А ў вечар халастой гульні</p>
<p>Шыпенне пеністых бакалаў</p>
<p>І пуншу сінія агні.</p>
<p>Люблю рухавасць ваяўнічу</p>
<p>Пацешных Марсавых палёў,</p>
<p>Пяхотных войскаў і канёў</p>
<p>Так аднастайнае вялічча,</p>
<p>Ў іх зыбкім маршавым страі</p>
<p>Шматкі сцягоў, сцягоў пабедных,</p>
<p>Зіянне шапак гэтых медных,</p>
<p>Наскрозь прабітых у баі.</p>
<p>Люблю, ваенная сталіца,</p>
<p>Тваёй цвярдыні дым і гром,</p>
<p>Калі паўночная царыца</p>
<p>Падорыць сына ў царскі дом,</p>
<p>Ці перамогу над царом</p>
<p>Чужым святкуе зноў Расія,</p>
<p>Ці свой Нява, зламаўшы лёд,</p>
<p>Нясе яго да морскіх вод</p>
<p>І дні ўсхваляе веснавыя.</p>
<p> </p>
<p>Красуй, Пятровы горад, стой,</p>
<p>А непахісна, як Расія.</p>
<p>Хай супакоіцца з табой</p>
<p>І пакароная стыхія;</p>
<p>Варожасць, даўні палон свой</p>
<p>Хай хвалі фінскія забудуць</p>
<p>І марнай злобаю не будуць</p>
<p>Трывожыць вечны сон Пятра!</p>
<p> </p>
<p>Была жахлівая пара...</p>
<p>Жыве аб ёй успамінанне...</p>
<p>Аб ёй, сябры мае, для вас</p>
<p>Пачну сваё апавяданне.</p>
<p>Журботны будзе мой расказ.</p>
<p> </p>
<h3><a id="chapter3"></a>Частка першая</h3>
<p> </p>
<p>Над спахмурнелым Петраградам</p>
<p>Стаяла восень лістападам.</p>
<p>Бурліва хвалямі б’ючы</p>
<p>Ў краі сваіх гранітаў стройных,</p>
<p>Нява стагнала, бы ўначы</p>
<p>Ў пасцелі хворы неспакойна.</p>
<p>Было ўжо позна, змрок наплыў,</p>
<p>Сярдзіта ў шыбы дождж бубніў,</p>
<p>І вецер дзьмуў, і выў з жальбою.</p>
<p>З гасцей у гэты час дамоў</p>
<p>Яўгеній малады прыйшоў...</p>
<p>Мы будзем нашага героя</p>
<p>Зваць гэтым іменем. Яно</p>
<p>Гучыць прыемна; з ім даўно</p>
<p>Маё здружылася пісанне.</p>
<p>Не трэба нам яго празвання,</p>
<p>Хоць быў час, і калісь, здаўна</p>
<p>Яно, быць можа, і грымела,</p>
<p>І пад пяром Карамзіна</p>
<p>Ў паданнях родных прагучэла.</p>
<p>Цяпер жа свецкай чарадой</p>
<p>Яно забыта. Наш герой</p>
<p>Жыве ў Каломне, недзе служыць,</p>
<p>Дзічыцца знатных і не тужыць</p>
<p>Ні па сканаўшых сваяках,</p>
<p>Ні па даўно забытых днях.</p>
<p> </p>
<p>І вось, вярнуўшыся, Яўгеній</p>
<p>Абтрос шынель, раздзеўся, лёг,</p>
<p>Заснуць жа доўга ён не мог</p>
<p>У бегу розных летуценняў.</p>
<p>А думаў ў час бяссонны той,</p>
<p>Што бедны ён і што цяжкой</p>
<p>Ён працай мусіў здабываці</p>
<p>Пашану, незалежны лёс,</p>
<p>Што мог бы Бог яму дадаці</p>
<p>І грошы, й розуму. Бо ёсць</p>
<p>Такія летуны-шчасліўцы,</p>
<p>Слабыя розумам, ляніўцы,</p>
<p>Якім ідзе жыццё злягка.</p>
<p>Што служыць два ўсяго ён годы;</p>
<p>Ён думаў так жа, што пагода</p>
<p>Не заціхала; што рака</p>
<p>Ўсё прыбывала; што, казалі,</p>
<p>З Нявы масты ўжо чуць не знялі</p>
<p>І што з Парашай будзе ён</p>
<p>Разлучаны на пару дзён.</p>
<p>Так марыў ён. Было маркотна</p>
<p>Яму той ночы, й ён жадаў,</p>
<p>Каб вецер выў не так нудотна,</p>
<p>І дождж каб у акно сцябаў</p>
<p>Не так сярдзіта...</p>
<p>Сонна вочы</p>
<p>Нарэшце сплюшчыў ён свае...</p>
<p>І вось мінае змора ночы,</p>
<p>І ўжо дзень бледны настае...</p>
<p>Жахлівы дзень!</p>
<p>Ўсю ноч Нява</p>
<p>Да мора рвалася проць буры,</p>
<p>Не змогшы моцы іх панурай...</p>
<p>І больш спрачацца не змагла...</p>
<p>На раніцу над берагамі</p>
<p>Яе стаяў гурмой народ,</p>
<p>Каб любавацца і гарамі,</p>
<p>І пенай азвярэлых вод.</p>
<p>Але моц ветраў ад заліва</p>
<p>Спыняла хваль напор Нявы,</p>
<p>Назад ішла ў гняву, бурліва,</p>
<p>І затапляла астравы,</p>
<p>Пагода йшчэ больш вар’яцела,</p>
<p>Нява ўздувалася, равела</p>
<p>Ў аковах берагоў сваіх,</p>
<p>І раптам, азвярэўшы, ўміг</p>
<p>На горад рынула. Прад ёю</p>
<p>Усё пабегла. Усё, як стой,</p>
<p>Было пустым, вада ракой</p>
<p>Пайшла ў падземныя падвалы,</p>
<p>Да кратаў хлынулі каналы,</p>
<p>І ўсплыў Пятропаль, як трытон,</p>
<p>Ў ваду залез па пояс ён...</p>
<p>Аблога! наступ! Хвалі-змеі</p>
<p>У вокны лезуць, як зладзеі.</p>
<p>З разгону ў шыбы б’юць чаўны.</p>
<p>Латкі шквал гоніць вадзяны,</p>
<p>Абломкі хат, страха, бярвенне,</p>
<p>Тавар купцоў, хлам сутарэнняў.</p>
<p>Манаткі бледнай беднаты.</p>
<p>Паводкай змытыя масты,</p>
<p>З магіл размытых дамавіны</p>
<p>Плывуць па вуліцах!</p>
<p>Народ</p>
<p>Гнеў Божы бача й шчасця звод.</p>
<p>Во! гіне ўсё: харчы, хаціна!</p>
<p>Дзе будзе ўзяць?</p>
<p>Ў той грозны год</p>
<p>Нябожчык цар яшчэ Расіяй</p>
<p>Са славай правіў. На балкон</p>
<p>Маркотны, смутны выйшаў ён</p>
<p>І мовіў: «З Боскаю стыхіяй</p>
<p>Царам не саўладаць». Ён сеў</p>
<p>І ў думах сумнымі вачамі</p>
<p>На гора цяжкае глядзеў.</p>
<p>Стаялі плошчы азярамі,</p>
<p>Шырокімі ў іх ручаямі</p>
<p>Сплывалі вуліцы. Палац</p>
<p>Здаваўся выспай адзінокай.</p>
<p>Цар мовіў — з пляцу і на пляц,</p>
<p>Па блізкіх вуліцах, далёкіх</p>
<p>У страшны пуць, між бурных вод</p>
<p>Яго памкнулі генералы</p>
<p>Збаўляць і страхам абуялы</p>
<p>І дома, што тануў народ.</p>
<p>Тады на плошчы той Пятровай,</p>
<p>Дзе на рагу дом вырас новы,</p>
<p>Дзе па-над ганкам угары</p>
<p>З паднятай лапай, як жывыя,</p>
<p>Стаяць два львы старожавыя.</p>
<p>Вярхом на мармурным звяры</p>
<p>Без шапкі, згорблен, бы стары,</p>
<p>Сядзеў нязрушна, страшна бледны</p>
<p>Яўгеній. Ён баяўся, бедны,</p>
<p>Не за сябе. Ён ані дбаў,</p>
<p>Як падымаўся хцівы вал</p>
<p>І падмываў яму падэшвы,</p>
<p>Як дождж яму у твар хвастаў,</p>
<p>Як вецер выў, бы ашалеўшы,</p>
<p>З яго і шапку ў міг сарваў.</p>
<p>Яго зрок роспачы, з пакорай</p>
<p>Накіраваны ў пункт адзін,</p>
<p>Быў нерухомы. Быццам горы</p>
<p>З глухіх раз’юшаных глыбін</p>
<p>Там злосныя ўставалі хвалі,</p>
<p>Там выла бура, там гулялі</p>
<p>Абломкі... Божа, Божа! там —</p>
<p>Ягоным бачыцца вачам</p>
<p>Каля затокі ўсхваляванай</p>
<p>Вярба і плот немаляваны,</p>
<p>Дамок старэнькі: там яны,</p>
<p>Ўдава й дачка, яго Параша,</p>
<p>Яго каханне... Ці мо сны</p>
<p>Ён гэта сніць? Ці мо ўсё наша</p>
<p>Жыццё нішто, сон нібы той,</p>
<p>Насмешка неба над зямлёй?</p>
<p>І ён, як бы зачараваны,</p>
<p>Бы да мармуру прыкаваны,</p>
<p>Сысці не можа. Навакруг</p>
<p>Вада, вада, хваль жудкі рух!</p>
<p>І звернуты к яму спіною</p>
<p>У непарушнай вышыні,</p>
<p>Над узбунтованай Нявою,</p>
<p>Стаіць з працягнутай рукою</p>
<p>Кумір на бронзавым кані.</p>
<p> </p>
<h3><a id="chapter4"></a>Частка другая</h3>
<p> </p>
<p>І вось насычана знішчэннем,</p>
<p>Прыстаўшы з жудкага жніва,</p>
<p>Назад папхнулася Нява,</p>
<p>Са свайго рада абурэння,</p>
<p>Кідаючы са зневажэннем</p>
<p>Сваю пажыву. Злодзей так</p>
<p>З вірутнай хеўрай забіяк</p>
<p>Ў сяло ўварвецца,— гвалт, пагрозы:</p>
<p>Рабуе, крыша; енкі, слёзы,</p>
<p>Трывога, крык дзяцей, бацькоў!..</p>
<p>І згорблены нарабаваным,</p>
<p>Пагоні баючыся, спраўна</p>
<p>Спяшаць разбойнікі дамоў,</p>
<p>Губляючы ў бягу здабытак.</p>
<p> </p>
<p>Вада збыла, і брук размыты</p>
<p>Адкрыўся, і Яўгеній мой</p>
<p>Спяшыць хутчэй з надзеяй скрытай,</p>
<p>Змагаючы сум, страх глухі,</p>
<p>Да чуць прыціхшае ракі.</p>
<p>Але ў сваім пабедным шале</p>
<p>Яшчэ кіпелі злосна хвалі,</p>
<p>Як бы пад імі тлеў агонь,</p>
<p>Яшчэ іх пена пакрывала,</p>
<p>І цяжка йшчэ Нява ўздыхала,</p>
<p>Як з бітвы прыскакаўшы конь.</p>
<p>Глядзіць Яўгеній: бачыць лодку;</p>
<p>Бяжыць туды, як на знаходку;</p>
<p>Ён перавозніка заве —</p>
<p>І перавознік бесклапотны</p>
<p>Яго за грыўню тут ахвотна</p>
<p>Праз хвалі страшныя вязе.</p>
<p>І доўга з хвалямі грудзямі</p>
<p>Змагаўся вопытны грабец,</p>
<p>І патануць між іх радамі</p>
<p>Штохвіля з дзёрзкімі плаўцамі</p>
<p>Гатоў быў човен — наканец</p>
<p>Дасяг ён берага.</p>
<p>Няшчасны</p>
<p>Знаёмай вуліцай бяжыць</p>
<p>У кут знаёмы. Стаў. Глядзіць,</p>
<p>Пазнаць не можа. Выгляд страшны!</p>
<p>Усё ў руінах, што было;</p>
<p>Што скінута, а што сплыло;</p>
<p>Тырчацца домікі крывыя,</p>
<p>Альбо зусім ляжаць, а тыя</p>
<p>Сапхнуты хвалямі, прытым,</p>
<p>Як бы на полі баявым,</p>
<p>Навокал мерцвякі. Яўгеній</p>
<p>Віхром, не помнячы сябе,</p>
<p>Зняможаны ўвесь ад мучэнняў,</p>
<p>Бяжыць туды, дзе яго жджэ</p>
<p>З няведамаю доля весцю,</p>
<p>Як з запячатаным пісьмом.</p>
<p>І вось бяжыць ён па прадмесці,</p>
<p>І вось затока, блізка дом...</p>
<p>Што ж гэта?..</p>
<p>Ён астанавіўся.</p>
<p>Пайшоў, вярнуўся, супыніўся,</p>
<p>Глядзіць... ідзе... яшчэ глядзіць.</p>
<p>Вось месца, дзе іх дом стаіць;</p>
<p>Вярба вось, тут былі вароты,</p>
<p>Відаць, знясло іх. А дзе ж дом?</p>
<p>І поўны хмурнае турботы,</p>
<p>Ўсё ходзіць, ходзіць ён кругом,</p>
<p>Гамоніць громка сам з сабою</p>
<p>І, стукнуўшы ў свой лоб рукою,</p>
<p>Зарагатаў.</p>
<p>Начная мгла</p>
<p>На горад трэпетны сышла;</p>
<p>Ды доўга жыхары не спалі</p>
<p>І між сабою разважалі</p>
<p>Аб дні мінулым.</p>
<p>З па-за хмар</p>
<p>Прыстаўшых золак, поўны чар,</p>
<p>Бліснуў над ціхаю сталіцай,</p>
<p>І не знайшоў ужо слядоў</p>
<p>Бяды ўчарашняй; баграніцай</p>
<p>Ужо было пакрыта зло.</p>
<p>У лад ранейшы ўсё ўвайшло.</p>
<p>Ужо на вуліцах свабодных</p>
<p>З сваёй нячуласцю халоднай</p>
<p>Хадзіў народ. Чыноўны люд,</p>
<p>Пакінуўшы начны свой кут,</p>
<p>На службу йшоў. Гандляр адважны,</p>
<p>Не журачыся, адкрываў</p>
<p>Нявой аграблены падвал.</p>
<p>На мэце меўшы страту важну</p>
<p>Спагнаці з бліжняга. З двароў</p>
<p>Звазілі чоўны.</p>
<p>Граф Хвастоў,</p>
<p>Паэт нябёсамі любімы,</p>
<p>Ужо спяваў у вершах-гімнах</p>
<p>Няшчасце неўскіх берагоў.</p>
<p>А бедны, бедны мой Яўгеній...</p>
<p>Яго здушыў няшчасцяў глум,</p>
<p>Супроць жахлівых патрасенняў</p>
<p>Не ўстояў розум. Грозны шум</p>
<p>Нявы і ветраў раздаваўся</p>
<p>Ў яго вушах. Жахлівых дум</p>
<p>Маўчліва поўны, ён блукаўся.</p>
<p>Яго ўсё мучыў нейкі сон.</p>
<p>Мінуўся тыдзень, месяц — ён</p>
<p>Дамоў к сабе ўжо не вяртаўся.</p>
<p>Яго кут, поўны колісь мар,</p>
<p>Як выйшаў тэрмін, гаспадар</p>
<p>Здаў ў наймы беднаму паэту.</p>
<p>Яўгеній па набытак свой</p>
<p>Ужо не йшоў. Ён скора свету</p>
<p>Чужым стаў. Бродзіў пехатой,</p>
<p>На прыстані спаў; харчаваўся</p>
<p>Ў акно пададзеным куском.</p>
<p>Старая вопратка на ём</p>
<p>Была ўся ў зрыўках. Злыя дзеці</p>
<p>Каменне кідалі ў яго.</p>
<p>Не раз фурман, калі прымеціў,</p>
<p>Яго сцябаў, дзеля таго,</p>
<p>Што ён не разбіраў дарогі</p>
<p>Ніколі ўжо; як быццам ён</p>
<p>Не заўважаў. Яго з тых дзён</p>
<p>Зглушыў шум нутраной трывогі.</p>
<p>І так ён свой няшчасны век</p>
<p>Валок, ні звер, ні чалавек,</p>
<p>Ні то ні сё, ні жыхар свету,</p>
<p>Ні прывід мёртвы...</p>
<p>Раз ён спаў</p>
<p>Ля неўскай прыстані. Дні лета</p>
<p>Да восені йшлі. Не сціхаў</p>
<p>Празяблы вецер. Вал пляскаў</p>
<p>На прыстань глуха, з нецярпеннем</p>
<p>І біўся ў гладкія ступені,</p>
<p>Як чалабітнік ля дзвярэй</p>
<p>Нячулых да яго судзей.</p>
<p>Бядак прачнуўся. Было хмура:</p>
<p>Дождж капаў, вецер выў панура,</p>
<p>І воддаль з ім у змрок сівы</p>
<p>Пераклікаўся вартавы...</p>
<p>Яўгеній ўскочыў; ўспомніў жыва</p>
<p>Ён жах мінулы; паспяшліва</p>
<p>Ўстаў ён; пабрыў, напяўшы слух,</p>
<p>Астанавіўся і вакруг</p>
<p>Ціхенька стаў вадзіць вачамі</p>
<p>З баязню дзікай, сам не сам.</p>
<p>Ён апынуўся пад слупамі,</p>
<p>Дзе новы дом. На ганку там</p>
<p>З паднятай лапай, як жывыя,</p>
<p>Стаялі два львы вартавыя,</p>
<p>І проста ў цёмнай вышыні</p>
<p>Над агароджанай скалою</p>
<p>Кумір з працягнутай рукою</p>
<p>Сядзеў на бронзавым кані.</p>
<p> </p>
<p>Яўгеній ўздрыгнуў. Праяснелі</p>
<p>Ў ім страшна мыслі. Ён пазнаў</p>
<p>І месца, дзе патоп гуляў,</p>
<p>Дзе хвалі хцівыя бурлелі,</p>
<p>Бунтуючы вакол яго,</p>
<p>І львоў, і плошчу, і таго,</p>
<p>Хто нерухома узвышаўся</p>
<p>У змроку меднай галавой,</p>
<p>Таго, па волі тут чыёй,</p>
<p>Над морам горад заснаваўся...</p>
<p>Жахлівы ён ў вакольнай мгле!</p>
<p>Якая дума на чале!</p>
<p>Якая сіла ў ім укрыта!</p>
<p>А во ў каня які агонь!</p>
<p>Куды ты скачаш, горды конь,</p>
<p>І дзе апусціш ты капыты?</p>
<p>О валадар судзьбін людскіх!</p>
<p>Ці ж ты не гэтак над бяздоннем</p>
<p>Вуздой жалезнай з беспрасоння</p>
<p>Падняў Расію на дыбкі?</p>
<p>Вакол куміра ля штахетаў</p>
<p>Бядак шалёны абышоў,</p>
<p>І вочы дзікія навёў</p>
<p>Ён на дзяржаўца палусвета.</p>
<p>І грудзі зжаліся. Чало</p>
<p>Да крат халодных прылягло,</p>
<p>А вочы заплылі туманам,</p>
<p>Па сэрцу перабег агонь,</p>
<p>Зайграла кроў. Стаў хмурны ён</p>
<p>Прад гардалівым істуканам,</p>
<p>Заціснуў зубы, пальцы сцяў,</p>
<p>Як спанаваны моцай чорнай.</p>
<p>«Ну, што ж, будоўнік цудатворны</p>
<p>Шапнуў са злобаю лютой.</p>
<p>«Папомніш ты!..» І ў міг стралой</p>
<p>Пусціўся бегчы. Бо здалося</p>
<p>Яму, што грознага цара</p>
<p>Твар гневам раптам загараў</p>
<p>І павяртаўся, як бы ў злосці...</p>
<p>І вось на плошчы ён пустой</p>
<p>Бяжыць і чуе за сабой —</p>
<p>Як быццам грому грукатанне —</p>
<p>Цяжкое, звонкае скаканне</p>
<p>Па бруку ў цішыні начной.</p>
<p>І месяцам асветлен бледным,</p>
<p>Руку прасцягшы ў вышыні,</p>
<p>За ім імчыцца Коннік Медны</p>
<p>На звонка скачучым кані;</p>
<p>І ўсю так ноч, вар’ят мой бедны,</p>
<p>Куды ён толькі ні ўцякаў,—</p>
<p>За ім усюды Коннік Медны</p>
<p>З грукотным топатам скакаў.</p>
<p> </p>
<p>І з той пары, калі, бывала,</p>
<p>Ісці па плошчы мусіў тэй,</p>
<p>Баязнь яму твар засмучала.</p>
<p>Да змучаных сваіх грудзей</p>
<p>Ён прыціскаў паспешна рукі,</p>
<p>Як бы збаўляўся гэтак мукі.</p>
<p>Картуз паношаны знімаў,</p>
<p>Мутныя вочы патупляў,</p>
<p>І ўбок сыходзіў.</p>
<p> </p>
<p>На паўзмор’і</p>
<p>Ёсць астравок. Падчас туды</p>
<p>Прыстане з невадам худы</p>
<p>Рыбак у спозненую пору,</p>
<p>Каб падвячорак свой зварыць,</p>
<p>Або чыноўнік аглядзіць,</p>
<p>Гуляючы ў чаўне ў нядзелю,</p>
<p>Пустынны востраў. Не ўзрасло</p>
<p>Там ні былінкі. На прыселле</p>
<p>Туды паводкай занясло</p>
<p>Дамок старэнькі. Над вадою</p>
<p>Застаўся ён, як чорны куст,</p>
<p>Яго мінулаю вясною</p>
<p>Звязлі на лайбе. Быў ён пуст</p>
<p>I ўвесь разбуран. Ля парога</p>
<p>Знайшлі шалёнага майго,</p>
<p>І тут жа сіні труп яго</p>
<p>Ў дол закапалі дзеля Бога.</p>
</div>
<div class="CLEAR"></div>
<p>1937</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>