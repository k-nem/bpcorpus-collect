<div class="container">
<div class="book-utils">
<div id="qrcode"></div>
<a href="/Janka_Kupala/Biezziamielnyja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1910] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беззямельныя -->
<h2><a href="http://knihi.com/Janka_Kupala/">Янка Купала</a></h2>
<h2>Беззямельныя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жывём, забытыя людзьмі,</p>
<p>Пацех не знаючы ні ў чом,</p>
<p>Крывавім сцежкі мы слязьмі,</p>
<p>Ўвесь свет для нас магільным сном</p>
<p> </p>
<p>Не нам вясна цвіце, пяе,</p>
<p>Ні лета коласам шуміць,</p>
<p>Снапоў нам восень не дае,</p>
<p>Зіма нам толькі век гудзіць.</p>
<p> </p>
<p>Глядзім на неба, на зямлю,</p>
<p>Не раз з пракляццем на жыццё,</p>
<p>Аром мы ніву не сваю,</p>
<p>Дабро збіраем не сваё.</p>
<p> </p>
<p>Хацінкі кут не наш — чужы,</p>
<p>Не наша ў поле стада йдзе,</p>
<p>О сэрца, колькі ні тужы,</p>
<p>Няма нам радасці нідзе!</p>
<p> </p>
<p>Раве мяцеліцай зіма,</p>
<p>Вясна залье паводкай свет,</p>
<p>Вады і сцюжы нам няма,</p>
<p>Зжыліся з імі змалку лет.</p>
<p> </p>
<p>Наклаўшы зрыўкаў і ламоў —</p>
<p>Убор саміх і хат гнілых,—</p>
<p>З адных павыгнаны вуглоў,</p>
<p>Шукаць мы цягнемся другіх.</p>
<p> </p>
<p>Худыя жонкі на вазах,</p>
<p>Пры жонках дзеці чарадой,</p>
<p>Мы самі ў зношаных лапцях</p>
<p>Ідзём за коньмі пехатой.</p>
<p> </p>
<p>Ідзём — у вочы вецер дзьме,</p>
<p>З-за хмараў сонца не відаць,</p>
<p>Бяда, нуда прыгнула, жме,</p>
<p>Удушшам грудзі ўсё скрыпяць.</p>
<p> </p>
<p>Эй, доля! Колькі мы разоў</p>
<p>Прасілі, клікалі цябе;</p>
<p>Не йдзеш! Знаць, хтосьці з свету звёў,</p>
<p>Ці хлеба мала ў нас табе?</p>
<p> </p>
<p>Ці, можа, дзікай непагодай</p>
<p>Цягацца з намі надаела?</p>
<p>Начлег застрашыў невыгодай,</p>
<p>І ты там, доля, акалела?</p>
<p> </p>
<p>Жывём, рассыпаўшысь па свеце,</p>
<p>І смерць сабраці нас не можа,</p>
<p>Хаця і ўсякага прымеце,</p>
<p>Хаця і ўсякага абложа.</p>
<p> </p>
<p>Хаця усякага з нас грудзі</p>
<p>Магіла жудкая прыдаве,</p>
<p>Над якой крыж паставяць людзі</p>
<p>На памяць нашай беднай славе,</p>
<p> </p>
<p>Над якой вырасце сасонка</p>
<p>І беззямельных стогн пачуе,</p>
<p>І шумам, песняю нязвонкай</p>
<p>Над намі хіба забядуе!..</p>
<p> </p>
<p>[1906-1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>