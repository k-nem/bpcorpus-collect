<div class="container">
<div class="book-utils">
<div id="qrcode"></div>
<a href="/Janka_Kupala/Dzambulu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Джамбулу -->
<h2><a href="http://knihi.com/Janka_Kupala/">Янка Купала</a></h2>
<h2>Джамбулу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Джамбулу я песню сягоння пяю,</p>
<p>Пад сэрца і думу настроіў сваю,—</p>
<p>Ляці, мая песня, ляці і спявай,</p>
<p>Суседа акына як след прывітай.</p>
<p> </p>
<p>Джамбул, калі песню пускае ў палёт,</p>
<p>Аб Сталіне песню ў мільённы народ,—</p>
<p>Ад сонцаў усходніх у сонц агніве</p>
<p>Да сонцаў заходніх, бы ў вырай, плыве.</p>
<p> </p>
<p>Джамбул, сізакрылы сталетні арол,</p>
<p>Бурліцца крынічна жыццё навакол,</p>
<p>Ці гром, ці маланка, ці грозны пярун,</p>
<p>Стаіш непахісна, дзён светлых вястун.</p>
<p> </p>
<p>Джамбул, песнятворац, казахскі акын,</p>
<p>Народа казахскага сонечны сын,</p>
<p>Спявай, казахстанскіх стэпоў салавей,</p>
<p>Чаруючых песень і дум чарадзей.</p>
<p> </p>
<p>Джамбуле, баяне савецкіх часін,</p>
<p>Калі песню кінеш з казахскіх далін,</p>
<p>Ляціць гэта песня па нашай зямлі</p>
<p>І водгук знаходзіць у самым Крамлі.</p>
<p> </p>
<p>Джамбуле, баяне, хоць стар на гады,</p>
<p>А сэрцам, а песняй заўжды малады,</p>
<p>На сталінскіх крыллях ляціць песня ў свет,</p>
<p>А сонца да шчасця цярэбіць ёй след.</p>
<p> </p>
<p>Джамбуле, баяне, шчаслівы акын</p>
<p>Сягочасных сталінскіх цудаў, былін,</p>
<p>Праз годы і долы, палі і лясы</p>
<p>Лятуць тваіх песень да нас галасы.</p>
<p> </p>
<p>Джамбуле, баяне, магутны твой сказ</p>
<p>Аб дружбе народаў пяяў ты не раз.</p>
<p>Казах, беларус пяюць песні адны.</p>
<p>Радзімы адной арляняты-сыны.</p>
<p> </p>
<p>Джамбулава песня ад ясных крыніц,</p>
<p>Джамбулава песня не знае граніц,</p>
<p>Не знаюць граніцаў пад небам арлы,</p>
<p>Лунаюць па светах скрозь ветры, скрозь мглы.</p>
<p> </p>
<p>Джамбуле, у госці да нас прыляці,</p>
<p>Пабудзь хоць хвіліну у нашым жыцці.</p>
<p>Цябе прывітаюць шум сосен, бяроз</p>
<p>І кветкі-вяснянкі брыльянтамі рос.</p>
<p> </p>
<p>Джамбулу я песню сягоння пяю,</p>
<p>Пад сэрца і думу настроіў сваю,—</p>
<p>Ляці, мая песня, ляці і спявай,</p>
<p>Суседа акына як след прывітай.</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>