<div class="container">
<div class="book-utils">
<div id="qrcode"></div>
<a href="/Adam_Mickievic/Pani_Tvardouskaja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Адам Міцкевіч -->
<!-- HEADER_FIELD CreationYear: [1911-1912]? -->
<!-- HEADER_FIELD FirstPublicationYear: 1913; 1932 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Пані Твардоўская -->
<!-- HEADER_FIELD Title2: (Балада) -->
<!-- HEADER_FIELD Translation: Янка Купала -->
<h2><a href="http://knihi.com/Adam_Mickievic/">Адам Міцкевіч</a></h2>
<h2>Пані Твардоўская</h2>
<h2 class="title2">(Балада)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — А. Міцкевіча</i></p>
<p> </p>
<p>П’юць, ядуць і люлькі смаляць,</p>
<p>Гульням, скокам даюць волю,</p>
<p>Ледзь карчмы тэй не разваляць,</p>
<p>Хі-хі! Ха-ха! Гэй жа! Го-ля!</p>
<p> </p>
<p>У канцы стала Твардоўскі</p>
<p>Выпнуў бруха, ўсіх мароча,</p>
<p>П’е, крычыць на чым свет боскі,</p>
<p>Туманы пускае ў вочы.</p>
<p> </p>
<p>Ён жаўнеру, што йграў зуха,</p>
<p>Ўсіх піргае, лезе драцца,—</p>
<p>Свіснуў шабляй каля вуха</p>
<p>І з жаўнера мае зайца.</p>
<p> </p>
<p>Адвакату з трыбуналу,</p>
<p>Абгрызаў што костку ўпарта,</p>
<p>Пазваніў машной памалу,</p>
<p>Адвакат зрабіўся хартам.</p>
<p> </p>
<p>Шаўца пстрыкнуў ў нос кароткі,</p>
<p>Да ілба прыткнуў тры дудкі,</p>
<p>Цмокнуў: «Цмок!» і бочку водкі</p>
<p>Са лба вытачыў ў мінутку.</p>
<p> </p>
<p>Тут, як водку піў з кяліха,</p>
<p>У кяліху свіст зрабіўся;</p>
<p>Зірк на дно: «Гэ, што за ліха!</p>
<p>Ты чаго тут, куме, ўбіўся?»</p>
<p> </p>
<p>На дне ў чарцы — чорцік чорны:</p>
<p>Істы немец, круціць вочы;</p>
<p>Капялюх зняў, б’е паклоны</p>
<p>І на дол з кяліха скочыў.</p>
<p> </p>
<p>Скочыў, вырас на два локці,</p>
<p>Нос, як гачык, крывіць міну,</p>
<p>Гругановыя пазногці —</p>
<p>На яго нагах курыных.</p>
<p> </p>
<p>— А! Твардоўскі! Як дуж, браце?! —</p>
<p>Так сказаўшы, вакол кружа:</p>
<p>— Што? не хочаш і пазнаці?</p>
<p>Мефістофель я, мой дружа!</p>
<p> </p>
<p>То ж са мной на Гары Лысай,</p>
<p>Там на скуры на валоўей</p>
<p>Аб душы рабіў запісы</p>
<p>І свой подпіс даў крывёю.</p>
<p> </p>
<p>Чэрцям добра ў знакі ўеўся:</p>
<p>Бо, як два гады пяройдзе,</p>
<p>Ты у Рым прыехаць меўся,</p>
<p>Скуль да нас ты ўжо і пойдзеш.</p>
<p> </p>
<p>А ўжо сем год, як свет чмуціш,—</p>
<p>Больш кантракт служыць не можа,</p>
<p>Пекла чарамі ты мучыш</p>
<p>І забыў аб падарожжы.</p>
<p> </p>
<p>Але хоць чакаў я леты,</p>
<p>Помста ўрэшце даканана:</p>
<p>«Рым» завецца шынок гэты,</p>
<p>Кладу арышт на васпана!</p>
<p> </p>
<p>Даць хацеў Твардоўскі цягу</p>
<p>На сказ гэтакі чартовы,</p>
<p>Але той злавіў за дзягу:</p>
<p>— А дзе, кажа, гонар слова?</p>
<p> </p>
<p>Што рабіць? чарга наспела,</p>
<p>Схопе ў пекла тут, і годзе,</p>
<p>Дый Твардоўскі знае дзела:</p>
<p>Так мазгі таму заводзе.</p>
<p> </p>
<p>— Мефістофель, глянь ты толькі</p>
<p>У кантракт, дзе пункт увідзіш:</p>
<p>Пасля год во столькі й столькі,</p>
<p>Па маю душу як прыйдзеш,—</p>
<p> </p>
<p>Буду права мець тры разы</p>
<p>Запрагчы цябе ў работу,—</p>
<p>Ты ж найгоршыя прыказы</p>
<p>Мусіш споўніць што да ёты.</p>
<p> </p>
<p>Глянь над карчмай маляванне:</p>
<p>Конь грывясты, хвост, як вехаць,</p>
<p>Тут жывым няхай ён стане,</p>
<p>Я хачу на ім праехаць.</p>
<p> </p>
<p>Біч з пяску скруці мне, бесе,</p>
<p>Каб каня меў чым пагнаці,</p>
<p>Хорам вымуруй у лесе,</p>
<p>Каб было дзе папасаці.</p>
<p> </p>
<p>Гмах з арэхавых зярняткаў</p>
<p>Выстрай аж пад шчыт Кранпаку,</p>
<p>Ў ім з бародаў кладзі латы,</p>
<p>Крый страху насеннем маку.</p>
<p> </p>
<p>Глянь, цвічок такі прымерне:</p>
<p>Ў цаль — таўсты, даўгі ў тры цалі,</p>
<p>Гані ў кожна маку зерне</p>
<p>Па тры гэткія ганталі!</p>
<p> </p>
<p>Мефістофель скочыў жыва,</p>
<p>Каня чысціць, корміць, пое,</p>
<p>Суча доўгі біч са жвіру,</p>
<p>І ўжо конь напагатоўі.</p>
<p> </p>
<p>Сеў Твардоўскі, выпнуў жылы,</p>
<p>Ўзяў за повад, конь здаровы,</p>
<p>Знай, трымайся, што ёсць сілы,</p>
<p>Аж тут,  глянь,— палац гатовы.</p>
<p> </p>
<p>— Так, так! выйграў прайдзісвета,</p>
<p>—Дый работа жджэ другая:</p>
<p>Во, скупайся ў місе гэтай,</p>
<p>А вада ў ёй, знай, святая.</p>
<p> </p>
<p>Чорт спужаўся, ўвесь сагнуўся,</p>
<p>Пот яго сцюдзёны крые:</p>
<p>— Што пан кажа, слуга мусіць,—</p>
<p>Чорт скупаўся аж па шыю.</p>
<p> </p>
<p>Потым выскачыў, як з жару,</p>
<p>І Твардоўскага зноў страша:</p>
<p>— Я цяжкую вынес кару,</p>
<p>Але й ты у моцы нашай.</p>
<p> </p>
<p>Раз яшчэ, і квіта будзе!</p>
<p>(Будзе чорту тут нагонка!)</p>
<p>Глянь, вунь баба, як печ грудзі,</p>
<p>Гэта, чорце, мая жонка.</p>
<p> </p>
<p>Я на год у Бельзабуба</p>
<p>За цябе жыць застануся,</p>
<p>А праз той час мая люба</p>
<p>Жыць з табой, як з мужам, мусіць.</p>
<p> </p>
<p>Прысягні ты ёй каханне,</p>
<p>Паслухмянасць і пашану;</p>
<p>Зломіш хоць адно заданне,</p>
<p>Будзе ўмова скасавана.</p>
<p> </p>
<p>Ловіць гэта чорт паўвухам,</p>
<p>А паўвокам сочыць самку.</p>
<p>Быццам бачыў, быццам слухаў,</p>
<p>І збліжаецца пад клямку.</p>
<p> </p>
<p>А Твардоўскі пры ім суча,</p>
<p>Нібы выпусціць баіцца.</p>
<p>Скочыў дзюркай чорт ад ключа</p>
<p>І дагэтуль скача гіцаль.</p>
<p> </p>
<p>[1911-1912?]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>