<div class="container">
<div class="book-utils">
<div id="qrcode"></div>
<a href="/Janka_Kupala/Chlopcyk_i_lotcyk_na_vajnie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1942 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Хлопчык і лётчык на вайне -->
<h2><a href="http://knihi.com/Janka_Kupala/">Янка Купала</a></h2>
<h2>Хлопчык і лётчык на вайне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мой мілы таварыш, мой лётчык,</p>
<p>Вазьмі мяне ўрэшце з сабой,</p>
<p>Цяпер не малы я ўжо хлопчык —</p>
<p>Сам-раз ляцець разам у бой.</p>
<p> </p>
<p>Мне мамку зарэзалі немцы,</p>
<p>Сястрычку спалілі жыўём,</p>
<p>Дык хай жа кроў чорная льецца,</p>
<p>Іх псіная кроў ручаём.</p>
<p> </p>
<p>Лічыць з табой будзем не зоры,</p>
<p>Галовы мы станем лічыць,</p>
<p>Галовы нямчур-людажораў,</p>
<p>Што будзем смяротна глушыць.</p>
<p> </p>
<p>Ты будзеш глядзець самалёта,</p>
<p>А бомбы скідаць буду я,</p>
<p>І буду страляць з кулямёта,</p>
<p>Ў сабачыя сэрцы звяр’я.</p>
<p> </p>
<p>Мы гітлерцаў будзем ніштожыць,</p>
<p>Гаціць імі тонкую гаць,</p>
<p>З кутоў нашых родных прыгожых</p>
<p>Грабежніцкі зброд выганяць.</p>
<p> </p>
<p>Давіць мы іх будзем, як вошаў,</p>
<p>Як гадкіх смярдзючых клапоў,</p>
<p>Караць што-раз караю горшай</p>
<p>Сягонняшніх рыцараў-псоў.</p>
<p> </p>
<p>Свайго самалёта днём, ночай</p>
<p>Не выпусцім, лётчык, мы з рук.</p>
<p>Берліну заглянем у вочы,</p>
<p>Ў крывавыя вочы гадзюк.</p>
<p> </p>
<p>І зробім чуць-чуць астаноўку,</p>
<p>Каб сцерве папасці ў папад:</p>
<p>Для Гітлера скінем вяроўку,</p>
<p>Хутчэй каб павесіўся кат.</p>
<p> </p>
<p>Так будзем лятаць з табой разам</p>
<p>Адважныя ўсюды ў баю,—</p>
<p>Фашысцкую смерціць заразу</p>
<p>За мамку й сястрычку маю.</p>
<p> </p>
<p>Змяцём з беларускіх загонаў</p>
<p>Паганыя банды прыблуд,</p>
<p>Край вызвалім родны з палону,</p>
<p>Нямецкіх пазбавімся пут.</p>
<p> </p>
<p>А вернемся стуль, дзе ляталі,</p>
<p>Дзе ворагі трупам ляглі,</p>
<p>Спаткае таварыш наш Сталін</p>
<p>Прыветліва ў самым Крамлі.</p>
<p> </p>
<p>І скажа ён так мне з табою:</p>
<p>Пра вас я ўжо чуў многа раз,—</p>
<p>Вы — хлопчык і лётчык — героі,</p>
<p>Чакаюць вось ордэны вас.</p>
<p> </p>
<p>1942</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>