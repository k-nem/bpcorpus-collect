<div class="container">
<div class="book-utils">
<div id="qrcode"></div>
<a href="/Janka_Kupala/Heta_kryk,_sto_zyvie_Bielarus.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гэта крык, што жыве Беларусь -->
<h2><a href="http://knihi.com/Janka_Kupala/">Янка Купала</a></h2>
<h2>Гэта крык, што жыве Беларусь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ці завылі ваўкі, ці заенчыў віхор,</p>
<p>Ці запеў салавей, ці загагала гусь,—</p>
<p>Я тут бачу свой край, поле, рэчку і бор,</p>
<p>Сваю матку-зямлю — Беларусь.</p>
<p> </p>
<p>Хоць гарыста яна, камяніста яна,</p>
<p>Вераб’ю па калена, што сею, расце,</p>
<p>Дый люблю ж я яе, шкода хаткі, гумна:</p>
<p>О, такіх няма, мусіць, нідзе!</p>
<p> </p>
<p>З саламянай страхой мая хатка, гумно;</p>
<p>Непачэсна, што праўда, віднеюць яны,</p>
<p>Дый на іх жа сваёй клаў рукой бервяно</p>
<p>І зямлю раўнаваў пад звяны!</p>
<p> </p>
<p>З саламянай страхой мая хатка, тачок!</p>
<p>Многа чутак наводзяць і дум на душу;</p>
<p>Я ў сне бачу іх, помню кожны разок</p>
<p>І у сэрцы, як веру, нашу.</p>
<p> </p>
<p>Хатка сведкай была, як пазнаў божы свет;</p>
<p>З хаткі бегаў да школы вучыцца чытаць;</p>
<p>Пры лучыне не раз гаварыў казкі дзед;</p>
<p>У двор з хаткі хадзіў зарабляць.</p>
<p> </p>
<p>У тачок збожжа, сена я клаў кожны год;</p>
<p>У ім першы раз Зосі сказаў, што люблю...</p>
<p>У ім з дзеткамі после збіраў умалот,</p>
<p>І цяпер пры ім лазню таплю.</p>
<p> </p>
<p>А хоць гора зазнаў, знікла доля навек,</p>
<p>Зося парыць зямлю, у свет дзеці пайшлі,—</p>
<p>Тут жа неяк прывык да ўсяго чалавек,</p>
<p>Прырос неяк, як корч да зямлі!..</p>
<p> </p>
<p>Тут усякая рэч як гавора з табой:</p>
<p>І крывая бярозка, і столетні дуб,</p>
<p>Снег халоднай зімой, траўка летняй парой,</p>
<p>І асвер, і абцінены зруб...</p>
<p> </p>
<p>А бурлівы ручай і зялёненькі сад! —</p>
<p>Хоць, брат, сэрца аддай і душу хоць аддай!..</p>
<p>Сам садочак садзіў гадкоў дваццаць назад,</p>
<p>А цяпер жа вялікі, як гай!</p>
<p> </p>
<p>З садам гэтым я зжыўся, як з хаткай сваей;</p>
<p>Знаю, колькі з яго маю яблык і сліў;</p>
<p>Ночак шмат скаратаў у ім з Зосяй даўней,</p>
<p>Шмат чаго у ім я перасніў!</p>
<p> </p>
<p>Ой, бывала, як сонейка блісне вясной,</p>
<p>То ж то рай, далібог! — захліпаецца дух,—</p>
<p>Як на ўсе на лады, на садок увесь той</p>
<p>Засвяргоча рой птушак-пяюх!</p>
<p> </p>
<p>Тут кукуе зязюля, ці шмат пражыву;</p>
<p>Там чырыкае шпак, там пяе салавей;</p>
<p>Тут крычаць вераб’і і клююць крапіву;</p>
<p>А на ўсё сонца грэе цяплей і цяплей!..</p>
<p> </p>
<p>Цяпер глянь, браце, вокам на поле, на луг,</p>
<p>На сівец-сенажаць, на вузкія шнуры,</p>
<p>Дзе свістала каса, барабаніў дзе плуг,</p>
<p>Дзе з зары працаваў да зары:</p>
<p> </p>
<p>Тут даўгі-даўгі шнур зелянее з аўсом;</p>
<p>Бліжэй гоні адны, на іх — бульба у шар;</p>
<p>А там далей даўгі шнур віднее з жытцом;</p>
<p>А там голы, як бубен, папар.</p>
<p> </p>
<p>Пасяродку аўса галавісты лянок</p>
<p>Зелянее, інакш адбівае сабой;</p>
<p>Там вусаты ячмень, а там далей набок</p>
<p>Ад ячменю — дзірванчык з лазой.</p>
<p> </p>
<p>Ды і што гаварыць! — дзе я толькі гляджу,</p>
<p>Бачу родненькі край, сваю матку-зямлю;</p>
<p>Тут і людзі... ат... што!.. аб іх после скажу...</p>
<p>Долі іх надта ж я не люблю!..</p>
<p> </p>
<p>А вот як не любіць гэта поле, і бор,</p>
<p>І зялёны садок, і крыклівую гусь!..</p>
<p>А што часам тут страшна заенча віхор,—</p>
<p>Гэта енк, гэта крык, што жыве Беларусь!</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>