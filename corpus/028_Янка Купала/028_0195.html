<div class="container">
<div class="book-utils">
<div id="qrcode"></div>
<a href="/Janka_Kupala/Hosci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Госці -->
<h2><a href="http://knihi.com/Janka_Kupala/">Янка Купала</a></h2>
<h2>Госці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ка мне у госці з прывітаннем шчырым</p>
<p>І з песнямі калгаснікі прыйшлі.</p>
<p>Сам старшыня прыйшоў і брыгадзіры,</p>
<p>Настаўніца, даяркі й пастухі.</p>
<p> </p>
<p>А з падарункамі прыйшлі у госці</p>
<p>Зямлі абноўленай гаспадары:</p>
<p>Пірог пшанічны, кветкі, лёну горсці</p>
<p>На стол паклалі й мёду пляйстары.</p>
<p> </p>
<p>І селі мы з павагай дзіўнай нейкай</p>
<p>За стол, дзе быў пірог, і лён, і мёд...</p>
<p>За хатай заліваўся салавейка,</p>
<p>Гудзеў над хатай гулкі самалёт.</p>
<p> </p>
<p>Такога гонару не меў ніколі,</p>
<p>Як я на гэтае зямлі жыву,</p>
<p>Каб так віталі мяне хлебам-соляй</p>
<p>І то не ў сне якім, а наяву.</p>
<p> </p>
<p>Памалу гутарку мы распачалі,</p>
<p>А шмат аб чым пагутарыць было:</p>
<p>І пра сягонняшнія ў сонцы далі,</p>
<p>І як даўней жыло-было сяло.</p>
<p> </p>
<p>Пра нашы гаварылі зімы, вёсны,</p>
<p>Пра добры ураджай і працадні...</p>
<p>За вокнамі шумелі згодна сосны,</p>
<p>Начлежнікі разводзілі агні.</p>
<p> </p>
<p>...Здаём належнае сваёй дзяржаве,</p>
<p>Дарогі ладзім, лес на сплаў вязём.</p>
<p>Жывём заможнікамі ў самай справе,</p>
<p>Як трэслі, не трасём рыззём.</p>
<p> </p>
<p>— Загаціць,— кажуць далей,— трэба рэчку,</p>
<p>Каб возера было, каб быў і млын,</p>
<p>Каб і ў хлявы каровам і авечкам</p>
<p>Сама вада пайшла ўгару з нізін.</p>
<p> </p>
<p>І кажуць: — Школа ў нас чатырохлетка,</p>
<p>Дзесяцілеткай трэба каб была,</p>
<p>Каб нашым здольным працавітым дзеткам</p>
<p>Далей вучыцца сцежка пралягла.</p>
<p> </p>
<p>Ды шмат аб чым яшчэ мы гаманілі,</p>
<p>А больш за ўсё аб дасягненнях тых...</p>
<p>Спрасоння певень недзе хлопнуў крыллем,</p>
<p>На неба ўсходзіў месяц залаты.</p>
<p> </p>
<p>Зайграў музыка; хлопцы і дзяўчаты</p>
<p>Пад музыку пусціліся скакаць...</p>
<p>Дрыжэлі сцены новай звонкай хаты.</p>
<p>Было нам весела, што і казаць!</p>
<p> </p>
<p>І госці выйшлі. Ціша наступіла.</p>
<p>Тут адна думка ўзбегла мне на яў:</p>
<p>Калгаснікам адвагі не хапіла</p>
<p>Прасіць, каб песню аб калгасе склаў.</p>
<p> </p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>