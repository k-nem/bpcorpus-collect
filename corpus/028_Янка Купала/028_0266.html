<div class="container">
<div class="book-utils">
<div id="qrcode"></div>
<a href="/Janka_Kupala/Dumki_pierad_viasnoj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Думкі перад вясной -->
<h2><a href="http://knihi.com/Janka_Kupala/">Янка Купала</a></h2>
<h2>Думкі перад вясной</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Штодзень вышэй, штодзень цяплей</p>
<p>Глядзіць з-пад неба сонца нам,</p>
<p>Сплывае радасць да людзей,</p>
<p>Чуваць і песні там ды сям.</p>
<p> </p>
<p>Вяселіць сонца цэлы свет</p>
<p>Надзеяй блізкае вясны,</p>
<p>З якой зімы загіне след,</p>
<p>Зямелька скіне свае сны.</p>
<p> </p>
<p>Зазелянее лес і лог,</p>
<p>Забурліць звонка ручаёк,</p>
<p>Па вёсках возьмуцца да сох,</p>
<p>Задзьме ў жалейку пастушок.</p>
<p> </p>
<p>Так будзе блогасна усім,</p>
<p>Надзеі поўны ўсе такой...</p>
<p>А мне ж і думачкам маім</p>
<p>Чаму так смутна, браце мой?</p>
<p> </p>
<p>Чаму так сэрца мне баліць,</p>
<p>Маркотна чахну наяву;</p>
<p>Як той канюх галосіць «піць!»,</p>
<p>Так — шчасця! Шчасця! я заву.</p>
<p> </p>
<p>Марнее моладасць мая</p>
<p>У беспрытуллі, ў беднаце,</p>
<p>Нуда — нямручая змяя —</p>
<p>Дух мучыць, а бяда гняце.</p>
<p> </p>
<p>І жудка мне, хоць і вясна</p>
<p>Ўжо да людзей з цяплом ідзе;</p>
<p>Як бы пустынь вакол адна,</p>
<p>Не чуць прывету ад людзей.</p>
<p> </p>
<p>Гэй, хіба ты, мой цёмны бор,</p>
<p>Мой зразумееш боль і жаль</p>
<p>І шумам гулкім аж да зор</p>
<p>Ускалыхнеш прыспану даль.</p>
<p> </p>
<p>Гэй, хіба вы, зоркі мае,</p>
<p>Заглянеце ў душу маю</p>
<p>І далям скажаце, як мне</p>
<p>Жыць трудна, як горка цярплю.</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>