<div class="container">
<div class="book-utils">
<div id="qrcode"></div>
<a href="/Janka_Kupala/Chmarka_i_maladzik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Хмарка і маладзік -->
<h2><a href="http://knihi.com/Janka_Kupala/">Янка Купала</a></h2>
<h2>Хмарка і маладзік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Над задумаю ніў</p>
<p>Маладзік бледны плыў,</p>
<p>Дзіваваўся з жыцця,</p>
<p>Што ўнізе без пуцця</p>
<p>Спала сном нежывым.</p>
<p> </p>
<p>Хмарка свой бледны лік,</p>
<p>Дзе лунаў маладзік,</p>
<p>Ціхавейна ўзняла,</p>
<p>Шопат-сказ павяла</p>
<p>Так з суседам сваім:</p>
<p> </p>
<p>— Маладзенькі ты мой,</p>
<p>Абніміся са мной,—</p>
<p>Паплывём, паляцім,</p>
<p>Каб было абаім</p>
<p>Вольна, весела нам!</p>
<p> </p>
<p>Будзем цені снаваць,</p>
<p>Бледнатой спавіваць</p>
<p>Мёртва-спячу зямлю,</p>
<p>З ёй заводзіць гульню —</p>
<p>Сеяць сум тут і там.</p>
<p> </p>
<p>З вутлых сетак, як цін,</p>
<p>Я сплялася з краплін,</p>
<p>І мяне — сірату,</p>
<p>Як плыву ў высату,</p>
<p>Страшыць сонца не раз.</p>
<p> </p>
<p>А ты—лепшай душы,</p>
<p>Жаль ка мне акажы;</p>
<p>Буду цешыць цябе</p>
<p>Я ва ўсякай журбе,—</p>
<p>Дык прымі ў добры час.</p>
<p> </p>
<p>Маладзік звесялеў,</p>
<p>Падміргнуў ціха ей:</p>
<p>— Маладая мая,</p>
<p>Выглядаў цябе я</p>
<p>Ўжо даўно ў вышыне.</p>
<p> </p>
<p>Я тут — сам — адзінок,</p>
<p>Як бы той каласок,</p>
<p>А ты, хмарка-імгла,</p>
<p>Мне нуду развяла,—</p>
<p>Прытуліся ж ка мне...</p>
<p> </p>
<p>Ты — царыца, я — цар...</p>
<p>На зямлі молад, стар</p>
<p>З-пад наплеценых пут</p>
<p>Нам зайздросціць жа тут</p>
<p>Будуць з веку у век.</p>
<p> </p>
<p>Мы і ночкай, і днём</p>
<p>То ўсплывём, то сплывём</p>
<p>Вольна так, згодна так</p>
<p>І ўжо волі ніяк</p>
<p>Не дадзім мы на здзек.</p>
<p>................................................</p>
<p>Абняліся яны,</p>
<p>Як вясеннія сны,</p>
<p>І гуляюць адны</p>
<p>Ад вясны да вясны</p>
<p>На сум вечны людзям.</p>
<p> </p>
<p>Цені-сеткі снуюць,</p>
<p>Песню-змову пяюць:</p>
<p>— Паплывём, паляцім,</p>
<p>Каб было абаім</p>
<p>Вольна, весела нам!</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>