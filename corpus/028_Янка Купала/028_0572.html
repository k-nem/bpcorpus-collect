<div class="container">
<div class="book-utils">
<div id="qrcode"></div>
<a href="/Janka_Kupala/Pamiaci_Maksima_Horkaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Памяці Максіма Горкага -->
<h2><a href="http://knihi.com/Janka_Kupala/">Янка Купала</a></h2>
<h2>Памяці Максіма Горкага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Праспяваў сваю песню аб сокале,</p>
<p>Скалыхнуў белы свет буравеснікам.</p>
</div>
<div class="CLEAR"></div>
<p> </p>
<p>Вачэй тваіх ясных зара-зараніца</p>
<p>Як ясна свяціла, так будзе свяціцца,—</p>
<p>Ці то сярод вёснаў, ці то сярод зім,</p>
<p>Усім пакаленням, народам усім.</p>
<p> </p>
<p>Шляхі-пуцявіны асветліваць будзе</p>
<p>У цёмныя ночы прыгнечаным людзям,</p>
<p>Каб з правільнай сцежкі не збіцца ў жыцці,</p>
<p>За шчасце, за волю наперад ісці.</p>
<p> </p>
<p>Тваіх думак ясных, як яснае неба,</p>
<p>Як рунню квяцістай пакрытая глеба,</p>
<p>А ўзлётных, крылатых, як птушкі-арлы,</p>
<p>Ніхто не забудзе — ні стар, ні малы.</p>
<p> </p>
<p>Твой голас сардэчны, а мілы, як струны</p>
<p>Пявучае ліры, спакойны, задумны.</p>
<p>Я слухаў яго, і мне сэрца расло,</p>
<p>Мы ўсе яго чулі... нядаўна было.</p>
<p> </p>
<p>Ён клікаў ісці на шляхі, на дарогі,</p>
<p>Дастойныя сталінскай слаўнай эпохі,</p>
<p>Вачамі адкрытымі ў сонца глядзець</p>
<p>І звонкае слова тварыці, як медзь.</p>
<p> </p>
<p>Мяне ты тады йшчэ заўважыў, мой сокал,</p>
<p>Калі была цемра і жудасць навокал,</p>
<p>І гора стагнала з капца да капца,</p>
<p>Здавалася, ночы не будзе канца.</p>
<p> </p>
<p>Сваім зоркім вокам мяне ўсё ж прыкмеціў,</p>
<p>Забытага светам, людзьмі, ў беспрасвецці,</p>
<p>І песню маю спадабаў, пахваліў...</p>
<p>О, як жа тады быў я рад і шчасліў!</p>
<p> </p>
<p>А песня была з беларускіх загонаў,</p>
<p>Аграбленых, скованых царскім законам.</p>
<p>Былі мае словы: — А хто там ідзе?</p>
<p>А ты быў магутны ў сваёй барацьбе.</p>
<p> </p>
<p>Сягоння іначай — не стогне, не плача</p>
<p>Мой край раскаваны, багаты, юначы,</p>
<p>І песні свабодна звіняць з краю ў край,</p>
<p>Ці гэта на свеце кастрычнік, ці май?!</p>
<p> </p>
<p>Народ беларускі, пазбыўшыся путаў,</p>
<p>Сваіх другаў помніць і кожнай мінуты</p>
<p>Цябе ўспамінае у думках сваіх,</p>
<p>Вялікага друга народаў усіх.</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>