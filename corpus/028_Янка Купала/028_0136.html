<div class="container">
<div class="book-utils">
<div id="qrcode"></div>
<a href="/Janka_Kupala/Bratka_i_siastryca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1913 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Братка і сястрыца» -->
<!-- HEADER_FIELD Title2: (З народнага) -->
<h2><a href="http://knihi.com/Janka_Kupala/">Янка Купала</a></h2>
<h2>«Братка і сястрыца»</h2>
<h2 class="title2">(З народнага)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ой, у лузе у зялёным,</p>
<p>Каля быстрай рэчкі,</p>
<p>Маладзенькая дзяўчына</p>
<p>Пасціла авечкі.</p>
<p> </p>
<p>Залатое сонца з неба</p>
<p>Грэла, спаць гарнула,</p>
<p>Аж пастушка у цянёчку</p>
<p>Лягла і заснула.</p>
<p> </p>
<p>Па гасцінцы жаўнеранька</p>
<p>Знекуль заблудзіўся,</p>
<p>Ён к дзяўчыне маладзенькай</p>
<p>З сядла нахіліўся:</p>
<p> </p>
<p>«Устань, галубка, маё сэрца,</p>
<p>Годзе спачываці,</p>
<p>Кладзі ножкі у страмёна,</p>
<p>Будзем вандраваці!»</p>
<p> </p>
<p>Уставала маладзенька,</p>
<p>Ножкі ў стрэмя клала</p>
<p>І з малойчыкам удалым</p>
<p>У свет вандравала.</p>
<p> </p>
<p>Едуць поле і другое,</p>
<p>Ўз’ехалі на трэцце,</p>
<p>Пад дубочкам пад махнатым</p>
<p>Селі пасядзеці.</p>
<p> </p>
<p>Прытуліўся жаўнеранька</p>
<p>Да грудзей дзявочых,</p>
<p>Абдымае і цалуе</p>
<p>Губанькі і вочы.</p>
<p> </p>
<p>Гэтак песцячы галубку,</p>
<p>Стаў яе пытаці:</p>
<p>«Скуль, дзяўчынка, будзеш родам,</p>
<p>Хто твой бацька, маці?»</p>
<p> </p>
<p>А яна яму гаворыць,</p>
<p>Пахіліўшысь нізка:</p>
<p>«Старшыні я дочка буду</p>
<p>З гэтай вёскі блізкай».</p>
<p> </p>
<p>Спахмурнелі ясны вочы</p>
<p>Ў хлопца маладога;</p>
<p>Ён адказу ад дзяўчыны</p>
<p>Не чакаў такога.</p>
<p> </p>
<p>«І я,— кажа жаўнеранька</p>
<p>Да таей дзяўчыны,—</p>
<p>З той жа самай вёскі родам,</p>
<p>Сын таго старшыні!»</p>
<p>................................................</p>
<p>Зацямнілі хмары неба</p>
<p>Чорнымі крыламі,</p>
<p>Пачалася шура-бура</p>
<p>З громам, з перунамі.</p>
<p> </p>
<p>І ударыў перуночак</p>
<p>У два сэрцы тыя,</p>
<p>Што пасмелі снаваць грэшна</p>
<p>Думкі маладыя.</p>
<p> </p>
<p>Пад тым дубам іх абое</p>
<p>Пахавалі людзі,</p>
<p>Насып сыпалі жвіровы</p>
<p>На вочкі і грудзі.</p>
<p> </p>
<p>На тым наспе ўзышлі кветкі,</p>
<p>Як вясной снег стаяў,—</p>
<p>Адна жоўценькая кветка,</p>
<p>Сіняя — другая.</p>
<p> </p>
<p>Хто ў магілцы спіць, успелі</p>
<p>Людзі ўжо забыцца,—</p>
<p>Тыя ж кветкі ахрысцілі:</p>
<p>«Браткай і Сястрыцай».</p>
<p>1913</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>