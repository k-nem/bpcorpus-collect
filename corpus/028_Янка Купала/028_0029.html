<div class="container">
<div class="book-utils">
<div id="qrcode"></div>
<a href="/Janka_Kupala/Uryvak_z_paemy_Dzie_chmary_cezli_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1930 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Урывак з паэмы ("Дзе хмары чэзлі...") -->
<h2><a href="http://knihi.com/Janka_Kupala/">Янка Купала</a></h2>
<h2>Урывак з паэмы ("Дзе хмары чэзлі...")</h2>
<div style="height: 3rem"></div>
<!-- TOC_BEGIN -->
<a href="#chapter1">ПЕСНЯ-МАЛІТВА</a><br/>
<br/><br/>
<!-- TOC_END -->
<!-- BOOK_BEGIN -->
<p>Дзе хмары чэзлі, то зноў віслі,</p>
<p>З-пад зор, з-пад блудных светачоў</p>
<p>Ні вокам людскім, ані мысляй</p>
<p>Нязгадны цень ка мне зыйшоў.</p>
<p> </p>
<p>І за руку маю узяўшы,</p>
<p>На высь узвёўшы хат вышэй,</p>
<p>Сказаў: — Глядзі — во ўсё тут наша,—</p>
<p>Глядзі, цярпі і разумей!</p>
<p> </p>
<p>Ляглі нязгледжаныя далі</p>
<p>(Як сокал, бачыць мог я ўсё),</p>
<p>Пустыні вецвем замахалі,</p>
<p>Паляны множылі жыццё.</p>
<p> </p>
<p>Між гор шапталіся крыніцы,</p>
<p>Ляпіўся мох да стрэх з драніц,</p>
<p>Тырчэлі хвойныя капліцы,</p>
<p>Цвілі магілкі ля капліц.</p>
<p> </p>
<p>Было, знаць, неякае свята</p>
<p>Няшлюбных з новізнай людзей,—</p>
<p>Шарсцелі світачныя шаты,</p>
<p>Лаза ўхмылялася з лапцей.</p>
<p> </p>
<p>Гудзеў, каціўся звон вячовы,</p>
<p>Пужліва бор-лес падцінаў,</p>
<p>Ля цёмнай вецвістай дубровы</p>
<p>Народ збіраўся і чакаў.</p>
<p> </p>
<p>Адны ў руках трымалі дары</p>
<p>Сваім прыбліжаным багам,</p>
<p>Другія ўспаміналі чары,</p>
<p>Шоў гоман сцішны сям і там.</p>
<p> </p>
<p>Жалейкі, дуды красавалі —</p>
<p>Прылады свойскія музык,</p>
<p>Цапы і вілы ўвысь сягалі,</p>
<p>Як быў абшар далёк, вялік.</p>
<p> </p>
<p>Народ чагосьці знебываўся,</p>
<p>Гуд недавольства плыў і плыў,—</p>
<p>Прызванне чулася не ў часе,</p>
<p>Няспелы колас рваўся з ніў.</p>
<p> </p>
<p>Так хваляваўся гмін народны,</p>
<p>Пад высяй той, дзе я стаяў,</p>
<p>Дзень варажыўся быць лагодным,</p>
<p>Вей-вецер воблакі зганяў.</p>
<p> </p>
<p>Чагось чакалі грамадзяне,</p>
<p>Ў вачах палаў надзеі жар,—</p>
<p>Пад смерць, здаецца, кожны стане,</p>
<p>Адвагай мітусіўся твар.</p>
<p> </p>
<p>І вось у гэтую часіну</p>
<p>Да іх там-дыбаў цудадзей,</p>
<p>Слуга патайнасці прадзіўнай,</p>
<p>Надчалавек, хоць і з людзей.</p>
<p> </p>
<p>Яму слухмяны былі хмары,</p>
<p>Народу сказ даваў свайму:</p>
<p>Якія мілыныя ахвяры</p>
<p>Багам, панятлівым яму.</p>
<p> </p>
<p>Зрабіць, раскідаць мог ён дзівы,</p>
<p>Накінуць чары сяк і так;</p>
<p>Быў гэты верны і праўдзівы</p>
<p>Паганскіх мольбішчаў стражак.</p>
<p> </p>
<p>Як толькі стаў паміж народам,</p>
<p>Заціх вячовы пераклік,</p>
<p>І ўзбегла песня карагодам,</p>
<p>Ёй пакарыўся мал, вялік.</p>
<p> </p>
<p>Здаецца, сонца яе чула,</p>
<p>І просты звер, і ваўкалак,</p>
<p>Усіх, здаецца, ўскалынула...</p>
<p>А песня пела, пела так:</p>
<p> </p>
<p> </p>
<h3><a id="chapter1"></a>ПЕСНЯ-МАЛІТВА</h3>
<p> </p>
<p>О, богі рэк, лясоў і ніваў!</p>
<p>Дажбог, багамі свету дан,</p>
<p>Пярун блыскотны і грымлівы,</p>
<p>І ты, Купала, светач тайн,—</p>
<p> </p>
<p>Зірніце міласцяй сваею,</p>
<p>Ўсе моцы вышліце на бой,</p>
<p>Хай распапеляць зла навею</p>
<p>Над упадаўшай стараной.</p>
<p> </p>
<p>Цярэбіць стальнаю сякерай</p>
<p>Прыблуднік нашыя лясы,</p>
<p>Ў свае цянёты вабіць звера,</p>
<p>Святыя топча верасы.</p>
<p> </p>
<p>Князі, накліканыя намі,</p>
<p>Разлікі між сабой вядуць,</p>
<p>Лукі з атрутнымі страламі</p>
<p>Проць нас спяшацца нацягнуць.</p>
<p> </p>
<p>Адлогам лягуць скора нівы,</p>
<p>Узняты нашаю рукой,</p>
<p>Крыніц жывыя пералівы</p>
<p>Закалатушацца крывёй.</p>
<p> </p>
<p>Адна на вас надзея, богі,</p>
<p>Нясем належную вам дань,</p>
<p>Зірніце ў нашыя парогі,</p>
<p>Паўстанем — клікніце: паўстань!</p>
<p>--------</p>
<p>Натхнёна гэтак пеў, заводзіў</p>
<p>Рой чалавечы на свой лад,—</p>
<p>Рака шуміць так у разводдзе,</p>
<p>Так стогне ў буру сосен рад.</p>
<p> </p>
<p>Замерла песня. Грозна рэхі</p>
<p>Пайшлі па пушчах, па лясох,</p>
<p>Аж сціхлі птушчыныя смехі,</p>
<p>Аж вецер сцішыцца не мог.</p>
<p> </p>
<p>З пакорай звесіўшы галовы,</p>
<p>Стаіць народ, маўчыць народ,</p>
<p>Сказаць аўтарнік мусіць слова,</p>
<p>Недарма з неба вядзе род.</p>
<p> </p>
<p>Тады ізноў пачуўся голас</p>
<p>Дажбога вернага слугі,—</p>
<p>Шуміць наспелы гэтак колас,</p>
<p>Па ніве коцяцца кругі:</p>
<p> </p>
<p>— Нам трэба к бою рыхтавацца,</p>
<p>Не спіць над намі вораг наш,—</p>
<p>Нам трэба сілаю трымацца</p>
<p>Сваіх святынь, духоўных паш!</p>
<p> </p>
<p>Вось я, пастаўлены над вамі</p>
<p>Вышэйшай моцай небных сіл,</p>
<p>Старэйшы думкай і гадамі,</p>
<p>Змятаю ашуканства пыл.</p>
<p> </p>
<p>Пара, пара ўжо агарнуцца</p>
<p>І гартам высталіць свой дух,</p>
<p>Пакуль здрадліва пранясуцца</p>
<p>Званы заломных злыбядух!</p>
<p> </p>
<p>Сваёй рукой я прызначаю</p>
<p>Дванаццаць выбраных між вас,—</p>
<p>Жалейку кожны атрымае</p>
<p>І перайме такі наказ:</p>
<p> </p>
<p>«З жалейкай кожны хай сваею</p>
<p>Не расстаецца ўвесь свой век,</p>
<p>Заве і верай і надзеяй</p>
<p>Слязу і ўцеху з-пад павек.</p>
<p> </p>
<p>Радзімым словам у цярпенні</p>
<p>Звініць пагудкаю братам</p>
<p>І з пакалення ў пакаленне</p>
<p>Перадавае сваякам.</p>
<p> </p>
<p>Дакуль свайго не здрадзіць слова</p>
<p>Свая народная рука,</p>
<p>Датуль з галін святой дубровы</p>
<p>Чужняк не сцягне і лістка.</p>
<p> </p>
<p>Дык вось, жалейкі вы бярыце,</p>
<p>Ў дванаццаць месц кладзіце след:</p>
<p>Дванаццаць ветраў сустракніце,</p>
<p>Дванаццаць выправіце ў свет!</p>
<p> </p>
<p>Дзе толькі ступіце, знямее</p>
<p>Нямая чорная напасць.</p>
<p>Ніхто чапіць вас не пасмее,</p>
<p>Усякі вам дарогу дасць.</p>
<p> </p>
<p>Трутнёў не будзеце забавай,</p>
<p>Краіны вольнае сыны,</p>
<p>Прамчыцца бурна ваша слава</p>
<p>На ўсе чатыры стараны.</p>
<p> </p>
<p>А нашы хаты, нашы сёлы</p>
<p>Хай з думкай носяцца аднэй:</p>
<p>Як гэты обшар невясёлы</p>
<p>Абхарашыці багацей.</p>
<p> </p>
<p>Хай ставяць цвёрдыя запоры</p>
<p>Перад навалаю чужой,</p>
<p>Глядзяць і моляцца на зоры</p>
<p>Усёй раднёй, усёй сям’ёй.</p>
<p> </p>
<p>Цяпер прашу вас адабрацца</p>
<p>У вянок адборных галасоў:</p>
<p>Дзяўчат дванаццаць па дванаццаць</p>
<p>І столькі сама дзецюкоў.</p>
<p> </p>
<p>Агонь аўтарны разлажыце,</p>
<p>Ахвяру небу аддадзім,</p>
<p>Няпраўды толькі не будзіце,</p>
<p>Хай спіць пад полагам сваім.</p>
<p> </p>
<p>І песню спейце на прашчанне,—</p>
<p>Мы, старцы, будзем слухаць вас,—</p>
<p>Дзядам хай нашым лёгка стане,</p>
<p>Што вера, песня госце ў нас».</p>
<p> </p>
<p>І стала так, як старац гэты</p>
<p>Сказаў пакорнай грамадзе,—</p>
<p>Аўтар заняўся перасветам,</p>
<p>Ад песні розгалас ідзе.</p>
<p> </p>
<p>На небе змены загасцілі,</p>
<p>Вясёлак выплылі кругі.</p>
<p>Патайна хмары гаманілі,</p>
<p>Лучыўся з песняй шум глухі.</p>
<p> </p>
<p>Але вось з захаду з-за бору,</p>
<p>На від не мал і не вялік,</p>
<p>У чужаземецкім уборы</p>
<p>Брыдзе-йдзе нейкі чараўнік.</p>
<p> </p>
<p>З-пад світкі чорнай даўгаполай</p>
<p>Блішчэла бляха наўскасяк,</p>
<p>Пры боку меч матаўся голы,</p>
<p>На світцы — нейкі страшны знак.</p>
<p> </p>
<p>Народ здзівіўся, як загледзеў,</p>
<p>Заварушыўся, зашумеў:</p>
<p>«Вы так не рушыцесь, мядзведзі,</p>
<p>Ты так не страшны, сільны леў!»</p>
<p> </p>
<p>Аўтарнік тайную малітву</p>
<p>Паціху над людзьмі тварыў,—</p>
<p>Ён бачыў будучыя бітвы,</p>
<p>Ён новых ворагаў адкрыў.</p>
<p> </p>
<p>— Скажы: скуль ты? якому сонцу</p>
<p>Твая паклон б’е старана? —</p>
<p>Звярнуўся так да незнаёмца</p>
<p>Прыбочнік верны Перуна.—</p>
<p> </p>
<p>Чаго прыйшоў, чаго ты хочаш</p>
<p>Ад гэтых жыхароў пустынь?</p>
<p>Чым нашы душы замарочыш?</p>
<p>Пакінь ты лепей нас, пакінь!</p>
<p> </p>
<p>З цябе нядобры вецер вее,</p>
<p>Па трупах ты, відаць, ішоў.</p>
<p>Скажы нам, хто цябе асмеліў</p>
<p>Да нашых збліжыцца каўшоў?</p>
<p> </p>
<p>— Чакай, чакай, так не расходзься</p>
<p>Не трэба слова мне твайго:</p>
<p>Я з далі дальняй к вам прыплёўся,</p>
<p>Пасланец бога я свайго.</p>
<p> </p>
<p>Я вам нясу другую веру,</p>
<p>Я вам нясу багоў другіх,</p>
<p>Вам толькі адчыняці дзверы</p>
<p>І гнаць багоў старых сваіх.</p>
<p> </p>
<p>Хлеб свой ад’елі богі вашы,</p>
<p>Мой бог — зямлі ўсёй чыста бог!</p>
<p>Багоў я вашых ім адстрашу</p>
<p>І кіну вас да яго ног.</p>
<p> </p>
<p>Так гаварыў прыблуднік ночы,</p>
<p>Народ і слухаў, і маўчаў,</p>
<p>Але як скончыў, люд не змоўчыў:</p>
<p>Разгаманіўся, закрычаў:</p>
<p> </p>
<p>— Як смееш здзекавацца гэтак</p>
<p>Ад свайго бога-павука!</p>
<p>Цямрук ілжывы, прайдзісвета,</p>
<p>Пасол ты ліса ці ваўка!</p>
<p> </p>
<p>Прэч, прэч! З сваёй святой павагай</p>
<p>Прыйшоў нас толькі зневажаць!</p>
<p>Заплоціш смерцю за знявагу,—</p>
<p>Багоў не нашых табе гнаць!</p>
<p> </p>
<p>Як шум асенняга вятрыска,</p>
<p>Лунаўся розгалас сляпы,</p>
<p>Тапор завостраны заблыскаў,</p>
<p>Грымнулі вілы і цапы.</p>
<p> </p>
<p>Людское помсты дух узняўся,</p>
<p>Ста віхраў свісты ніпачым,</p>
<p>Суд і расправа пачалася</p>
<p>Над тым прарокам прыблудным.</p>
<p> </p>
<p>Крыві расіны заблішчэлі</p>
<p>На чорнай стоптанай зямлі;</p>
<p>Лёг незнаёмы на пасцелі,</p>
<p>На той, дзе ўсе на той свет шлі.</p>
<p> </p>
<p>Дубовай кованай лапатай</p>
<p>Глыбокі выкапалі дол,</p>
<p>Злажылі брата ці не брата</p>
<p>Сыны крывіцкіх ціхіх сёл.</p>
<p> </p>
<p>Уняўся гоман надхаўтурны,</p>
<p>Запанавала цішына,</p>
<p>Пагляд паважны і пахмурны</p>
<p>На час адзела старана.</p>
<p>…...............................................</p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>