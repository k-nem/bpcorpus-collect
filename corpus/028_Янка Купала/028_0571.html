<div class="container">
<div class="book-utils">
<div id="qrcode"></div>
<a href="/Janka_Kupala/Pamiaci_dahiestanskaha_asuha_Sulejmana_Stalskaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1937 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Памяці дагестанскага ашуга Сулеймана Стальскага -->
<h2><a href="http://knihi.com/Janka_Kupala/">Янка Купала</a></h2>
<h2>Памяці дагестанскага ашуга Сулеймана Стальскага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Уміралі, будуць уміраці людзі,—</p>
<p>Такая ўжо доля, доля чалавека,—</p>
<p>А народ жыць будзе, песня жыці будзе,</p>
<p>Пакуль свет жыць будзе — ад века да века.</p>
<p> </p>
<p>Ці там, дзе на скалах вольнага Каўказа</p>
<p>Днююць і начуюць арлы на свабодзе,</p>
<p>Ці там, дзе з пургою, з завірухай разам</p>
<p>Белыя мядзведзі ля полюса бродзяць,—</p>
<p> </p>
<p>Песня чутна ўсюды</p>
<p>Ў бязмежным прасторы,</p>
<p>Ці то дзень, ці ночка,</p>
<p>Ці сонца, ці зоры.</p>
<p> </p>
<p>Хто стрымае хвалі</p>
<p>Мора-акіяна,</p>
<p>Хто стрымае голас</p>
<p>Песні раскаванай?!</p>
<p> </p>
<p>*</p>
<p>У краіне гордай, горы дзе пад неба,</p>
<p>Дзе быў прыкаваны Праметэй да скалы,</p>
<p>Рос і гадаваўся ў бядзе, без хлеба</p>
<p>Сулейман гаротны, наш пясняр удалы.</p>
<p> </p>
<p>Гналі, высмявалі багачы і князі,—</p>
<p>Яго песні-думы былі ім не мілы.</p>
<p>У сваім ауле з гора не вылазіў.</p>
<p>У бядняцкай саклі шчасце не гасціла.</p>
<p> </p>
<p>Ды мінулі годы</p>
<p>Бедаў і кайданаў,</p>
<p>Прыйшла радасць, воля</p>
<p>Ў хату Сулеймана.</p>
<p> </p>
<p>Песні яго ў людзі</p>
<p>Выйшлі гулка, дзіўна,—</p>
<p>Ўдаўся у ашуга</p>
<p>Голас салаўіны.</p>
<p> </p>
<p>*</p>
<p>Аб Сталіне мудрым, аб жыцці шчаслівым,</p>
<p>Што бурліць сягоння залатой крыніцай,</p>
<p>Аб людзях-героях, аб цвітучых нівах</p>
<p>І аб сонцы ясным, што на небе йскрыцца.</p>
<p> </p>
<p>Былі твае песні, ашуг Дагестана,</p>
<p>А ў тых песнях гоман зямлі нашай чуўся,</p>
<p>І рэха ляцела дарогаю слаўнай,</p>
<p>Ажно з-пад Эльбруса і да Беларусі.</p>
<p> </p>
<p>Спі, пясняр наш родны.</p>
<p>Ты жыццё прыгожыў.</p>
<p>Аб табе таксама</p>
<p>Народ песні зложа.</p>
<p> </p>
<p>Будзеш жыць ты ў сэрцах</p>
<p>Думкаю арлінай</p>
<p>На красу і славу</p>
<p>Роднае краіны.</p>
<p> </p>
<p>1937</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>