<div class="container">
<div class="book-utils">
<div id="qrcode"></div>
<a href="/Kandrat_Krapiva/Zaba_u_kalainie_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1927 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 213-214 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Жаба ў каляіне -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Жаба ў каляіне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Пагода — проста нібы дым,</p>
<p>У вёсцы рух, у вёсцы ўздым:</p>
<p>Упарта кліча сенажаць.</p>
<p>І ні старым, ні маладым</p>
<p>Тут некалі ляжаць.</p>
<p>Грабель мільганнем, звонам кос</p>
<p>Трымцяць лілёвыя прасторы,</p>
<p>І вось, нібы ў зялёным моры,</p>
<p>Плыве бухматы воз.</p>
<p>Далонню ўцёршы потны лоб,</p>
<p>Як паміж рыфаў, паміж коп</p>
<p>Лахматы капітан яго вядзе.</p>
<p>Ён важнасць твару надае</p>
<p>І, каб не стала, загадзе</p>
<p>Сваёй адзінай «конскай сіле»,</p>
<p>Якая й так напружвае ўсё жылле,</p>
<p>Ён пугай пары паддае.</p>
<p>Яно хоць «сілы» троха й шкода,</p>
<p>Ды некалі — стаіць пагода,</p>
<p>Аж смагне, ныючы, асірацелы куст.</p>
<p>А Жабе гэта не пад густ;</p>
<p>І сонца горш цяпер пячэ,</p>
<p>Скарэй і бусел напаткае,</p>
<p>І як яна тут ні ўцякае,</p>
<p>Як ні скача,</p>
<p>У цень нікуды не ўцячэ.</p>
<p>Ад крыўды Жаба ледзь не плача.</p>
<p>А ўсё двухногі гэты госць</p>
<p>З сваім вялізным возам!</p>
<p>Апанавала Жабу злосць,</p>
<p>І падказаў ёй жабін розум:</p>
<p>«Ага, ну-ну!</p>
<p>Ты пажыві яшчэ хвіліну,—</p>
<p>Вось толькі сяду ў каляіну,</p>
<p>Плячом пад кола таркану</p>
<p>І к чорту воз перавярну.</p>
<p>Тады — капут, і ты мяне не зловіш,</p>
<p>Бо галаву, напэўна, зломіш».</p>
<p>І — скок Жабоцька смела</p>
<p>Ды ў каляіну села.</p>
<p>Тут колам — хрась!..</p>
<p>І кроў і гразь...</p>
<p> </p>
<p>Пад кола, жаба, не падлазь.</p>
<p> </p>
<p>Ці не такі ж і кожнай жабы лёс,</p>
<p>Што пнецца на хаду кульнуць савецкі воз?</p>
<p> </p>
<p><i>1927</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>