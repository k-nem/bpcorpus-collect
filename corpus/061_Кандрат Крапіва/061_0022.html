<div class="container">
<div class="book-utils">
<div id="qrcode"></div>
<a href="/Kandrat_Krapiva/BIBLIJA_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 326-370 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: БІБЛІЯ -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>БІБЛІЯ</h2>
<div style="height: 3rem"></div>
<!-- TOC_BEGIN -->
<a href="#chapter1">ЗАМЕСТ ПРАДМОВЫ</a><br/>
<a href="#chapter2">УСТУП</a><br/>
<a href="#chapter3">ШТО, ПАВОДЛЕ БІБЛІІ, БЫЛО ДА СТВАРЭННЯ СВЕТУ</a><br/>
<a href="#chapter4">СТВАРЭННЕ СВЕТУ</a><br/>
<a href="#chapter5">ПЕРШАЯ ПАРА І ПЕРШАЯ КАРА</a><br/>
<a href="#chapter6">КАІН I АВЕЛЬ</a><br/>
<a href="#chapter7">ПАТОП</a><br/>
<a href="#chapter8">ПЕРШЫ П’ЯНІЦА</a><br/>
<a href="#chapter9">ВАВІЛОНСКІ МЕТАД</a><br/>
<a href="#chapter10">АБРАМ ДЫ САРА — ЦІКАВАЯ ПАРА</a><br/>
<a href="#chapter11">ДРАМА Ў АБРАМА</a><br/>
<a href="#chapter12">ПРА САДОМСКАЕ БАЛОТА І «ПРАВЕДНІКА» ЛОТА</a><br/>
<a href="#chapter13">БІБЛЕЙСКІ ПІСАКА ПРА СЫНОЎ ІСАКА</a><br/>
<a href="#chapter14">ЯК ЯКАВУ ДЗЯДЗЯ СЛЯПУЮ ЎЛАДЗІЎ</a><br/>
<a href="#chapter15">ЯК ЗЯЦЬ ЦЕСЦЮ АДПЛАЦІЎ НАРЭШЦЕ</a><br/>
<a href="#chapter16">У РОЖКІ З БОГАМ</a><br/>
<a href="#chapter17">КРЫВАВАЕ ВЯСЕЛЛЕ</a><br/>
<a href="#chapter18">СЛОЎ З ПАРУ ПРА ІУДУ І ФАМАРУ</a><br/>
<a href="#chapter19">АБ ІОСІФЕ ПРЫГОЖЫМ — «АБРАННІКУ БОЖЫМ» І «ЗАСЛУЗЕ» ЯГОНАЙ — УТВАРЭННІ ПРЫГОНУ</a><br/>
<a href="#chapter20">БЫВАЙЦЕ ЗДАРОВЫ!</a><br/>
<br/><br/>
<!-- TOC_END -->
<!-- BOOK_BEGIN -->
<p>КНІГА БЫЦІЯ</p>
<p> </p>
<p>(Вольны пераклад)</p>
<p> </p>
<h3><a id="chapter1"></a>ЗАМЕСТ ПРАДМОВЫ</h3>
<p><i>Кожнаму, хто будзе чытаць гэту кнігу, належыць ведаць, што «Біблію» пісаў не я. Некаторыя кажуць, што «Біблію» пісаў Майсей. Няхай сабе Майсей. Але мы добра ведаем, што «Біблія» пісалася рознымі аўтарамі ў розныя часы. Хто б там ні пісаў, толькі гэта мая кніга з'яўляецца перакладам «Кнігі Быція».</i></p>
<p><i>Так і напісана: «Вольны пераклад». Розніца з Майсеем у нас будзе, па-першае, у стылі, а па-другое, вось у чым: у час перакладу «Кнігі Быція» з Майсеевай мовы згубілася тая вопратка святасці, у якую прыбралі яе «духоўныя бацькі» розных вер, і асталіся голыя біблейскія «факты». Праўда, што голыя факты, як і голых людзей, не заўсёды і не кожнаму прыемна бачыць. Але ж няхай даруюць мне паважаныя чытачы,— я не вінават: бачыце, біблейская вопратка «святасці» так струхлела, так збуцвела, што досыць да яе толькі дакрануцца, як яна адразу спадае і паказвае ўсю «прыгажосць» таго, што пад ёю хаваецца. А «факты» біблейскія я стараўся захаваць у цэласці. Хто гэтаму не верыць, няхай наведаецца да самога Майсея.</i></p>
<p><i>Аўтар</i></p>
<p> </p>
<h3><a id="chapter2"></a>УСТУП</h3>
<p>Як былі яшчэ мы дзеткі,</p>
<p>Ўсе «Завет» вучылі «ветхі»,</p>
<p>Аб Адаме ды Абраме</p>
<p>Гаварылі часта з намі.</p>
<p>Казкі тыя ўсе дазвання</p>
<p>У «свяшчэнным» ёсць «пісанні»;</p>
<p>Яно «Бібліяй» завецца,</p>
<p>Па-яўрэйску яно — «Тора».</p>
<p>Там ні каплі праўды, здэцца,</p>
<p>А маны дык цэла мора,</p>
<p>Толькі, мусіць, вось за тое</p>
<p>Яно й лічыцца святое.</p>
<p>Хто ж пісаў у кнігу гэту</p>
<p>Аб стварэнні хоць бы свету?</p>
<p>Ні жывёлы ж, ні людзей</p>
<p>Не было тады нідзе.</p>
<p>Вам на гэта багасловы</p>
<p>Тут адкажуць слова ў слова</p>
<p>І адкажуць згодна ўсе,</p>
<p>Што пісаў яе Майсей.</p>
<p>Бог Майсею па сакрэту</p>
<p>Сам пра тое гаварыў</p>
<p>На Сінайскай на гары,</p>
<p>Ну, а гэты — ўсяму свету.</p>
<p>Напісаў Майсей тут многа</p>
<p>Пра тварэнне свайго бога</p>
<p>І пра продкаў, пра дзядоў,</p>
<p>Што тры тысячы гадоў</p>
<p>Там жылі раней яго,</p>
<p>І дайшоў аж да таго,</p>
<p>Што ён нават сваю смерць</p>
<p>Сам апісвае й хаўтуры,—</p>
<p>Вось даверлівым натурам</p>
<p>Гэта трэ на ўвазе мець.</p>
<p>Справа ў тым, што тых «майсеяў»</p>
<p>Шмат на свеце бог насеяў:</p>
<p>Дзе адзін нягладка хлусіць —</p>
<p>Там другі паправіў, мусіць.</p>
<p>Ну, ды нас не лыкам мераць,</p>
<p>Мы не думаем ім верыць;</p>
<p>Сцежка к праўдзе ў нас адна:</p>
<p>Мы павінны ўзяцца самі</p>
<p>Пакапацца ў тым «пісанні»,—</p>
<p>Дзе там праўда, дзе мана.</p>
<p>Тут на ўвазе маю я</p>
<p>Ўласна «Кнігу Быція».</p>
<p> </p>
<h3><a id="chapter3"></a>ШТО, ПАВОДЛЕ БІБЛІІ, БЫЛО ДА СТВАРЭННЯ СВЕТУ</h3>
<p>Тысяч сем гадоў з паловай</p>
<p>Будзе, як зямля ўся наша</p>
<p>Не зямля была, а каша,</p>
<p>Калатуша, адным словам:</p>
<p>Цемра, гразь, вада, паветра,</p>
<p>А ўсё разам — бездань, нетра.</p>
<p>Што ж рабіў там бог Элогім?</p>
<p>(Назвы бога былі дзве:</p>
<p>І Элогім і Ягве.)</p>
<p>Невядома тое многім,</p>
<p>Тайна гэта й для Майсея.</p>
<p>Прачытаў вось кнігі ўсе я,</p>
<p>Ну а звестак не знайду.</p>
<p>Толькі ёсць, што «божы дух»</p>
<p>Над вадою там насіўся,</p>
<p>Бог жа, мусі, ў калатушы</p>
<p>Той папоцемку мясіўся,</p>
<p>Сам угразшы аж па вушы.</p>
<p>(Ці не лепш бы богу й духу</p>
<p>Вандраваць было пасуху?)</p>
<p>Вёў так «працу» гэту ён</p>
<p>Не адзін гадоў мільён,</p>
<p>А, між іншым, гэты бог</p>
<p>«Усё ведаў, усё мог».</p>
<p>Як павінна б была звацца</p>
<p>Сёння ў нас такая праца?</p>
<p>Тут ад бога, проста скажам,</p>
<p>Вельмі пахне сабатажам.</p>
<p>Так і жыў ён горш за быдла,</p>
<p>Але ўрэшце ўсё ж абрыдла.</p>
<p> </p>
<h3><a id="chapter4"></a>СТВАРЭННЕ СВЕТУ</h3>
<p>Як тварыў наш свет Элогім,</p>
<p>Вы дагадвайцеся самі,</p>
<p>Бо ў «свяшчэнным» тым «пісанні»</p>
<p>Дык сам чорт паломіць ногі.</p>
<p>Тут вось «Біблія» гаворыць,</p>
<p>Што ўсё бог Элогім творыць,</p>
<p>А ў другой пасля главе,—</p>
<p>Што яго тварыў Ягве.</p>
<p>На адной глядзім старонцы —</p>
<p>Ясна сказана даволі:</p>
<p>Чалавека перш за сонца</p>
<p>Бог стварыў і за жывёлін,</p>
<p>А ў другім знаходзім месцы,</p>
<p>Што ён створаны нарэшце.</p>
<p>Але з вамі мы найболей</p>
<p>Тут зачэпім казкі тыя,</p>
<p>Што ў часы яшчэ старыя</p>
<p>Нам папы казалі ў школе.</p>
<p>Ну, дык вось цяпер аб гэтым,</p>
<p>Як наш свет зрабіўся светам...</p>
<p>Жыць у цемры без работы</p>
<p>Богу больш няма ахвоты,</p>
<p>І вось ён без лішніх слоў</p>
<p>Буркнуў: — «Хай будзе святло!»</p>
<p>Зразу дзень зрабіўся з ночы,</p>
<p>Бог працёр далонню вочы</p>
<p>(Навярнулася сляза).</p>
<p>— Добра! — потым ён сказаў.—</p>
<p>Вось дзівак! Чаму ж бы мне</p>
<p>Не зрабіць таго раней?</p>
<p>Але скуль святло бярэцца,</p>
<p>Бог і сам не ведаў, здэцца,</p>
<p>Бо пра сонца ды пра зоркі</p>
<p>Не было яшчэ гаворкі.</p>
<p>Прайшлі вечар, ноч і ранне,</p>
<p>Надышоў другі ўжо дзень,</p>
<p>Ну вось так усё дазвання,</p>
<p>Як і ў нас цяпер ідзе.</p>
<p>А назаўтра бог Элогім</p>
<p>Нездаволены быў многім...</p>
<p>Праўдзівей за ўсё, адным —</p>
<p>Тым абшарам вадзяным.</p>
<p>Бо вакол, як скінуць вокам,</p>
<p>Скрозь — і блізка, і далёка —</p>
<p>Больш нічога не відаць,</p>
<p>Толькі ўсё — вада й вада.</p>
<p>Бог падумаў: «Дрэнна справа —</p>
<p>Вечна боўтайся ды плавай,</p>
<p>На сухім ні стаць, ні сесці».</p>
<p>І рашыў за працу ўзяцца —</p>
<p>Асушэнне там правесці.</p>
<p>Закіпела ў яго праца</p>
<p>(Не рукамі — языком,—</p>
<p>Так тварыў ён век-вяком).</p>
<p>Вось сказаў Элогім слова —</p>
<p>Сцяна цвёрдая гатова.</p>
<p>І яна ўжо (зноў па слову)</p>
<p>Падзяліла напалову</p>
<p>Той бязмерны глыб вады —</p>
<p>Часць сюды, а часць туды.</p>
<p>А цяпер вам ведаць трэба,</p>
<p>Што было сцяною неба.</p>
<p>Нашы хлопцы піянеры</p>
<p>Дык не хочуць таму верыць,</p>
<p>Кажуць, цвёрдая сцяна —</p>
<p>Гэта выдумка адна.</p>
<p>Ды і мы ў сцяну не верым...</p>
<p>Дзень на трэці, нам вядома,</p>
<p>Бог сказаў: — Вось гэта дзела!</p>
<p>Ды ў дадатак «аграномам»:</p>
<p>З дапамогаю гаворкі</p>
<p>Ён зрабіў лагчыны, горкі,</p>
<p>Воду ўсю сабраў у моры,</p>
<p>Акіяны ды азёры;</p>
<p>Загадаў пасля зямлі,</p>
<p>Каб яна дала раслін.</p>
<p>І палезлі дрэвы, травы,</p>
<p>Кветкі з колерам яскравым —</p>
<p>Ўся зямля зазелянела.</p>
<p>Паглядзеўшы на траву,</p>
<p>Бог сказаў: — Вось гэта дзела!</p>
<p>А я столькі год жыву</p>
<p>Дзіваком на свеце божым</p>
<p>І не ведаў, што прыгожа.</p>
<p>Гэту скончыўшы гаворку,</p>
<p>Бог прылёг пасля на ўзгорку</p>
<p>І праспаў, як ноч вяліка</p>
<p>(На сухім, а не ў вадзе),</p>
<p>А за ноччу ж дзень ідзе.</p>
<p>Дзень чацвёрты быў па ліку.</p>
<p>Прахапіўся бог знянацку,—</p>
<p>Бачыць ён — паўдня, не ранне.</p>
<p>Што тут зробіш да змяркання?</p>
<p>І рашыў рабіць ён цацкі.</p>
<p>Зноў ён словамі гаворкі</p>
<p>Робіць сонца, месяц, зоркі,</p>
<p>Зорак болей як мага,</p>
<p>І аддаў пасля загад,</p>
<p>Каб найбольшае свяціла —</p>
<p>Сонца — толькі днём хадзіла,</p>
<p>Рэшта меншых — толькі ўночы.</p>
<p>(Так і ёсць, бо «бог так хоча».)</p>
<p>Я згаджуся разоў дзесяць,</p>
<p>Што патрэбны зоркі й месяц,</p>
<p>Бо без іх, мы проста скажам,</p>
<p>Ноч была б чарней, як сажа,</p>
<p>І, напэўна, я даўно сам</p>
<p>Быў бы ўжо з разбітым носам,</p>
<p>Ці нагу зламаць бы мог.</p>
<p>Толькі дзіва мне бясконца,</p>
<p>Вось на ліха гэта сонца</p>
<p>Утварыў, нарэшце, бог?</p>
<p>Бо было ж ужо святло</p>
<p>Ды, напэўна, і цяпло,</p>
<p>Бо іначай на зямлі</p>
<p>Дрэвы, травы б не раслі...</p>
<p>Вось настаў ужо дзень пяты,</p>
<p>А Элогім наш заўзяты</p>
<p>Яшчэ светам нездаволен</p>
<p>І пачаў тварыць жывёлін.</p>
<p>Ажылі марскія глыбы,</p>
<p>Закішэлі ракі, рыбы</p>
<p>Рознай формы й пекнаты,</p>
<p>І акулы, і кіты,</p>
<p>І агіды-кракадзілы</p>
<p>Перад богам захадзілі;</p>
<p>Жабы, яшчаркі і гады —</p>
<p>Ўсе жыццю без меры рады —</p>
<p>Паднялі страшэнны сык,</p>
<p>Выстаўляючы язык.</p>
<p>Бог падумаў: «Эх, дурны!</p>
<p>Ну, на чорта ж тут яны?</p>
<p>Хто стварыць мяне прымусіў</p>
<p>Гэту гадкую брыду?</p>
<p>Проста толку не знайду;</p>
<p>Я ж цяпер іх сам баюся —</p>
<p>І няйначай будзе трэба</p>
<p>Уцякаць ад іх на неба».</p>
<p>Хібу гэту каб паправіць,</p>
<p>Як тварца сябе праславіць,</p>
<p>Пасля змей, акул гарлатых</p>
<p>Бог стварыў яшчэ крылатых,</p>
<p>І чароды розных птушак</p>
<p>Па-над морам, па-над сушай,</p>
<p>Па-над лесам і балотам</p>
<p>Пранялі паветра лётам,</p>
<p>Хто высока, а хто нізка,</p>
<p>З крыкам, карканнем і піскам...</p>
<p>І на шосты нават дзень</p>
<p>Тая праца ў бога йдзе.</p>
<p>Ў гэты дзень наш бог Элогім</p>
<p>Натварыў чатырохногіх —</p>
<p>Коней, козаў ды кароў,</p>
<p>Ды шчэ розных там звяроў.</p>
<p>Як тварыў, якім начыннем —</p>
<p>Не знайшлі мы тлумачэння.</p>
<p>Нам яшчэ не ясна трошку —</p>
<p>Ці стварыў тады бог мошку,</p>
<p>Ці з’явілася сама?</p>
<p>У «пісанні» штось няма.</p>
<p>Натварыў так бог жывёлін</p>
<p>І ўжо надта быў здаволен,</p>
<p>Ды яшчэ вось працы нейкай</p>
<p>Аставалася крыха —</p>
<p>Трэба ж ім і пастуха!</p>
<p>Стаў тварыць ён чалавека.</p>
<p>Не падумайце благога</p>
<p>Наконт гэтага пра бога:</p>
<p>Ён набраў у жменю гліны</p>
<p>І дабавіў туды сліны;</p>
<p>Як размякла ўся яна,</p>
<p>Дык зляпіў ён балвана</p>
<p>«По подобию» свайму.</p>
<p>А пасля ўжо бог яму,</p>
<p>Не шкадуючы, пад нос</p>
<p>«Духу божага» паднёс.</p>
<p>(Так па-боскаму, здаецца,</p>
<p>Нашатырны спірт завецца.)</p>
<p>Той жа чхнуў і ўраз прачнуўся,</p>
<p>Перад богам апынуўся,</p>
<p>І адразу, паўшы ніцма,</p>
<p>Стаў ён славіць і маліцца.</p>
<p>Бог падняцца загадаў</p>
<p>І назваў яго — Адам.</p>
<p>Такім чынам, мы тут бачым,</p>
<p>Што Элогім быў, няйначай,</p>
<p>Саматужнік і няўмека,</p>
<p>Бо ён нават чалавека</p>
<p>Робіць пальцамі ды з гліны —</p>
<p>Спосаб надта прымітыўны!</p>
<p>Мы пабачым з вамі далей,</p>
<p>Што Адам ужо без бога</p>
<p>Спосаб той удасканаліў</p>
<p>І пачаў тварыць з нічога.</p>
<p>Бог пасля зрабіў парад,</p>
<p>Прапусціўшы ўсіх жывёлін,</p>
<p>Хоць Адам і быў не рад,</p>
<p>Бо яму бог загадаў,</p>
<p>Каб імя ён кожнай даў,—</p>
<p>А заолагам ніколі</p>
<p>Не прыйшлося яму быць,</p>
<p>Бо ён толькі нарадзіўся.</p>
<p>Але з богам што ж рабіць?</p>
<p>Ён і нехаця згадзіўся,</p>
<p>І язык хоць намазоліў,</p>
<p>Але ўсіх назваў жывёлін.</p>
<p>Праўда, што у бога мэта</p>
<p>Дык не толькі была гэта,</p>
<p>Як рабіў парад жывёлаў:</p>
<p>Бач, Адам жа быў жаніх,</p>
<p>Дык бог думаў,— прыйдзе ў голаў</p>
<p>Нежанатаму Адаму</p>
<p>Выбраць жонку паміж іх,</p>
<p>Паміж гэтых розных самак.</p>
<p>Ды Адам — дзяцюк прыгожы —</p>
<p>Не прыняў намёкаў божых.</p>
<p>Сумны ходзіць бог, як хмара,—</p>
<p>Дзе ж узяць Адаму пару?</p>
<p>Неўзабаве бачыць бог —</p>
<p>Спіць Адам без задніх ног:</p>
<p>Так знябыўся, небарака,</p>
<p>Называючы звяракаў.</p>
<p>Бог тут вушы натапырыў,</p>
<p>З-за халявы выняў нож</p>
<p>Ды к Адаму з ім «даёш!»</p>
<p>І няма чаго грашыць —</p>
<p>Мо мудрэй яшчэ Шапіры</p>
<p>Стаў Адама патрашыць</p>
<p>І, дастаўшы ўміг рабрыну,</p>
<p>Ён зрабіў з яе жанчыну.</p>
<p>А Адам храпе й нібыта,—</p>
<p>Ну, як быццам ён забіты.</p>
<p>Як прачнуўся — зірк улева,</p>
<p>Бачыць — там красуня Ева.</p>
<p>Бог сказаў яму: — Адам,</p>
<p>Я табе яе аддам,</p>
<p>Ты ж цалуй яе часцей —</p>
<p>Гэта косць з тваіх касцей:</p>
<p>Яна створана з рабрыны.</p>
<p>Адгуляўшы тут радзіны</p>
<p>Ды вяселле адным махам,</p>
<p>Маладыя з божым страхам</p>
<p>Сталі жыць ды пажываць.</p>
<p>Бог пайшоў адпачываць</p>
<p>І захроп на ўсю святліцу,</p>
<p>Нібы ён прадаў пшаніцу.</p>
<p>Свет стварыў, як пішуць, ён</p>
<p>Акуратна за шэсць дзён.</p>
<p>Скончыў працу бог жанчынай,</p>
<p>А назаўтра адпачынак:</p>
<p>Шабас быў якраз, субота,—</p>
<p>Грэх жа брацца за работу.</p>
<p> </p>
<h3><a id="chapter5"></a>ПЕРШАЯ ПАРА І ПЕРШАЯ КАРА</h3>
<p>Паміж Тыграм і Еўфратам</p>
<p>(Так мы ў «Бібліі» чытаем)</p>
<p>Насадзіў бог сад багаты</p>
<p>І назваў ён сад той раем.</p>
<p>Усялякіх там жывёлін</p>
<p>У тым садзе ёсць даволі,—</p>
<p>Шчыплюць траўку паміж дрэваў.</p>
<p>Бог прывёў Адама й Еву</p>
<p>Ў рай ды кажа:</p>
<p>— Вось вам, дзеці,</p>
<p>Тут садзецеся й жывеце,</p>
<p>Тут яды вам ёсць да чорта:</p>
<p>Вось антоны, вось апорты,</p>
<p>Вось і слуцкія вам бэры</p>
<p>Тут вісяць, нібы збаны...</p>
<p>Адным словам, тут без меры</p>
<p>Рознай ёсць садавіны:</p>
<p>Не лянуйся, не ляжы,—</p>
<p>Еш, хоць пуп расперажы.</p>
<p>Толькі вось чаго не ешце —</p>
<p>Ані яблычка, нізвання —</p>
<p>З дрэва «зла й дабра пазнання»,</p>
<p>Так і з «яблыні жыцця»,—</p>
<p>Бог сказаў людзям нарэшце,—</p>
<p>Калі ўкусіце — капут;</p>
<p>Рэшту ешце, што хаця.</p>
<p>Так сказаўшы, зараз тут</p>
<p>Бог пайшоў, а цётка Ева</p>
<p>(Вось цікавая была!)</p>
<p>Падышла як бач да дрэва,</p>
<p>Што — дабра пазнанне й зла.</p>
<p>На тым дрэве сядзеў змій,</p>
<p>А ў тым змію сядзеў д’ябал.</p>
<p>Ён да Евы:</p>
<p>— Слухай, баба,</p>
<p>Чаму яблык не ясі?</p>
<p>Ты не бойся, з’еш вазьмі</p>
<p>Ды Адаму занясі...</p>
<p>Што? Ад бога забарона?</p>
<p>Эх, варона ты, варона!</p>
<p>Вы дурней малых дзяцей:</p>
<p>Бог хітруе перад вамі,</p>
<p>Бо ён знае — як з'ясце</p>
<p>Хоць адзін вы яблык гэты,—</p>
<p>Самі станеце багамі,</p>
<p>Запануеце над светам.</p>
<p>Рві ды еш на мой адказ!</p>
<p>Паглядзі ты, які сорт,—</p>
<p>Куды к чорту твой апорт!</p>
<p>Ева тут за яблык — раз!</p>
<p>Есць сама, частуе мужа,—</p>
<p>Спадабаўся яблык дужа.</p>
<p>А тут зараз бог з-за куста</p>
<p>Як гукне: — Гоп-гоп! Адам!</p>
<p>Каб табе было там пуста!</p>
<p>Дзе ты дзеўся? Вось брыда!</p>
<p>Той, запхаўшы рот агрызкам,</p>
<p>У адказ: — Я тут, я блізка!</p>
<p>— Дык чаго ж забраўся ты</p>
<p>З цёткай Еваю ў кусты,</p>
<p>Вось я толькі тут дзіўлюся?</p>
<p>— Божа, я цябе баюся,</p>
<p>Чую, божа, я твой гнеў...</p>
<p>— Бо ты, мусіць, яблык еў</p>
<p>З забароненага дрэва?</p>
<p>— Еў, ды я не вінаваты:</p>
<p>Спакусіла мяне Ева,</p>
<p>Тая вось, што ты мне ўсватаў.</p>
<p>— Ах, дык гэта ты, зараза,</p>
<p>Усяе бяды прычына?! —</p>
<p>Наваліўся бог адразу</p>
<p>На змярцвелую жанчыну.</p>
<p>— Я таксама тут нявінна,—</p>
<p>Адказала ўміг жанчына.—</p>
<p>Мяне змій угаварыў,</p>
<p>А ты ж сам яго стварыў.</p>
<p> </p>
<p>І па-мойму гэтаксама</p>
<p>Не ў чым тут вініць Адама,</p>
<p>Еву й змія, ўсіх траіх,</p>
<p>Бо сам бог тварыў жа іх.</p>
<p>Ён жа ведаў загадзя,</p>
<p>Хто і што рабіць з іх будзе.</p>
<p>Але строгі ён суддзя,</p>
<p>І людзей нявінных судзіць,</p>
<p>Я б сказаў, бесчалавечна:</p>
<p>Цяжкай катаргаю вечнай</p>
<p>Пакараў стары Адама;</p>
<p>Еву зноў жа гэтаксама:</p>
<p>Ён сказаў, што ўсе жанчыны</p>
<p>Будуць служкамі мужчыны,</p>
<p>І раджаць хоць будуць з болем,</p>
<p>Не адмовяцца ніколі.</p>
<p>Змія ён пракляў патом —</p>
<p>Вечна поўзаць жыватом,</p>
<p>Вечна землю толькі есці.</p>
<p>Скончыў бог той суд нарэшце,</p>
<p>Ды прагнаў людзей ён з раю</p>
<p>(Вось за яблык як карае!),</p>
<p>Зачыніў, замкнуў за імі.</p>
<p>Не зламалі ж каб замка,</p>
<p>Дык наняў вартаўніка:</p>
<p>Ён паставіў херувіма.</p>
<p>Той з мячом і ноч, і дзень</p>
<p>Рай пільнуе ад людзей.</p>
<p>Першым людзям злосць і гора</p>
<p>Ды ў дадатак яшчэ сорам,</p>
<p>Што абое галышы.</p>
<p>Чырванеючы суніцай,</p>
<p>Ева тут сказала: — Фэ!</p>
<p>Шый, Адам, ты галіфэ,</p>
<p>Ну, а я сабе спадніцу</p>
<p>Гэтаксама буду шыць;</p>
<p>Дзеля гэтай жа прычыны</p>
<p>Купім швейную машыну.</p>
<p>Скора так яны зрабілі —</p>
<p>Сорам сяк-так свой прыкрылі...</p>
<p>Вы не крыўдзіцеся, дзеткі,</p>
<p>Як хто вас часамі ўлетку</p>
<p>Запарве ў садавіне,</p>
<p>Ды лазою па спіне.</p>
<p>Бог за яблычак мажэ</p>
<p>Пакараць яшчэ цяжэй.</p>
<p> </p>
<p>Ў гэтай казцы, я адзначу,</p>
<p>Простай логікі не бачу:</p>
<p>Ну калі ж, мае браткі,</p>
<p>Д’ябал створаны такі</p>
<p>Ды служака-херувім</p>
<p>З вогненным мячом сваім?</p>
<p>Якім чынам, хто іх творыць? —</p>
<p>Нам «пісанне» не гаворыць.</p>
<p>І яшчэ няясна трошкі</p>
<p>Тое нам, што бог жывёлы,</p>
<p>Ну, напрыклад, скажам, кошкі,</p>
<p>І не праклінаў ніколі,</p>
<p>Як і розных іншых самак,</p>
<p>Бо мы ж бачым, што яны</p>
<p>Не ядуць садавіны,</p>
<p>Але ў муках жа таксама</p>
<p>І яны раджаюць дзетак.</p>
<p>Як жа поп тлумачыць гэта?</p>
<p> </p>
<h3><a id="chapter6"></a>КАІН I АВЕЛЬ</h3>
<p>Як цяжарнаю хадзіла</p>
<p>Ева, мы сказаць не можам,</p>
<p>Толькі Каіна радзіла</p>
<p>І лічыла сынам божым</p>
<p>(Мусіць, з ёю бог Элогім</p>
<p>Настаўляў Адаму рогі).</p>
<p>Год прайшоў, мо болей года,—</p>
<p>Ева зноў ляжыць на лаве:</p>
<p>Прывяла жывёлавода,—</p>
<p>Нарадзіўся гэта Авель,</p>
<p>Сын Адамаў, чалавечы</p>
<p>(Добры быў пастух авечы).</p>
<p>Значыць, Авель-маладзец</p>
<p>Гадаваў гурты авец;</p>
<p>Каін-брат быў земляробам.</p>
<p>Раз яны зрабілі спробу</p>
<p>Адначасна ў адным месцы</p>
<p>Богу хабару прынесці</p>
<p>(Па-біблейскаму — ахвяру).</p>
<p>Авель тлустых тылкаў пару</p>
<p>Ды ў дадатак цёрла лою.</p>
<p>(Ласы быў той бог Элогім!)</p>
<p>Дар жа Каінаў не тлусты:</p>
<p>Ён прынёс гарбуз, капусты</p>
<p>Можа пяць ці шэсць галовак,</p>
<p>З дзесяць мо якіх марковак,</p>
<p>Быў, напэўна, кроп пахучы.</p>
<p>Ён усё зваліў у кучу.</p>
<p>Развялі агонь браты</p>
<p>Ды... разявілі раты:</p>
<p>Куча Авеля шугае,</p>
<p>Дым да неба проста мкнецца;</p>
<p>Не гарыць ніяк другая</p>
<p>Ды й гарэць не будзе, здэцца,—</p>
<p>Дым качаецца па полі.</p>
<p>Гэтым надта нездаволен</p>
<p>І абражан нават Каін —</p>
<p>Што за штука тут такая?</p>
<p>Дзьмухаў-дзьмухаў, поркаў-поркаў —</p>
<p>Не гарыць капуста й моркаў.</p>
<p>Аж змяніўся хлопец з твару:</p>
<p>Не прымае бог ахвяру,</p>
<p>Любіць Авеля ён болей!</p>
<p>Каін клікнуў брата ў поле</p>
<p>Ды даўбежкаю па лбе —</p>
<p>Вось як лепшым быць табе!</p>
<p>Ухадзіўся ды дадому</p>
<p>Ён ідзе, спусціўшы нос.</p>
<p>Бог тут Каіну дапрос</p>
<p>(Бач — яму не ўсё вядома!):</p>
<p>— Прызнавайся,— кажа,— кат!</p>
<p>Дзе ты быў і дзе твой брат?</p>
<p>— Чорт вас ведае дый з братам,—</p>
<p>Кажа Каін,— дзе ён знік:</p>
<p>Воўк мо з’еў — пры чым жа я там?</p>
<p>Што я брату — вартаўнік?</p>
<p>Бог тут болей зазлаваў</p>
<p>І да Каіна ён зноў:</p>
<p>— А чаму на пальцах кроў,</p>
<p>Ды ў крыві ўся булава?</p>
<p>Каін бачыць, што не жарты,</p>
<p>Што таіцца больш не варта,</p>
<p>Бо на вока ўсе улікі,—</p>
<p>Страх узяў яго вялікі.</p>
<p>Зараз богу ён у ногі:</p>
<p>— Ой, даруй мне, бог Элогім!</p>
<p>Не ўчыняй ты самасуду,</p>
<p>А я больш, дальбог, не буду!</p>
<p>Але бог не дараваў,—</p>
<p>Кару даў-такі забойцу:</p>
<p>Ён зрабіў яго вандроўцам,</p>
<p>Каб той вечна вандраваў;</p>
<p>Каб не меў ні на хвілінку</p>
<p>Ні спакою, ні прыпынку.</p>
<p>Толькі бачым мы праз год,</p>
<p>Што забойца ў зямлі Нод.</p>
<p>Ажаніўся там ён скора</p>
<p>І стараўся так, як мог:</p>
<p>Збудаваў вялізны горад</p>
<p>І назваў яго «Энох».</p>
<p>(Ну, а дзе ж за брата помста?)</p>
<p>Велізарнае патомства</p>
<p>Ён пусціў на свет пасля</p>
<p>(Трэба ж горад засяляць!).</p>
<p>Бацька з маткаю ад гора</p>
<p>Тут уцешыліся скора:</p>
<p>«Памаліўся» раз Адам,—</p>
<p>Зноў бог Еве сына даў,</p>
<p>І назвалі яго Сіфам.</p>
<p>Стала зноў лагодна, ціха.</p>
<p> </p>
<p>Толькі дзівіць мяне гэта:</p>
<p>Скуль з’явілася кабета,</p>
<p>Што жаніўся з ёю Каін?</p>
<p>Дзе расла і хто такая?</p>
<p>Зноў жа — як мог Каін скора</p>
<p>Збудаваць адзін той горад?</p>
<p>І які ў ім чорт сядзеў —</p>
<p>Не было ж нідзе людзей.</p>
<p> </p>
<h3><a id="chapter7"></a>ПАТОП</h3>
<p>На лістках «свяшчэнных» кніг</p>
<p>Пра патоп ёсць казкі дзве:</p>
<p>То людзей тапіў Ягве,</p>
<p>То тапіў Элогім іх.</p>
<p>Але вось што пра патоп</p>
<p>Я дазнаўся, хоць не поп.</p>
<p>Людзі ўсе жылі па двое</p>
<p>(Што ж, жывым на ўме жывое —</p>
<p>Тут няма чаму дзівіцца).</p>
<p>Сталі множыцца, пладзіцца,</p>
<p>Насялілі землю густа,</p>
<p>І... пайшла між іх распуста.</p>
<p>Там раздураныя дзеўкі,</p>
<p>Што паходзілі ад Еўкі,</p>
<p>Заўжды з хлопцамі грашылі,</p>
<p>Ім чапляліся на шыі.</p>
<p>І грашылі (паміж намі)</p>
<p>Нават з «божымі сынамі».</p>
<p>— Ну і публіку стварыў я! —</p>
<p>Бог стаў каяцца, нарэшце: —</p>
<p>І малыя і старыя —</p>
<p>Хоць вазьмі ды ўсіх павесь ты.</p>
<p>Мне ўжо страшна надаела</p>
<p>З імі тут валынка ўся:</p>
<p>Баба клопату не мела,</p>
<p>Дык купіла парася!</p>
<p>І за што такая кара?</p>
<p>І нашто я ўсё цярплю?</p>
<p>Эх! нашлю я лепей хмару,</p>
<p>Ўсё жывое патаплю.</p>
<p>Вось ён зараз тут за шапку</p>
<p>Ды прыйшоў, ды кажа Ною:</p>
<p>— Заўжды ты на задніх лапках</p>
<p>Ходзіш, Ной, перада мною.</p>
<p>Самы праведны ты ў свеце,</p>
<p>Дык пакінуць на завод</p>
<p>Маю я цябе на мэце,</p>
<p>Ну, а рэшту — ўвесь народ</p>
<p>І жывёлін розных тышчы,</p>
<p>Праз сем дзён патопам знішчу.</p>
<p>Вось запомні добра гэта</p>
<p>Ды заві ў падмогу хлопцаў —</p>
<p>Сіма, Хама і Яфета —</p>
<p>І будуй скарэй сабе</p>
<p>Велізарны карабель:</p>
<p>Даўжынёю трыста локцяў,</p>
<p>Пяцьдзесят шырачыні,</p>
<p>Вышыні так локцяў трыццаць,</p>
<p>Каб у ім ты мог змясціцца,</p>
<p>І нявесткі, і сыны;</p>
<p>Ды нячыстай рознай твары</p>
<p>Па адной вазьмі ты пары,</p>
<p>А ўсіх чыстых па сем пар.</p>
<p>Ну, не чухайся, а жар!</p>
<p>Ной, вядома, не марудзіў,</p>
<p>І да тэрміну яшчэ</p>
<p>Увайшлі жывёлы й людзі</p>
<p>У збудованы каўчэг.</p>
<p>Праўда, можна тут дзівіцца,</p>
<p>Як з усіх канцоў зямлі</p>
<p>Хутка «твары» ўсе прыйшлі?</p>
<p>Як яны маглі змясціцца</p>
<p>Ў невялікім караблі?</p>
<p>Іх жа там было шмат тысяч?</p>
<p>Але Ною гора мала —</p>
<p>Раз начальства загадала,</p>
<p>Дык здыхай, але мясціся!</p>
<p>І харчы запас вялізны</p>
<p>(На паўгода так прыблізна)</p>
<p>Ной на ўсіх забраў з сабою.</p>
<p>Любата — жывецца Ною.</p>
<p>Хто ж астаўся, таму згуба:</p>
<p>Калі ліне дождж, як з луба,—</p>
<p>Сорак дзён так і начэй,</p>
<p>Нібы з рэшата, цячэ.</p>
<p>Разлілося ўсюды мора,</p>
<p>І лясы пакрыла, й горы,</p>
<p>Патапіла ўсё зямное,</p>
<p>Апрача, вядома, Ноя...</p>
<p> </p>
<p>Хай жа ўжо грашылі людзі,</p>
<p>Мы спрачацца тут не будзем,</p>
<p>А за што ж вось пакаран</p>
<p>Воўк, асёл, пацук, баран,</p>
<p>Ці варона, ці каза?</p>
<p>Поп, напэўна б, тут сказаў,</p>
<p>Што была й жывёла грэшна,</p>
<p>Толькі гэта слухаць смешна,</p>
<p>Ды не несла ж кары рыба,</p>
<p>Менш яна грашыла хіба?..</p>
<p> </p>
<p>Як праплаваў Ной паўгода,</p>
<p>Стала добрая пагода.</p>
<p>Як падзьмулі тут вятры,</p>
<p>Дык ваду ўсю дні за тры</p>
<p>Пазганялі яны ў мора,</p>
<p>А за гэтым ужо скора</p>
<p>На гары, на Арараце,</p>
<p>Затрымаўся той каўчэг.</p>
<p>«Мо стаіць там і яшчэ? —</p>
<p>Могуць часам запытаць.</p>
<p>Сам не быў ніколі я там,</p>
<p>Але нашы летуны</p>
<p>Дык не так даўно ляталі,</p>
<p>Асядлаўшы птушку з сталі</p>
<p>Над гарою Араратам...</p>
<p>Што ж там бачылі яны?</p>
<p>Дрэвы, камень, трохі снегу,</p>
<p>І ніякага каўчэга</p>
<p>Не знайшлі на Арараце...</p>
<p>Часу дарма Ной не траціў:</p>
<p>З карабля на землю выйшаў.</p>
<p>І, як «Біблія» тут піша,</p>
<p>Ён бязмерна быў здаволен</p>
<p>Ды прынёс ахвяру богу,—</p>
<p>Усіх чыстых па жывёле.</p>
<p>Навярнуў ён мяса стогам,</p>
<p>Падпаліў, і смачны дух</p>
<p>Казытаў у бога нюх,—</p>
<p>Аж губамі бог зацмакаў</p>
<p>(Ласы быў ён да прысмакаў).</p>
<p>Ной па гэтым з Ягавой</p>
<p>Утварылі дагавор,</p>
<p>Што ніколі ўжо людзей</p>
<p>Бог не знішчыць больш патопам:</p>
<p>Згіне Азія ў вадзе,</p>
<p>Астанецца хоць Еўропа.</p>
<p>— Запісаць бы гэта трэба,</p>
<p>Хоць вунь там на краі неба,—</p>
<p>Кажа бог.— Ды толькі дрэнна,</p>
<p>Што зусім я непісьменны:</p>
<p>Не хадзіў малым у школку,</p>
<p>Распісацца не магу,</p>
<p>Дык пастаўлю хоць дугу.</p>
<p>Вось і маем мы вясёлку.</p>
<p> </p>
<h3><a id="chapter8"></a>ПЕРШЫ П’ЯНІЦА</h3>
<p>Вам ужо вядома тое,</p>
<p>Што у праведніка Ноя</p>
<p>Было роўных тры сыны,</p>
<p>Ўсе жанатыя яны</p>
<p>І мужчыны ў самай сіле.</p>
<p>Хлопцы сеялі, касілі,</p>
<p>Як паспее жыта, жалі,</p>
<p>Адным словам — не ляжалі.</p>
<p>Сам жа Ной пасля патопу</p>
<p>Аб ядзе малы меў клопат:</p>
<p>Здаў усё ён на сыноў.</p>
<p>Насадзіўшы вінаград,</p>
<p>Ціснуў сам і піў віно</p>
<p>(Выпіць быў заўсёды рад).</p>
<p>Ён віно піў не кілішкам,</p>
<p>А часцей за ўсё вядзерцам:</p>
<p>Моцны быў і лбом і сэрцам,</p>
<p>Але ўсё ж хапіў раз лішку,</p>
<p>Што да рэшты розум страціў</p>
<p>І, сарваўшы ўсё дазвання,</p>
<p>Што было на ім, убранне,</p>
<p>Так уклаўся голы спаць ён.</p>
<p>А сынок малодшы, Хам,</p>
<p>Ці не выпіўшы быў сам,</p>
<p>Бо, пабачыўшы старога,</p>
<p>Ён падняў страшэнны рогат</p>
<p>(Хлопец, мусіць, быў вясёлы).</p>
<p>Пасмяяўся ўволю сам,</p>
<p>А пасля гукнуў братам:</p>
<p>— Гляньце, хлопцы, бацька голы!</p>
<p>— Быў дагэтуль ты дурніла,</p>
<p>А цяпер здурнеў зусім,—</p>
<p>Стаў тут лаяць Хама Сім.—</p>
<p>Адвярнуў бы ўбок хоць рыла,</p>
<p>Дык ён, шэльма, зубы скаліць!</p>
<p>Вось устане — не пахваліць,</p>
<p>Ён правучыць цябе, гада!</p>
<p>І яны з Яфетам задам</p>
<p>Падышлі да бацькі скора</p>
<p>І прыкрылі яму сорам.</p>
<p>Калі выйшаў вінны чад,</p>
<p>Ной устаў, судзіць пачаў.</p>
<p>І на сына Хама ён</p>
<p>Налажыў такі праклён:</p>
<p>— Хам зняважыў мяне, дзеці,</p>
<p>Дык вось будзе ён за гэта</p>
<p>Служкай Сіма і Яфета,</p>
<p>Покуль будзе жыў на свеце,</p>
<p>І патомкі нават Хама</p>
<p>Будуць служкамі таксама</p>
<p>Заўжды ў нашчадкаў Яфета</p>
<p>Покуль свет стаяцьме светам.</p>
<p>Пасля гэтага на свеце</p>
<p>Трыста год, да самай смерці,</p>
<p>Так бясклопатна жыў Ной,</p>
<p>Толькі гнаў ды піў віно,</p>
<p>Нібы мы цяпер вадзіцу;</p>
<p>Не было нідзе міліцый —</p>
<p>Не было каму забраць</p>
<p>Самагонны апарат.</p>
<p> </p>
<p>Вось якою нас маною</p>
<p>Пра патопы ды пра Ноя</p>
<p>Частавалі служкі неба!</p>
<p>Ім давесці было трэба,</p>
<p>Што працоўны люд таксама</p>
<p>Ёсць патомкі таго Хама;</p>
<p>Што павінны зіму й лета,</p>
<p>Адным словам, круглы год,</p>
<p>Ліць яны крывавы пот</p>
<p>На паноў — «сыноў Яфета».</p>
<p> </p>
<h3><a id="chapter9"></a>ВАВІЛОНСКІ МЕТАД</h3>
<p>Быў адзін тады на свеце</p>
<p>Толькі горад Вавілон,</p>
<p>Больш ніякіх не было.</p>
<p>Людзі простыя, як дзеці,</p>
<p>У адным жылі там месцы,</p>
<p>І адна была ў іх мова,</p>
<p>А другой не зналі й слова.</p>
<p>Вось уздумалі нарэшце</p>
<p>Тыя людзі (гэта ж трэба!),</p>
<p>Каб дабрацца як да неба.</p>
<p>Намясілі кучу гліны</p>
<p>І давай рабіць цагліны,</p>
<p>З цэглы вежу будаваць.</p>
<p>Як дайшла да бога чутка,</p>
<p>Стала бога турбаваць,</p>
<p>На зямлю сышоў ён хутка</p>
<p>Паглядзець, што тут за трасца.</p>
<p>Няўжо людзям тым удасца</p>
<p>Аж дабрацца да яго?</p>
<p>Глянуў ён, дык — ого-го —</p>
<p>Задрыжалі ў бога лыткі,</p>
<p>Агарнуў старога жах:</p>
<p>Вежа тая ўвачавідкі</p>
<p>Так расце, як на дражджах.</p>
<p>Так заложна, так упарта</p>
<p>Працавалі ўсе дзядзькі.</p>
<p>Бог спужаўся не на жарты</p>
<p>І... змяшаў іх «языки».</p>
<p>Гвалт падняўся, як у сойме,</p>
<p>Кожны гердае па-свойму,</p>
<p>Кожны мае свае словы,</p>
<p>А народу ж колькі тысяч!</p>
<p>Вось калі там пачаліся</p>
<p>І замежныя ўсе мовы.</p>
<p>Доўга людзі балбаталі —</p>
<p>Згаварыцца не маглі;</p>
<p>Рассяляцца тады сталі</p>
<p>Па абшары ўсёй зямлі.</p>
<p>Пару слоў аб Вавілоне.</p>
<p>Там руіны ёсць і сёння,</p>
<p>Маюць тысячы гадоў,</p>
<p>А ад вежы ні слядоў,</p>
<p>Ні цаглінкі, ні кала —</p>
<p>Так яна там і была!</p>
<p> </p>
<h3><a id="chapter10"></a>АБРАМ ДЫ САРА — ЦІКАВАЯ ПАРА</h3>
<p>Кажуць, праайцец Абрам</p>
<p>Быў здаровы ды дзябёлы,</p>
<p>Шмат меў рознага дабра,</p>
<p>Коз ды іншае жывёлы,</p>
<p>З мясам быў і з малаком,</p>
<p>Жыў багатым кулаком.</p>
<p>Меў яшчэ ён жонку Сару.</p>
<p>Выглядала яна з твару</p>
<p>Сакавіта, маладжава,</p>
<p>Толькі дзетак не раджала.</p>
<p>Не тужыў Абрам спачатку,</p>
<p>Жыў сабе, не гараваў,</p>
<p>Прыбаўляў патроху статку</p>
<p>І са статкам вандраваў</p>
<p>Па абшарах Ханаана.</p>
<p>Але стала тут пагана:</p>
<p>Надышоў паморак, голад,</p>
<p>Пачала здыхаць жывёла.</p>
<p>Тут Абрам і «ах!» і «ох!» —</p>
<p>Вось яму з'явіўся бог</p>
<p>У той час, калі ён спаў,</p>
<p>Ды ўгаварваць яго стаў</p>
<p>— Слуг вазьмі, жывёлу, жонку,</p>
<p>Ды йдзі ў іншую старонку. {староя</p>
<p>Толькі далей за мяжу,</p>
<p>Куды я табе скажу.</p>
<p>Ты выконвай волю божу,</p>
<p>Дык я так цябе размножу,</p>
<p>Дзеля нашага знаёмства</p>
<p>Павялічу так патомства,—</p>
<p>Будзе ўнукаў, як пяску:</p>
<p>Ты ж — дзядок яшчэ ў саку.</p>
<p>(Хто што думае, то й сніцца —</p>
<p>Сніць так курыцу лісіца.)</p>
<p>А было ж ужо Абраму</p>
<p>Семдзесят пяць год тады.</p>
<p>Цётка Сара гэтаксама</p>
<p>Мела бабчыны гады —</p>
<p>Шэсцьдзесят было ёй з гакам,</p>
<p>А цвіла кабета макам.</p>
<p>Тут задумаўся Абрам:</p>
<p>— Трэба йсці, але куды б тут?</p>
<p>Не прыдумаю і сам...</p>
<p>Пойдзем, Сара, да Егіпта,</p>
<p>Знаць, на гэта воля божа.</p>
<p>Толькі вось чаго баюся:</p>
<p>Надта, Сара, ты прыгожа</p>
<p>Ды прывабная бабуся.</p>
<p>Схопяць там мяне, ўхаўтураць,</p>
<p>А цябе к сабе патураць.</p>
<p>Як падумаю, дык — страх.</p>
<p>Лепш кажы ты, што — сястра.</p>
<p>Не брыкайся, зноў жа, надта,</p>
<p>Як захоча хто багаты</p>
<p>Ды з табою... пагуляць.</p>
<p>Нам няма чаго губляць,</p>
<p>Калі б хто й... пацалаваў.</p>
<p>Бо мне гэта хоць не міла,</p>
<p>Але тут не ў гэтым сіла:</p>
<p>Бач, мая мне галава</p>
<p>Даражэй, ты ведай гэта,</p>
<p>Чым цнатлівасць у кабеты.</p>
<p>І Абрам тут не ўкляпаўся</p>
<p>У Егіпце ён папаўся:</p>
<p>Як з’явіўся туды ён,</p>
<p>Сару згрыбціў фараон.</p>
<p>За «сястру» Абраму выкуп</p>
<p>Фараон той даў вялікі —</p>
<p>Слуг, вярблюдаў і аслоў.</p>
<p>Апісаць не хопіць слоў,</p>
<p>Што за Сару той Абрам</p>
<p>Рознай рознасці набраў.</p>
<p>Фараон, аднак, дазнаўся,</p>
<p>Што з замужкаю звязаўся,</p>
<p>І тут раптам занямог.</p>
<p>— Пакараў мяне, знаць, бог!</p>
<p>Бяры жонку — й фур за браму! —</p>
<p>Ён загадвае Абраму.—</p>
<p>За агіднае штукарства</p>
<p>Выбірайся з майго царства!</p>
<p>А таму і не бяда:</p>
<p>Ўсё — нібы з гусі вада;</p>
<p>На Егіпет мог пляваць ён —</p>
<p>З ім і Сара, і багацце.</p>
<p> </p>
<p>Сара стала ўжо старая,</p>
<p>А дзяцей жа ўсё няма;</p>
<p>Дый раджаць то не пара ёй,—</p>
<p>Добра ведае сама:</p>
<p>Пачало драхлець і цела,</p>
<p>А дзяцей усё ж хацела.</p>
<p>Яна й кажа раз: — Абрамка!</p>
<p>У мяне Агар служанка.</p>
<p>Калі хочаш, я аддам —</p>
<p>Ты вазьмі сабе яе,</p>
<p>Але дзеткі то мае.</p>
<p>— Добра,— кажа тут Абрам,</p>
<p>Калі ты дазволіш, Сара,</p>
<p>Да Агары йду я зараз.</p>
<p>(Бач, рабыня маладая</p>
<p>Лепш за жонку выглядала,</p>
<p>Дык спяшаўся як мага).</p>
<p>Зацяжарала Агар,</p>
<p>Зазлавала цётка Сара:</p>
<p>Ёй, вядома, крыўдна стала,</p>
<p>Церплівосці не хваціла —</p>
<p>Мужу сцэну закаціла:</p>
<p>— Ах ты, порхаўка старая!</p>
<p>Бог цябе хай пакарае,</p>
<p>Што змяняў сваю ты жонку</p>
<p>На рабыню, на служанку.</p>
<p>Я дала Агар да часу,</p>
<p>Але, бач, які ты ласы!..</p>
<p>— Дык ты ж, Сара,— гаспадыня,</p>
<p>А яна — твая рабыня:</p>
<p>Распраўляйся з ёй сама,</p>
<p>Хіба ж болей слуг няма?</p>
<p>Хопіць гэтага дабра,</p>
<p>А плаціць ёй аліментаў</p>
<p>Я не буду ні працэнта,—</p>
<p>Адказаў тады Абрам.</p>
<p>І служанка тая скора</p>
<p>Зажыла ад Сары гора:</p>
<p>Яе часта Сара біла,</p>
<p>А нарэшце прыпякла,</p>
<p>Што няшчасная рабыня</p>
<p>Аж не вынесла — ўцякла.</p>
<p>Але Сары дапамога</p>
<p>Падаспела тут ад бога,</p>
<p>І служанку ўраз анёл</p>
<p>У пустыні пераняў.</p>
<p>Жаху ён паддаў Агары</p>
<p>І вярнуў у рукі Сары.</p>
<p>А служанка ледзь хадзіла,</p>
<p>Скора й сына нарадзіла.</p>
<p>Сара з «праайцам» назвалі</p>
<p>Сына гэтага — Ізмаіл.</p>
<p>Калі хто з вас хоча ў лона</p>
<p>Праайца таго Абрама,</p>
<p>Дык не будзь, браток, варонай,</p>
<p>А рабі і ты таксама:</p>
<p>Зарабляючы чырвонцы,</p>
<p>Спекульні часом на жонцы,</p>
<p>Да служанкі ўважны будзь —</p>
<p>Сёе-тое прыдабудзь,</p>
<p>Пасля з дому вытурай,—</p>
<p>Пападзеш адразу ў рай.</p>
<p> </p>
<h3><a id="chapter11"></a>ДРАМА Ў АБРАМА</h3>
<p>Меў Абрам ужо са сто,</p>
<p>Дзевяноста было Сары,</p>
<p>І вы ведаеце што? —</p>
<p>У паважнай гэтай пары</p>
<p>Нарадзіўся сын Ісак.</p>
<p>Разважайце так і сяк,</p>
<p>Ці то дзіва, ці не дзіва,</p>
<p>Толькі Сара нарадзіла...</p>
<p>Але гэта ўбок адкінем,</p>
<p>А паглядзім, што з іх сынам.</p>
<p>Як падрос, тады ў Абрама</p>
<p>З ім чуць-чуць не выйшла драма.</p>
<p>Раз, вось так, як і раней,</p>
<p>Да Абрама прыйшоў бог</p>
<p>(Ну, вядома, толькі ў сне —</p>
<p>Ён іначай жа не мог)</p>
<p>Выпрабоўваць цвёрдасць веры.</p>
<p>(Недаверны быў без меры.)</p>
<p>Вось і кажа ён: — Абрам!</p>
<p>Ты ўжо ведаеш і сам</p>
<p>Мае звычаі і смак,</p>
<p>Што люблю я, грэшны, часам</p>
<p>Пажывіцца смачным мясам.</p>
<p>А ў цябе ёсць сын Ісак,</p>
<p>Ох і мяккі, ох і тлусты,</p>
<p>Вось такія мне да густу.</p>
<p>Дык ты просьбу маю ўваж —</p>
<p>На вячэру яго ўсмаж.</p>
<p>На гары на Марыя</p>
<p>З'ем сваю вячэру я.</p>
<p>Што звярзлося уначы,</p>
<p>Дык Абрам усё дазвання</p>
<p>За сапраўднасць палічыў.</p>
<p>Ён назаўтра ўстаў заране,</p>
<p>Дроў на спіну ўсклаў аслу</p>
<p>Ды, пазваўшы пару слуг,</p>
<p>Ды, набраўшы ў чэрап жару</p>
<p>(Ні запалак, ні красала</p>
<p>Яшчэ публіка не знала),</p>
<p>Ён павёў на смерць ахвяру.</p>
<p>Дзень ідзе, другі ідзе,</p>
<p>Не відаць гары нідзе.</p>
<p>Як прайшло аж тры пары,</p>
<p>Падышоў ён да гары.</p>
<p>Слуг з аслом тады пакінуў,</p>
<p>Нагрузіў дрывамі сына,</p>
<p>На гару павёў яго,</p>
<p>Нож нясе сам і агонь.</p>
<p>Там алтар зрабіў ён з дроў,</p>
<p>Палажыў на іх Ісака</p>
<p>(Плакаў, пэўна, небарака)</p>
<p>І... праліў бы зараз кроў,</p>
<p>Бо ўжо нават нож падняў,</p>
<p>Ды анёл яго суняў:</p>
<p>— Пачакай, Абрам, не рэж!</p>
<p>На душу ты грэх бярэш:</p>
<p>Бачыць бог і рад без меры,</p>
<p>Што такі ты цвёрды ў веры</p>
<p>(А раней дык знаць не мог!</p>
<p>Ну, які ж тады ён бог?).</p>
<p>Глянуў ёлупень стары,—</p>
<p>Недалёка ў гушчары</p>
<p>Бачыць ён — стаіць баран,</p>
<p>Зачапіўшыся рагамі,</p>
<p>Толькі дрыгае нагамі.</p>
<p>Прывалок яго Абрам</p>
<p>І, як «Біблія» нам кажа,</p>
<p>Замест сына богу ўсмажыў.</p>
<p> </p>
<p>Вось і ў наш век дзе-нідзе</p>
<p>Ёсць на свеце дзікуны,</p>
<p>Што багам сваім яны</p>
<p>Ахвяроўваюць людзей.</p>
<p>Што ж, урэшце, тут выходзіць?</p>
<p>Дзе ж яны — маралі тыя,</p>
<p>Непарушныя святыя,</p>
<p>Аб якіх папы даводзяць?</p>
<p>І ці ёсць дзе той дурніца</p>
<p>Ці фанатык ды гарэза,</p>
<p>Каб, як сон дурны прысніцца,</p>
<p>Сына ўласнага зарэзаў?</p>
<p> </p>
<h3><a id="chapter12"></a>ПРА САДОМСКАЕ БАЛОТА І «ПРАВЕДНІКА» ЛОТА</h3>
<p>Многім, пэўна, невядома,</p>
<p>За што бог так пакараў</p>
<p>Бедных тубыльцаў Садома.</p>
<p>А ўжо ведаць бы пара!</p>
<p>Бог наслаў агню і серкі</p>
<p>Ды яшчэ якойсьці трасцы,</p>
<p>Бо жылі там недаверкі:</p>
<p>Грэх адзін здараўся часта:</p>
<p>Людзям гэтае старонкі</p>
<p>Не патрэбны былі жонкі.</p>
<p>Бог пра гэта нейк дазнаўся,</p>
<p>Але йсці ў Садом баяўся:</p>
<p>Што шукаць бяды на голаў,</p>
<p>Могуць часам абязвечыць.</p>
<p>І паслаў ён двух анёлаў,</p>
<p>Пракурораў ці мо следчых.</p>
<p>Добрая была пагода,</p>
<p>І да полудня ад ранку</p>
<p>Лот той «праведны», як лодар,</p>
<p>Грэўся, седзячы на ганку.</p>
<p>Вось ён глянуў — прэцца хтосьці.</p>
<p>Як зірнуў на незнаёмых,</p>
<p>Аж спужаўся — то ж анёлы!</p>
<p>Ён з паклонам кліча ў госці.</p>
<p>Лот напёк гасцям бліноў,</p>
<p>Добра выпілі, канечне.</p>
<p>(Проста дзіва, што анёл</p>
<p>Есць і п’е, як кожны грэшны!)</p>
<p>Лот паслаў усім пасцелі,</p>
<p>Толькі легчы спаць хацелі,</p>
<p>Аж тут раптам нейкі гоман...</p>
<p>Гэта тубыльцы Садома —</p>
<p>Хлопцы, жэўжыкі, мужчыны —</p>
<p>Патрабуюць адным чынам:</p>
<p>— Падавай сюды гасцей!</p>
<p>Мы іх добра пачастуем,</p>
<p>Каб хадзілі к нам часцей.</p>
<p>Лот, вядома, пратэстуе...</p>
<p>Нам дык смех, гасцям жа й Лоту,</p>
<p>Вельмі моташна было тут.</p>
<p>Што ж рабіць святым анёлам</p>
<p>З іх анёльскім станам кволым?</p>
<p>Лот іх выратаваць хоча,—</p>
<p>Ён дае садомцам дочак:</p>
<p>— Не хачу я безгалоўя,</p>
<p>Скарыстайце на здароўе!</p>
<p>Ахвярую лепш дзяцей,</p>
<p>А не мілых мне гасцей.</p>
<p>— Лезь ты з дочкамі ў балота,—</p>
<p>Кажуць тубыльцы на Лота.</p>
<p>— Забаўляйся з імі сам,</p>
<p>А хлапцоў давай ты нам!</p>
<p>Ды нахрапам пруцца ў дзверы.</p>
<p>Як прыперлі Лота к плоту —</p>
<p>Ні дыхнуць, ні пікнуць Лоту.</p>
<p>Вось анёлы бачаць тут —</p>
<p>Надта дрэнныя паперы,</p>
<p>Ды наслалі слепату</p>
<p>(Ці не лепш бы ім было</p>
<p>На людзей наслаць святло?).</p>
<p>Ад дзядзькоў уцёк тут Лот,</p>
<p>А яны таўкуцца ў плот</p>
<p>Лбамі, носам, чым папала,</p>
<p>Але што ж... пішы — прапала!</p>
<p>А назаўтра госці рана</p>
<p>(Мусіць, спалася пагана)</p>
<p>І сям’ю ўзялі, і Лота</p>
<p>Ды з Садома за вароты.</p>
<p>— Сыпце,— кажуць,— без аглядкі,—</p>
<p>Навядзе тут бог парадкі.</p>
<p>Як пусціўся Лот бягом!</p>
<p>Як пасыплецца агонь!</p>
<p>Як прарвецца ў небе дзірка!</p>
<p>Як пальецца з неба серка!</p>
<p>Так, як «Біблія» нам кажа,</p>
<p>Бог Садом да рэшты спляжыў,</p>
<p>А з ім разам і Гамору</p>
<p>(Гэта быў суседні горад).</p>
<p>Лот між тым ва ўсе лапаткі</p>
<p>Прэ, адно мільгаюць пяткі.</p>
<p>Але з Лотавай мадам</p>
<p>Хутка сталася бяда:</p>
<p>Ад бяды яна ўцякала,</p>
<p>Але збыт была цікава,</p>
<p>Як авечка ці каза:</p>
<p>Аглянулася назад</p>
<p>І так вокам толькі — луп!</p>
<p>Дык з яе зрабіўся слуп,</p>
<p>Не драўляны — саляны...</p>
<p>— Ці не еў ты беляны? —</p>
<p>Хімік, мабыць, запытае.</p>
<p>Бо нідзе, ніхто, ніколі</p>
<p>Не зрабіў з кабеты солі.</p>
<p>Ён таго, дзівак, не знае,</p>
<p>Што па «хіміі» па божай</p>
<p>Гэта лёгка стацца можа.</p>
<p>Ды няхай аб гэтым потым,</p>
<p>Пойдзем далей мы за Лотам...</p>
<p>Гэты «праведнік» стары</p>
<p>Нек змясціўся у гары</p>
<p>Каля горада Сігора.</p>
<p>Ён жыве і мала гора,</p>
<p>З ім жа пара яго дочак —</p>
<p>Замуж кожная з іх хоча.</p>
<p>— Мы дарэмна тут загінем</p>
<p>І насення не пакінем,—</p>
<p>Кажа большая дачка.</p>
<p>— Хіба вось што... Пачакай!..</p>
<p>Як ты мысліш наконт бацькі?</p>
<p>Ён дзядуля яшчэ хвацкі,</p>
<p>Мы дамо яму віна,</p>
<p>Потым пойдзе з нас адна...</p>
<p>Хай хоць я, мо, на пачатак.</p>
<p>Стала згода між дзяўчатак:</p>
<p>Як сказалі, так зрабілі —</p>
<p>Добра бацьку напаілі.</p>
<p>Ён да дочкі да свае,</p>
<p>Як да жонкі, прыстае.</p>
<p>Тая ж (добрая, знаць, цаца!)</p>
<p>І не думала спрачацца.</p>
<p>Неўзабаве цераз ночку</p>
<p>Так было й з другою дочкай.</p>
<p>А праз нейкі пэўны час</p>
<p>(Такі самы, як і ў нас)</p>
<p>Родзіць кожная дзяўчына</p>
<p>Лоту ўнука, сабе сына.</p>
<p> </p>
<h3><a id="chapter13"></a>БІБЛЕЙСКІ ПІСАКА ПРА СЫНОЎ ІСАКА</h3>
<p>Мы чыталі, што Абрам,</p>
<p>Каб не трапіўся баран,</p>
<p>Дык зарэзаў бы для бога</p>
<p>Сына ўласнага малога.</p>
<p>Далей з «Бібліі» пісака</p>
<p>Так гаворыць пра Ісака:</p>
<p>Яшчэ год пражыўшы з трыццаць,</p>
<p>Захацеў Ісак жаніцца,</p>
<p>І з калымам збыт багатым</p>
<p>Ён раба паслаў за свата</p>
<p>Да далёкіх сваякоў,—</p>
<p>Дзесьці нейкі жыў Лаван.</p>
<p>Раб жа той быў — галава!</p>
<p>Не страляў ён лелякоў</p>
<p>І прывёз сястру Лавана</p>
<p>Для Ісака — свайго пана.</p>
<p>Жонка ж гэтая — Рэвека —</p>
<p>Увішная, не няўмека,</p>
<p>Працаваць магла са смакам</p>
<p>І кахалася з Ісакам.</p>
<p>Ну, а вынік быў такі:</p>
<p>Два сыночкі-блізнюкі.</p>
<p>З іх Ісаў быў звераловам,</p>
<p>Гэта значыць — паляўнічы,</p>
<p>Ну, а Якаў... адным словам,</p>
<p>Жыў пры мамчынай спадніцы.</p>
<p>Бацька больш любіў Ісава,</p>
<p>Маці ж Якава таксама.</p>
<p>Дык вось неяк раз Ісаў</p>
<p>Цэлы дзень дарма гайсаў</p>
<p>(Не траплялася звярака),</p>
<p>І дадому ён галодны</p>
<p>Так вярнуўся, небарака.</p>
<p>Тут брацішка яго Якаў</p>
<p>Сёрбаў крупнічак халодны.</p>
<p>— Дай ты мне пасёрбаць крышку,—</p>
<p>Папрасіў Ісаў брацішку.</p>
<p>— А аддай жа першародства,—</p>
<p>Адказаў Ісаву Якаў.</p>
<p>(Ах, якое «благародства»!)</p>
<p>— Што мне ў ім,— сказаў Ісаў,—</p>
<p>Калі здохну скора сам...</p>
<p>І аддаў, і еў са смакам.</p>
<p>Прайшло чвэрць ці мо паўвека,</p>
<p>Стаў Ісак сляпым калекам.</p>
<p>Вось прамаці тут Рэвека</p>
<p>Стала думаць і кумекаць,</p>
<p>Як сляпога ашукаць</p>
<p>Дзеля сына-пестунка.</p>
<p>І прыдумала «прамаці»:</p>
<p>Быў, як воўк, Ісаў касматы;</p>
<p>Вось яна тут узяла</p>
<p>Ды зарэзала казла,</p>
<p>Скуру зараз жа злупіла,</p>
<p>Ёю Якава накрыла</p>
<p>(Ах, якое хараство!).</p>
<p>Бацька мацнуў, не пазнаў:</p>
<p>Ён падумаў, што Ісаў,</p>
<p>І зацвердзіў першынство</p>
<p>Так сваім благаславеннем.</p>
<p>Пасля гэтага здарэння,</p>
<p>Як прыйшоў Ісаў дадому,</p>
<p>Ды як стала ўсё вядома,</p>
<p>Што абуў яго так Якаў,</p>
<p>Дык са злосці аж заплакаў,</p>
<p>Думаў жуліка забіць,</p>
<p>Ды не мог яго злавіць:</p>
<p>Таго маці яшчэ рана</p>
<p>Адаслала да Лавана.</p>
<p>Калі прыйдзе хоць і родны</p>
<p>Да цябе твой брат галодны,</p>
<p>Дык заўсёды дзерці трэба</p>
<p>Восем скур за крошку хлеба.</p>
<p>Дзеля ўласнага прыбытку</p>
<p>Ты змяняй на шкуру світку,</p>
<p>У казла перарабіся,</p>
<p>У свінню або ў сабаку,</p>
<p>Ашукай калеку-бацьку,</p>
<p>А свайго усё ж дабіся,</p>
<p>І сумленне хай не мучыць,—</p>
<p>Так тут «Біблія» нас вучыць.</p>
<p> </p>
<h3><a id="chapter14"></a>ЯК ЯКАВУ ДЗЯДЗЯ СЛЯПУЮ ЎЛАДЗІЎ</h3>
<p>Ад Ісава так пёр Якаў,—</p>
<p>Не дагнаў бы і сабакам,</p>
<p>І прыбег аж да Лавана.</p>
<p>Тут было яго спаткана.</p>
<p>Пачалі яны вітацца,</p>
<p>Пра здароўе стаў пытацца</p>
<p>У пляменніка Лаван.</p>
<p>Ды не слухаў толькі Якаў,</p>
<p>Бо раскіс ды аж заплакаў,</p>
<p>Як Рахільку цалаваў.</p>
<p>(Знаць, нішто была Рахіль...</p>
<p>Эх, грахі нашы, грахі!</p>
<p>Не адзін той жулік Якаў</p>
<p>На грудзях Рахілі плакаў!)</p>
<p>Якаў стаў у дзядзькі жыць,</p>
<p>Дзядзьку парабкам служыць.</p>
<p>Служыць тыдзень, служыць два.</p>
<p>— Што ж,— пытаецца Лаван,—</p>
<p>Будзеш мне дарма служыць</p>
<p>Ці за плату? Ты кажы.</p>
<p>— За Рахільку я гатоў</p>
<p>Праслужыць аж сем гадоў,—</p>
<p>Адказаў тут дзядзьку Якаў.</p>
<p>Дзядзька бачыць, што калым</p>
<p>Не такі ужо малы.</p>
<p>Але ўсё ж Лаван зацмакаў,</p>
<p>Бо была дачка другая —</p>
<p>Лія, большая, сляпая,</p>
<p>Дык хацелася да смерці,</p>
<p>Каб як-небудзь тую ўперці.</p>
<p>Для Лавана, як мінутка,</p>
<p>Сем гадоў прабеглі хутка,</p>
<p>І ўжо трэба — вось бяда! —</p>
<p>Дочку Якаву аддаць.</p>
<p>Якаў жджэ ды не дажджэцца,</p>
<p>Падагнаў бы час, здаецца,</p>
<p>Каб скарэй даваў бог ночку,</p>
<p>А Лаван — Рахільку-дочку.</p>
<p>Вось і ночка, вось і дочка,</p>
<p>Вось і белая сарочка,</p>
<p>А надзета на каго,</p>
<p>Блазнюку не да таго...</p>
<p>А назаўтра ўстаў з «пахмелля»,</p>
<p>Пралупіўшы сяк-так бельмы,</p>
<p>Бачыць Якаў — побач Лія.</p>
<p>Тут жаніх наш як завые!</p>
<p>А Лаван адно смяецца:</p>
<p>— Табе ж нашы ўсе законы,</p>
<p>Мабыць, трошачкі знаёмы,</p>
<p>І заўсёды так вядзецца,</p>
<p>Што павінен выдаць татка</p>
<p>Дочку большую спачатку...</p>
<p>Паслужы яшчэ сем год,—</p>
<p>Кажа дзядзька-абармот.</p>
<p>І тады, клянуся я,</p>
<p>Будзе ўжо Рахіль твая.</p>
<p>Той, падзякаваўшы «татку»,</p>
<p>Зноў пачаў служыць спачатку.</p>
<p>Якаў выслужыў гады</p>
<p>І Рахільку ўзяў тады.</p>
<p>Што ні год сляпая Лія</p>
<p>Водзіць дзетачкі малыя,</p>
<p>А ў Рахількі справа слаба —</p>
<p>Як дзяўчына, ходзіць баба.</p>
<p>Тут на Якава віна,</p>
<p>Як напалася яна:</p>
<p>— Што з табой, Якуб, за трасца?</p>
<p>Аніяк табе не ўдасца!</p>
<p>Недарэчнасць, а не муж!</p>
<p>А вось з Ліяй ты чаму ж?</p>
<p>— І хацеў я, ды не мог,—</p>
<p>Кажа Якаў,— мусіць, бог</p>
<p>Нас карае за грахі.</p>
<p>А тут зноў яму Рахіль:</p>
<p>— Каб ты так ужо хацеў</p>
<p>Для мяне з табой дзяцей,</p>
<p>Дык служанку ўзяў бы Валу.</p>
<p>(Так заўсёды ў іх бывала:</p>
<p>Прыдабудзе муж рабе —</p>
<p>«Госпожа» бярэ сабе).</p>
<p>І выходзіць — рад не рад —</p>
<p>Папраўляйся, Якаў, брат!</p>
<p>Як дазналася пра гэта</p>
<p>Лія, плодная кабета,</p>
<p>Заўладала зайздрасць ёю</p>
<p>(Надта прагная была),—</p>
<p>І з служанкаю сваёю,</p>
<p>Зелфай, Якава звяла.</p>
<p>Лія, Рохля, Зелфа, Вала —</p>
<p>З імі ж клопату не мала,</p>
<p>Паспрабуй ім дагадзі ты.</p>
<p>Ён жа, хлопец цягавіты,</p>
<p>І не скардзіўся, бывала.</p>
<p> </p>
<h3><a id="chapter15"></a>ЯК ЗЯЦЬ ЦЕСЦЮ АДПЛАЦІЎ НАРЭШЦЕ</h3>
<p>Гэтак Якаў тузін цэлы</p>
<p>Пусціў хлопцаў на свет белы.</p>
<p>Напладзіўшы шмат дзяцей,</p>
<p>Аддзяліцца ён ад цесця</p>
<p>З цэлай плоймай захацеў</p>
<p>І сказаў аб тым нарэшце.</p>
<p>І ў цясця на тое — згода,</p>
<p>Ды вось толькі платы шкода!</p>
<p>Стаў пытацца ён, што зяць</p>
<p>За ўсю службу хоча ўзяць.</p>
<p>Якаў кажа: — Кінь ты, тата!</p>
<p>Ну, якая там зарплата!</p>
<p>Я прашу адно дазволу</p>
<p>Ўзяць стракатую жывёлу —</p>
<p>Рабых, лысых, беласпінных,</p>
<p>Табе ж чыстую пакіну.</p>
<p>Пагадзіўся з зяцем «тата»</p>
<p>Ды падзякаваў ён богу,</p>
<p>Бо авец і коз стракатых</p>
<p>У яго было нямнога.</p>
<p>Якаў — жулік і гарэза —</p>
<p>Тут такую штуку ўрэзаў:</p>
<p>Каб яму больш коз папала,</p>
<p>Нарабіў рабых ён палак</p>
<p>І, як гнаў да вадапою,</p>
<p>Палкі тыя браў з сабою,</p>
<p>Там іх клаў каля карыта.</p>
<p>Так ён краў, і шыта-крыта:</p>
<p>Самкі чорныя, як галкі,</p>
<p>Углядаліся на палкі —</p>
<p>Быў прыплод ад іх стракаты.</p>
<p>Так наш Якаў стаў багаты,</p>
<p>Багацей за цесця, мусіць.</p>
<p>Калі «Біблія» не хлусіць,</p>
<p>Дык там піша, што сам бог</p>
<p>Красці Якаву памог:</p>
<p>Якаў стаў таму багаты</p>
<p>І таму яму «вязло»,</p>
<p>Што да козачак казлоў</p>
<p>Падсылаў сам бог стракатых.</p>
<p> </p>
<h3><a id="chapter16"></a>У РОЖКІ З БОГАМ</h3>
<p>Абабраўшы спрытна цесця,</p>
<p>Якаў дзёру даў нарэшце,</p>
<p>І з жывёлай, і з рабамі,</p>
<p>І з сынамі, як дубамі,</p>
<p>Ён туды падходзіць стаў,</p>
<p>Дзе жыў брат яго Ісаў,</p>
<p>Ад якога ў сваю пору</p>
<p>Ён даваў таксама дзёру.</p>
<p>Якаў хітры, як лісіца,</p>
<p>Баязлівы чалавечак:</p>
<p>Калі ўведаў ён, што брат</p>
<p>Дуж рабамі і багат,</p>
<p>Дык паслаў яму гасцінца —</p>
<p>Коз, вярблюдаў і авечак.</p>
<p>Але й то шчэ невядома,</p>
<p>Як бы стрэлі яго дома,</p>
<p>Каб не сябра яго бог</p>
<p>Яму нехаця памог.</p>
<p>Ці стары мо быў упіўся,</p>
<p>Ці пад старасць звар’яцеў,</p>
<p>Бог адзін пра тое знае,</p>
<p>Толькі з Якавам схапіўся —</p>
<p>Барукацца захацеў.</p>
<p>Іх хавала цем начная.</p>
<p>Якаў быў здароў, як вол:</p>
<p>Як схапіў ён бога ўпол,</p>
<p>Да сябе прыціснуў шчыльна,</p>
<p>Закрахтаў аж «усясільны»:</p>
<p>Вось-вось-вось ён ляжа, здэцца,</p>
<p>Але пнецца — не здаецца.</p>
<p>Так вадзіліся яны</p>
<p>Цэлу ноч, як певуны.</p>
<p>Дзень на змену ночы йдзе;</p>
<p>Вось узыдзе сонца скора.</p>
<p>Бог зусім ужо ў бядзе:</p>
<p>Як убачаць, будзе сорам.</p>
<p>З усяе тут моцы боскай</p>
<p>Даў ён Якаву падножку</p>
<p>(Думаў вырабіцца бог),</p>
<p>Але Якаў, як бульдог,</p>
<p>Учапіўся мёртвай хваткай,—</p>
<p>Хоць баліць звіхнёны клуб,</p>
<p>Напінае болей пуп,—</p>
<p>Вось паложыць на лапаткі.</p>
<p>Бачыць бог, прыперла крута:</p>
<p>Барукацца больш — пакута,</p>
<p>Не хапае сілы божай,</p>
<p>Але й вырвацца не можа.</p>
<p>Стаў край неба залаціцца,</p>
<p>Небарак пачаў прасіцца:</p>
<p>— Братка, Якаўка, пусці!</p>
<p>Пашкадуй старой касці,</p>
<p>Падурэлі, ну і годзе,</p>
<p>Бачыш — ранне надыходзе.</p>
<p>Якаў кажа: — Не магу:</p>
<p>Пакалечыў ты нагу,</p>
<p>Дык цяпер за вызваленне</p>
<p>Дай хаця благаславенне.</p>
<p>Бог яго благаславіў</p>
<p>Быць здаровым ды багатым,</p>
<p>І тады спатканне з братам</p>
<p>Адбылося без крыві.</p>
<p> </p>
<p>Вось падумайце аб тым,</p>
<p>Чаму Якаў той святы.</p>
<p>Мо таму, што меў рабоў,</p>
<p>Не рабіў сваім гарбом?</p>
<p>Мо таму, што быў багатым,</p>
<p>Абдурыўшы бацьку й брата,</p>
<p>Абакраўшы гладка цесця?</p>
<p>Мо таму яшчэ, нарэшце,</p>
<p>Ён святога ўздзеў вянок,</p>
<p>Што дзве пары меў жанок</p>
<p>І нёс добра абавязкі,</p>
<p>Як адказваў ім на ласкі?</p>
<p> </p>
<h3><a id="chapter17"></a>КРЫВАВАЕ ВЯСЕЛЛЕ</h3>
<p>Была ў Якава дачка,</p>
<p>Што пара б і замуж скора.</p>
<p>Панаваў там князь Емора.</p>
<p>Ён не думаў, не чакаў,</p>
<p>Як аднойчы яго сыну</p>
<p>Стрэць прыйшлося тую Дзіну.</p>
<p>І Сіхем (так звалі сына),</p>
<p>Калі глянуў на дзяўчыну,—</p>
<p>Пакахаў, і ён ёй люб.</p>
<p>Вось у іх фактычны шлюб</p>
<p>(Не ў царкве і не ў касцеле —</p>
<p>Шлюб узялі, дзе хацелі).</p>
<p>Той жа Якаў — бацька Дзіны,</p>
<p>Жулік спрытны і бывалы —</p>
<p>Рад быў, што знайшоў прычыну,</p>
<p>І падняў тут зараз гвалт,</p>
<p>Чаму згвалцілі дзяўчыну.</p>
<p>Хлопец той, сказаць-прызнацца,</p>
<p>І не думаў адракацца</p>
<p>Ад дзявочай пекнаты:</p>
<p>Бацьку шле ён у сваты.</p>
<p>Князь быў надта добрым сватам.</p>
<p>— Парадніцеся вы з намі! —</p>
<p>Просіць Якава з сынамі.</p>
<p>— Выкуп дам я вам багаты,</p>
<p>Толькі дайце вашу Дзіну</p>
<p>Вы за жонку майму сыну.</p>
<p>— Твой жа сын не абразаны,—</p>
<p>Князю хлопцы адказалі,—</p>
<p>І таму ён век-вяком</p>
<p>Нам не будзе сваяком.</p>
<p>Хай ён зробіць абразанне.</p>
<p>Тое ж самае павінны</p>
<p>Учыніць усе мужчыны</p>
<p>З усяго твайго ўладання.</p>
<p>Спахмурнелі князь і сын,</p>
<p>Толькі ж выхад быў адзін:</p>
<p>Ўсіх мужчын яны сабралі,</p>
<p>Хто быў рад, а хто не рад,</p>
<p>І ўчынілі той абрад,</p>
<p>А назаўтра ўсе стагналі.</p>
<p>(Дурні, кажучы між намі.)</p>
<p>Ну, а Якаў той з сынамі</p>
<p>Тут узнялі «храбра» меч</p>
<p>І давай галовы сеч:</p>
<p>Перабілі ўсіх мужчын,</p>
<p>І загінуў князь і сын.</p>
<p>Якаў тут пазаграбаў</p>
<p>І жывёлу, і рабоў,</p>
<p>І жанок, і ўсіх дзяцей,—</p>
<p>Стаў намнога багацей:</p>
<p>Меў рабоў мо колькі тысяч,</p>
<p>Але, помсты баючыся</p>
<p>За Сіхема і Емору,</p>
<p>Ён з награбленым даў дзёру.</p>
<p> </p>
<h3><a id="chapter18"></a>СЛОЎ З ПАРУ ПРА ІУДУ І ФАМАРУ</h3>
<p>Я пра праайца Іуду</p>
<p>Доўга тут пісаць не буду,</p>
<p>Скажу коратка зусім,</p>
<p>Што ён Якава быў сын,</p>
<p>Сын пры гэтым «лепшы самы»,</p>
<p>А ці так,— мяркуйце самі:</p>
<p>Гляньце з «Бібліі» цытаты,</p>
<p>Як Іуда быў жанаты,</p>
<p>Як любіў ён жонку шчыра</p>
<p>(Хананеянка была,</p>
<p>Трох сыночкаў прывяла),</p>
<p>Як жаніў ён сына Іра,</p>
<p>Падабраў яму пад пару</p>
<p>Ён яўрэечку Фамару.</p>
<p>Ір жанаты жыў нядоўга:</p>
<p>Не ўгадзіў ён нешта богу,</p>
<p>І паслаў яму бог кару,—</p>
<p>Удавой зрабіў Фамару.</p>
<p>Горка плакала яна,</p>
<p>Але быў яшчэ Анан —</p>
<p>Сын Іуды серадольшы,</p>
<p>Ён за Іра быў не горшы.</p>
<p>Каб Фамару абнасеніць,</p>
<p>Бацька з ёй Анана жэніць.</p>
<p>Той пярэчыць стаў Іуду:</p>
<p>— Адчапіся,— кажа,— тата</p>
<p>Ні за што я жыць не буду</p>
<p>З гэтай жонкай майго брата</p>
<p>Дый ні з якаю кабетай.</p>
<p>Ён такі і спраўдзіў гэта:</p>
<p>Праз увесь свой век кароткі</p>
<p>Ужываў другія сродкі.</p>
<p>Сумна, моташна ўдаве,</p>
<p>Ўсё мужчыны ў галаве,</p>
<p>Паглядае на іх ласа.</p>
<p>А Іуда гэтым часам</p>
<p>Сам раптоўна заўдавеў,</p>
<p>І яго скарала доля.</p>
<p>Вось пайшоў ён раз у поле,</p>
<p>А Фамара не драмала:</p>
<p>Твар накрыла пакрывалам</p>
<p>Ды пабегла ўперад хутка.</p>
<p>Села там яна ў варотах.</p>
<p>Свёкар думаў — прастытутка,</p>
<p>І ўзяла яго ахвота.</p>
<p>Да яе ён стаў падходзіць,</p>
<p>З ёю гутарку заводзіць,</p>
<p>Потым лезе цалавацца,</p>
<p>Потым... сталі таргавацца.</p>
<p>Прапануе ён казла.</p>
<p>Тая б плату і ўзяла,</p>
<p>Толькі просіць, каб спачатку</p>
<p>Ён што-небудзь даў задатку.</p>
<p>Ну, а ён — дзядуля палкі —</p>
<p>Даў папругу ёй і палку</p>
<p>Ды яшчэ сваю пячатку...</p>
<p> </p>
<p>І пасля пайшоў паволі</p>
<p>Да жывёлы ён у поле.</p>
<p>Неўзабаве пасланец</p>
<p>Да яе з казлом ідзе.</p>
<p>Места ўсё з канца ў канец</p>
<p>Абышоў — няма нідзе.</p>
<p>Хто ні йдзе і хто ні едзе,</p>
<p>У знаёмых і суседзяў</p>
<p>Ён пытае:</p>
<p>— Ці не бачыў?</p>
<p>— Не, не бачылі.</p>
<p>— Што гэта?</p>
<p>Дзе ж падзелася кабета?</p>
<p>Чорт схапіў яе — няйначай.</p>
<p>Недзе, шэльма, папаўзла! —</p>
<p>І панёс назад казла.</p>
<p>А пасля праз пэўны час</p>
<p>І прыносяць неяк раз</p>
<p>Цёткі свёкру пра нявестку</p>
<p>Ды благую надта вестку,—</p>
<p>Што Фамара загрубела</p>
<p>Невядома з кім тайком,</p>
<p>Скора будзе з «байструком».</p>
<p>Свёкар стаў ад злосці белы,</p>
<p>Раззлаваўся і вяліць</p>
<p>На агні яе спаліць.</p>
<p> </p>
<p>Вось агонь і дыму хмара,</p>
<p>Вось прыведзена й Фамара,</p>
<p>Ледзь яе ўжо не звязалі.</p>
<p>Тут Іуда рот разявіў,</p>
<p>Бо нявестка свёкру-татку</p>
<p>Тыц у нос яго пячатку:</p>
<p>— З чыіх,— кажа,— гэта рук,</p>
<p>Ад таго ў мяне байструк.</p>
<p>Так гарэзная нявестка</p>
<p>Асталася жыць сама,</p>
<p>Ды і свёкру-то някепска</p>
<p>Нарабіла сарама.</p>
<p>Вось я кончыў аб Іудзе,</p>
<p>А цяпер вы, калі ласка,</p>
<p>Паглядзіце самі, людзі,</p>
<p>Што нам скажа гэта казка,</p>
<p>Што тут ёсць у брудзе тым,</p>
<p>Каб лічылі мы святым?</p>
<p> </p>
<h3><a id="chapter19"></a>АБ ІОСІФЕ ПРЫГОЖЫМ — «АБРАННІКУ БОЖЫМ» І «ЗАСЛУЗЕ» ЯГОНАЙ — УТВАРЭННІ ПРЫГОНУ</h3>
<p>З вас чытаў, напэўна, кожын</p>
<p>Аб Іосіфе Прыгожым,</p>
<p>Што між Якава сыноў</p>
<p>Як разгадчык добры сноў</p>
<p>Вызначаўся з малых дзён;</p>
<p>Як пайшоў у поле ён</p>
<p>Раз братоў сваіх праведаць,</p>
<p>Пастухам панёс абедаць,</p>
<p>Калі ладным быў хлапцом;</p>
<p>Як егіпецкім купцом</p>
<p>Там браты яго прадалі,</p>
<p>І так далей, і так далей...</p>
<p>Як, праз тыдняў, можа, пару,</p>
<p>Царадворцу Патыфару</p>
<p>Ва ўслужэнне ён папаў,</p>
<p>Як і сам ледзь не прапаў.</p>
<p>У палац прыйшоў Іосіф,</p>
<p>Тут яно і пачалося:</p>
<p>Патыфарава жанчына</p>
<p>Спадабала ў ім мужчыну;</p>
<p>Што ні ступіць,— прыстае.</p>
<p>Але толькі на яе</p>
<p>Ані гляне подлы раб.</p>
<p>Ці баіцца, ці, мо, слаб?</p>
<p>Як хапіў жа бабу пал там,</p>
<p>Дык узяць рашыла гвалтам.</p>
<p>Раз прыйшоў ён у пакой,</p>
<p>Дык яна тут раптам: — Стой!</p>
<p>Зараз цоп яго за порткі.</p>
<p>А Іосіф — хлопец вёрткі:</p>
<p>Кінуў порткі ды пайшоў</p>
<p>Сам за дзверы галышом.</p>
<p>Як падыме ж баба крык!</p>
<p>Тут як бач яе мужык</p>
<p>Прыбягае — Патыфар:</p>
<p>— Што за крык? Ці не пажар?</p>
<p>Думаў я — цябе хто рэжа...</p>
<p>— Хацеў згвалціць мяне раб;</p>
<p>Ласы надта ён да баб,</p>
<p>Нават вось яго адзежа,—</p>
<p>Хлусіць баба тут яму.—</p>
<p>Пасадзі яго ў турму,</p>
<p>Каб забыўся пра спадніцу.</p>
<p>Той запёр яго ў цямніцу.</p>
<p>Неўзабаве Фараон</p>
<p>Незвычайны бачыць сон:</p>
<p>Быццам вылезлі з вады</p>
<p>Тлустых сем кароў, як бочкі,</p>
<p>А за імі сем худых</p>
<p>Тут жа, побач, недалёчка.</p>
<p>Мыкнуць тлустыя не ўспелі,</p>
<p>Як худыя іх паелі,</p>
<p>Самі зноў жа як драчы.</p>
<p>Тае ж самае начы</p>
<p>Такі ж выпадак вось самы</p>
<p>Бачыць ён і з каласамі.</p>
<p>Як прачнуўся Фараон,</p>
<p>Загадаў жрацам, вяльможам</p>
<p>Разгадаць, што значыць сон.</p>
<p>Дык няма — ніхто не можа.</p>
<p>Што было й разгадваць, здэцца,</p>
<p>Мала што каму звярзецца,</p>
<p>Але так пакінуць нельга,—</p>
<p>Па Іосіфа пабеглі.</p>
<p>Той прыйшоў і разгадаў</p>
<p>(Пішуць — бог яму так даў),</p>
<p>Кажа: — Тлустых сем кароў —</p>
<p>То ўраджайных сем гадоў,</p>
<p>А другія сем худых —</p>
<p>Неўраджайныя гады.</p>
<p>Вось, каб не галадаваць,</p>
<p>Трэ табе загатаваць</p>
<p>За ўраджай запасы збожжа.</p>
<p>Хто, па-твойму, гэта зможа? —</p>
<p>Фараона ён спытаў.</p>
<p>Доўга думаць той не стаў:</p>
<p>— Як не ты,— дык хто ж іначай</p>
<p>Тут зрабіць бы гэта мог?</p>
<p>Нам паслаў цябе сам бог,</p>
<p>Мы тут гэта добра бачым.</p>
<p>Памажы ж, прашу дабром,</p>
<p>Покуль голад той міне.</p>
<p>Над усімі ўладаром</p>
<p>Будзеш ты пасля мяне.</p>
<p>Так Іосіфа па шэрсці</p>
<p>Фараон пагладзіў — хваліць,</p>
<p>Пасля зняў з рукі ён персцень</p>
<p>І надзеў яму на палец,</p>
<p>Пасадзіў у калясніцу,</p>
<p>І рабы яго памчалі.</p>
<p>Кожны мусіў пасці ніцма,</p>
<p>Як Іосіфа страчалі.</p>
<p>А Іосіф рад старацца.</p>
<p>Закіпела ў яго праца:</p>
<p>Хлебаробам загадаў,</p>
<p>Нават смерцю пагражае,</p>
<p>Кожны з іх каб ураджаю</p>
<p>Частку пятую аддаў.</p>
<p>Застагнаў тады народ,</p>
<p>А Іосіф за сем год</p>
<p>Назбіраў нямеру хлеба</p>
<p>(Урадлівая там глеба).</p>
<p>Прыйшоў голад, і сяляне</p>
<p>Хлеб паелі ўвесь дазвання</p>
<p>І панеслі серабро</p>
<p>За сваё ж такі дабро,</p>
<p>Што награбіў з іх Іосіф.</p>
<p>А ў таго ні сарама,</p>
<p>Ані літасці няма,—</p>
<p>Ён дзярэ, з каго прыйшлося.</p>
<p>У людзей, пакуль быў голад,</p>
<p>Ён і грошы, і жывёлу,</p>
<p>І зямлю за хлеб забраў.</p>
<p>Ураджайны год нарэшце,</p>
<p>А ў сялян няма што есці —</p>
<p>Хоць лажыся памірай.</p>
<p>Што ж ім болей асталося?</p>
<p>Ні зярняці ў іх пшаніцы,</p>
<p>Ні кусочка ў іх зямліцы,—</p>
<p>Так абчысціў іх Іосіф,</p>
<p>Ну да ніткі, дагала,</p>
<p>І нарэшце — кабала.</p>
<p>Яны просяць Фараона</p>
<p>Ды Іосіфа з паклонам,</p>
<p>Каб кусок які зямлі</p>
<p>І насення ім далі.</p>
<p>Дык чаму ж,— Іосіф згодзен,</p>
<p>Просьбай ён не пагарджае,</p>
<p>Ды арэнду толькі ўводзіць:</p>
<p>Частку пятую ўраджаю,</p>
<p>Каб плацілі і яны,</p>
<p>І іх праўнукаў сыны,</p>
<p>Дабрачынцу Фараону.</p>
<p>Так пачатак ён прыгону</p>
<p>У Егіпце палажыў</p>
<p>І ў выгодзе сам пражыў,</p>
<p>А людзей давёў да торбы.</p>
<p>Але «Біблія» іначай</p>
<p>Пра Іосіфа тлумачыць,</p>
<p>Што ён мудры быў і добры</p>
<p>Ды яшчэ герой народны:</p>
<p>Ратаваў народ галодны.</p>
<p> </p>
<h3><a id="chapter20"></a>БЫВАЙЦЕ ЗДАРОВЫ!</h3>
<p>Ну, нарэшце, кончыў я</p>
<p>Гэту «Кнігу Быція»;</p>
<p>Не чапаю ўжо «Ісхода»,</p>
<p>Бо на глупства часу шкода:</p>
<p>Патрыярхі-дзікуны,</p>
<p>Бог такі ж, як і яны,</p>
<p>Цемра, варварства і бруд...</p>
<p>Выбачайце,— болей тут</p>
<p>Я не буду вас трымаць,</p>
<p>Бо не мог бы й сам трываць</p>
<p>У гнілым паветры дрэнным.</p>
<p>Да таго ж у свеце «божым»</p>
<p>Ёсць вялікія ўжо змены.</p>
<p>Мы іх тут падкрэсліць можам.</p>
<p>Вось, напрыклад, у мужчыны</p>
<p>Ужо ёсць усе рабрыны;</p>
<p>Неба «цвёрдае» нек разам</p>
<p>Стала ўсё празрыстым газам;</p>
<p>І без д’ябла наша «Ева»</p>
<p>Есць плады з любога дрэва.</p>
<p>У сучасных жа «Адамаў»</p>
<p>Перамены ёсць таксама:</p>
<p>Есці хлеб у поце твару</p>
<p>Мы не лічым больш за кару.</p>
<p>«Каін» з «Авелем» абодва —</p>
<p>Земляроб з жывёлаводам —</p>
<p>Зараз дружна йдуць у ногу,</p>
<p>Не нясуць ахвяру богу.</p>
<p>Той «каўчэг», што ў ім хаваўся</p>
<p>Ной, нібыта, ад патопу,</p>
<p>Супраць нашых бы здаваўся</p>
<p>Нібы лапаць-недатопак;</p>
<p>А вясёлку, знак той «божы»,</p>
<p>Зробіць нават вучань кожны.</p>
<p>«Хам» не той ужо сягоння:</p>
<p>Не пужаецца праклёнаў,</p>
<p>І за ўладу ён над светам</p>
<p>Барацьбу вядзе з «Яфетам».</p>
<p>Што да справы — «ў рожкі з богам» —</p>
<p>Пахваліцца мы тут можам:</p>
<p>Людзям ён зусім не трэба,—</p>
<p>Заўладалі самі небам.</p>
<p>Жонку Лота мы часамі</p>
<p>Ці не з’елі з селядцамі.</p>
<p>Што да «грэшнікаў Садома»,</p>
<p>Сям-там ёсць яны, вядома.</p>
<p>Грэшаць людзі, грэх той хваляць —</p>
<p>Чаму ж іх агонь не спаліць?</p>
<p>Пра Фамару ды Іуду</p>
<p>Гаварыць я лепш не буду,</p>
<p>Бо канфузіць не хачу</p>
<p>Паважаных «снахачоў».</p>
<p>Аб Іосіфе Прыгожым</p>
<p>Пару слоў сказаць мы можам,</p>
<p>Бо на нашай тут зямлі</p>
<p>«Прыгажэйшыя» былі;</p>
<p>Але хлеб чужы заразам</p>
<p>Потым вобмегам вылазіў.</p>
<p>У Егіпце ж селяніну</p>
<p>Трэ й цяпер плаціць даніну,</p>
<p>Бо брытанскі «фараон»</p>
<p>Там не лепшы за свайго.</p>
<p>Ну, чытач, бывай здароў!</p>
<p>Ад маны ад гэтай далей.</p>
<p>На астатак пажадаем</p>
<p>Калі-небудзь стрэцца зноў</p>
<p>Пры другіх падзеях, з’явах,</p>
<p>Больш жывых і больш цікавых.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>