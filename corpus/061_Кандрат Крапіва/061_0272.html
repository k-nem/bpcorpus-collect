<div class="container">
<div class="book-utils">
<div id="qrcode"></div>
<a href="/Kandrat_Krapiva/Zdau_akzamint.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923 -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Зборнік "Апавяданні" -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Здаў «акзамінт» -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Здаў «акзамінт»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Васілька і сам добра не ведаў, калі і адкуль ён з’явіўся на свет, але мама яму казала, што яго прынёс бусел. Той, што зрабіў сабе гняздо на Цімохавай сушні.</p>
<p>Ну і сярдзіты ж быў Васілька на гэтага бусла!</p>
<p>— Каб ты здох праз ноч! Каб табе дзюба адсохла! — бывала кляне ён, як толькі бусел залякоча.</p>
<p>Не за тое сярдзіты быў на бусла, што ён прынёс самога Васільку, але за тое, што за Васількам бусел прынёс яшчэ і Петрыка і Тадорку, якіх Васільку прыходзілася калыхаць і няньчыць.</p>
<p>А Тадорка ж была гэткая нягодная! Як толькі Васілька з Гарбузовых Тацянаю пачнуць гуляць у вяселле, напякуць пірагоў з пяску, накупляюць піва ды гарэлкі, дык Тадорка ніколі не чакае, пакуль яе пазавуць як сваццю ці як дружку, але падпаўзе неспадзеўкі ды заграбе і пірагі, і гарэлку. Яшчэ не такі быў бы жаль, каб яна зрабіла гэта як людзі, а то раней з’есць пірог, а потым зап’е гарэлкаю.</p>
<p>Ну, хто ж бы сцярпеў гэтакі непарадак? Не цярпеў яго і Васілька, але на яго няшчасце ў Тадоркі было горла, як у добрага пастуха, а слёз, дык, мусіць, па цэлай конаўцы пад кожнай вейкай, і маці заўсёды чула, калі Васілька яе крыўдзіў.</p>
<p>Тады часта здаралася, што разам з Тадоркаю галасіў і Васілька, і можна было падумаць, што там скарэй спраўляюць хаўтуры, а не вяселле.</p>
<p>Акрамя няньчання дзяцей у Васількі быў яшчэ адзін цяжкі абавязак — штодзень маліцца богу.</p>
<p>— «Рошчую... сушчую... багародзіцу... чавель... і чаем»,— цягнуў ён штодзень за маткаю, стоячы на каленках і не разумеючы ні аднаго слова з таго, што гаварыў.</p>
<p>Прабаваў ён дапытвацца ў маткі, што гэта за «рошчая з сушчаю» і «чавель з чаем», але і яна не ўмела растлумачыць яму як след і толькі адказвала, што гэта бог хоча, каб яму так маліліся.</p>
<p>З усіх слоў малітвы яму найболей падабаліся гэтыя незразумелыя «чавель і чаем», бо імі звычайна канчалася яго штодзённая пакута.</p>
<p>Калі Васільку пайшоў шосты год, дык яму прыбавіўся яшчэ адзін абавязак — вучыць азбуку. Тут ён меў справу ўжо з бацькам, які вучыў па-старасвецку і часта ўганяў яму веды зусім не з таго канца, з якога належала.</p>
<p>Не раз тут Васілька ўспамянуў нядобрым словам бусла, які прынёс яго на гэтакую пакуту...</p>
<p>— Татка! Я хачу ў школку,— часта прасіў Васілька.</p>
<p>— Ты яшчэ малы,— звычайна адказваў на гэта бацька.</p>
<p>Тады Васілька хуценька падбягаў да стала і, мераючыся, даводзіў, што ён не малы і што стол яму ўжо толькі па вочы. Разумеецца, бацька супроць гэтага доваду не мог нічога сказаць, але ж яшчэ была маці...</p>
<p>— Сыночак! — гаварыла яна.— Я ж яшчэ табе портачак не пашыла. Пачакай, вось я натку шарачку ды пашыю табе новенькія портачкі, дык тады сабе пойдзеш у школку.</p>
<p>І прыходзілася чакаць, бо ісці ў школку ў адной кашулі, хоць і доўгай, неяк не выпадала.</p>
<p>Так і не пайшоў Васілька тую зіму ў школу.</p>
<p>Летам Васілька пасвіў гусей, бегаў штодня на рэчку купацца, часамі лазіў у Тарасавых бручку і не ўгледзеў, як і тая восень надышла.</p>
<p>Аднаго ранку Васілька толькі што скончыў свае малітвы і сеў за стол есці цалкушкі з кіслым малаком, а бацькі збіраліся ехаць на поле капаць бульбу, як да іх у акно пастукаў Міхась Кураводчын (ён тады старастам быў).</p>
<p>— Кастусь,— гукнуў ён,— мо будзеш сына ў школу выпраўляць, дык няхай ідзе запісвацца — настаўнік прыехаў.</p>
<p>Васільку нібы віхор падхапіў з-за стала, і ён раптам апынуўся ў маткі на шыі.</p>
<p>— Мамачка! Мілая, дарагая, залатая, пусці мяне ў школку! — прасіў ён.— Я ўсё, усё буду рабіць. Што ты ні скажаш, буду цябе слухаць — і з Тадоркаю буду гуляць, і парсючку мяшаць, і на гару па макаўкі не палезу — адно пусці мяне ў школку.</p>
<p>— Ну, як, бацька, пусцім Васіля ў школку? — звярнулася маці да Кастуся.</p>
<p>— Няхай ідзе, калі хоча; няхай пападзірае яго там настаўнік за вушы,— адказаў Кастусь.</p>
<p>Пры гэтых словах Васілька чуць не пад столь падскочыў, нібы ён надта рад быў, што яго настаўнік за вушы пападзірае.</p>
<p>Матка пачала рыхтаваць Васільку ў школу. Яна прынесла яму новыя портачкі і чыстую белую кашульку, валасы расчасала і прыгладзіла, як у нядзельку, нават намазала масла на хлеб і ўсё прыганяла Васільку есці; але яму не наўме была яда.</p>
<p>— Глядзі ж, сынок,— навучала яго маці,— калі настаўнік запытае, як цябе зваць, дык ты скажы — Васіль; калі запытае, як айцец завецца, дык ты скажы — Кастусь; можа, і пра матку будзе пытацца, дык скажаш — Марыля, а прозвішча Асцюк.</p>
<p>— Вось нашла што сказаць! Я гэта яшчэ летась ведаў,— адказаў рызыкоўна Васілька і праз хвіліну стаяў ужо ў Габрусёвых пад акном і чакаў іхняга Паўліка, каб разам ісці запісвацца.</p>
<p>Калі яны з Паўлікам ішлі па вуліцы, дык Васілька ўвесь час голасна гутарыў, смяяўся і выглядаў надта храбрым. Але як толькі яны сталі падымацца на ганак школы, дык у яго сэрца пачало моцна тахкаць і ногі зрабіліся нейкімі млявымі.</p>
<p>Са школы чуцён быў гуд, нібы там пчол раздражнілі. Яшчэ ў сенцах Васілька сцягнуў з галавы шапку і, трымаючыся за Паўлікаву апранаху, увайшоў за ім у клас.</p>
<p>Нейкі час Васілька стаяў і баяўся зварухнуцца,— надта ж незвычайна было ўсё ў гэтай хаце: каля сцен у некалькі радоў стаялі чорныя, вузкія не то сталы, не то скрынкі; пасярэдзіне стаяў жоўты стол, а за ім сядзеў нейкі пан у чорным ды нешта пісаў у вялізнай рабой кнізе. Да яго па чарзе падыходзілі дзеці ды нешта яму гаварылі. Каля самага настаўніка (Васілька здагадаўся, што пан у чорным быў настаўнік) на трох нагах стаяла чорная дошка, нібы і яна прыйшла запісвацца ды чакала свае чаргі.</p>
<p>Баючыся адарвацца ад Паўліка, Васілька неўзаметку для самога сябе падышоў да самага настаўніка.</p>
<p>— Як цябе зваць? — запытаў настаўнік.</p>
<p>— Васіль,— ледзь чутна адказаў Васілька.</p>
<p>— А айцец?</p>
<p>— Кастусь...</p>
<p>— А як фамілія?</p>
<p>— Марыля...</p>
<p>Ззаду пачуўся рогат. Засмяяўся і настаўнік.</p>
<p>Васілька здагадаўся, што ён сказаў нешта нядобрае. Ён зачырванеўся, як бурак, і стаў аглядацца па баках, ці няма як уцячы...</p>
<p>— Яго фамілія — Асцюк,— гукнуў бойка Паўлік.</p>
<p>Настаўнік нешта стаў пісаць, а Васілька ўдзячна паглядзеў на Паўліка і прыхіліўся бліжэй да яго.</p>
<p>Прайшло некалькі дзён.</p>
<p>Васілька ўжо зусім асвойтаўся са школаю і нават раз на каленях стаяў за тое, што парабіў сабе чарнілам вусы.</p>
<p>Аднаго разу большыя вучні нешта пісалі, а з меншымі настаўнік перакладаў малітву «Отчэ наш» з незразумелай славянскай мовы.</p>
<p>— «Отче наш, иже еси на небесех» гэта азначае — айцец наш, які ёсць на небе. Айцец гэты, дзеткі, стварыў неба і зямлю і ўсіх нас,— гэта сам бог,— тлумачыў настаўнік.</p>
<p>Але Васілька дрэнна чуў тлумачэнні настаўніка, бо ён у той час заняты быў важнаю гандлёваю справаю — ён з стражнікавым Юзікам мяняўся грыфлямі і браў блішчасты гузік прыдатку.</p>
<p>— Асцюк Васіль! Скажы, хто цябе стварыў? — раптам запытаўся настаўнік.</p>
<p>«Бусел прынёс»,— мільганула ў галаве Васількі. Але тут жа ён успомніў, як праз сон, словы настаўніка — «айцец стварыў усіх нас...».</p>
<p>— Мяне стварыў айцец,— нясмела адказаў ён.</p>
<p>— Які айцец і дзе ён знаходзіцца? — дапытваўся настаўнік.</p>
<p>— Мой бацька, ён у гумне малоціць...</p>
<p>Пры гэтых словах увесь клас паехаў з рогату, а кніжка, якая была ў руках настаўніка, паляцела ў галаву Васількі. Чырвоны як рак настаўнік падышоў да Васількі і са словамі «Вон, балван!!!» вывеў яго з-за парты. «Не смей больш прыходзіць! Скажы бацьку, што ты ўжо здаў экзамен»,— дабавіў ён.</p>
<p>«За што?! — думаў, ідучы з плачам дадому, Васілька.— Ён жа і сам казаў, што ўсіх нас стварыў айцец. А мне ж мама гаварыла, што айцец, дык гэта значыць — бацька. Але, напэўна, лепш бы было, каб я сказаў, што мяне прынёс бусел,— можа б, я тады і не здаў гэтага праклятага «акзамінту».</p>
<p>Праз нейкі час Васільку зноў прынялі ў школу, але цяпер і вялікія і малыя не давалі яму праходу, просячы, каб ён расказаў, як здаваў «акзамінт», ці проста пыталіся: «Хто цябе стварыў?!»</p>
<p>Цяпер Васіль Асцюк ужо дарослы хлопец і служыць паліткіраўніком у Чырвонай Арміі, але, пэўна, ён яшчэ не забыўся, як здаваў «акзамінт».</p>
<p>1923</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>