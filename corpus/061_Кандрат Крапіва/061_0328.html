<div class="container">
<div class="book-utils">
<div id="qrcode"></div>
<a href="/Ivan_Krylou/Les_i_Ahon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Лес і Агонь -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Лес і Агонь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>          І друга выбраць - трэба ўмець.</p>
<p>Калі карыслівасць надзене дружбы маску,</p>
<p>                   Яна табе рыхтуе пастку.</p>
<p>Каб гэту думку лепей зразумець,</p>
<p>          Паслухай байку ды прыкмець.</p>
<p> </p>
<p>          Зімой на ўзлессі Аганёк курыўся;</p>
<p>Ён падарожнымі забыты, мусіць, быў.</p>
<p>Што далей, меншым ён рабіўся:</p>
<p>Дроў не было, Агонь мой ледзь дыміў.</p>
<p>І так да Кудры лесу гаварыў:</p>
<p>                   «Скажы мне, Кудзерка-сястрыца,</p>
<p>                   За што цябе пакрыўдзіў гэтак лёс?</p>
<p>                   Што ўсё лісцё тваё атрос,</p>
<p>                   І мерзнеш ты, не маеш чым прыкрыцца?»</p>
<p>                   «Таму, што я ў снягу</p>
<p>Зімой ні зелянець, ні цвісці не магу», -</p>
<p>          Агню так Кудра прамаўляе.</p>
<p>Агонь сваё: «Ды тут яшчэ бяда малая.</p>
<p>Са мною пасябруй, дык я дапамагу.</p>
<p>          Я - сонцаў брат, вядомы добра ўсюды,</p>
<p>          За сонца лепш тварыць умею цуды.</p>
<p>          Спытай сабе ў цяпліцах пра мяне:</p>
<p>Зімой наўкола сцюжа ды завея,</p>
<p>                   А там усё цвіце ды спее:</p>
<p>                   І гэта - дзякуючы мне.</p>
<p>          Хваліцца я не маю моды</p>
<p>          І выстаўляцца не люблю,</p>
<p>Аднак жа ў сіле сонцу не ўступлю.</p>
<p>          Як тут яно ні ззяла ад усходу,</p>
<p>Снягоў не здолеўшы, пайшло ўжо на начлег;</p>
<p>А ля мяне, глядзі, растаў як снег!</p>
<p>Калі зазелянець жадаеш ты зімою,</p>
<p>                   Як летам ці вясною,</p>
<p>          Дай у сябе маленькі мне куток!»</p>
<p>Умова зроблена, і ў лесе Аганёк</p>
<p>          Становіцца Агнём, Агонь палае:</p>
<p>          Бяжыць ён па ствалах, аблізвае сукі,</p>
<p>І дыму чорнага ўздымаюцца клубкі,</p>
<p>І хутка полымя ўсю Кудру ахапляе.</p>
<p>Усё згарэла ўшчэнт, і там, дзе ў спёкі дні</p>
<p>          Мог адпачыць вандроўнік у цяні,</p>
<p>          Тарчаць адны асмаленыя пні.</p>
<p>          І тут няма чаго дзівіцца:</p>
<p>          Не варта дрэвіне з агнём вадзіцца.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>