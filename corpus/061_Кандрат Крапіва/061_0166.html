<div class="container">
<div class="book-utils">
<div id="qrcode"></div>
<a href="/Kandrat_Krapiva/Suka_u_zbanie_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 162-164 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Сука ў збане -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Сука ў збане</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Сцяпан і брат яго Васіль</p>
<p>Шнурок надоечы касілі.</p>
<p>А пацягаць касу да полудня ад ранку —</p>
<p>Не то што выпіць кавы шклянку</p>
<p>Ды павадзіць пяром па гэтай вось паперы,—</p>
<p>Змарыліся касцы без меры,</p>
<p>Аднак жа не даюць спакою косам —</p>
<p>Пракос праходзяць за пракосам.</p>
<p>А Фінця-сука ў халадку</p>
<p>Ляжыць, як пані, на баку</p>
<p>Пад вербалозавым кустом,</p>
<p>Памахвае сабе хвастом:</p>
<p>То пазяхне, то дрэмле зноў,</p>
<p>То ловіць мух, то скакуноў.</p>
<p>Ужо спаўдня, і ўжо касцу</p>
<p>Аж гоніць з голаду асцу.</p>
<p>Паклаўшы косы пад пракос</p>
<p>І ўцёршы лоб і потны нос,</p>
<p>Касцы падселі к кусту,</p>
<p>Дасталі з торбы хлеба лусту,</p>
<p>Збан малака ды кожны сваю лыжку</p>
<p>І пачалі сярбаць пакрышку.</p>
<p>А Фінця ім глядзела ў рот</p>
<p>(І ёй падцягвала жывот)</p>
<p>Ды прагавітымі вачыма</p>
<p>За лыжкаю сачыла,</p>
<p>Хвастом віляла і прасіла,</p>
<p>Але як не касіла,</p>
<p>То не пазвалі й да збана —</p>
<p>Апаражнілі ўдвух да дна.</p>
<p>Скурыўшы дзве «сабачых ножкі»,</p>
<p>Васіль прылёг на трошкі;</p>
<p>Сцяпана зноў жа сон змарыў</p>
<p>(Хоць ён, здаецца, не курыў),</p>
<p>А Фінця гэтым часам</p>
<p>Даўно ў збане ўжо з мордай ласай,</p>
<p>Ды толькі ёй лізаць няміла,</p>
<p>Бо галаву ўшчаміла.</p>
<p>Яна й сюды, яна й туды,—</p>
<p>Ніяк не збыць ліхой бяды,</p>
<p>Хоць адракайся галавы,—</p>
<p>І стала выць.</p>
<p>Пакуль касцы праз сон пачулі тыя гукі,</p>
<p>Пакуль дасталі з гладыша,</p>
<p>Дык чуць не вылезла душа</p>
<p>У беднай сукі.</p>
<p>І, як агню, з тых дат яна</p>
<p>Баіцца кожнага збана.</p>
<p> </p>
<p>Цераз мяжу і фабрыкант, і пан</p>
<p>Так сквапна шчэрацца на наш савецкі збан:</p>
<p>Гатовы праглынуць, не толькі палізаць,—</p>
<p>Так точаць іх пражэрства мукі,</p>
<p>Не ўпэўнены адно драпежніцкія сукі,</p>
<p>Ці з галавою вернуцца назад.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>