<div class="container">
<div class="book-utils">
<div id="qrcode"></div>
<a href="/Kandrat_Krapiva/Janka_i_Karla_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1944? -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 271 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1943? -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Янка і Карла -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Янка і Карла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Янка і Карла суседзі былі,</p>
<p>Ды розныя сцежкі іх змалку вялі:</p>
<p>Янка вучыўся жыццё будаваць,</p>
<p>Карла вучыўся людзей забіваць;</p>
<p>Янка насіў на руках мазалі,</p>
<p>Ў Карлы яны не ў пашане былі;</p>
<p>Янка асушваў абшары балот,</p>
<p>Карла, як сыч, паглядаў цераз плот;</p>
<p>У Янкі на багне пшаніца расла,</p>
<p>У Карлы ад прагнасці слінка цякла;</p>
<p>У Янкі ад працы дом поўны дабра,</p>
<p>І Карла тут рушыў, сказаўшы: «Пара».</p>
<p>У двор ён да Янкі ідзе напралом,</p>
<p>Зрывае замкі ўсе, ўрываецца ў дом.</p>
<p>Тут Янка насустрач: «Што робіш?! Пастой!»</p>
<p>А Карла адказвае: «Дом гэты мой».</p>
<p>Янка пярэчыць, а Карла сваё:</p>
<p>«І статак, і свіран, і збожжа — маё».</p>
<p>Тут Янка да жонкі: «Мо сплю гэта я?»</p>
<p>А Карла за жонку: «І баба мая».</p>
<p>Янка абураны: «Гэта ж разбой!»</p>
<p>А Карла за Янку: «І сам жа ты мой.</p>
<p>Горы варочаць ты ўмееш гарбом,</p>
<p>Будзеш нядрэнным нямецкім рабом».</p>
<p>А Янка: «Ніколі, ва векі вякоў!»</p>
<p>А Карла як суне у твар кулаком:</p>
<p>«На тое парадак у нас і прымус.</p>
<p>На тое я — немец, а ты — беларус.</p>
<p>За гонар яшчэ палічы для сябе,</p>
<p>Што буду сядзець я ў цябе на гарбе».</p>
<p>Ад слоў гэтых Янку аж кінула ў жар.</p>
<p>Уцёр рукавом ён скрываўлены твар,—</p>
<p>Ад крыўды і гневу нутро ўсё гарыць,</p>
<p>І болей ён з Карлам не стаў гаварыць,—</p>
<p>Як скінуў Янук апранаху з плячэй,</p>
<p>Як спляжыў ён Карлу між прагных вачэй:</p>
<p>«Мяне захацеў ты? Дык на ж вось, бандыт!»</p>
<p>І вылезлі вочы ў фашыста з арбіт,</p>
<p>І бразнуўся Карла, сказаўшы: «Капут!»</p>
<p>Вось гэтак наш Янка пазбыўся пакут.</p>
<p> </p>
<p><i>1944</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>