<div class="container">
<div class="book-utils">
<div id="qrcode"></div>
<a href="/Ivan_Krylou/Zaby,_jakija_prasili_Cara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Жабы, якія прасілі Цара -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Жабы, якія прасілі Цара</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>                   Чамусьці Жабам стала невыгодна</p>
<p>                            З уладаю народнай,</p>
<p>                   Як быццам невысакародна</p>
<p>Без службы і на волі жыць.</p>
<p>                            Дык што ж рабіць?</p>
<p>Надумалі ў багоў Цара яны прасіць.</p>
<p>Хоць глупства разбіраць багам непадыходна,</p>
<p>                   Аднак Зевес паслухаў іх, і Цар</p>
<p>                   Да Жаб ляціць ужо з-за хмар</p>
<p>І пляснуўся на царства з гэткай сілай,</p>
<p>Што ўся дрыгвяная дзяржава захадзіла.</p>
<p>                            Тут Жабы з усіх ног -</p>
<p>                            Куды хто мог,</p>
<p>                            Давай хавацца хутка, -</p>
<p>Цішком дзівіліся з Цара ў закутках.</p>
<p>                   Што Цар выдатны, ўсім відно:</p>
<p>          Не легкадумны ён, не сумятлівы,</p>
<p>Паважны, велічны, маўклівы,</p>
<p>          Ды толькі дрэнна ў ім адно, -</p>
<p>          Што ён - асінавае бервяно.</p>
<p>          Шануючы спачатку сан высокі,</p>
<p>Не смее да Цара і падысці ніхто:</p>
<p>          Глядзяць са страхам на яго, і то</p>
<p>          Праз асаку, цішком, здалёку.</p>
<p>Ды дзіў такіх няма, як свет вялік,</p>
<p>                   Каб свет да дзіва не прывык.</p>
<p>І тут падданыя ад страху адпачылі,</p>
<p>І да Цара паўзці з пакораю рашылі.</p>
<p>                            Спярша перад Царом нічком,</p>
<p>А там смялейшыя садзяцца ўжо бачком.</p>
<p>          А там і поплеч гэтакім жа ладам.</p>
<p>          А хто храбрэй за ўсіх, дык той</p>
<p>Садзіцца да Цара ўжо задам.</p>
<p>А ён цярпіць па дабраце сваёй.</p>
<p>          Глядзіш праз нейкі час, хто хоча,</p>
<p>          Той на яго і ўскочыў.</p>
<p>Абрыдла за тры дні жыццё з такім Царом.</p>
<p>                   Нанова Жабы б'юць чалом,</p>
<p>                   Каб у балотную дзяржаву</p>
<p>                   Юпітэр даў Цара на славу.</p>
<p>Пачуўшы іх мальбу, для паляпшэння спраў,</p>
<p>Юпітэр Жорава на царства ім паслаў.</p>
<p>Ну, той не бервяно, - павёў іначай справу:</p>
<p>Не любіць балаваць народу ён свайго</p>
<p>І вінаватых есць. Напэўна, адтаго</p>
<p>          Нявінных на судзе няма ні аднаго.</p>
<p>                   Затое ж у яго,</p>
<p>Як снеданне, абед, вячэра, то й расправа.</p>
<p>                   На жыхароў балот</p>
<p>                   Прыйшоў сапраўдны звод,</p>
<p>          Не застанецца хутка на завод.</p>
<p>          Па царстве ходзіць Цар, як пошасць тая,</p>
<p>І кожнага, каго ні напаткае, -</p>
<p>                   Ці вінават ці не, -</p>
<p>                   Засудзіць і глытае.</p>
<p>                   Тут скаргі, кваканне ўдвайне</p>
<p>                   І просьба зноў да бога,</p>
<p>Каб даў Юпітэр ім Цара другога,</p>
<p>Бо Цар цяперашні глытае іх, як мух,</p>
<p>Дык нават нельга ім (ну, як жа тут не плакаць?)</p>
<p>І носа высунуць, насмелую паквакаць.</p>
<p>Страшней, чым засуха, ім гэты царскі зух.</p>
<p>«Што ж вы раней шчасліва жыць не ўмелі?</p>
<p>Хіба не мне, - ім з неба быў адказ, -</p>
<p>                   Спакою не было ад вас?</p>
<p>Царом жа вы мне вушы прадудзелі.</p>
<p>Цара ж я даў? Дык скардзіліся вы,</p>
<p>          Што ён паводзіцца занадта ціха.</p>
<p>          Другога даў - занадта баявы.</p>
<p>Жывіце ж з ім, каб горшага не мець вам ліха!»</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>