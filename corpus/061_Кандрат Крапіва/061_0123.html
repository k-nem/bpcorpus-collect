<div class="container">
<div class="book-utils">
<div id="qrcode"></div>
<a href="/Kandrat_Krapiva/Nahladnaja_hieahrafija_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1944 -->
<!-- HEADER_FIELD Edition: Крапіва К. Збор твораў у пяці тамах. Том 4. Апавяданні, фельетоны, памфлеты, раман.— Мн., «Маст. літ.», 1975. - с. 89-90 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1944 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/фельетон -->
<!-- HEADER_FIELD Title: Наглядная геаграфія -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Наглядная геаграфія</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пасля доўгачасовай гарачай і халоднай апрацоўкі на савецка-германскім фронце обер-лейтэнант Рудольф Крохер вярнуўся, нарэшце, дадому.</p>
<p>— Дзеткі, бацька прыехаў! — крыкнула фрау Амалія і кінулася на вуліцу.</p>
<p>— Дзякаваць богу, жывы і здаровы,— думала Амалія, падыходзячы да фаэтона. А Рудзі сядзеў і не кратаўся, чакаючы, пакуль жонка падыдзе да яго. Амалія кінулася яму на шыю і на момант замерла. Толькі пасля гэтага яна глянула мужу ў твар.</p>
<p>— Божа мой! Што гэта ў цябе! — крыкнула яна.</p>
<p>— Гэта Арол,— з невясёлай усмешкай адказаў Рудзі.</p>
<p>Страшны шрам на ўсю правую шчаку зусім не падобны быў на птушку.</p>
<p>— Вас іст дас — Арол? — здзіўлена глянула Амалія на мужа.</p>
<p>— Рускі горад.</p>
<p>Амалія, разумеючы, кіўнула галавою.</p>
<p>— Сэрца маё зныла па табе. Чаму ты так доўга не ехаў?</p>
<p>— Я да цябе на адной назе скакаў,— горка пажартаваў Рудзі і адкрыў плед, каб злезці з воза. На возе побач са здаровай правай нагой ляжала драўляная калодка, праўда, дасканала падробленая пад левую нагу.</p>
<p>— І гэта Арол? — запыталася Амалія.</p>
<p>— Не, гэта ўжо Орша.</p>
<p>Амалія памагла мужу злезці, і ён, апіраючыся на яе плячо, пачыкільгаў у хату.</p>
<p>— І пасля гэтага цябе яшчэ не адпускалі? — з крыўдай у голасе спытала жонка.</p>
<p>— Фюрар лічыць што і на такіх нагах можна дайсці да пераможнага канца,— сумна ўсміхнуўся Рудзі.</p>
<p>Вечарам, мяняючы Рудольфу бялізну, Амалія ўбачыла на ім, як на добрай геаграфічнай карце, апрача Арла і Оршы, яшчэ цэлы рад буйных і дробных населеных пунктаў — рускіх, украінскіх і беларускіх. Сярод іх быў адзін нямецкі — Шталупенен, але знаходзіўся ён на такой нязручнай мясцовасці, што Рудзі нават Амаліі саромеўся яго паказаць, пакуль яна сама не знайшла.</p>
<p>Цэлую ноч Рудзі і Амалія правялі ў гутарцы. Амалія абмацвала які-небудзь населены пункт, а Рудзі расказваў ёй доўгую і жаласную гісторыю, як яго ў гэтым пункце білі. Амалія пры гэтым плакала і пакрывала пацалункамі Оршу і яе ваколіцы альбо якую-небудзь партызанскую вёску Камлюкі.</p>
<p>На світанні так дайшлі яны да Шталупенена. Гісторыя была вельмі жаласная, і Амалія плакала, як бабрыха, але калі справа дайшла да пацалунка...</p>
<p>Рудзі не ведаў, што яму рабіць. Ён хацеў далікатна асцерагчы жонку. Але яна глыбока ўздыхнула і прамовіла:</p>
<p>— А ў Шталупенен няхай табе фюрар пацалуе.</p>
<p>Так яны на тым і пагадзіліся.</p>
<p> </p>
<p><i>1944</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>