<div class="container">
<div class="book-utils">
<div id="qrcode"></div>
<a href="/Ivan_Krylou/Hruhania.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Груганя -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Груганя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На чараду Арол з-пад хмары наляцеў,</p>
<p>          Ягня схапіў удала,</p>
<p>А малады Груган на гэта ўсё глядзеў,</p>
<p>          І вось яму зайздросна стала,</p>
<p>          Але ён думае: «Бярэш, то ўжо бяры</p>
<p>          Або не пэцкай кіпцюры.</p>
<p>Бываюць і арлы, як бачна, слабаваты,</p>
<p>          У чарадзе ж не толькі ёсць ягняты.</p>
<p>Вось я калі ўжо захачу</p>
<p>                   Ды налячу, -</p>
<p>Кавалак царскі залучу!»</p>
<p>          Узняўся тут Груган над чарадою,</p>
<p>Аглядвае здабычу пад сабою:</p>
<p>          Між соцень бараноў, ягнят, авец</p>
<p>          Ён доўга выбіраў і выбраў пад канец</p>
<p>          Баранчыка, але якога!</p>
<p>          Мацёрага, буйнога,</p>
<p>          Што добры воўк і то не зразу гамане,</p>
<p>          Нацэліўся, злаўчыўся</p>
<p>І, колькі сілы ёсць, у шэрсць яму ўчапіўся.</p>
<p>«О не! - сказаў ён тут. -</p>
<p>                   Здабыча не па мне».</p>
<p>А горш за ўсё - кажух на баране</p>
<p>                   Такі багаты,</p>
<p>Густы, скудлачаны, кашлаты,</p>
<p>Што кіпцюроў з яго не выбавіць ніяк</p>
<p>          Драпежнік наш крылаты,</p>
<p>І трапіў у палон дзівак.</p>
<p>Яго тут пастухі спакойна знялі,</p>
<p>А каб не мог ён больш лятаць,</p>
<p>          Яму ўсе крылы паабцялі</p>
<p>          І дзецям аддалі гуляць.</p>
<p> </p>
<p>І між людзей часамі так бывае,</p>
<p>Як дробны прайдзісвет буйнога пераймае:</p>
<p>Дзе пройдзе важны казнакрад,</p>
<p>Там б'юць драбнейшых зладзянят.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>