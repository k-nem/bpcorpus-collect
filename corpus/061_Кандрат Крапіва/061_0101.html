<div class="container">
<div class="book-utils">
<div id="qrcode"></div>
<a href="/Kandrat_Krapiva/Lislivaje_ciala_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1928 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 192-193 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Ліслівае цяля -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Ліслівае цяля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>«Ліслівае цяля дзве маткі ссе».</p>
<p>Вы гэту прыказку напэўна чулі ўсе.</p>
<p>Але на практыцы выходзіць,</p>
<p>Што і цялятам часта шкодзіць</p>
<p>Залішне многа малака.</p>
<p>У дзядзькі аднаго, вяскоўца-кулака,</p>
<p>Было штук пяць кароў.</p>
<p>А кожны ж ведае, здароў,</p>
<p>Які ў кароў вясковых абавязак:</p>
<p>Трасянку есці ў дзень тры разы,</p>
<p>Настойваць гной, вадзіць цялят</p>
<p>Ды малака даваць патроху.</p>
<p>Такія ж абавязкі акурат</p>
<p>У кулака Цімоха</p>
<p>Спаўнялі гэтыя сумленна,</p>
<p>І скора нек пасля каляд</p>
<p>З іх дзве ўжо прывялі цялят.</p>
<p>Ды толькі для Цімоха тое дрэнна,</p>
<p>Што у Гнядой — бычок і у Рабой — бычок</p>
<p>(Яны былі супроць дачок),</p>
<p>А гаспадар хацеў цялушку гадаваць,</p>
<p>Бычкоў рашыў ён прадаваць.</p>
<p>Вось аднае нядзелі</p>
<p>І зараўла Гняда:</p>
<p>Ёй не на ўме яда,</p>
<p>Ёй не на ўме вада.</p>
<p>Аднак жа на пратэст не паглядзелі:</p>
<p>Бязлітасны мяснік панёс</p>
<p>Яе Пярэстага на воз.</p>
<p>Між тым Рабая</p>
<p>Аб гэтым нават і не дбае:</p>
<p>Пры ёй рыжман яе малакасос.</p>
<p>Але й яе спаткаў не лепшы лёс.</p>
<p>У пераплёце загародкі</p>
<p>Жардзін са дзве было кароткіх,</p>
<p>І вось у дзірку ля сцяны</p>
<p>Пралез Бычок-дурніца</p>
<p>Ды да Гнядой пачаў маніцца.</p>
<p>Нюхнуліся яны,</p>
<p>І пачаліся ў іх цялячыя пяшчоты.</p>
<p>Бычок з вялікаю ахвотай,</p>
<p>Падлезшы да Гнядой пад вымя.</p>
<p>Губамі мяккімі, вільготнымі сваімі</p>
<p>Пачаў там так прыемна казытаць,</p>
<p>Так міла хвосцікам матаць,</p>
<p>Як быццам гэта той, Пярэсты,</p>
<p>І аддала яна ўсё малако, дарэшты.</p>
<p>Назаўтра бедаваў Цімох,</p>
<p>Што Рыжы здох.</p>
<p> </p>
<p>Тут аднаго хачу, нарэшце, я:</p>
<p>Над байкаю мая каб не прапала праца,—</p>
<p>Хай помніць кожнае ліслівае цяля,</p>
<p>Што можна ссаць, ды можна й абассацца.</p>
<p> </p>
<p><i>1928</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>