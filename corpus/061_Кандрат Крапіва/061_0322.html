<div class="container">
<div class="book-utils">
<div id="qrcode"></div>
<a href="/Ivan_Krylou/Dva_Sabaki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Два Сабакі -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Два Сабакі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дваровы верны пёс</p>
<p>                   Барбос,</p>
<p>Што панскую старанна службу нёс,</p>
<p>          Свайго знаёмага, Жужу, пабачыў,</p>
<p>                   Балонку, кучаравага сабачку,</p>
<p>На мяккай пухавай падушцы, на акне.</p>
<p>І каб сказаў - радня, дык не.</p>
<p>Аднак ад радасці Барбоска ледзь не плача</p>
<p>                            І пад акном</p>
<p>                   Павільвае хвастом,</p>
<p>                            Вішчыць і скача.</p>
<p>          «Ну, што, Жужутка, як жывеш</p>
<p>З тых дзён, калі паны цябе ў пакой узялі?</p>
<p>А помніш, на дварэ мы часта галадалі.</p>
<p>          Якую службу ты нясеш?»</p>
<p>«Што Бога мне гнявіць, - адказвае Жужутка, -</p>
<p>Пан палюбіў мяне, прывык і я тут хутка.</p>
<p>          Жыву ў пяшчоце, у дабры,</p>
<p>          І п'ю, і ем на серабры,</p>
<p>Гуляю з панам, а калі стамлюся,</p>
<p>На крэсла мяккае ці на дыван кладуся.</p>
<p>          Ты як жывеш?» - «Я, - адказаў Барбос,</p>
<p>Хвост звесіўшы, спусціўшы нос, -</p>
<p>          Жыву, як і раней: цярплю і холад,</p>
<p>                   І голад,</p>
<p>          Вартую гаспадарскі дом,</p>
<p>Пад плотам сплю і мокну пад дажджом,</p>
<p>          А як часамі не таго аблаю,</p>
<p>          Дык і па спіне зарабляю.</p>
<p>          А чым жа ты у ласку трапіў так,</p>
<p>          Хоць і слабейшы з нас - сабак,</p>
<p>Між тым калі маё дарэмна ўсё старанне?</p>
<p>Чым служыш ты?» - «Чым служыш? Вось пытанне! -</p>
<p>З насмешкай адказаў Жужу. -</p>
<p>          На задніх лапках я хаджу».</p>
<p> </p>
<p>          Так шчасце многія у тым знаходзяць,</p>
<p>Што ўсё жыццё на задніх лапках ходзяць!</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>