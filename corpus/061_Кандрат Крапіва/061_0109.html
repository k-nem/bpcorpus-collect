<div class="container">
<div class="book-utils">
<div id="qrcode"></div>
<a href="/Kandrat_Krapiva/Macacha_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 172-173 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Мачаха -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Мачаха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Здароў і дуж быў селянін Антось,</p>
<p>І рукі залатыя ў дзядзі,</p>
<p>І нават галава нішто,</p>
<p>Ды толькі лёс яго не гладзіў:</p>
<p>Дзве жонкі ўжо ляглі ў магілу,</p>
<p>А пасля іх дзяцей — як бобу,</p>
<p>І самых гэтакіх бубноў,</p>
<p>Што аднаму дагледзець не пад сілу.</p>
<p>Ну, што рабіць? Ён ажаніўся зноў</p>
<p>І ўзяў, браткі мае, аздобу:</p>
<p>Ні з твару цётка, ні з грудзей,</p>
<p>І ўсё не так, як у людзей,</p>
<p>Не надта вабіць і Антося,</p>
<p>Ды што ж, калі ўжо так прыйшлося...</p>
<p>Жыве Антось — бяда, дый годзе,</p>
<p>І не відаць канца бядзе:</p>
<p>Хоць жонка хараством — як пудзіла ў гародзе,</p>
<p>А што ні год малое прывядзе.</p>
<p>І пачалося тут сіротам пекла:</p>
<p>Не раз іх «мама» тая пугай секла.</p>
<p>Сваіх заўсёды вунь як песціць,</p>
<p>А тым шкадуе, бедным, есці;</p>
<p>Таго штурхне, таго рване за вушы,</p>
<p>Усіх без меры працай душыць.</p>
<p>Адзенне ж тое — лахманы!</p>
<p>Нікому й не паскардзяцца яны,</p>
<p>Бо і за скаргу гэтаксама</p>
<p>Не гладзіць іх ліхая «мама».</p>
<p>А языком яна перад людзьмі —</p>
<p>Не трэба й роднай лепшай мамы,</p>
<p>Хоць ты вось так яе вазьмі</p>
<p>Ды прылажы да рапы:</p>
<p>— Я за сірот, здаецца б, аддала душу,—</p>
<p>Чуць на руках іх не нашу,—</p>
<p>Так распінаецца кабеціна ў мане,</p>
<p>Што ні канца, ні краю:</p>
<p>— Хаця б яны глядзелі так мяне,</p>
<p>Як буду я старая.</p>
<p>Яны ў мяне не пасынкі, не падчарыцы — госці.</p>
<p>А што ў іх толькі скура й косці,</p>
<p>Дык гэта ўжо завод такі,</p>
<p>Такія ж іх былі і мацяркі.</p>
<p> </p>
<p>Ох, мачахі! І добрыя ж усе яны без меры,</p>
<p>Ды толькі чорт ім верыў.</p>
<p> </p>
<p>Ёсць у мяне адзін знаёмы «заг»,—</p>
<p>Два скачуць у яго, а іншыя ў слязах.</p>
<p>Аднак я думаю, што хутка дзеткі самі</p>
<p>Прапішуць іжыцу такой вось «маме».</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>