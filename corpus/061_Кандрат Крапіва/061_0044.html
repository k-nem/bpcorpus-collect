<div class="container">
<div class="book-utils">
<div id="qrcode"></div>
<a href="/Kandrat_Krapiva/Da_lihi_Cas_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 93-94 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Да лігі «Час» -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Да лігі «Час»</h2>
<div style="height: 3rem"></div>
<!-- TOC_BEGIN -->
<a href="#chapter1">1. Савецкі грамадзянін</a><br/>
<a href="#chapter2">2. Нэпман</a><br/>
<a href="#chapter3">3. Поп</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1. Савецкі грамадзянін</h3>
<p>Ох, скарэй жа, ліга «Час»,</p>
<p>Ты ратуй, галубка, нас</p>
<p>І з савецкіх устаноў</p>
<p>Пагані ты ўсіх «паноў»,</p>
<p>Што «не маюць» заўжды часу,</p>
<p>Абслужыць працоўных масу,</p>
<p>Толькі любяць свае стаўкі</p>
<p>І даюць удзень дзве спраўкі.</p>
<p>Яшчэ трэба табе пільна</p>
<p>Пацягацца з гаварыльняй</p>
<p>(Ёсць у нас такая мода —</p>
<p>Ужываецца на сходах)...</p>
<p>Калі скончыш з гэтым ты,</p>
<p>Дык вазьміся за «хвасты»...</p>
<p>Хібаў многа яшчэ ў нас,</p>
<p>Але шкода траціць час,</p>
<p>Каб пісаць тут аб усіх,</p>
<p>Бо не проймеш словам іх:</p>
<p>Хоць якім прамоўцам будзь,</p>
<p>Яны й вухам не вядуць.</p>
<p> </p>
<h3><a id="chapter2"></a>2. Нэпман</h3>
<p>Ох, галубка, ліга «Час»,</p>
<p>Барані, бо крыўдзяць нас:</p>
<p>І чырвонцы і рублі</p>
<p>Трэба ж, каб у нас былі</p>
<p>Не цяпер, дык у чацвер,</p>
<p>А насельніцтва, павер,</p>
<p>У кішэнях грошы носіць.</p>
<p>Дык вось нэпман цябе просіць:</p>
<p>Падгані людскую масу,</p>
<p>Хай не траціць дарма часу —</p>
<p>Да капейкі грошы ўсе</p>
<p>Хай цяпер жа к нам нясе.</p>
<p> </p>
<h3><a id="chapter3"></a>3. Поп</h3>
<p>Ох, галубка, ліга «Час»,</p>
<p>Не забудзься ж і на нас:</p>
<p>Паміраць усім, бач, трэба,</p>
<p>Не палезе жывы ў неба,</p>
<p>Ні багаты і ні бедны,—</p>
<p>Нам па ўсіх служыць абедні.</p>
<p>А тут многа ёсць дзядоў,</p>
<p>Што жывуць па сто гадоў.</p>
<p>Іх вось трэба пакараць,</p>
<p>Што не хочуць паміраць:</p>
<p>Хай нам штраф яны заплацяць,</p>
<p>Што шмат часу дарма трацяць.</p>
<p>Непрыемнасцей нам шмат...</p>
<p>Ці ж кабета мае лад? —</p>
<p>Чуць не год цяжарнай ходзіць,</p>
<p>Дзіцянё пакуль народзіць,</p>
<p>Прынясе хрысціць да нас —</p>
<p>Толькі дарма траціць час.</p>
<p>Прыцягні яе к адказу,</p>
<p>Хай дзяцей раджае зразу.</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>