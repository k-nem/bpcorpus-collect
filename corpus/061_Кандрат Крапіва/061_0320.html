<div class="container">
<div class="book-utils">
<div id="qrcode"></div>
<a href="/Ivan_Krylou/Dva_Haluby.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Два Галубы -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Два Галубы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жылі два Галубкі, як два браточкі, дзесьці,</p>
<p>Адзін без аднаго не мог ні піць, ні есці;</p>
<p>Дзе ўбачыш аднаго, другі, напэўна, там;</p>
<p>І радасць і тугу дзялілі папалам.</p>
<p>Не бачылі яны, як дзён чарга сплывала,</p>
<p>Бывала сумна ім, а нудна не бывала.</p>
<p>          Ну, як, здаецца, тут хацець</p>
<p>          Пакінуць тых, хто сэрцу любы?</p>
<p>Дык не! Задумаў з іх адзін ляцець</p>
<p>          Пабачыць, аглядзець</p>
<p>Зямны ўвесь шар сабе на згубу,</p>
<p>Дазнацца, дзе маны і праўды берагі.</p>
<p>«Куды ты? - кажа, ледзь не плачучы, другі. -</p>
<p>Што за карысць табе бадзяцца?</p>
<p>          Ці з другам хочаш ты расстацца?</p>
<p>          Калі табе мяне ўжо не шкада,</p>
<p>То ўспомні коршакаў, сіло, буран сустрэчны</p>
<p>                   І ўсё, чым вандраванні небяспечны.</p>
<p>Хоць пачакай вясны ляцець такую даль,</p>
<p>          Тады і я згаджуся мо на гэта.</p>
<p>          Цяпер жа дзе ты знойдзеш харч?</p>
<p>          Вунь, чуеш? Крумкае крумкач, -</p>
<p>                   Паганая прыкмета.</p>
<p>          Дык застаніся, мілы мой!</p>
<p>Удвух нам весела з табой.</p>
<p>Куды табе ляцець, не разумею;</p>
<p>А я тут без цябе зусім асірацею.</p>
<p>Сіло ды каршуны і ў сне</p>
<p>                   Здавацца будуць мне:</p>
<p>Няшчасця над табой я буду ўсё баяцца.</p>
<p>Ледзь хмарка з'явіцца над галавой,</p>
<p>Адразу я скажу: "Ах, дзе ён - братка мой?</p>
<p>Ці жыў? Ці ёсць дзе ад дажджу схавацца?"»</p>
<p>Ад слоў тых Галубку на сэрца смутак лёг,</p>
<p>Але жадання ён перамагчы не змог,</p>
<p>          Што пачуццё і розум засланіла.</p>
<p>«Не плач, - адказвае, - мой братка мілы!</p>
<p>На тры дзянькі цябе пакінуць я хачу,</p>
<p>          Каб хутка на ляту прыкмеціць,</p>
<p>          Што ёсць дзівоснага на свеце,</p>
<p>І пад тваё крыло дадому прылячу.</p>
<p>Тады ўжо раскажу я не адну навінку:</p>
<p>                   Пра кожную мясцінку,</p>
<p>Пра разнастайнасць звычаяў і спраў,</p>
<p>          І дзіва бачыў дзе якое,</p>
<p>          Перад табой устане, як жывое,</p>
<p>Нібы са мною ты па свеце сам лятаў».</p>
<p>Ну - што ж рабіць? Прыйшлося ім расстацца,</p>
<p>                   Пацалавацца, развітацца.</p>
<p>Вандроўнік наш ляціць; тут раптам дождж і гром;</p>
<p>Пад ім, як акіян, сінее стэп кругом.</p>
<p>На шчасце, дуб сухі на вочы паказаўся;</p>
<p>Вандроўнік на яго - туліўся, прыціскаўся,</p>
<p>                   Але ад холаду сябе не засцярог:</p>
<p>Дрыжаў, прамокшы з галавы да ног.</p>
<p>Патроху гром уціх. Ледзь сонейка заззяла,</p>
<p>Як Галубка далей жаданне вабіць стала.</p>
<p>Атросся і ляціць... Ляціць і з-пад аблок</p>
<p>Ля лесу зерняткі пшанічныя прыкмеціў,</p>
<p>Спусціўся ён і - проста ў сеці.</p>
<p>                   Бяда - папаўся Галубок.</p>
<p>          Трапечацца ён, рвецца, б'ецца;</p>
<p>Старая сець была: сяк-так яе прарваў,</p>
<p>Хоць ножку вывіхнуў і крыльцы трохі змяў,</p>
<p>Ды не да іх: ён прэч адгэтуль падаецца...</p>
<p>          Тут горшая бяда над галавой:</p>
<p>                   Імчыцца коршак на разбой.</p>
<p>          Трымціць ад страху Голуб мой,</p>
<p>Ад коршака ўцякае,</p>
<p>Ды сілы больш няма. Драпежнік мой з гары</p>
<p>          Ужо над ім наставіў кіпцюры,</p>
<p>І холад ад яго шырокіх крыл шугае.</p>
<p>          Ды тут арол аднекуль, як віхор,</p>
<p>          Ударыў коршака з усёй магутнай сілы -</p>
<p>          Драпежнік ды драпежніка задзёр,</p>
<p>                   Між тым наш Голуб мілы</p>
<p>Уніз тут рынуўся, прысеў пад плот,</p>
<p>          Ды гэта не канец прыгод,</p>
<p>          Адна бяда другую наклікае:</p>
<p>Тут хлопчык, чарапком шпурнуўшы ў Галубка,</p>
<p>(Дзіця - яму бяда якая?)</p>
<p>          Раструшчыў скронь у бедака.</p>
<p>І вось вандроўнік наш з разбітай галавою,</p>
<p>Папсованым крылом, скалечанай нагою,</p>
<p>          Пракляўшы сквапнасць бачыць свет,</p>
<p>Ляціць дамоў сяк-так без новых бед.</p>
<p>Шчаслівы ён яшчэ, што дружба там чакае,</p>
<p>          Якая лепш за дактароў</p>
<p>Дагледзіць, вылечыць, і будзеш ты здароў:</p>
<p>Пры другу друг бяду і гора забывае.</p>
<p> </p>
<p>Вось кожны, хто аб'ехаць свет наўкруг,</p>
<p>          Як Голуб той, жадае,</p>
<p>          Хай гэту байку прачытае</p>
<p>І сцішыць свой вандроўны дух.</p>
<p>Якія б вас ні вабілі навіны,</p>
<p>За тую лепшай вы не знойдзеце краіны,</p>
<p>Дзе ваша мілая ці дзе жыве ваш друг.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>