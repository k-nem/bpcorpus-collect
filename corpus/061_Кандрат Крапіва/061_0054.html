<div class="container">
<div class="book-utils">
<div id="qrcode"></div>
<a href="/Kandrat_Krapiva/Dzicia,_Vozyk_i_Zmiaja_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1950 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 281-282 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Дзіця, Вожык і Змяя -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Дзіця, Вожык і Змяя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<p>Выходным днём у саснячку</p>
<p>Жанчына з дзіцянём гуляла,</p>
<p>Лягла пад сонца, задрамала,</p>
<p>А небяспека напаткала</p>
<p>Яе маленькую дачку.</p>
<p>З узгорка ўніз вядзе сцяжынка,—</p>
<p>Ідзе па ёй мая Дзяўчынка</p>
<p>Ды ловіць матылькі.</p>
<p>А гэтым часам пры сасонцы</p>
<p>Гадзюка грэецца на сонцы,—</p>
<p>Блішчыць на ёй узор лускі.</p>
<p>Дзяўчынка рада: «Цаца! Цаца!»</p>
<p>І хоча ўжо рукой хапіць,</p>
<p>А «цаца» пачала звівацца,</p>
<p>Лісліва, ціхенька сіпіць:</p>
<p>— Хачу, дзіця, з табой пасябравацца:</p>
<p>Цябе я ласкава, пяшчотна абаўю,</p>
<p>Пазнаеш ты любоў маю.</p>
<p>Аж раптам тут ля самых ножак</p>
<p>Зафыркаў злосна Вожык</p>
<p>І кінуўся адважна на Змяю.</p>
<p>Змяя ўзвілася бліскавіцай,</p>
<p>Зубамі хоча ўпіцца,</p>
<p>Мільгае промнямі лускі,</p>
<p>А ён, узброены ігліцай,</p>
<p>Зубоў змяіных не баіцца</p>
<p>І рве Гадзюку на кускі.</p>
<p>Дзяўчынка сціснула ад гневу кулачкі,</p>
<p>Крычыць на Вожыка: — Пачвара, недарэка!</p>
<p>Ты цацу сапсаваў маю!</p>
<p>За гэта я цябе наб’ю.</p>
<p>Ты — бека!</p>
<p>— Дзіця,— адказвае ёй Вожык,—</p>
<p>Хоць бека я, калючы, непрыгожы,</p>
<p>Але ж я знішчыў смерць тваю.</p>
<p>Як падрасцеш, ацэніш ты паслугу</p>
<p>І мне падзякуеш, як другу.</p>
<p> </p>
<p>Дзіця дзіцём — і розум у яго такі.</p>
<p>Я не дзяцей тут меў на мэце,</p>
<p>А ёсць яшчэ дарослыя дзядзькі</p>
<p>На свеце,</p>
<p>Што і змяю гатовы прытуліць,</p>
<p>Якая іх умее пахваліць.</p>
<p>Такім мілей ліслівы гад паўзучы,</p>
<p>Чым верны друг, хоць і калючы.</p>
<p> </p>
<p><i>1950</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>