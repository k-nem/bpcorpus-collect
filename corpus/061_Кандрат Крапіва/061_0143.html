<div class="container">
<div class="book-utils">
<div id="qrcode"></div>
<a href="/Kandrat_Krapiva/Pop_i_Papuhaj_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1949 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 279-280 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Поп і Папугай -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Поп і Папугай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<p>Было</p>
<p>Сяло.</p>
<p>У ім — царква ды дом папоўскі,</p>
<p>А ў доме, як вядзецца, Поп.</p>
<p>І дзіва дзіўнае было б,</p>
<p>Каб ён не гроб,</p>
<p>Тым больш што Баця быў такоўскі:</p>
<p>Па барадзе — казёл, па голасе — Казлоўскі.</p>
<p>Бывала, ў алтары</p>
<p>Як возьме чарыцу малую</p>
<p>Ды як закоціць «алілую»,</p>
<p>Дык бабы плачуць, як бабры.</p>
<p>За гэтыя «святыя» песні</p>
<p>Яму, хоць плакалі, ды неслі.</p>
<p>У гаспадарцы ў Баці спор</p>
<p>(Яго не забывае паства):</p>
<p>Дабра, жывёлы повен двор —</p>
<p>Кароўкі, свінкі, птаства,</p>
<p>— Чаго ў цябе, айцец Яўлампій, не хапае? —</p>
<p>Яму сусед Памешчык гаварыў.—</p>
<p>Вось хіба толькі Папугая...</p>
<p>І Папугая ён аднойчы падарыў</p>
<p>(Нібыта для таго, каб забаўляць папіху,</p>
<p>Хоць сам жа ён і забаўляў паціху).</p>
<p>І вось пачуў аднойчы бог —</p>
<p>Ды што за ліха! —</p>
<p>Пяюць удвох!</p>
<p>А гэта перад службай Поп трэніраваўся.</p>
<p>І Папугай пад лад прыстасаваўся.</p>
<p>За спевы тыя Какаду</p>
<p>Давалі смачную яду,</p>
<p>Дык лепш ён за дзячка стараўся:</p>
<p>Цягнуў за Бацем з той пары</p>
<p>І кандакі, і трапары,</p>
<p>І нават «Іжэ херувімы»</p>
<p>Адолеў ён за зіму,—</p>
<p>Так налаўчыўся Папугай,</p>
<p>Хоць ты яму парафію давай.</p>
<p>«Святая птушка бога славіць,—</p>
<p>Пайшла гаворка паміж баб,—</p>
<p>І так жа добра, што магла б</p>
<p>Сама абедню правіць».</p>
<p>А тут якраз, як на бяду,</p>
<p>Памёр раптоўна Баця,</p>
<p>Пакінуўшы жалобу ў хаце</p>
<p>Ды Папугая Какаду,</p>
<p>Які, заўважце, ў часе адпявання</p>
<p>Цягнуў за іншымі «Надгробнае рыданне».</p>
<p>Каму на вусны смерць прыляпала пячаць,</p>
<p>Таму без руху спачываць,</p>
<p>Ну, а жывым на ўме жывое:</p>
<p>Злюбіліся ў сяле тым двое,</p>
<p>Ды вось бяда — няма каму звянчаць.</p>
<p>Старыя раяць шлюб адкласці,</p>
<p>А маладыя прагнуць шчасця,—</p>
<p>Вось тут, як кажуць, і кукуй!</p>
<p>Ды некаму прыйшла тут думка неблагая:</p>
<p>Няма Папа, дык возьмем Папугая,—</p>
<p>Спяе і ён «Ісаія лікуй».</p>
<p>І вось Жаніх той і Нявеста</p>
<p>Сваё ў царкве занялі месца.</p>
<p>Каб шлюбны выканаць закон,</p>
<p>Даставіў Сват у клетцы Папугая</p>
<p>І семак даў — няхай паласуецца ён,</p>
<p>Дык весялей мо заспявае.</p>
<p>А Попка з радасці такой</p>
<p>Як гаркне: «Са святымі упакой»,</p>
<p>«Надгробнае рыданне»...</p>
<p>Нявеста тут адразу — гоп!</p>
<p>Жаніх жа той магутнаю рукою</p>
<p>Дурную птушку згроб:</p>
<p>— Вось я ж цябе, нягоднік, супакою!</p>
<p>І, як расказвае паданне,</p>
<p>Дастаўся Попка кошцы на сняданне.</p>
<p>Каб не маглі мараль як-небудзь перайначыць,</p>
<p>Я мушу байку растлумачыць:</p>
<p>Паехаў быў вучоны нештавед</p>
<p>Аж у Амерыку, за свет,</p>
<p>І розуму такога там набраўся,</p>
<p>Аж нос яго задраўся.</p>
<p>Вярнуўшыся, і ён, як Попка той,</p>
<p>Пачаў спяваць «за упакой».</p>
<p> </p>
<p><i>1949</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>