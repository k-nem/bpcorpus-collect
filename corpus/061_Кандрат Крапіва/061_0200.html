<div class="container">
<div class="book-utils">
<div id="qrcode"></div>
<a href="/Kandrat_Krapiva/Sepca_babka,_sepca_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1935 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 247-249 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1935 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шэпча бабка, шэпча... -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Шэпча бабка, шэпча...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Старшыня калгаса «Беларусь» Дзяржынскага раёна Янка Дардынскі і яго брат загадчык свінафермы Макар Дардынскі да хворых свіней замест ветэрынара запрасілі шаптуху. Амаль усе свінні падохлі.</p>
<p>З селькораўскіх допісаў</p>
</div>
<div class="CLEAR"></div>
<p> </p>
<p>Шэпча бабка ціха,</p>
<p>Шэпча бабка шчыра</p>
<p>Ў лапушное вуха</p>
<p>Племяннога кныра.</p>
<p> </p>
<p>Толькі шэптаў слухаць</p>
<p>Нешта ён не хоча —</p>
<p>І абвялі вушы,</p>
<p>I заплюшчыў вочы.</p>
<p> </p>
<p>Можа, на бабульку</p>
<p>Сорам яму глянуць?</p>
<p>Мо такія шэпты,</p>
<p>Што аж вушы вянуць?..</p>
<p> </p>
<p>Шэпча бабка свінцы,</p>
<p>Шэпча так ціхутка.</p>
<p>Мо ці не вяселле</p>
<p>Ёй нашэпча хутка?</p>
<p> </p>
<p>Мо ці не пра хлопца</p>
<p>Маладзіца марыць?</p>
<p>Ці бабулька проста</p>
<p>Хоча папляткарыць?..</p>
<p> </p>
<p>Мала што бабулька</p>
<p>Нашаптаць умее!</p>
<p>Свінка-небарака</p>
<p>Толькі ружавее.</p>
<p> </p>
<p>Мала каго бабка</p>
<p>Можа ёй пасватаць...</p>
<p>Перастала свінка</p>
<p>І нагамі кратаць.</p>
<p> </p>
<p>І ніякіх шэптаў</p>
<p>Свінцы ўжо не ўцяміць,</p>
<p>І сказала бабка:</p>
<p>«Вечная ёй памяць».</p>
<p> </p>
<p>І спяшае бабка</p>
<p>З дапамогай скорай</p>
<p>Ад памёршай гэтай</p>
<p>Да другое хворай.</p>
<p> </p>
<p>Націрае соллю</p>
<p>І шапоча ціха,</p>
<p>Каб свінні ніколі</p>
<p>Не чапала ліха.</p>
<p> </p>
<p>І свінню-мацёру</p>
<p>Ўжо з хлява выносяць,—</p>
<p>Сам загадчык фермы</p>
<p>Па свінні галосіць.</p>
<p> </p>
<p>За свіннёй і кныра</p>
<p>Валакуць у яму —</p>
<p>Пахавалі тату,</p>
<p>Пахавалі маму,</p>
<p> </p>
<p>Засталіся дзеці —</p>
<p>Бедныя сіроты,</p>
<p>Дык і тых панеслі</p>
<p>Хутка за вароты.</p>
<p> </p>
<p>І Макар Дардынскі</p>
<p>І Дардынскі Янка</p>
<p>Лаюць-прабіраюць</p>
<p>Бабку-ашуканку.</p>
<p> </p>
<p>«Ах ты, бабка-ведзьма,</p>
<p>Што ж ты нарабіла!</p>
<p>А была ў нас ферма,</p>
<p>Ёсць жа ў нас магіла.</p>
<p> </p>
<p>Вось як возьмем, бабка,</p>
<p>Мы цябе за шкірку!..</p>
<p>Мусіць, нашаптала</p>
<p>Ты не ў тую дзірку.</p>
<p> </p>
<p>Несвянцонай соллю,</p>
<p>Мусіць, націрала!</p>
<p>І праз тваю ласку</p>
<p>Мы цяпер без сала.</p>
<p> </p>
<p>Ані паляндвіцы,</p>
<p>Ані тае шынкі —</p>
<p>І спраўляй як хочаш</p>
<p>Па свіннях памінкі!»</p>
<p> </p>
<p>Старшыня гаруе</p>
<p>І загадчык фермы.</p>
<p>Чым жа заспакоіць</p>
<p>Можам іх цяпер мы?</p>
<p> </p>
<p>Чым жа іх уцешыць?</p>
<p> </p>
<p>Ад такога гора</p>
<p>Будзе ім уцехай</p>
<p>Слова пракурора.</p>
<p> </p>
<p><i>1935</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>