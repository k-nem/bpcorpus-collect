<div class="container">
<div class="book-utils">
<div id="qrcode"></div>
<a href="/Kandrat_Krapiva/Karsun_i_Cieciaruk_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 182-183 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Каршун і Цецярук -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Каршун і Цецярук</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Не надта так даўно, не так далёка,</p>
<p>А ў нашай жа рэспубліцы, пад бокам,</p>
<p>У цёмным і густым бары</p>
<p>Ды жыў Каршун стары.</p>
<p>У мастакі Каршун палез</p>
<p>І стаў хваліцца на ўвесь лес,</p>
<p>Што ён — спявак вялікі.</p>
<p>— Ах, ёлкі твае палкі! —</p>
<p>Паміж сабою шэпчуць галкі.</p>
<p>— Нашто хваліць праціўны голас дзікі?</p>
<p>— Ён звар'яцеў пад старасць, небарак,—</p>
<p>Ім патурае сіваграк,</p>
<p>Але на вушка ўсё — баяцца ўслых:</p>
<p>«Няхай ты,— думаюць,— згары!»</p>
<p>Дый зразумела нам, бо той каршун стары</p>
<p>Начальствам быў у іх,</p>
<p>І ведалі даволі ўсе наўкола,</p>
<p>Што хоць паганы меў ён голас,</p>
<p>Ну дык затое ж кіпцюры!</p>
<p>Вось перад ім і сталі гнуцца ў крук,</p>
<p>Бо хто ж асмеліцца пярэчыць?</p>
<p>Наадварот,— паслухайце, што кажа Цецярук:</p>
<p>— Няма на свеце прыямнейшай рэчы,</p>
<p>Як слухаць песні Каршуна.</p>
<p>Выдатных спевакоў мне чуць не першыня.</p>
<p>Прыходзілася чуць, напрыклад, Салаўя,—</p>
<p>І аб якой тут кажуць прыгажосці,</p>
<p>Не разумею проста я,</p>
<p>Хоць ты мяне зарэж,</p>
<p>Набраўся толькі, слухаючы, злосці:</p>
<p>Цырыкае, пішчыць, а што — не разбярэш,</p>
<p>Як і не наш ён усё роўна.</p>
<p>Вось Шпак</p>
<p>Дык трохі ўжо не так;</p>
<p>Зусім нішто спявае Грак,</p>
<p>А паважаная Варона</p>
<p>Мацней за іх за двух.</p>
<p>Але найлепш за ўсіх — шаноўны старшыня.</p>
<p> </p>
<p>За што ж бы Цецярук хваліў так Каршуна?</p>
<p>Перш-наперш, ён быў глух,</p>
<p>Чаго б нікому я не зычыў,</p>
<p>А па-другое, Каршуну</p>
<p>Дык ён тут проста... ну...</p>
<p>Каля хваста казыча,</p>
<p>У Каршуна каб быць у ласцы.</p>
<p>Яму, напэўна, гэта ўдасца,</p>
<p>Бо шмат здарэнняў і падзей</p>
<p>Такіх я бачыў між людзей.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>