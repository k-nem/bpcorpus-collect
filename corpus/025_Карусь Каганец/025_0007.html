<div class="container">
<div class="book-utils">
<div id="qrcode"></div>
<a href="/Karus_Kahaniec/Lasy,_bary_i_dubrovy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Лясы, бары і дубровы..." -->
<h2><a href="http://knihi.com/Karus_Kahaniec/">Карусь Каганец</a></h2>
<h2>"Лясы, бары і дубровы..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лясы, бары і дубровы —</p>
<p>Краса нашай бо краіны!</p>
<p>Гаі, пушчы, кнеі, лугі,</p>
<p>Па балотах дай альшыны —</p>
<p>Усё край наш украшаюць.</p>
<p>Вось край лесу дуб магучы</p>
<p>Сваё голле прасцірае;</p>
<p>Так сказаў бы, не іначай,</p>
<p>Лес той веццем абнімае,</p>
<p>Як бы бацька свае дзеткі.</p>
<p>За плячыма яго сталі:</p>
<p>Хвойка-матка, ель-ўдавіца,</p>
<p>Клён кудравы, ясень светлы,</p>
<p>І граб-дзядзька, і ільміца,</p>
<p>І чарэшнік ўгору пнецца,</p>
<p>І зляканая асіна,</p>
<p>Як бы вінна, ўся трасецца.</p>
<p>Вербалоз між іх ўтуліўся,</p>
<p>Як бы хоча памаліцца</p>
<p>У лясной ды прахалодзе.</p>
<p>А на дуба спазірае</p>
<p>Белагрудая дзявіца —</p>
<p>Ў свежай зелені бярозка,</p>
<p>Доўгі косы разбірае.</p>
<p>А пайдзі ты ў гушчу лесу...</p>
<p>Як прыятна ў прахалодзе</p>
<p>Паляжаці край паляны.</p>
<p>Рай на землі, дый годзе!</p>
<p>Ўся паляна травой зросшы,</p>
<p>Пад нагамі дыван мяккі,</p>
<p>Мох зялёны, як шаўковы;</p>
<p>Там, угоры, птушкі свішчуць.</p>
<p>Воздух свежы і здаровы.</p>
<p>Мошкі, пчолкі гудуць недзе.</p>
<p>На палянцы дый у травах</p>
<p>Зацвітае, чырванее</p>
<p>Смачна ягада суніца;</p>
<p>Далей ў лесе дый чарнее</p>
<p>Буйна сочная чарніца.</p>
<p>І здаецца, гэтак скрозь бы</p>
<p>Ў мяккім моху дый ляжаў бы</p>
<p>Ды праз вецце хвоек старых</p>
<p>Ў сіне неба пазіраў бы,</p>
<p>Штоб не рупіла нічога...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>