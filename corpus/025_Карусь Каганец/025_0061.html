<div class="container">
<div class="book-utils">
<div id="qrcode"></div>
<a href="/Karus_Kahaniec/Uspamin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Успамін... -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Успамін...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Горы, мае горы,</p>
<p>Яры дый даліны,</p>
<p>І лукі, і гаі,</p>
<p>І ў полі скібіны,</p>
<p>І былінка нават.</p>
<p>Усё мне гадае</p>
<p>Пра тую дзяўчыну,</p>
<p>Пра ту каравоку,</p>
<p>Ту любу, ядыну</p>
<p>Майму сэрцу ў свеце.</p>
<p>Усё мне гадае</p>
<p>Дый прад вочы ставіць</p>
<p>І душу мне рэжа,</p>
<p>І ў горле давіць</p>
<p>Ад думкі балючай.</p>
<p>Баліць маё сэрца,</p>
<p>Душа ўнывае,</p>
<p>Хоч з другой жанаты,</p>
<p>Той не забывае...</p>
<p>Дзеўчына, каліна,</p>
<p>Чаму мя чуралась?</p>
<p>Мо б шчасліўшы былі,</p>
<p>Штобы мы звянчалісь</p>
<p>Са мною гарэтным?</p>
<p>Бо я так мяркую,</p>
<p>Што для шчасця мала</p>
<p>Жыцця ў давольстві,</p>
<p>Усяго штоб ставала</p>
<p>І мяса і хлеба.</p>
<p>Па-мойму, для душы</p>
<p>Чагось болей трэба.</p>
<p>Трэба чыну, дзелу,</p>
<p>Душэўнага хлеба,</p>
<p>Пагоды і буры.</p>
<p>Скажам, маеш мужа,</p>
<p>Ды і дзетак маеш.</p>
<p>І то шчасце добра,</p>
<p>А ўсё ж не змяняеш</p>
<p>Той зімы лютай,</p>
<p>Што думку бо смокча,</p>
<p>Шчыра сэрца точыць,</p>
<p>І часам слязінка</p>
<p>Шчоку тваю змочыць,</p>
<p>Хоць швыдка абсушыш.</p>
<p>Дай бог табе шчасця,</p>
<p>А мне палягчэнне,</p>
<p>Вам добра здароўя,</p>
<p>Статку памнажэнне,</p>
<p>Ды з дзетак пацеху.</p>
<p>А я пайду сабе</p>
<p>Гаем пад гарою,</p>
<p>Дзе, бывала, калісь</p>
<p>Страчаўся з табою,</p>
<p>Дзе той крыж, той белы,</p>
<p>Дзе стаяў на той час</p>
<p>Стары дуб на горы,</p>
<p>Адкуль выглядаў я</p>
<p>Сваёй любай зоры.</p>
<p>Пайду той дарожкай,</p>
<p>Дзе калісь хадзіла</p>
<p>Праз хвойнік Васюцкі</p>
<p>Мая зорка міла</p>
<p>Да маёй сястрыцы.</p>
<p>Пайду я на замак,</p>
<p>Дзе і яна бывала.</p>
<p>Прайду на Паследы,</p>
<p>Там і яна гуляла.</p>
<p>Зайду і ў Карнеж,</p>
<p>Пайду развітаюсь</p>
<p>З рэчкаю і з гаем,</p>
<p>З горамі, руччамі,</p>
<p>І са ўсім тым краем,</p>
<p>Што яе гадае.</p>
<p>Бывайце здаровы</p>
<p>І вы, кветкі красны,</p>
<p>Што на вас дзівілісь</p>
<p>Яе вочы красны.</p>
<p>Пралескі і смолкі,</p>
<p>Звонкі і незабудкі,</p>
<p>Рамон, васілёчкі,</p>
<p>Вы ўжо забылі</p>
<p>Яе кары вочкі.</p>
<p>Вы, кветачкі любы,</p>
<p>Мне ж бо так ніколі</p>
<p>Яе не забыці.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>