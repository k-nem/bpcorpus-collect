<div class="container">
<div class="book-utils">
<div id="qrcode"></div>
<a href="/Karus_Kahaniec/Piesnia_zimie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Песня зіме -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Песня зіме</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Віхрам закруціла,</p>
<p>Холадам даняла,</p>
<p>Снегам запыліла,</p>
<p>Гурбы панагнала.</p>
<p>Ой, зіма, ой, зіма!</p>
<p>Зіма сердзіцца!</p>
<p>Воўк па лесе рышча,</p>
<p>Шуміць ліст дубовы,</p>
<p>Вецер ў полі свішча,</p>
<p>Мужык едзе ў дровы.</p>
<p>Ой, зіма, ой, зіма!</p>
<p>Зіма сердзіцца!</p>
<p>Дравец ён прывёзшы,</p>
<p>Насячэ, паколе;</p>
<p>Трушанкі нарэжа,</p>
<p>Скацінку напое.</p>
<p>Ой, зіма, ой, зіма!</p>
<p>Зіма сердзіцца!</p>
<p>Быдла напаіўшы,</p>
<p>Трушанкі закіне;</p>
<p>У хату прыйшоўшы,</p>
<p>Кажушыны скіне.</p>
<p>Ой, зіма, ой, зіма!</p>
<p>Зіма сердзіцца!</p>
<p>На лаве ён сядзе</p>
<p>Крыху адпачыці;</p>
<p>Сынка ён пагладзе;</p>
<p>Вучыць гаварыці.</p>
<p>Ой, зіма, ой, зіма!</p>
<p>Зіма сердзіцца!</p>
<p>А маці прадучы</p>
<p>Песню заспявае,</p>
<p>Нітачку ведучы,</p>
<p>Ды ў печ паглядае.</p>
<p>Ой, зіма, ой, зіма!</p>
<p>Зіма сердзіцца!</p>
<p>Варыць бо вячэру,—</p>
<p>Хоча накарміці</p>
<p>Дзетву любу-шчыру</p>
<p>І спаць улажыці.</p>
<p>Ой, зіма, ой, зіма!</p>
<p>Зіма сердзіцца!</p>
<p>1914 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>