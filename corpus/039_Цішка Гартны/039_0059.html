<div class="container">
<div class="book-utils">
<div id="qrcode"></div>
<a href="/Ciska_Hartny/Kalysnaja_piesnia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1918 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Калысная песня -->
<h2><a href="http://knihi.com/Ciska_Hartny/">Цішка Гартны</a></h2>
<h2>Калысная песня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Спі, сыночак, ў калыбелі</p>
<p>Ў чыстай, мякенькай пасцелі.</p>
<p>Я калыску пагайдаю,</p>
<p>Песню-казку праспяваю</p>
<p>Аб тваёй, сыночак, долі,</p>
<p>Калі выйдзеш ты у поле</p>
<p>Жыцця труднага, цяжкога —</p>
<p>Калі станеш ты на ногі...</p>
<p>Спі спакойліва, сынок,</p>
<p>Прагуляўшы ўвесь дзянёк,</p>
<p>Бо падросшы — не паспіш...</p>
<p>Стане думка прад табою</p>
<p>Сетку віць з ліхіх клапотаў</p>
<p>І абмые твар твой потам...</p>
<p>Спі, сыночак, ў калыбелі,</p>
<p>Хай збірае сілу цела,</p>
<p>Хай душа гартуе волю</p>
<p>Йсці настрэчу лепшай долі.</p>
<p>Ты дзіця краіны беднай,</p>
<p>Акаванай ў пояс медны</p>
<p>Гора, злыбеды, нядолі,</p>
<p>Мукаў сэрца — цела болі;</p>
<p>Ты дзіця яе народу,</p>
<p>Век цярпячага нягоду</p>
<p>Ў прыгнячэнні, пад’ярэмна,</p>
<p>Непавінна, задарэмна.</p>
<p>Ты радзіўся пад натугам</p>
<p>Сілы змучанай — за плугам,</p>
<p>За сярпом ды за касою.</p>
<p>Ты радзіўся пад пятою</p>
<p>Прыгнятаўшае нядолі —</p>
<p>Пад кустом ці ў чыстым полі.</p>
<p>Будзь на варце, будзь гатовы</p>
<p>Скінуць гора таго ковы</p>
<p>І шырокаю дарогай</p>
<p>Выйсці людзям на падмогу</p>
<p>Ў барацьбе за шчасце й славу,</p>
<p>Ім належныя па праву.</p>
<p>Ў новым вашым пакаленні</p>
<p>Прыйдзе краю вызваленне</p>
<p>Ды багацце і Свабода</p>
<p>Для працоўнага народа.</p>
<p>Спі ж, сыночак, з думкай гэтай,</p>
<p>Марай шчаснай разадзеты,</p>
<p>З верай яснай дачакацца</p>
<p>Пайсці ў бойку і змагацца</p>
<p>За працоўных, іх краіну,</p>
<p>За іх шчасную судзьбіну.</p>
<p>Цябе будзе шанаваці,</p>
<p>Пакуль сталым станеш, маці;</p>
<p>Пашануе ды падбае,</p>
<p>Пакуль сілы на то мае,</p>
<p>Пакуль хопе ў яе змогі</p>
<p>Ўстанавіць цябе на ногі.</p>
<p>Ўстанавіўшы ж, будзе ждаці</p>
<p>Бачыць ў збройнай слаўнай раці,</p>
<p>Ў гушчы ўстаўшага народа</p>
<p>Пры змаганні за Свабоду.</p>
<p> </p>
<p>Пецярбург, 1913</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>