<div class="container">
<div class="book-utils">
<div id="qrcode"></div>
<a href="/Ciska_Hartny/Kala_boru_sonca_chodzic.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1921 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Каля бору сонца ходзіць -->
<h2><a href="http://knihi.com/Ciska_Hartny/">Цішка Гартны</a></h2>
<h2>Каля бору сонца ходзіць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каля бору сонца ходзіць</p>
<p>На высокіх ценкіх дыбах,</p>
<p>Чарадою цені водзіць</p>
<p>Па кустох — густых сядзібах —</p>
<p>Даўгакосых,</p>
<p>Таўстаносых,</p>
<p>Цёмнатварых,</p>
<p>Грозных, ярых</p>
<p>Лесуноў.</p>
<p>З-пад кустоў,</p>
<p>З тайных сховаў,</p>
<p>Вабам, зовам</p>
<p>На палянкі,</p>
<p>На гулянкі,</p>
<p>Насустрэчу светлай ночы</p>
<p>Духаў скрытных зазывае</p>
<p>І ў сляпыя цемні-вочы</p>
<p>Сітам промень рассявае.</p>
<p>Вузкіх шляхаў выгіб ломкі</p>
<p>Машастовай рунню ўбраны,</p>
<p>І шнуруюць скокам ёмкім</p>
<p>Німфы-ведзьмі, феі-панны —</p>
<p>На граніцу,</p>
<p>Да крыніцы,</p>
<p>На гулянне,</p>
<p>Як загляне</p>
<p>Маладзік;</p>
<p>Як з-пад пік</p>
<p>Стройных ёлак</p>
<p>Рысаў голак</p>
<p>Ў блутнай сетцы</p>
<p>Напляцецца</p>
<p>І ўбярэ ваду крыніцы.</p>
<p>Гэй, хавайся, сонца, з неба!</p>
<p>Дай жа ночы-маладзіцы</p>
<p>Адчыніць сваю бяседу!</p>
<p>Вось і месяц</p>
<p>З крэмню крэсіць —</p>
<p>Сыпле крэйду,</p>
<p>Меліць пэндлем</p>
<p>Воду, бор.</p>
<p>Стада зор</p>
<p>Ў гала гоніць</p>
<p>І гамоніць</p>
<p>Шэптам лісцяў:</p>
<p>Гэй жа, выйсце</p>
<p>На гулянку, на вяселле!..</p>
<p>Бор змаўкае — не шапоча,</p>
<p>Ралкай жаднай не шавеліць,—</p>
<p>На крыніцу ўстраміў вочы.</p>
<p>Ў вербалозах, ў пухкім моху</p>
<p>Завіліся карагоды;</p>
<p>Вадзянік адставіў лёху</p>
<p>У крыніцы спадысподу.</p>
<p>Вір віруе</p>
<p>І шнуруе</p>
<p>Градкай лёгкай,</p>
<p>Лентай вохкай</p>
<p>Грэбень хваль.</p>
<p>Плецень-валь</p>
<p>Дымкай шарай</p>
<p>Туліць твары</p>
<p>Фей-русалак,</p>
<p>Што ў прагалак</p>
<p>Між кустамі над крыніцай</p>
<p>Распусцілі бросні-косы;</p>
<p>З хітрай мінаю глядзіцца</p>
<p>Ў іх лясун доўгавалосы.</p>
<p>Жаб капэля</p>
<p>Іх вяселіць</p>
<p>Мнагалікім</p>
<p>Хорам-крыкам</p>
<p>Певуноў,</p>
<p>Покуль зноў</p>
<p>З па-над бору</p>
<p>Кроўным морам</p>
<p>Пачне ўсходзіць</p>
<p>І заводзіць</p>
<p>Сонца спацыр жыццявейны,</p>
<p>Стаўшы ціха ўверх на дыбы...</p>
<p>І пражэцца крохкай ценню</p>
<p>Ўсё начовае — ў сядзібы.</p>
<p> </p>
<p>Капыль, 31/V-1924</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>