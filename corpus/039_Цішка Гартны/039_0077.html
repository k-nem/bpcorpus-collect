<div class="container">
<div class="book-utils">
<div id="qrcode"></div>
<a href="/Ciska_Hartny/Piesnia_hrabara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1911 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня грабара -->
<h2><a href="http://knihi.com/Ciska_Hartny/">Цішка Гартны</a></h2>
<h2>Песня грабара</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я ўсё жыцце свае, дзень у дзень, год у год</p>
<p>Землю цяжкай лапатай капаю, як крот;</p>
<p>Век пад сонцам й дажджом гну пакутную спіну,</p>
<p>Раскідаючы глыбамі торпу і гліну,</p>
<p>Ліпкі глей, бы смалу, ды рассыпчаты жвір;</p>
<p>Я праводжу канавы удоўжкі і ўшыр,</p>
<p>Нібы стужкамі землю абвязваю ўкруг.</p>
<p>Я дарогу гранічу, гранічу і луг,</p>
<p>І спускаю з балотаў я лішнюю воду,</p>
<p>Ды рэжу раўкі для платоў агароду.</p>
<p> </p>
<p>Так ўсё жыцце свае варушуся ў зямлі,</p>
<p>Хоць пад сонцам жыву, а калі-нікалі</p>
<p>Толькі бачу я вокам адкрытым яго.</p>
<p>Хоць не змерыць наўкола прастору ўсяго</p>
<p>Неаглядных палёў, неаглядных лугоў,—</p>
<p>А кармлюся красою я іх дзеля сноў,</p>
<p>І у мёртвым сваім, незварушаным сну</p>
<p>Бачу шчасця свайго ў надыходзе вясну.</p>
<p> </p>
<p>Я ўсё жыцце свае, дзень у дзень, год у год,</p>
<p>Землю цяжкай лапатай капаю, як крот,</p>
<p>І так многа, я многа яе накапаў!</p>
<p>Направодзіў шырокіх і доўгіх канаў</p>
<p>І прарэзаў я цэлыя мілі равоў:</p>
<p>Шмат, ой шмат я са свету балотаў так звёў,</p>
<p>І багата вады праз равы прапусціў,</p>
<p>А ў ваду тую шмат я крыві свае ўліў</p>
<p>Ды з гарачым сваім яе потам змяшаў,</p>
<p>Пад вадою ж на дне свае гора хаваў.</p>
<p> </p>
<p>Я ўсё жыцце свае,</p>
<p>дзень у дзень, год у год,</p>
<p>Землю цяжкай лапатай капаю, як крот.</p>
<p>Натачыўшы абклад я лапаты свае,</p>
<p>Вечна долі шчаслівай шукаю сабе.</p>
<p>У халоднай нячулай зямлі,</p>
<p>Можа, хто захаваў яе, матку, калі</p>
<p>І дагэтуль яна без рухання ляжыць,</p>
<p>А зямля не пускае яе к людзям жыць.</p>
<p>Вось яе тут шукаю цяпер,</p>
<p>І як толькі знайду, пракапаю ёй дзвер,</p>
<p>Нарасхлест перад ёю, слугой адчыню,</p>
<p>Хай нясе яна свету ўсю радасць сваю.</p>
<p> </p>
<p>Я ўсё жыцце свае,</p>
<p>дзень у дзень, год у год,</p>
<p>Землю цяжкай лапатай капаю, як крот,</p>
<p>І як многа ужо я яе накапаў!</p>
<p>Што ж за працу сваю я ў адплату дастаў?</p>
<p>Што за плён мне зямля за труды прынясла,</p>
<p>За той пот і за кроў, што сабе узяла,</p>
<p>За бурлівую рэчку гарачых тых слёз,</p>
<p>Што ўсё жыцце мае паабмыў імі лёс?..</p>
<p>О, дала яна мне, ой за працу дала;</p>
<p>З калючковых раслін мне вяночак спляла,</p>
<p>З медзі звонкай, цяжкой даравала шнурок,</p>
<p>А дарогу жыцця ухарошыла ў мрок,</p>
<p>Каб я шоў, як сляпы, каб бясконца я йшоў,</p>
<p>Землю вечна капаў і дабра не знайшоў.</p>
<p> </p>
<p>Магілёў, 1911</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>