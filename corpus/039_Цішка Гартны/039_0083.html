<div class="container">
<div class="book-utils">
<div id="qrcode"></div>
<a href="/Ciska_Hartny/Rans_i_ciapier.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1921 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Раньш і цяпер -->
<h2><a href="http://knihi.com/Ciska_Hartny/">Цішка Гартны</a></h2>
<h2>Раньш і цяпер</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сякеру, молат, серп і плуг</p>
<p>Нам доля з роду даручыла,</p>
<p>За працай цяжкай крэп наш рух,</p>
<p>Расла за працай наша сіла.</p>
<p>Ад золку к цёмнаму, ў працяг</p>
<p>Сяклі мы, гваздалі й аралі,—</p>
<p>Ў крывавым поце ды ў слязах</p>
<p>Сваіх тыранаў збагачалі.</p>
<p>Ад працы нашай свет паўнеў,</p>
<p>Таміўся, здэцца, ад багацця,</p>
<p>Хто смачна піў, хто смачна еў,</p>
<p>Хто жыў у роскашы, ў палацах —</p>
<p>Той быў павінен толькі нам,</p>
<p>Ад нас залежаў той ад роду...</p>
<p>А нам, працоўнікам, майстрам</p>
<p>Не мець было й на міг свабоды...</p>
<p>Нуда і голад, недахват,</p>
<p>Нядоля й здзекі ў цесным сплёту,</p>
<p>Вянчалі працы наш пасад,</p>
<p>Прыгонам гналі на работу.</p>
<p>І мы рабілі... Ці ж цяпер,</p>
<p>Калі свабодная краіна,</p>
<p>Патухне палкі наш намер</p>
<p>К рабоце ўпартай ды няўпыннай?</p>
<p>Ці мы не знойдзем свежых сіл,</p>
<p>Старанняў новых не дастанем?</p>
<p>І наш магутны творчы ўздым</p>
<p>Свабодным духам не ап’янім?</p>
<p>О, не, бурляць ужо ў душы</p>
<p>Пазыў, імкненні ды ахвота</p>
<p>Стальной калонаю рушыць</p>
<p>На адбудоўчую работу.</p>
<p>Сякера, молат, серп і плуг</p>
<p>Ў руках свабоднага не тое,</p>
<p>Чым раньш тамілі гарды дух,</p>
<p>Ды цела ранілі худое.</p>
<p>Наш кожны ўзмах, наш кожны стук,</p>
<p>І ў ніве кожная разора,—</p>
<p>У жыцці працоўных меней мук,</p>
<p>Жыццю свабоднаму падпора.</p>
<p>Дзе будзе праца наша йсці,—</p>
<p>Адна служыцьме нам дарука</p>
<p>Нядолю цяжкую звясці,</p>
<p>Паставіць крыж над цяжкай мукай.</p>
<p>За працу ж ўсе! К зямлі, ў завод,</p>
<p>Размах яе шырэй раскіньма,</p>
<p>Камуны хай яна прыход</p>
<p>Кіпучай творчасцю абдыме.</p>
<p> </p>
<p>Мінск, 11/І-1921</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>