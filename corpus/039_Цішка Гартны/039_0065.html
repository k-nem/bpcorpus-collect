<div class="container">
<div class="book-utils">
<div id="qrcode"></div>
<a href="/Ciska_Hartny/Kraju_rodnaha_nie_kinu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1914 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1917 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Краю роднага не кіну... -->
<h2><a href="http://knihi.com/Ciska_Hartny/">Цішка Гартны</a></h2>
<h2>Краю роднага не кіну...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не паеду я ў чужыну,</p>
<p>Краю роднага не кіну.</p>
<p>Яго поле, яго нівы</p>
<p>Ў маім сэрцы родзяць дзівы,</p>
<p> </p>
<p>Што з нязнанай ўласнай сілай</p>
<p>Да краіны роднай, мілай</p>
<p>Мяне крэпка прывязалі.</p>
<p>Я дзіцятка яе жалю,</p>
<p> </p>
<p>Яе горкай нуднай долі.</p>
<p>Не паеду я ніколі</p>
<p>З свайго краю дарагога,</p>
<p>Непатрэбна мне нічога.</p>
<p> </p>
<p>Сірацінай я радзіўся,</p>
<p>З працай цяжкаю зрадніўся,—</p>
<p>Дык усё жыццё працую</p>
<p>На краіну дарагую.</p>
<p> </p>
<p>За работу у адплату</p>
<p>Маю ў вёсцы ціхай хату</p>
<p>І загончык вузкі нівы.</p>
<p>Вось і будзе — я шчаслівы.</p>
<p> </p>
<p>Хай ў чужыне — кажуць людзі</p>
<p>Многа лепей жыці будзе,</p>
<p>Я на гэта ані дбаю!</p>
<p>Шчасце лепшае я маю —</p>
<p>Закаханне к свайму краю,</p>
<p>Ў якім кожная мясціна</p>
<p>Мне прыветным словам кіне;</p>
<p>У шумлівым цёмным боры</p>
<p>Птушка міла загавора,</p>
<p> </p>
<p>Ў ручайку вада у мкненню</p>
<p>Разваруша мне натхненне</p>
<p>І абудзе пажаданне</p>
<p>Лепшай долі панаванне.</p>
<p> </p>
<p>Ў сваім краю, дзе ні стану,</p>
<p>Ўсюды сілай ровен пану.</p>
<p>Што пачую, то й адвечу.</p>
<p>Сваю вартасць чалавечу</p>
<p> </p>
<p>Перад кожным не ўтаю я.</p>
<p>Не, краіну дарагую</p>
<p>Я да скону не пакіну —</p>
<p>Тут радзіўся, тут і згіну.</p>
<p> </p>
<p>Пецярбург, 1914</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>