<div class="container">
<div class="book-utils">
<div id="qrcode"></div>
<a href="/Jauhienija_Janiscyc/Akno_u_dozdz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Яўгенія Янішчыц -->
<!-- HEADER_FIELD CreationYear: 1980 -->
<!-- HEADER_FIELD Edition: Янішчыц Я.І. Пачынаецца ўсё з любві...: вершы, паэмы/ Яўгенія Янішчыц.- Мінск: Маст. літ., 2008.-339 с.-(Беларуская паэзія ХХ стагоддзя) -->
<!-- HEADER_FIELD FirstPublicationYear: 1980 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2008 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Акно ў дождж -->
<h2><a href="http://knihi.com/Jauhienija_Janiscyc/">Яўгенія Янішчыц</a></h2>
<h2>Акно ў дождж</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Быў час не позні і не ранні.</p>
<p>Вадой пахрышчаны асфальт</p>
<p>У вужаватым чорным ззянні</p>
<p>Нагадваў мне адценні хваль.</p>
<p>На час спыніліся трамваі,</p>
<p>Сышлі аўтобусы на сон.</p>
<p>І — смешна я ў руцэ трымала</p>
<p>Больш непатрэбны парасон.</p>
<p>Бог з ім, з ахоўным парасонам!</p>
<p>Тутэйшая, я — ад вады</p>
<p>Над гэтай вуліцай бяссоннай</p>
<p>І над гарачкай грамады.</p>
<p>О, колькі іх, дажджоў бязбожных,</p>
<p>Да ніткі зведала!</p>
<p>І ўсе ж</p>
<p>Я бласлаўляю дождж абложны</p>
<p>І навальнічны спорны дождж.</p>
<p>Пад ім, густым,</p>
<p>безабароннай</p>
<p>Наўрад ці выгляджу цяпер.</p>
<p>Хоць пры адной (усё ж!) законнай</p>
<p>Мілуецца мой кавалер.</p>
<p>Наадварот, я нават рада,</p>
<p>Што ўсё сумотнае — у дождж</p>
<p>І што прыяцелькі парада —</p>
<p>Прайсціся пешкам, басанож —</p>
<p>Была не выдумкай калючай...</p>
<p>Без парасона, нарасхліст</p>
<p>Мудрэй адчуць, як волі вучыць</p>
<p>Зеленароты мокры ліст.</p>
<p>А пад дажджом пабыць няшкодна,</p>
<p>Каб потым цешыцца цяплом.</p>
<p>Святая праўда маткі роднай:</p>
<p>«Знайдзі накрыты згодай дом».</p>
<p>Прызнацца, чулася іначай</p>
<p>З дзесятак год таму назад</p>
<p>Душой адкрытай, і дзіцячай,</p>
<p>І чыстай, быццам снегапад.</p>
<p>Цікавінка, дзяўчо, былінка,</p>
<p>Я памылялася той час!</p>
<p>...Разбіта шыбіна на шклінкі</p>
<p>У доме тым, дзе помню Вас.</p>
<p> </p>
<p>Як позні час ні эканом,—</p>
<p>Мне не было куды спяшацца.</p>
<p>Чамусь хацелася дазнацца,</p>
<p>Што з гэтым сталася акном.</p>
<p>Кляла я брэх сабак дваровых</p>
<p>І правячых начным святлом.</p>
<p>Сто пяць прыступкаў цэментовых</p>
<p>Зафіксавалі мой пад’ём.</p>
<p>Я думала, не буду лішняй</p>
<p>Паміж карцін Яго і тэм</p>
<p>І прашмыгну за дзверы мышкай,</p>
<p>Як хоць на ёту надаем.</p>
<p>Я мысліла ноч абхітрыць</p>
<p>Хоць бы за гэтаю сцяною,</p>
<p>Пакуль гулліва дождж шуміць</p>
<p>І (дзесь!) смяецца нада мною.</p>
<p>Дзвярэй абоі «пад сургуч»</p>
<p>Былі, надзіва, не глухімі.</p>
<p>Вось павярнуўся крута ключ.</p>
<p>— Шляхамі познімі якімі?</p>
<p>Ох, птушка! Мокрая! Нашчэнт!</p>
<p>Люблю, цаню парыў палёту.</p>
<p>— А што Вы цэніце яшчэ?</p>
<p>— Не часта, але адзіноту.</p>
<p>(Ён апусціў пагляд самотны.)</p>
<p>— А Вы ж, здаецца, не адзін?</p>
<p>— У чым і соль: добраахвотны</p>
<p>І закарэлы сем’янін.</p>
<p>Традыцыя такая роду</p>
<p>На мудрым прозвішчы маім.</p>
<p>А што датычыцца разводаў —</p>
<p>Гарачка, нерватропка, дым...</p>
<p> </p>
<p>Ён усміхнуўся дзіўна неяк,</p>
<p>Дастаў пантофлікі: «Бяры,</p>
<p>Пераабуйся... (Грыбасейны</p>
<p>Дождж расшчадрыўся у двары.)</p>
<p>Гэй, донна-жонка, разбудзіся!»</p>
<p> </p>
<p>Яна не спала. І затым</p>
<p>Яе няспешны лік праліўся</p>
<p>Вянцом валосся залатым.</p>
<p>Дзве суразмерныя маршчынкі</p>
<p>Акрэслілі стамлёны лоб.</p>
<p>Яшчэ нядаўняя дзяўчынка —</p>
<p>Спанелая, чаму, з чаго б?</p>
<p>Я ведала яе спакусы,</p>
<p>Яе ўсясвецкі інтарэс</p>
<p>І што яна з пары замуства</p>
<p>Цярпець не можа паэтэс.</p>
<p>(Хоць і сама, скажу дарэчы,</p>
<p>Грашыла музай неўпапад.</p>
<p>Ды мужа бранявыя плечы</p>
<p>Усё ж падказалі, што наўрад</p>
<p>Ёй варта рыфмамі займацца,</p>
<p>Ці варта дзень і ноч карпець</p>
<p>Па-над няўдзячліваю працай...</p>
<p>Бадай яе, лясны мядзведзь!)</p>
<p>О, зразумела: быць натурай</p>
<p>У цэнтры ўсіх зямных трывог —</p>
<p>На вопыце уласнай скуры</p>
<p>Адчуць, які ён — творчы бог!</p>
<p>Але на лёс свой запаветны</p>
<p>Малюся зорам і зямлі.</p>
<p>Калі з’яўляюцца паэты —</p>
<p>Дай бог, каб мужнымі раслі.</p>
<p>Няхай гадуе іх ласкава</p>
<p>І спорны дождж, і першы лёд.</p>
<p>Тады магутная дзяржава —</p>
<p>Калі вялікі ў ёй народ.</p>
<p>А што датычыцца паэтак —</p>
<p>То не такі ўжо тут прамах.</p>
<p>Жанчына-творца — завязь лета</p>
<p>З гарчынкай шчасця на губах.</p>
<p>Ліпнёвы квет ці замець носяць</p>
<p>Яе нязведанай сцягой;</p>
<p>Душа ці кнігаўка галосіць</p>
<p>Над кожнай новаю мяжой?</p>
<p>Круты пад’ём, калі — сямейка:</p>
<p>І згатаваць, і даглядзець,</p>
<p>І паміж тым часінай нейкай</p>
<p>Як наталяючыся — спець! —</p>
<p>Так думалася мне ў зацішшы,</p>
<p>У разрэзе ночы праліўной.</p>
<p>(І донна Анна, паміж іншым,</p>
<p>Нібы згаджалася са мной.)</p>
<p> </p>
<p>Яна на пальчыкі прысела,</p>
<p>Памацала крысся разрэз,</p>
<p>Нібыта ўпэўніцца хацела,</p>
<p>Якая ж я у ім — і без.</p>
<p>І пацеркі рукой манерна</p>
<p>Кранула быццам незнарок:</p>
<p>— Ну дзе ж прапалі кавалеры,</p>
<p>Ці творам дадзены аброк?</p>
<p>Няўжо такі — і анікога?</p>
<p>А ці знябыты інтарэс?</p>
<p>Я пасміхнулася: «Дарога —</p>
<p>І ўся, і спрэс — дрымучы лес».</p>
<p>О, жонкі мілыя і дамы,</p>
<p>Не трэба тут шукаць прычын.</p>
<p>Мы ўсе мудрэйшыя з гадамі</p>
<p>У крузе выгадным мужчын.</p>
<p>І хоць вітаемся здалёк,—</p>
<p>Абглядваем, як рэч з прылаўка.</p>
<p>(Цень Святаянава: «Чаёк».)</p>
<p> </p>
<p>(Чаёк чамусь падаўся даўкім.)</p>
<p>Піла і думала: «Навошта</p>
<p>Сюды, як дзесяць з гакам год,</p>
<p>Мяне, нібы паштоўку пошта,</p>
<p>Прынесла.</p>
<p>А між намі — лёд».</p>
<p>Ліў за сцяною дождж няспынны,</p>
<p>Пакутна гутарка цякла.</p>
<p>Лёд у вачах у гаспадыні,</p>
<p>Лёд у акне заместа шкла.</p>
<p>Лёд паміж слоў і паміж гукаў,</p>
<p>Лёд паглынаў утульны быт.</p>
<p>Драбочкі лёду замест цукру</p>
<p>І ледзяной тахты іспыт.</p>
<p>І голька мёрзлая надзеі —</p>
<p>Наш непрытульны карагод.</p>
<p>Я чула: рукі ледзянелі,</p>
<p>Да сэрца дабіраўся лёд.</p>
<p>Я думала, што недарэчным</p>
<p>Адбыўся мой начны кур’ёз.</p>
<p>Мільгала ледзяная свечка,</p>
<p>Ад ледзяных збяднеўшы слёз.</p>
<p>Пры чым тут пацеркі і ўборы,</p>
<p>Няўжо на іх і ўвесь акцэнт!</p>
<p>— А пішацца мудрэй у горы,—</p>
<p>Я чула, так казаў дацэнт</p>
<p>Аднаго вуза.</p>
<p>І ён жа — крытык і паэт.</p>
<p>Я адказала: «Сімпатычна</p>
<p>Ён думае. І ў тым — сакрэт...»</p>
<p>Затым, маё спыніўшы слова,</p>
<p>Яна, як вопытны знаток,</p>
<p>Адкрыла лірыку Стральцова</p>
<p>І зачытала мне радок.</p>
<p>— Скажы, трагедыя якая?</p>
<p>Што сталася з яго душой?</p>
<p>— Пакуль баліць — яшчэ жывая...</p>
<p>— А што там з вашаю сястрой?</p>
<p>У сорак восем? Нечакана.</p>
<p>Відаць, не думала яна...</p>
<p> </p>
<p>(Ўсплыло акно, нібы з туману,</p>
<p>А ці туман усплыў з акна.</p>
<p>Усплыў Яе апошні дзённік,</p>
<p>Журботны, як акна праём.)</p>
<p> </p>
<p>— Па-рознаму за хлеб надзённы</p>
<p>Мы плацім. А яна — жыццём.</p>
<p>Радня... Работа... Магазіны...</p>
<p>Ужо з хваробай — у чарзе.</p>
<p>— Мужчыны вас любіць павінны.</p>
<p>Вам штосьці часта не вязе.</p>
<p>Вось і ў яе таго кахання...</p>
<p> </p>
<p>(З чаго б пяклася за мяне?!)</p>
<p>Быў час не позні і не ранні,</p>
<p>І кактус дыхаў на акне.</p>
<p>Быў парадокс у кожным сказе,</p>
<p>А карацей — інтым-падкоп.</p>
<p>У дарагой напольнай вазе</p>
<p>Абледзянеў жытнёвы сноп.</p>
<p>(А дзесяць год... назад... ці многа?</p>
<p>І тая ж Анна. Толькі ў той —</p>
<p>Не за уласны быт трывога:</p>
<p>Больш натуральнай і зямной.)</p>
<p>Апошняе, нібы пракляцце,</p>
<p>Пытанне ўчула, як праз сон:</p>
<p>— А многа за радок вам плацяць?</p>
<p> </p>
<p>— На хлеб хапае і на соль.</p>
<p>Яна ўсміхнулася, адчуўшы,</p>
<p>Што інтэрв’ю канчаць пара.</p>
<p>А дождж нясхлынны, невідушчы</p>
<p>Ўсё ліў і ліў, нібы з вядра.</p>
<p>Ён біўся аб сцяну гарохам</p>
<p>І вырываўся з цемнаты...</p>
<p>Яе пушыстыя пантофлі</p>
<p>Прайшлі за мной, як два каты.</p>
<p>У сінім дыме цыгарэтным</p>
<p>Плыў Святаянаў. Што ж, пара</p>
<p>Мне ад гасціннасці фацэтнай</p>
<p>Ды да свайго вугла-двара.</p>
<p>Ірдзела ліхтара шчака,</p>
<p>Што ўслед глядзеўся мне з гасцінай.</p>
<p>(Цень Святаянава: «Чакай,</p>
<p>Вазьмі на памятку карціну.</p>
<p>Хацеў прынесці неяк сам,</p>
<p>Прынесці з Аннаю хацелі,</p>
<p>Вясною гэтай напісаў».)</p>
<p> </p>
<p>«Палессе. Птушкі прыляцелі».</p>
<p> </p>
<p>Дзе мыс раскошнага квартала,</p>
<p>Там я калісь кватаравала</p>
<p>З трывучай сілаю сялянкі</p>
<p>І з невылечнаю душой,</p>
<p>Абраўшая абрыў бяглянкі</p>
<p>Між росным лугам і шашой.</p>
<p>Мяне так дзіўна прывячалі,</p>
<p>Суцешвалі балючы зрок;</p>
<p>Мяне так шчодра частавалі,</p>
<p>Пакуль — ні слова на радок.</p>
<p>Але глыток святла — прычасце,</p>
<p>Радок — павечная аброць.</p>
<p>Крычыш, але не просіш шчасця</p>
<p>Ты, запакінутая плоць!</p>
<p>Вось так з апратак вырастаем,</p>
<p>Ды часта росту не стае.</p>
<p>Цяпер твае часы насталі,</p>
<p>Паўсюль, Паэзія, твае.</p>
<p>Як цепляцца на завязь словы</p>
<p>І тчэцца музыка на ўток.</p>
<p>Чым не абнова — ліст вясновы</p>
<p>Ці лёну польны паясок?</p>
<p>Душой аслепшы, невідушчы,</p>
<p>Учуеш сэрцам як-ніяк</p>
<p>Зазыўны кліч зубрынай пушчы,</p>
<p>Апошняй, як лацінкі знак.</p>
<p>Разніме памяць рукі весніц,</p>
<p>А дзень аглух. А двор маўчыць.</p>
<p>Так мацеркі знікае песня,</p>
<p>Калі няма каго вучыць.</p>
<p>Ды ў цішыні бароў напеўных,</p>
<p>У гамане сястрыц-зязюль</p>
<p>Я ў тым шчаслівая, напэўна,</p>
<p>Што не выходзіла адсюль.</p>
<p>Паміж жыццёвага хаосу</p>
<p>Над чарнавой сцягой жыцця</p>
<p>Я так цяпер удзячна лёсу</p>
<p>За міг жыцця, за сэнс жыцця.</p>
<p>Зачую ў полі песню-жнейку,</p>
<p>А ці крынічанькі струмок,—</p>
<p>І як лазовую жалейку,</p>
<p>Трымаю мовы веташок.</p>
<p>Куваюць у лясах зязюлі,</p>
<p>І мёдам дыхаюць бары.</p>
<p>Шчэ столькі песень у бабулі</p>
<p>Не перанялі «Песняры»!</p>
<p>Паклон ім, жніўным і калядным,</p>
<p>Жартоўным, сумным, і — крутым,</p>
<p>І, як бяздонне, — непраглядным,</p>
<p>І, нібы сонца,— залатым.</p>
<p>Паклон ім — мілым, галубіным,</p>
<p>Арліным! Высіцца іх лёт.</p>
<p>Тады магутная краіна —</p>
<p>Калі пявучы ў ёй народ.</p>
<p>...Быў час не позні і не ранні.</p>
<p>У чатырох сваіх вуглах</p>
<p>Я думала, што не растане,</p>
<p>Не зарасце драсёнам шлях</p>
<p>Ад сэрца к сэрцу... Дождж прачысты</p>
<p>Усё пагульваў спакваля.</p>
<p>І траўкай кожнай, кожным лістам</p>
<p>Натхнёна дыхала зямля.</p>
<p>Я думала, што ў донны Анны</p>
<p>Прайшла сумяціца начы,</p>
<p>А ў Святаянава — жаданы</p>
<p>Мастацкі выткаўся зачын.</p>
<p>Цяпер яны завараць каву,</p>
<p>Узвысяць свой сямейны шчыт</p>
<p>І, як вясёлую праяву,</p>
<p>Успрымуць позні мой візіт.</p>
<p>І я патроху адсумую</p>
<p>Праз горкі мёд, праз колкі лёд.</p>
<p>Эх, часта ж рэўнасць наўдалую</p>
<p>Па сэрцах б’е жаноцкі род!</p>
<p>Я добра знаю, донна Анна,</p>
<p>З журбот уласнага быцця,</p>
<p>Што надта ж цяжка быць каханай</p>
<p>На працягу ўсяго жыцця.</p>
<p>Глядзіш: расце, расце узгорак</p>
<p>Наскрозь лядовы з-пад павек.</p>
<p>Трывожны час, калі — за сорак,</p>
<p>У народзе кажуць: бабін век.</p>
<p>Цану адведаўшая плёткі,</p>
<p>Калючае, нібы агрэст,</p>
<p>Пытаюся ў вясковай цёткі,</p>
<p>У чым жыцця сямейны змест.</p>
<p>Патрыятычны сказ у цётак:</p>
<p>«Як нецвярозы дух злаўлю —</p>
<p>Іду ў гарод і дваццаць сотак</p>
<p>На тэй гарачцы прапалю.</p>
<p>Глядзіш, назаўтра — як шаўковы,</p>
<p>Хоць ты з яго вяроўкі ві:</p>
<p>Габлюе, косіць, коле дровы,</p>
<p>Ну, і клянецца у любві.</p>
<p>Ну, а любві тае, вядома,—</p>
<p>Што дзеткі ёсць і цёплы дом.</p>
<p>Любоў жа часам як салома:</p>
<p>Падпаліш — дыхай папялком.</p>
<p>Бувае, што й ад слёз не спіцца</p>
<p>І душыць грудзі крыўды ком.</p>
<p>Бувае ўсякае, сініца...</p>
<p>А дзе ж накрыты згодай дом?</p>
<p>А колькі тых па вёсцы плётак! —</p>
<p>Хоць вочы хусткай завяжы...»</p>
<p>Зямны, як праўда, змест у цётак</p>
<p>І мудры, што там ні кажы!</p>
<p>І мо таму, з таго ж «сваяцтва» —</p>
<p>Са спрэчкі з плёткай сакаўной</p>
<p>І нараджаецца мастацтва,</p>
<p>Не раз абмытае слязой.</p>
<p>Мой даўні сябра Святаянаў</p>
<p>З юнацкай светлае пары,</p>
<p>Вось промень сонца ветла глянуў,</p>
<p>Душы аціхнуў боль стары.</p>
<p>Жыцця рашаючы задачу,</p>
<p>Як школьніца, яго вучу.</p>
<p>Нячутна над сабой заплачу</p>
<p>І утрапёна памаўчу.</p>
<p>Як часам доўга развідняе!</p>
<p>Ды разам з радасцю — спалох.</p>
<p>Маланка шлях перажагнае,</p>
<p>Пяройдзе дзень чартапалох.</p>
<p>Журба, не мне табой журыцца.</p>
<p>Эх, крохкі ранняй славы лёд!</p>
<p>Шчэ завіхурыцца, замгліцца</p>
<p>Суцэльна высакосны год.</p>
<p>За безаглядныя учынкі,</p>
<p>За незваротную любоў</p>
<p>Бянтэжыцца душа-дзяўчынка</p>
<p>Ў нявыказным палоне слоў.</p>
<p>А словы — што! Ёсць толькі песня,</p>
<p>І ў ёй, вядома, сэнс такі:</p>
<p>Калі ў душы ад сэрца цесна,</p>
<p>То нараджаюцца радкі.</p>
<p>Мой светлы сябра Святаянаў,</p>
<p>Не трэба нас, жанчын, мірыць.</p>
<p>Святло праглянецца з туману,</p>
<p>Дасць бог, адчай перасмыліць.</p>
<p>І жыць нанова — асалода,</p>
<p>Страчаючы вясну надзей.</p>
<p>Заднее ў сотнях вокан згода</p>
<p>І ў тым акне, дзе згаснуў дзень.</p>
<p>...Рукой дастаць да аблачыны.</p>
<p>...Забыць, што страчана даўно.</p>
<p>І беспрычынна, і з прычыны</p>
<p>Сваё расшторваю акно.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>