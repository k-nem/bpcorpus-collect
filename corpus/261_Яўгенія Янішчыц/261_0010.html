<div class="container">
<div class="book-utils">
<div id="qrcode"></div>
<a href="/Jauhienija_Janiscyc/Para_lubovi_i_zalu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Яўгенія Янішчыц -->
<!-- HEADER_FIELD CreationYear: 1980-1983 -->
<!-- HEADER_FIELD Edition: Янішчыц Я. Пара любові і жалю: Кн. лірыкі.-Мн.: Маст. літ., 1983.-223 с., іл. -->
<!-- HEADER_FIELD FirstPublicationYear: 1983 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пара любові і жалю -->
<h2><a href="http://knihi.com/Jauhienija_Janiscyc/">Яўгенія Янішчыц</a></h2>
<h2>Пара любові і жалю</h2>
<div style="height: 3rem"></div>
<!-- TOC_BEGIN -->
<a href="#chapter1">1...</a><br/>
  <a href="#chapter2">* * *</a><br/>
  <a href="#chapter3">Я вас люблю</a><br/>
  <a href="#chapter4">Зямля і соль</a><br/>
  <a href="#chapter5">Над перакатнай рэчкаю</a><br/>
  <a href="#chapter6">Нескарыстаны патрон</a><br/>
  <a href="#chapter7">Інтэлігенты ад зямлі</a><br/>
  <a href="#chapter8">Жураўліны рэквіем</a><br/>
  <a href="#chapter9">Роздум над недасяжным словам</a><br/>
  <a href="#chapter10">. ..І прасвечваюць нашыя сэрцы</a><br/>
  <a href="#chapter11">* * *</a><br/>
  <a href="#chapter12">Самае блізкае</a><br/>
  <a href="#chapter13">* * *</a><br/>
  <a href="#chapter14">* * *</a><br/>
  <a href="#chapter15">Бацькавы дровы</a><br/>
  <a href="#chapter16">Бацькава музыка</a><br/>
  <a href="#chapter17">Сустрэча</a><br/>
  <a href="#chapter18">Пейзаж з пласцінкай</a><br/>
  <a href="#chapter19">Дзед</a><br/>
  <a href="#chapter20">Шчырае сонца</a><br/>
  <a href="#chapter21">Ружа ў чорным лісці</a><br/>
  <a href="#chapter22">На тралёўцы лесу</a><br/>
  <a href="#chapter23">Шаткаванне капусты</a><br/>
  <a href="#chapter24">Данута</a><br/>
  <a href="#chapter25">* * *</a><br/>
  <a href="#chapter26">Натхненне</a><br/>
  <a href="#chapter27">Дарога</a><br/>
  <a href="#chapter28">Вечнае поле</a><br/>
  <a href="#chapter29">Быстранка</a><br/>
  <a href="#chapter30">* * *</a><br/>
  <a href="#chapter31">* * *</a><br/>
  <a href="#chapter32">У Белавежы</a><br/>
  <a href="#chapter33">Госць</a><br/>
  <a href="#chapter34">Старана мая азёрная</a><br/>
  <a href="#chapter35">* * *</a><br/>
  <a href="#chapter36">Хата</a><br/>
  <a href="#chapter37">* * *</a><br/>
  <a href="#chapter38">Песня</a><br/>
  <a href="#chapter39">* * *</a><br/>
  <a href="#chapter40">Ты косіш сена, колеш дровы</a><br/>
  <a href="#chapter41">* * *</a><br/>
  <a href="#chapter42">Сынок і маці</a><br/>
  <a href="#chapter43">* * *</a><br/>
  <a href="#chapter44">Добры вечар, землякі!</a><br/>
  <a href="#chapter45">Зінька</a><br/>
  <a href="#chapter46">Восеньскі кірмаш</a><br/>
  <a href="#chapter47">Зімовае</a><br/>
  <a href="#chapter48">Палессе</a><br/>
  <a href="#chapter49">Кавалі</a><br/>
  <a href="#chapter50">Колеры</a><br/>
  <a href="#chapter51">Плыві, рака!</a><br/>
  <a href="#chapter52">У шуме жытняга святла</a><br/>
  <a href="#chapter53">* * *</a><br/>
  <a href="#chapter54">* * *</a><br/>
  <a href="#chapter55">Мамчына сіла</a><br/>
  <a href="#chapter56">* * *</a><br/>
  <a href="#chapter57">Золата і пясок</a><br/>
  <a href="#chapter58">Правінцыя</a><br/>
  <a href="#chapter59">З дарагой душы</a><br/>
  <a href="#chapter60">* * *</a><br/>
<a href="#chapter61">2...</a><br/>
  <a href="#chapter62">* * *</a><br/>
  <a href="#chapter63">Прагулка па Мэдзісон</a><br/>
  <a href="#chapter64">* * *</a><br/>
  <a href="#chapter65">Перад уваходам у Арганізацыю Аб'яднаных Нацый</a><br/>
  <a href="#chapter66">Зварот да статуі Свабоды</a><br/>
  <a href="#chapter67">Мэрлін Манро</a><br/>
  <a href="#chapter68">Эн Сэкстан</a><br/>
  <a href="#chapter69">Эрнэст Хемінгуэй</a><br/>
  <a href="#chapter70">Разбітае сэрца ці скрыпка...</a><br/>
  <a href="#chapter71">«Я — алкаголік»</a><br/>
  <a href="#chapter72">Верш пра верш</a><br/>
  <a href="#chapter73">Энергія апалага лістка</a><br/>
  <a href="#chapter74">Зводдаль</a><br/>
  <a href="#chapter75">Роздум на Арлінгтонскіх могілках</a><br/>
  <a href="#chapter76">Музыка</a><br/>
  <a href="#chapter77">Слова пра агонь</a><br/>
  <a href="#chapter78">Ціхая песня</a><br/>
  <a href="#chapter79">Мальба Дункан, ці Сяргей Ясенін у Амерыцы</a><br/>
  <a href="#chapter80">Дажджавая нітка лёсу мамы</a><br/>
  <a href="#chapter81">* * *</a><br/>
  <a href="#chapter82">Шлях дадому</a><br/>
  <a href="#chapter83">Келіх роднага неба</a><br/>
<a href="#chapter84">3...</a><br/>
  <a href="#chapter85">Вясло і перавясла</a><br/>
  <a href="#chapter86">* * *</a><br/>
  <a href="#chapter87">Ялта — 1917</a><br/>
  <a href="#chapter88">Ружы Купалы</a><br/>
  <a href="#chapter89">Кастры ў Петраградзе</a><br/>
  <a href="#chapter90">У вянок Лесі Украінцы</a><br/>
  <a href="#chapter91">Лістапад. Пётр Ільіч Чайкоўскі</a><br/>
  <a href="#chapter92">Гамаюн на Палессі</a><br/>
  <a href="#chapter93">На месцы дуэлі Лермантава</a><br/>
  <a href="#chapter94">Рыгору Семашкевічу</a><br/>
  <a href="#chapter95">Настаўнікам маім</a><br/>
  <a href="#chapter96">Кайстра Яна Скрыгана</a><br/>
  <a href="#chapter97">* * *</a><br/>
  <a href="#chapter98">Анатолю Сцяпанавічу Вялюгіну</a><br/>
  <a href="#chapter99">Бэз Веры Палтаран</a><br/>
  <a href="#chapter100">Лілеі студзеня</a><br/>
  <a href="#chapter101">* * *</a><br/>
  <a href="#chapter102">Агнявы танец</a><br/>
  <a href="#chapter103">* * *</a><br/>
  <a href="#chapter104">Верш Хрысціне Лялько</a><br/>
  <a href="#chapter105">Галінка з Мардакян</a><br/>
  <a href="#chapter106">Зайду да Шчамялёва</a><br/>
  <a href="#chapter107">Затушуйце руку</a><br/>
  <a href="#chapter108">Адчай</a><br/>
  <a href="#chapter109">* * *</a><br/>
  <a href="#chapter110">* * *</a><br/>
  <a href="#chapter111">Правяраючы час і сябе</a><br/>
  <a href="#chapter112">Прыгаршчы святла</a><br/>
  <a href="#chapter113">* * *</a><br/>
  <a href="#chapter114">* * *</a><br/>
  <a href="#chapter115">Я Вам гляджу прыветліва у твар</a><br/>
  <a href="#chapter116">* * *</a><br/>
<a href="#chapter117">4...</a><br/>
  <a href="#chapter118">* * *</a><br/>
  <a href="#chapter119">* * *</a><br/>
  <a href="#chapter120">* * *</a><br/>
  <a href="#chapter121">* * *</a><br/>
  <a href="#chapter122">Велясніца</a><br/>
  <a href="#chapter123">Ноччу</a><br/>
  <a href="#chapter124">* * *</a><br/>
  <a href="#chapter125">* * *</a><br/>
  <a href="#chapter126">* * *</a><br/>
  <a href="#chapter127">* * *</a><br/>
  <a href="#chapter128">* * *</a><br/>
  <a href="#chapter129">* * *</a><br/>
  <a href="#chapter130">* * *</a><br/>
  <a href="#chapter131">Аднойчы</a><br/>
  <a href="#chapter132">* * *</a><br/>
  <a href="#chapter133">Двое</a><br/>
  <a href="#chapter134">* * *</a><br/>
  <a href="#chapter135">Дзе ты прапала</a><br/>
  <a href="#chapter136">* * *</a><br/>
  <a href="#chapter137">* * *</a><br/>
  <a href="#chapter138">Начлежнікі</a><br/>
  <a href="#chapter139">* * *</a><br/>
  <a href="#chapter140">* * *</a><br/>
  <a href="#chapter141">* * *</a><br/>
  <a href="#chapter142">* * *</a><br/>
  <a href="#chapter143">* * *</a><br/>
  <a href="#chapter144">* * *</a><br/>
  <a href="#chapter145">* * *</a><br/>
  <a href="#chapter146">* * *</a><br/>
  <a href="#chapter147">* * *</a><br/>
  <a href="#chapter148">* * *</a><br/>
  <a href="#chapter149">* * *</a><br/>
  <a href="#chapter150">* * *</a><br/>
  <a href="#chapter151">* * *</a><br/>
  <a href="#chapter152">* * *</a><br/>
  <a href="#chapter153">* * *</a><br/>
  <a href="#chapter154">* * *</a><br/>
  <a href="#chapter155">* * *</a><br/>
  <a href="#chapter156">* * *</a><br/>
  <a href="#chapter157">Ні воблачка, ні вецярка</a><br/>
  <a href="#chapter158">* * *</a><br/>
  <a href="#chapter159">* * *</a><br/>
  <a href="#chapter160">Якая я</a><br/>
  <a href="#chapter161">* * *</a><br/>
  <a href="#chapter162">Згадка знаёмага рытму</a><br/>
  <a href="#chapter163">* * *</a><br/>
  <a href="#chapter164">* * *</a><br/>
  <a href="#chapter165">* * *</a><br/>
  <a href="#chapter166">* * *</a><br/>
  <a href="#chapter167">* * *</a><br/>
  <a href="#chapter168">* * *</a><br/>
  <a href="#chapter169">* * *</a><br/>
  <a href="#chapter170">* * *</a><br/>
  <a href="#chapter171">* * *</a><br/>
  <a href="#chapter172">Навагодняя яліна</a><br/>
  <a href="#chapter173">* * *</a><br/>
  <a href="#chapter174">* * *</a><br/>
  <a href="#chapter175">* * *</a><br/>
  <a href="#chapter176">Баялася грымот...</a><br/>
  <a href="#chapter177">...І самы позні час</a><br/>
  <a href="#chapter178">* * *</a><br/>
  <a href="#chapter179">* * *</a><br/>
  <a href="#chapter180">* * *</a><br/>
  <a href="#chapter181">* * *</a><br/>
  <a href="#chapter182">* * *</a><br/>
  <a href="#chapter183">* * *</a><br/>
  <a href="#chapter184">* * *</a><br/>
  <a href="#chapter185">* * *</a><br/>
  <a href="#chapter186">Я развучылася смяяцца</a><br/>
  <a href="#chapter187">Замірае лецейка</a><br/>
  <a href="#chapter188">Цеплыня</a><br/>
  <a href="#chapter189">Еду ў госці да бабулі</a><br/>
  <a href="#chapter190">Любоў мая...</a><br/>
  <a href="#chapter191">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1...</h3>
<p>І покуль дыхае планета,</p>
<p>Не вынішчаецца датла</p>
<p>Душа народа і паэта</p>
<p>У шуме жытняга святла.</p>
<p> </p>
<p> </p>
<h4><a id="chapter2"></a>* * *</h4>
<p>Слоў не трэба. Варажба</p>
<p>Ўся</p>
<p>вачыма сказана.</p>
<p>Будзе вечная журба</p>
<p>Да мяне прывязана.</p>
<p> </p>
<p>Загукаюся ў бары —</p>
<p>Заначую з зорамі.</p>
<p>Чарацінкай на вятры</p>
<p>Музыка азёрная.</p>
<p> </p>
<p>Столькі роднасці вакол</p>
<p>З птушкамі, з рамонкамі!</p>
<p>І драўляны частакол</p>
<p>З гладышамі звонкімі.</p>
<p> </p>
<p>І густыя туманы,</p>
<p>І бярозак мроіва;</p>
<p>І Вясна, што без віны</p>
<p>Маё сэрца кроіла.</p>
<p> </p>
<p>І каляны лёд каляд</p>
<p>З кудасой лахматаю.</p>
<p>...І прымоўклы шчыры сад</p>
<p>Над сасновай хатаю.</p>
<p> </p>
<p> </p>
<h4><a id="chapter3"></a>Я вас люблю</h4>
<p>«Я вас люблю» — няма каму сказаць?</p>
<p>А мне ў любві да скону не змыліцца:</p>
<p>Я вас люблю, лясы і сенажаць,</p>
<p>Старая вёска, новая сталіца.</p>
<p> </p>
<p>Мы ў сэрцы носім радасць і грахі.</p>
<p>І распраўляем пераможна крылы.</p>
<p>Я вас люблю, айчынныя шляхі,</p>
<p>Я помню вас, забытыя магілы!</p>
<p> </p>
<p>І знаю: дзень пражыты недарма,</p>
<p>Калі перажываю і хварэю,</p>
<p>Калі прад імянной сцяной — сама,</p>
<p>Нібы сцяна, ад жудасці бялею.</p>
<p> </p>
<p>Падлесак — сын мне, бор вячысты — друг.</p>
<p>Зіма зажурыць — развяселіць лета.</p>
<p>Цябе люблю, патрыярхальны плуг,</p>
<p>Цябе — у страшным космасе, ракета.</p>
<p> </p>
<p>Люблю я вас, сівыя мацяркі,</p>
<p>Што аж дагэтуль гояць боль па дзецях,</p>
<p>Што вы мне ўсе — нібы мацерыкі,</p>
<p>Якія хочуць міру на планеце.</p>
<p> </p>
<p> </p>
<h4><a id="chapter4"></a>Зямля і соль</h4>
<p>Ўсяго удосталь. Усяго — удосталь:</p>
<p>Зямлі і солі. Хлеба і віна.</p>
<p>Ды знаю: ёсць сустрэча, нібы ростань.</p>
<p>Ёсць ціхі боль у сэрцы —</p>
<p>старана.</p>
<p> </p>
<p>Яна зусім не лёгкія аблокі,</p>
<p>Не песня, што пяецца «на дазволь».</p>
<p>Яна — мой хлеб няпросты і нялёгкі.</p>
<p>Яна — зямлёй пасоленая соль.</p>
<p> </p>
<p> </p>
<h4><a id="chapter5"></a>Над перакатнай рэчкаю</h4>
<p>Як глянь: бярозы свечкамі,</p>
<p>Нязманлівым святлом —</p>
<p>Над перакатнай рэчкаю,</p>
<p>Над ціхім азяром.</p>
<p> </p>
<p>Юнацтва бессардэчнае</p>
<p>Сплыло, нібы паром,</p>
<p>Над перакатнай рэчкаю,</p>
<p>Над грозным азяром.</p>
<p> </p>
<p>Ды родны край баронячы,</p>
<p>Праз жыта, праз ільны</p>
<p>Усё яшчэ, усё яшчэ! —</p>
<p>Ідзе салдат з вайны.</p>
<p> </p>
<p>Ідзе ён цёмнай ночанькай,</p>
<p>Ідзе спякотным днём,</p>
<p>Бо ўсё яшчэ, бо ўсё яшчэ</p>
<p>Планета пад агнём.</p>
<p> </p>
<p>Як завіруха белая,</p>
<p>Як белая сцяна,</p>
<p>Нявеста пасівелая</p>
<p>Прымоўкла ля акна.</p>
<p> </p>
<p>Гудуць вяселлі новыя</p>
<p>Ў суседак на двары.</p>
<p>...Дзве чаркі палыновыя</p>
<p>З мядовае пары.</p>
<p> </p>
<p>Дзе, пад якою зоркаю</p>
<p>Варушыцца курган?</p>
<p>І шэпчуць вусны згорклыя:</p>
<p>«Іванечка, Іван!»</p>
<p> </p>
<p>Юнацтва бессардэчнае</p>
<p>Ударыць, нібы гром,</p>
<p>За перакатнай рэчкаю,</p>
<p>За цёмным азяром.</p>
<p> </p>
<p>Пад Курскам ці ля Быхава</p>
<p>Жніўная пара...</p>
<p>Ды як з пілоткі Быкава</p>
<p>Палыхне зара.</p>
<p> </p>
<p> </p>
<h4><a id="chapter6"></a>Нескарыстаны патрон</h4>
<p>Чадна дыміцца у грубцы сырэц,</p>
<p>Чую, малая, як зараз здаецца:</p>
<p>«...Бачу, а ён жа — бязвусы, падлец,</p>
<p>Чыста — сапляк. Ну, і ёкнула сэрца.</p>
<p>Знаў бы пра гэта ды мой камандзір!..»</p>
<p> </p>
<p>Бацька замоўк. Зацягнуўся махоркай.</p>
<p>Спелае лета. Лагода і мір.</p>
<p>Толькі без бацькі — Марыля, Рыгорка,</p>
<p>Стасік, Анюта, Іванка, Антон,</p>
<p>Паўлікі, Веры, Надзеі, Міколкі...</p>
<p> </p>
<p>Бацька павольна садзіцца на ўслон,—</p>
<p>Ныюць праклятыя ў целе асколкі.</p>
<p> </p>
<p>Толькі хварэць не прыходзіцца. Май.</p>
<p>Поле чакае. І просіць Каханне:</p>
<p>«Дзядзька, будзь ласкаў, вяселле сыграй,</p>
<p>Дзядзька, да заўтра рука перастане.</p>
<p>Вы ж на ваколіцу — толькі адзін...»</p>
<p> </p>
<p>«Ну й камплімент! Дай ачухацца трошку».</p>
<p> </p>
<p>...Колькі вяселляў і колькі радзін</p>
<p>Помняць тваю франтавую гармошку!</p>
<p> </p>
<p>Сосны. І горкія гронкі рабін.</p>
<p>Ціхія могілкі. Душнае лета.</p>
<p>Нелюдзя бомба павісла над светам.</p>
<p>Бацька, чаму ты яго не забіў!</p>
<p> </p>
<p> </p>
<h4><a id="chapter7"></a>Інтэлігенты ад зямлі</h4>
<p>Збіраў у торбачку харчы,</p>
<p>Касіў упарта луг мядовы.</p>
<p>І пот ніколі не вучыў —</p>
<p>Іграў на слых беспамылкова.</p>
<p> </p>
<p>І не было яму калі</p>
<p>Ўнікаць у шумны век прагрэсу.</p>
<p>Такая музыка ў зямлі —</p>
<p>У ручая, у зор, у лесу.</p>
<p> </p>
<p>А што ж галоўнае ў жыцці?</p>
<p>Сцяпан іграў у новым клубе,</p>
<p>Інтэлігентна хлеб расціў,</p>
<p>Інтэлігентна дом галубіў.</p>
<p> </p>
<p>Бывае ў мар такі уздым,</p>
<p>Калі жыве ў душы світанне.</p>
<p>І чую я Сцяпанаў гімн</p>
<p>Жыццю, былінцы і каханню.</p>
<p> </p>
<p>Як грунт, цвярдыя мазалі</p>
<p>І боль у сэрцы несхаваны...</p>
<p>Інтэлігенты ад зямлі —</p>
<p>Мае вясковыя Сцяпаны.</p>
<p> </p>
<p> </p>
<h4><a id="chapter8"></a>Жураўліны рэквіем</h4>
<p> </p>
<div class="EPIGRAPH">
<p>Памяці П. М. Машэрава</p>
</div>
<div class="CLEAR"></div>
<p> </p>
<p>Вы рабочым былі між рабочых,</p>
<p>Між сялян — галубінай душой.</p>
<p>Хлеб сірочы і попел сірочы</p>
<p>Падзялілі з Радзімай сваёй.</p>
<p> </p>
<p>Журавель закрычаў з паднябесся,</p>
<p>Спалатнела зямля, як абрус.</p>
<p>Захліснула пякучая вестка,</p>
<p>Скаланула усю Беларусь.</p>
<p> </p>
<p>Вы з пякельных дарог вырасталі,</p>
<p>Паўставалі з агню, як з былін,</p>
<p>Пушчы сын, Камісар і Настаўнік,</p>
<p>І арлінага племені сын.</p>
<p> </p>
<p>Санцалюбам былі ад прыроды,</p>
<p>З краем, з болем яго — спарышы.</p>
<p>Вы паэтам былі. І з народам</p>
<p>Гаварылі на мове душы.</p>
<p> </p>
<p>І паверыць у смерць немагчыма,</p>
<p>У аркестраў жалобную медзь.</p>
<p>Залатою бярозкай Радзіма</p>
<p>Выйшла Вас на дарозе сустрэць.</p>
<p> </p>
<p> </p>
<h4><a id="chapter9"></a>Роздум над недасяжным словам</h4>
<p>Расло ўвысь і вырастала ўшыр.</p>
<p>Цвіло на вуснах. Тлела пад нагамі.</p>
<p>Не раз кідала з вышыні у вір</p>
<p>І пад вачмі сыходзіла кругамі.</p>
<p> </p>
<p>Узносіла над прорваю журбы,</p>
<p>Паглядамі маланкавымі секла.</p>
<p>І сутыкала медныя ілбы</p>
<p>Над ліхаманкай вогненнага пекла.</p>
<p> </p>
<p>Нібы дзіця, трымала за руку.</p>
<p>Абараняла ад сляпой навалы.</p>
<p>Было глухой малітвай мужыку</p>
<p>І світкаю свяшчэннай для Купалы.</p>
<p> </p>
<p>Цякло, як брага хмельная з каўша.</p>
<p>На бой вяло рашуча і сурова.</p>
<p>Адно я знаю, што пустога слова</p>
<p>Не выцерпіць глыбінная душа.</p>
<p> </p>
<p> </p>
<h4><a id="chapter10"></a>. ..І прасвечваюць нашыя сэрцы</h4>
<p>Як адбіткі вякоў, як набыткі,</p>
<p>Што не ў сілах здалець і смуга —</p>
<p>Легендарныя коні і світкі.</p>
<p>Вышываная — кроўю — сцяга...</p>
<p> </p>
<p>Нашы плечы ў баях не паслаблі,</p>
<p>Хоць крышыў іх нягоды віхор.</p>
<p>Чаратамі — сталёвыя шаблі</p>
<p>Над прадоннем былінных азёр.</p>
<p> </p>
<p>Наша моц гартавалася ў буры,</p>
<p>На гарачых кастрах пачуцця.</p>
<p>...Неабутыя славы катурны</p>
<p>Пры высокім дыханні жыцця.</p>
<p> </p>
<p>Песня й праўда — бясцэнныя зліткі!</p>
<p>(Чужакам хай пасвецяць рублі.)</p>
<p>Легендарныя коні і світкі —</p>
<p>Ўсё разбуджана гулам зямлі!</p>
<p> </p>
<p>На паверцы стаім, на праверцы,</p>
<p>Растапляючы камень і лёд.</p>
<p>І прасвечваюць нашыя сэрцы</p>
<p>Каліноўскі. Купала. Народ.</p>
<p> </p>
<p> </p>
<h4><a id="chapter11"></a>* * *</h4>
<p>Бласлаўляю адчай і трывогу,</p>
<p>Медуніцу з сухім палыном.</p>
<p>Тры жанкі перайшлі мне дарогу</p>
<p>З хлебам,</p>
<p>З песняй,</p>
<p>З зялёным віном.</p>
<p> </p>
<p>Блаславілі і долю саткалі</p>
<p>Хлеб, і песня, і келіх віна.</p>
<p>Тры дарогі мяне спавівалі,</p>
<p>А ў калысцы люляла адна!</p>
<p> </p>
<p>Я у птушак надвор’я пытала.</p>
<p>Вёў шыпшыннік са мною хаўрус.</p>
<p>З трох крыніц я вады паспытала —</p>
<p>Наталіла адна Беларусь.</p>
<p> </p>
<p> </p>
<h4><a id="chapter12"></a>Самае блізкае</h4>
<p>Блінцовы пах дымоў.</p>
<p>Рабіна каля плота.</p>
<p>Пажухлых палыноў</p>
<p>Знямелая гаркота.</p>
<p> </p>
<p>Пары мядовай дні.</p>
<p>Стары дзядусь патрошку</p>
<p>Глянцуе ў цішыні</p>
<p>За дошчачкаю дошку.</p>
<p> </p>
<p>Ах, будзе жоўты стол</p>
<p>І жоўценькая бочка!</p>
<p>Сівенькаму — пад сто:</p>
<p>Ні дочак, ні сыночкаў.</p>
<p> </p>
<p>З далёкае вайны,</p>
<p>У самым грозным леце</p>
<p>Развеяны яны,</p>
<p>Нібы дымы па свеце.</p>
<p> </p>
<p>Глухому салаўю</p>
<p>Не трэба нотаў велькіх.</p>
<p>Наступніцу сваю —</p>
<p>Гадуе дзед зямельку.</p>
<p> </p>
<p> </p>
<h4><a id="chapter13"></a>* * *</h4>
<p>Сюды вяртаюся ад скрух,</p>
<p>З імжастых суравеяў.</p>
<p>Яшчэ жывы у хаце дух,</p>
<p>Бо мама сцены грэе.</p>
<p> </p>
<p>Спатрэбіцца сувой каму,</p>
<p>Што беліцца на сонцы?</p>
<p>Ды ставіць кросны на зіму</p>
<p>Па даўняй завядзёнцы.</p>
<p> </p>
<p>Світаць мне будзе з-пад рукі</p>
<p>Пагляд матулін шчыры.</p>
<p>Я забіраю ручнікі</p>
<p>Сябрам на сувеніры.</p>
<p> </p>
<p>Ды кожны раз баюся я</p>
<p>Паміж вайной і мірам,</p>
<p>Каб хата сельская мая</p>
<p>Не стала сувенірам.</p>
<p> </p>
<p> </p>
<h4><a id="chapter14"></a>* * *</h4>
<p>Як за дажджамі частымі-рабымі,</p>
<p>За кудасой,</p>
<p>дзе шляху не відно —</p>
<p>То ластаўкаю першай,</p>
<p>то рабінай</p>
<p>Пастукаюся ў чуйнае акно.</p>
<p> </p>
<p>Нацятыя, нібы пасля разлукі,</p>
<p>Паверх прасцінкі,</p>
<p>што святлей снягоў,</p>
<p>Уздрыгваюць у сне кароткім</p>
<p>рукі</p>
<p>У водгуллі заранак і грамоў.</p>
<p> </p>
<p>У сенцах — бульбы пах і лугаўя.</p>
<p>Святы снапок у закутку мадзее.</p>
<p>...Дзень добры, мама!</p>
<p>Гэта зноўку я,</p>
<p>Уся твая гаркота і надзея.</p>
<p> </p>
<p> </p>
<h4><a id="chapter15"></a>Бацькавы дровы</h4>
<p>Абмінаў за мілю дактароў,</p>
<p>Не надакучаў у сельсавеце.</p>
<p>Сем кастроў нарыхтаваных дроў</p>
<p>На гумне бяростай белай свецяць.</p>
<p> </p>
<p>Чатырохгадовы пастушок</p>
<p>З холадам і голадам шпачыным,</p>
<p>Ты з маленства босага падсёк</p>
<p>Прымаўку: «Запас бяды не чыніць».</p>
<p> </p>
<p>Сеяў жыта. Ляда карчаваў.</p>
<p>Любаваў для ўлову азярыны.</p>
<p>Дошкі на спіне сваёй цягаў</p>
<p>І не думаў, што — для дамавіны.</p>
<p> </p>
<p>Братам быў прасмоленых вятроў</p>
<p>І цалінных выстылых палатак.</p>
<p>...Семь кастроў нарыхтаваных дроў,—</p>
<p>Ты й дасюль цяпло нясеш у хату.</p>
<p> </p>
<p> </p>
<h4><a id="chapter16"></a>Бацькава музыка</h4>
<p>Застыне промня боскі дух</p>
<p>На тваім рукаве.</p>
<p>Гасцінны дворык наш прыглух,</p>
<p>А музыка — плыве.</p>
<p> </p>
<p>Цішэй у доме з той пары,</p>
<p>Журбу не наталіць.</p>
<p>Сцюдзёная,</p>
<p>вада ў вядры</p>
<p>Ўсё ж музыкай шуміць.</p>
<p> </p>
<p>Суседа стрэну, што з табой</p>
<p>Браў грозны перавал,—</p>
<p>І захлісне з перадавой</p>
<p>Мелодыі абвал.</p>
<p> </p>
<p>Дачую птушку за ракой,</p>
<p>Ці вецер зашуміць,—</p>
<p>Пусты самотны мой пакой,</p>
<p>А музыка — шчыміць.</p>
<p> </p>
<p> </p>
<h4><a id="chapter17"></a>Сустрэча</h4>
<p>Рабіны гронка высветліць шчаку,</p>
<p>А ці скразняк халодны і асенні?</p>
<p>Гуркі пасолім. Вып’ем першаку.</p>
<p>Пераначуем на мядовым сене.</p>
<p> </p>
<p>Раней ад зоркі будзеш уставаць,</p>
<p>Даіць карову, і прыдумваць стравы,</p>
<p>І мужыка чужога частаваць,</p>
<p>Каб не адмовіў — прыкасіў атавы.</p>
<p> </p>
<p>Агонь пячэ ці ручанькі смыляць?</p>
<p>Ад павуціння бабінага — бела.</p>
<p>Чужое гора станеш разважаць,—</p>
<p>Як быццам і сваёй бяды не мела!</p>
<p> </p>
<p>Апратаеш бульбяную граду,</p>
<p>Да сонца ўскінеш ластаўчыны бровы.</p>
<p>...Ва ўсёй радзімы мілай на віду</p>
<p>Не горбяцца салдацкія удовы.</p>
<p> </p>
<p> </p>
<h4><a id="chapter18"></a>Пейзаж з пласцінкай</h4>
<p>Яшчэ тут непакояцца пра дровы.</p>
<p>Пра сена. І салому на гумне.</p>
<p>Нібы заход, барвовыя каровы</p>
<p>Плывуць у прадвячэрнім тумане.</p>
<p> </p>
<p>Смалою пахне рэдкі вугал зруба</p>
<p>І мальвамі — суседская мяжа.</p>
<p>З напаўпустога шлакавага клуба</p>
<p>Даносіцца пласцінкі бабскі жаль.</p>
<p> </p>
<p>Пяе яна пра рэўнасць і разлуку,</p>
<p>І пра дарогу, што лягла наўсторч.</p>
<p>А гарадскія ветлівыя ўнукі</p>
<p>Пакорна ў ночвах мыюцца на ноч.</p>
<p> </p>
<p>Змываецца наліплы ліст альховы,</p>
<p>Руды пылок вішнёвае кары.</p>
<p>Найшла раса на камень двухвяковы,</p>
<p>І не шалохне зорка угары.</p>
<p> </p>
<p> </p>
<h4><a id="chapter19"></a>Дзед</h4>
<p>Ён прайшоў агонь і вецер,</p>
<p>І зямлю прайшоў наскрозь.</p>
<p>І жыве мой дзед на свеце,</p>
<p>Дзед, які не любіць слёз.</p>
<p> </p>
<p>І куфаечка салдацкая</p>
<p>На худых яго плячах.</p>
<p>...Два сыны — ў магіле брацкай,</p>
<p>Трэці — сніцца па начах.</p>
<p> </p>
<p>І да трэцяга дарогу</p>
<p>Пратаптаў яго кірзак...</p>
<p>Толькі кажа: «Нешта ж богу</p>
<p>Не спатрэблюся ніяк».</p>
<p> </p>
<p>Узыду слязой гарачай —</p>
<p>Чую скрозь глухую даль:</p>
<p> </p>
<p>«Ты ідзі, душа, паплачся,—</p>
<p>Хай з цябе наладзяць жаль».</p>
<p> </p>
<p> </p>
<h4><a id="chapter20"></a>Шчырае сонца</h4>
<p>За касою, за — вадзіцай...</p>
<p>За... (сама ўпраглася ў гуж!)</p>
<p> </p>
<p>Неўдавіца-галубіца:</p>
<p>Сорак год, як муж нядуж.</p>
<p> </p>
<p>А хацела ж — калыханкай</p>
<p>Дом запоўніць і настрой.</p>
<p>...Сорак год яму як нянькай,</p>
<p>Міласэрнаю сястрой.</p>
<p> </p>
<p>Толькі ў полі вецер — «лю-лі».</p>
<p>«Лю-лі» — ціша за сцяной.</p>
<p>...Сорак год яму зязюляй,</p>
<p>Вечарніцаю-зарой.</p>
<p> </p>
<p>Неўдавіцы-галубіцы</p>
<p>Дзень які між мірных хат</p>
<p>Сніцца жах. І попел сніцца,</p>
<p>І абвуглены салдат.</p>
<p> </p>
<p>Ён ляжыць на мёртвым полі,</p>
<p>Мёртвай цішы балючэй.</p>
<p>...Сорак год, як цемра коле</p>
<p>Пустату яго вачэй.</p>
<p> </p>
<p>Ды салдату і па сёння</p>
<p>Свеціць з водгулля таго</p>
<p>Соня, Сонейка, Бяссонне —</p>
<p>Сонца шчырае яго!</p>
<p> </p>
<p> </p>
<h4><a id="chapter21"></a>Ружа ў чорным лісці</h4>
<p>Купіла пілу-аднаручку,</p>
<p>Старую падладзіла клець.</p>
<p>Бульбянік сабрала паўзучы,</p>
<p>Пакуль пачало вечарэць.</p>
<p> </p>
<p>Падкінула кашы Барбосу.</p>
<p>Зняла з частакола глякі.</p>
<p>Бычку занясла роснаўкосу,—</p>
<p>Лагодна скарміла з рукі.</p>
<p> </p>
<p>Прынесла ў падоле гурочкі,</p>
<p>Самотнае штось пяючы.</p>
<p>...Вячэрала, ўдовая, моўчкі,</p>
<p>Святло баючыся ўключыць.</p>
<p> </p>
<p>Адсунула лісцік фіранкі</p>
<p>І выбрала горань на ўток.</p>
<p>Насустрач чаканаму ранку</p>
<p>Снаваў паслухмяна чаўнок.</p>
<p> </p>
<p>За сына, за ўнука, за мужа</p>
<p>Ля зглухлай агорклай сцяны</p>
<p>Агнявая ткалася ружа</p>
<p>Між чорнага лісця вайны.</p>
<p> </p>
<p> </p>
<h4><a id="chapter22"></a>На тралёўцы лесу</h4>
<p>Паляшук — народ рахманы,</p>
<p>Слоў не купіш за пятак.</p>
<p>Лес тралююць. Пах смаляны.</p>
<p>За сялом вішчыць тартак.</p>
<p> </p>
<p>Ходзяць кірзавыя боты:</p>
<p>— Ты куды ляціш, дзяўчо?!</p>
<p>Тут свая, браток, работа:</p>
<p>Схібіш — шахне па плячо.</p>
<p> </p>
<p>Ох, і злыя ў дзядзькі кепікі!</p>
<p>Але весела глядзіць</p>
<p>Вока ворана з-пад кепкі:</p>
<p>«Проціў, пані, не хадзіць».</p>
<p> </p>
<p>А хоць падай на калені —</p>
<p>Будзеш лішні элемент.</p>
<p>Загарэлі, як бярвенні,</p>
<p>Спіны ўзмоклыя нашчэнт.</p>
<p> </p>
<p>Рух мой, голас невядомы,</p>
<p>Сэрца плаўная іртуць,</p>
<p>Прыгнятай душу да стомы,</p>
<p>Каб — народную адчуць!</p>
<p> </p>
<p> </p>
<h4><a id="chapter23"></a>Шаткаванне капусты</h4>
<p>Завозна ў лёхах. На душы не пуста.</p>
<p>Струменіцца туман, што сырадой,</p>
<p>Дыхне пара асенняя капустай</p>
<p>І качарыжак слодыччу зямной.</p>
<p> </p>
<p>Яшчэ у сенцах чую «перапалку»</p>
<p>(Хоць абаім, чым можаш, дагадзі):</p>
<p>— Не рэж, Аксеня, яблык на кавалкі!</p>
<p>— Анэтка, многа солі не кладзі!</p>
<p> </p>
<p>...Пара начэй ўлюбёных і вяселляў.</p>
<p>Для шкаляра — уражлівы урок.</p>
<p>Яны ўдваіх. Анэтка і Аксеня.</p>
<p>І шаткунок снуе, нібы чаўнок.</p>
<p> </p>
<p>І брагай хмеліць маладое сена.</p>
<p>І квас капусны будзе, што віно.</p>
<p>Анэта пасабляе для Аксені.</p>
<p>(Анэтчына пасолена даўно!)</p>
<p> </p>
<p>Цікуе у акно смяшлівы зяблік.</p>
<p>Ад смагі рот вазона перасох.</p>
<p>З укропчыкам ядроным, з пахам яблык</p>
<p>Бачэначак выкочваецца ў лёх.</p>
<p> </p>
<p>Анэта, ўся прапахлая капустай,</p>
<p>Жартуе. Слова суму — як з пілы:</p>
<p>— Прайду ля хаты Яся на спакусу,</p>
<p>Няўжэ ж зачыніць вокны мой былы?</p>
<p> </p>
<p> </p>
<h4><a id="chapter24"></a>Данута</h4>
<p>Год бяды, як Ледавіты полюс.</p>
<p>Можна й там, аказваецца, жыць.</p>
<p>...Чуецца пявучы жытні голас,</p>
<p>Бы дарога ў Біскупцы бяжыць.</p>
<p> </p>
<p>Грозны гром над сцежкай пасваволіць.</p>
<p>Град нязваны грады пасячэ.</p>
<p>І ліхія госцейкі насоляць,</p>
<p>І найлепшы самы — дапячэ...</p>
<p> </p>
<p>Ты ж яшчэ, як ластаўка, лятаеш</p>
<p>І шчыруеш з песняй давідна.</p>
<p>З Нёмана вадзіцы паспытаеш —</p>
<p>Дзякуй богу, чыстая яна!</p>
<p> </p>
<p>Да святла ці да зямлі прыкута?</p>
<p>Не, наканаваная зямлёй!</p>
<p>...Выйдзе з сонца жытняя Данута —</p>
<p>Як сялянцы, пакланюся ёй.</p>
<p> </p>
<p> </p>
<h4><a id="chapter25"></a>* * *</h4>
<p>Белы воблак. Белы сад.</p>
<p>Белы бусел — снегападам.</p>
<p>...Гэтай вёсачцы на спад,</p>
<p>Ці шумець ёй дзікім садам?</p>
<p> </p>
<p>Чый туманіцца пагляд,</p>
<p>Хто сувой дарогі выслаў?</p>
<p>Расхіну галлё прысад,</p>
<p>Што над Ясельдай надвісла.</p>
<p> </p>
<p>Кут мой слынны</p>
<p>не глухі</p>
<p>І да песень, і да танцаў.</p>
<p> </p>
<p>...Маладыя жаніхі</p>
<p>Пералічаны па пальцах.</p>
<p> </p>
<p>Меней шчасця? Хто сказаў?</p>
<p>У дзяжы набухла цеста.</p>
<p> </p>
<p>...Што зязюльчына сляза —</p>
<p>Светлаценькая нявеста.</p>
<p> </p>
<p>Добры час. І добры лад.</p>
<p>Дабрыня пасцелю сцеле.</p>
<p>Белы воблак. Белы сад,</p>
<p>Белым сцягам — белы вэлюм.</p>
<p> </p>
<p> </p>
<h4><a id="chapter26"></a>Натхненне</h4>
<p>Чабароваю палянай —</p>
<p>Цвету мройнае кіпенне.</p>
<p>Станаўлюся паслухмянай</p>
<p>У руках тваіх, натхненне.</p>
<p> </p>
<p>Мною сходжана нямнога</p>
<p>Па лугах зямных і гонях.</p>
<p>Не растрачана дарога</p>
<p>На турысцкую пагоню.</p>
<p> </p>
<p>І любіць мне да пылінкі</p>
<p>Дня узлётнага вяртанне.</p>
<p>На дзяшовыя абдымкі</p>
<p>Не разменена дыханне.</p>
<p> </p>
<p>Не пагашана аскома</p>
<p>Па найгоркаму — мядовым.</p>
<p>...Дзякуй, радасць! Дзякуй, стома,</p>
<p>Што з'ядналі з родным словам.</p>
<p> </p>
<p> </p>
<h4><a id="chapter27"></a>Дарога</h4>
<p>Бяжыць сабе палямі ў сінізне,</p>
<p>Ні славы ёй, ні гучных слоў не трэба.</p>
<p>Сама свой пыл бясшумна праглыне,</p>
<p>Сама сябе накрые чыстым небам.</p>
<p> </p>
<p>З няхітрых песень, прымавак, трывог,</p>
<p>Якімі спеўна дыхае прырода —</p>
<p>Сама сябе узвысіць да Дарог</p>
<p>Праз глыбіню і мужны дух народа.</p>
<p> </p>
<p> </p>
<h4><a id="chapter28"></a>Вечнае поле</h4>
<p>Запомню, поле, твой абрыс,—</p>
<p>Тут горача, бы ў мліва.</p>
<p>Тут мармуровы абеліск,</p>
<p>Тут брацкая магіла.</p>
<p> </p>
<p>Жыты ў далонь, як дар, бяры,</p>
<p>Крутыя перавяслы.</p>
<p>І зорка высіцца ўгары,</p>
<p>Зірні: ёй не пагаснуць!</p>
<p> </p>
<p> </p>
<h4><a id="chapter29"></a>Быстранка</h4>
<p>Хіба дзеду сівому і ўспомніцца</p>
<p>Глыбіні маёй дзіўны спрат.</p>
<p>Не патопніца я і не зводніца,—</p>
<p>Я сястра твая родная, брат.</p>
<p> </p>
<p>Я у свеце была не падчаркай,</p>
<p>Хоць і мела нораў круты.</p>
<p>Асушылі мяне, як чарачку,—</p>
<p>Хлынуў горлам пясок залаты.</p>
<p> </p>
<p>Эй, плыць, плыць, плыць,—</p>
<p>Яшчэ вусцейка баліць.</p>
<p>Хоць слязінкай спазараначку,</p>
<p>Покуль дно не занясло...</p>
<p>Дайце лодачку-быстраначку,</p>
<p>Кляновае вясло!</p>
<p> </p>
<p> </p>
<h4><a id="chapter30"></a>* * *</h4>
<p>Нікуды ад сябе не ўцячэш ты.</p>
<p>Да чужой не прывыкнеш хады.</p>
<p>Прапякае бетонка падэшвы,</p>
<p>Асвяжае вятрэц малады.</p>
<p> </p>
<p>Вось твой молат, і серп, і крыніца.</p>
<p>Хіба болей удзячны ёсць лёс,</p>
<p>Чым на гэтай зямлі нарадзіцца,</p>
<p>Што ўзышла з васількоў і бяроз!</p>
<p> </p>
<p>Ты араты, каваль і дазорца.</p>
<p>Ты бяссмертны і велічны ты</p>
<p>Ў гэтым краі, дзе вечнае сонца</p>
<p>І наўсцяж — налітыя жыты.</p>
<p> </p>
<p>Тут тваё найпасаднае месца</p>
<p>І адзіная ў сэрцы зямля —</p>
<p>Ад праслаўленай крэпасці Брэста</p>
<p>Да нягаснучых зораў Крамля.</p>
<p> </p>
<p> </p>
<h4><a id="chapter31"></a>* * *</h4>
<p>Ці шлях занясло кудасою,</p>
<p>Ці зоры не хочуць устаць?</p>
<p>Здаецца, слыву гарадскою,</p>
<p>А ногі ад пожні шчымяць.</p>
<p>Спаслаў жа шчаслівую муку</p>
<p>Мне лёс</p>
<p>над паперай карпець.</p>
<p>Без крыўды прымаю разлуку,</p>
<p>Агонь спасылаю на смерць.</p>
<p>Я так над пакутай шчырую</p>
<p>І так над свабодай лячу,</p>
<p>Як быццам адолець сырую</p>
<p>І мёртвую глебу хачу!</p>
<p> </p>
<p> </p>
<h4><a id="chapter32"></a>У Белавежы</h4>
<p>Ці зубра рыкае</p>
<p>У пушчы сахаты,</p>
<p>Ці нехта гукае</p>
<p>Кагосьці дахаты.</p>
<p> </p>
<p>Іду Белавежай,</p>
<p>Гамоняць вякі.</p>
<p>Ажына драпежная</p>
<p>Не раніць шчакі.</p>
<p> </p>
<p>І егер рухавы,</p>
<p>Што побач ішоў,</p>
<p>Зубрыныя травы</p>
<p>Сабраў у кашол.</p>
<p> </p>
<p>Топ водар гаркавы</p>
<p>Нясу я з сабой:</p>
<p>Зубрыныя травы.</p>
<p>Зазубраны боль.</p>
<p> </p>
<p> </p>
<h4><a id="chapter33"></a>Госць</h4>
<p>Закута у граніт рака.</p>
<p>Не ломіць холад косці.</p>
<p>Без тэлефоннага званка</p>
<p>Ніхто не зойдзе ў госці.</p>
<p> </p>
<p>Адмежаванне спраў і слоў,</p>
<p>Абмежаванне коскі...</p>
<p>Ды вось суседа занясло</p>
<p>З маёй глыбіннай вёскі.</p>
<p> </p>
<p>І хоць суседу не займаць</p>
<p>Ні жартаў, ні навукі,</p>
<p>Куды — не ведае — схаваць</p>
<p>Прасмоленыя рукі.</p>
<p> </p>
<p>Увесь ад лесу, ад цяпла</p>
<p>І ад зямлі стажыльнай.</p>
<p>І вось гамонка пацякла</p>
<p>Знаёмаю сцяжынай.</p>
<p> </p>
<p>Світаў за вокнамі прасцяг</p>
<p>Залётнай маладосці.</p>
<p>Кароткі век, як у гасцях.</p>
<p>Дзень добры ў хату, госці!</p>
<p> </p>
<p> </p>
<h4><a id="chapter34"></a>Старана мая азёрная</h4>
<p>Дай ласкавую руку...</p>
<p>Старана мая азёрная,</p>
<p>Хата светлая, прасторная.</p>
<p>Двор у белым вішняку.</p>
<p> </p>
<p>Ці лячу сюды параіцца,</p>
<p>Ці душу сваю пачуць,—</p>
<p>Белы гусі, белы чаіцы</p>
<p>Гаману са мной вядуць.</p>
<p> </p>
<p>Старана мая былінная,</p>
<p>Песня матчына. Радно.</p>
<p>...Караваі магазінныя.</p>
<p>...Магазіннае віно.</p>
<p> </p>
<p>Старана мая харошая,</p>
<p>Варажэі, свацці...</p>
<p>Не, не ўсе лугі пакошаны!</p>
<p>Не ўсе сенажаці!</p>
<p> </p>
<p> </p>
<h4><a id="chapter35"></a>* * *</h4>
<p>Узвеяны ветрык легкавейны,</p>
<p>Пакажа сцежку напрасткі.</p>
<p>...Дзень добры, рыжы муравейнік,</p>
<p>Ты вырас, нібы гарадскі!</p>
<p> </p>
<p>Ды роскашы, відаць, не прагнеш.</p>
<p>З лісця, з ігліцы домік ваш.</p>
<p>Хоць соты раз сцяблінку цягнеш,</p>
<p>Як мэблю, гарадскі мураш.</p>
<p> </p>
<p>Паглянь, ужо зара вячорная</p>
<p>Вясёлы спальвае настрой.</p>
<p>Мне ля тваёй сасны прасторна,</p>
<p>Бы ў хаце мацеркі маёй.</p>
<p> </p>
<p>Я буду доўга тут шчаслівай</p>
<p>Святлом узгоркаў і раўнін,</p>
<p>Дзе вецер малады гулліва</p>
<p>Зрывае пацеркі з рабін.</p>
<p> </p>
<p> </p>
<h4><a id="chapter36"></a>Хата</h4>
<p>У паратунку бласлаўляю</p>
<p>хату,</p>
<p>Што вынесла ваенны дым і страту,</p>
<p>Што не маўчыць,</p>
<p>калі прыеду позна</p>
<p>І позна сяду за шырокі стол...</p>
<p>А нашыя дарожанькі —</p>
<p>так розна —</p>
<p>Разбегліся. І поле навакол.</p>
<p> </p>
<p>Ў маёй самоце вінавата хата,</p>
<p>Якая мала што ўзяла ад свята.</p>
<p>Ды будзь навечным: Жыта, Соль, Кадрыль.</p>
<p>...Снег у Сібіры — над магілай брата,</p>
<p>Над бацькавай — разгублены матыль.</p>
<p> </p>
<p> </p>
<h4><a id="chapter37"></a>* * *</h4>
<p> </p>
<div class="EPIGRAPH">
<p>Што за восень доўгая.</p>
<p>Ночка цёмная, халодная,—</p>
<p>Журылася удава...</p>
</div>
<div class="CLEAR"></div>
<p> </p>
<p class="sign">З маміных песень</p>
<p>Што за восень даўгая,</p>
<p>Аніяк не сплыве...</p>
<p>Там за полем,</p>
<p>за гаем</p>
<p>Мая мама жыве.</p>
<p> </p>
<p>Цемназгорклаю ноччу,</p>
<p>Мінаючы змрок,</p>
<p>Перайду-пераскочу</p>
<p>Яр, балотца, лясок.</p>
<p> </p>
<p>Цішыня, як пракляцце.</p>
<p>І ў значэлым двары</p>
<p>Чорна маміна плацце</p>
<p>Палошчуць вятры.</p>
<p> </p>
<p> </p>
<h4><a id="chapter38"></a>Песня</h4>
<p>Ні вяселіцца, ні хмеліцца,—</p>
<p>Як туман над полем сцелецца.</p>
<p>Дзень да ночкі прыкладаецца,—</p>
<p>Як шчыруе ў небе чаіца.</p>
<p> </p>
<p>Зара ў вокны прабіваецца,—</p>
<p>Як душа з душой рукаецца.</p>
<p> </p>
<p>...Як туман над полем сцелецца,</p>
<p>Як шчыруе ў небе чаіца,</p>
<p>Як душа з душой рукаецца,—</p>
<p>Голас мамы разліваецца.</p>
<p> </p>
<p> </p>
<h4><a id="chapter39"></a>* * *</h4>
<p>Дажджы ідуць. Такі пачатак. Восень.</p>
<p>Дажджы ідуць у мілай старане.</p>
<p>...Сама хадзіла па зямельцы босай,</p>
<p>А туфелькі купляла для мяне.</p>
<p> </p>
<p>І вось лісток душэўнае трывогі,</p>
<p>І вось радкі азяблага пяра:</p>
<p> </p>
<p>«...Няўжо, як раньш, не выбегаюць ногі?</p>
<p>І рукі мне не выстарчаць, як раньш?</p>
<p>Здаецца, што й спакойна засынаю,</p>
<p>Нібы іду па скошанай траве.</p>
<p>Але так цяжка вочы закрываю</p>
<p>І шум, як лес, стаіць у галаве.</p>
<p>Як ні кажы, да старасці ўсё дзела.</p>
<p>Ды мо лягчэй было б, каб не сама.</p>
<p>А тут, як глянь, і вёска парадзела,</p>
<p>І гоману ранейшага няма...»</p>
<p> </p>
<p>Радкі, радочкі, ані слоўка лішняга.</p>
<p>(А я ўрастаю ў невядомы тлум!)</p>
<p>...Куплю сукенку і да свята вышлю.</p>
<p>Ды ці развею ёю мамін сум?</p>
<p> </p>
<p> </p>
<h4><a id="chapter40"></a>Ты косіш сена, колеш дровы</h4>
<p>І халадок начной дубровы,</p>
<p>І ветах гасне на плячы.</p>
<p>...Ты косіш сена, колеш дровы</p>
<p>Мудрэй равеснікаў-мужчын.</p>
<p> </p>
<p>Якою ж птушкаю залётнай</p>
<p>Мільгнуў твой поўдзень між аблок?</p>
<p>...Прадзеш лянок і тчэш палотны,</p>
<p>Паклаўшы сэрцайка на ўток.</p>
<p> </p>
<p>Хаваеш стомленыя рукі,</p>
<p>Талкуеш мне пра сенакос.</p>
<p>...Але на мне свінцовай мукай</p>
<p>Адбіўся твой глыбінны лёс.</p>
<p> </p>
<p>Я думаю, што дробязь — словы,</p>
<p>Што знічка мой радок,</p>
<p>калі</p>
<p>Ты косіш сена, колеш дровы</p>
<p>І светла молішся зямлі.</p>
<p> </p>
<p> </p>
<h4><a id="chapter41"></a>* * *</h4>
<p>Схлынуць гады, як за вадою,</p>
<p>Ды не растане праменьчык святла.</p>
<p>...Была тваёй маладою журбою,</p>
<p>Тваёй ахоўнай арліцай была!</p>
<p> </p>
<p>Каб не глядзелася ў вочы ажына</p>
<p>І каб ваўчыннік рук не калоў,—</p>
<p>Тваю калысачку</p>
<p>з лёну і жыта</p>
<p>І з наймацнейшых пляла каранёў.</p>
<p> </p>
<p>Зорка сачу, каб не збіўся з дарогі,</p>
<p>Змоладу каб не запляміў жыццё.</p>
<p>Востры каменьчык — пад мае ногі!</p>
<p>Пад мае рукі — шыпы і асцё.</p>
<p> </p>
<p>Гордае шчасцейка, мая сямейка,</p>
<p>Ты па слядах маіх слёз не рассей,</p>
<p>Сыне мой першы,</p>
<p>наіўны Андрэйка,</p>
<p>І сын мой апошні,</p>
<p>мужны Андрэй!</p>
<p> </p>
<p> </p>
<h4><a id="chapter42"></a>Сынок і маці</h4>
<p>Пакуль яшчэ зялёная зямля</p>
<p>Трымае нас па міласці закона,</p>
<p>Сынок і Маці — зерне і ралля.</p>
<p>Сынок і Маці — мудрая ікона.</p>
<p> </p>
<p>І спеюць хай удзячныя гады,</p>
<p>Бяжыць удаль дарога палявая.</p>
<p>Ён для яе маленькі назаўжды,</p>
<p>Нявопытны,</p>
<p>пакуль яна жывая.</p>
<p> </p>
<p>Крывавы час, адкінь свой грозны меч,</p>
<p>Прыслухайся да сцішанага слова.</p>
<p>З кароткіх, як само жыццё, сустрэч</p>
<p>Саткана іх нявечная размова.</p>
<p> </p>
<p> </p>
<h4><a id="chapter43"></a>* * *</h4>
<p>Не абаб’ю чужых парогаў,—</p>
<p>І свой яшчэ высок паркан.</p>
<p>Яшчэ сялянская дарога</p>
<p>Не завяла мяне у зман.</p>
<p> </p>
<p>З пагоста, з бітага гасцінца</p>
<p>Тут не мыляліся з вякоў</p>
<p>Льняная доля пехацінца</p>
<p>І песня шчодрых землякоў.</p>
<p> </p>
<p>Рамонкавая вязь кіліма,</p>
<p>Пчаліны рой высокіх зор.</p>
<p>Тут і сляпы не пройдзе міма</p>
<p>Ля гэтых пушчаў і азёр.</p>
<p> </p>
<p>На труднай ніве хвалявання</p>
<p>Адвечны спеліцца мой сказ.</p>
<p>І для свабоднага гучання</p>
<p>Не выбіраю пышных фраз.</p>
<p> </p>
<p> </p>
<h4><a id="chapter44"></a>Добры вечар, землякі!</h4>
<p>Як жывецца без мяне,</p>
<p>Сонейка-крылацейка?</p>
<p>А ў палескай старане</p>
<p>Кожны сокал — брацейка.</p>
<p> </p>
<p>Назбірала мех грахоў,</p>
<p>Ды ў расу абулася.</p>
<p>Колькі зведала шляхоў —</p>
<p>Гэтак мне не чулася.</p>
<p> </p>
<p>...Добры вечар, землякі!</p>
<p>Добры вечар, зелена!</p>
<p>Тут пазвоньваюць вякі,</p>
<p>Нібы мак даспелены.</p>
<p> </p>
<p>Паўнагрудая кума</p>
<p>Празвініць абцасамі.</p>
<p>Тут прыдумак нездарма</p>
<p>Танец з выхілясамі:</p>
<p> </p>
<p>Рукавочкам — да рукі,</p>
<p>Паяском — да пояса.</p>
<p>З вамі разам, землякі,</p>
<p>І ў зямлі не боязна!</p>
<p> </p>
<p> </p>
<h4><a id="chapter45"></a>Зінька</h4>
<p>Валасоў бялявых шоўк,</p>
<p>Пад касою стан прыгнуўся.</p>
<p> </p>
<p>...Абяцаў. І не прыйшоў.</p>
<p>Абяцаў. І не вярнуўся.</p>
<p> </p>
<p>Чым развеяць першы сум?</p>
<p>Плача Зінька, ледзь не з гора</p>
<p>«Мо абрэзаць мне касу?</p>
<p>Можа, мне падацца ў горад?</p>
<p>З аксаміту плацце сшыць,</p>
<p>А ці вышчыпаны бровы?..»</p>
<p> </p>
<p>Плача Зінька, ды звініць</p>
<p>Боль яе ў лісці дубровы.</p>
<p>Звоніць клён, і звоніць лён.</p>
<p>І ля ног вуркоча рэчка.</p>
<p>...А куды ж падзеўся ён</p>
<p>Недарэчна, бессардэчна?</p>
<p> </p>
<p>Неба выстылага сінька.</p>
<p>Зоры выпілі расу.</p>
<p>...Ты яшчэ паплачаш, Зінька!</p>
<p>А пакуль — не рэж касу.</p>
<p> </p>
<p> </p>
<h4><a id="chapter46"></a>Восеньскі кірмаш</h4>
<p>Плывуць прахалодна аблокі.</p>
<p>Світальна празорай расы.</p>
<p>Разносяць навіны сарокі,</p>
<p>І хаткі будуюць бабры.</p>
<p> </p>
<p>Скажы, тут адвеку лагода?</p>
<p>І памяць не можа схлусіць:</p>
<p>У сэрцы глыбінным народа</p>
<p>І песня і крыўда ляжыць.</p>
<p> </p>
<p>Дарма, што шукаюць на рынку</p>
<p>Раздумнае мовы лубок.</p>
<p>— Скажыце, вы, дзядзька, з глыбінкі?</p>
<p>— З ядрынкі, ядроны сынок!</p>
<p> </p>
<p>— Ох, кіслыя ў вас журавіны!</p>
<p>Пасколька ж ты цэніш кіло?</p>
<p> </p>
<p>...Маршчыны, нібы каляіны,</p>
<p>Прарэзалі дзядзьку чало.</p>
<p> </p>
<p>Ды вочы. як позняя восень,</p>
<p>Прабіліся скрозь сіняву:</p>
<p>— А, здэцца, ты будзеш Антосін?</p>
<p>— Нет, дзядзька, я там не жыву!</p>
<p> </p>
<p> </p>
<h4><a id="chapter47"></a>Зімовае</h4>
<p>Цячэ сняжок і зорамі іскрыцца,</p>
<p>Завеямі, сумётамі вядзе.</p>
<p>О сэрцайка, не дай мне памыліцца</p>
<p>Ні ў шчырасці, ні ў ласцы, ні ў бядзе.</p>
<p> </p>
<p>Люблю цябе, зімовая дарога,</p>
<p>Твой тонкі лёд плывучы, як са шкла,</p>
<p>І мо радней той чалавек, якога</p>
<p>І бог забыў, і слава абышла.</p>
<p> </p>
<p>Ён тут жыве — сярод снягоў і пушчаў.</p>
<p>Ён не са сцэны любіць і пяе.</p>
<p>Ён сам, як гэты свет сляпы й відушчы,</p>
<p>На гук, на смак зямельку пазнае.</p>
<p> </p>
<p>Разумнік, не спяшаецца з адказам.</p>
<p>У барадзе схаваўся мудры смех.</p>
<p>...Чакаю міг, калі зліюцца разам</p>
<p>Фантазія, рэалія і снег.</p>
<p> </p>
<p> </p>
<h4><a id="chapter48"></a>Палессе</h4>
<p> </p>
<div class="EPIGRAPH">
<p>Валянціне Коўтун</p>
</div>
<div class="CLEAR"></div>
<p> </p>
<p>Зірнём на донца гладыша:</p>
<p>Чарніцы ды ажына.</p>
<p>Няхай канчаецца шаша:</p>
<p>Вядзе далей — сцяжына.</p>
<p> </p>
<p>Бо тут і вогнік не атух.</p>
<p>Ігліца, як прыколка.</p>
<p>І чараўнічы дух шаптух</p>
<p>Настоены на зёлках.</p>
<p> </p>
<p>Зашамаціць услед чарот.</p>
<p>Дзе зоры? Невядома.</p>
<p>Ды не застрашыць зводнік-чорт</p>
<p>І не заб’е нас громам!</p>
<p> </p>
<p>У міласэрнай варажбе</p>
<p>Шукаючы спатолю,</p>
<p>Мы сцежку выбралі сабе</p>
<p>Як песню. І як долю.</p>
<p> </p>
<p> </p>
<h4><a id="chapter49"></a>Кавалі</h4>
<p> </p>
<div class="EPIGRAPH">
<p>Ніне Загорскай</p>
</div>
<div class="CLEAR"></div>
<p> </p>
<p>І нам не сорам — пры народзе.</p>
<p>І дзякуй богу, што былі</p>
<p>І не звяліся ў нашым родзе</p>
<p>Аратыя і кавалі.</p>
<p> </p>
<p>Ніхто не мераў шлях да Рыма,</p>
<p>Заробкаў лёгкіх не шукаў.</p>
<p>Ды разам з Паўлюком Багрымам</p>
<p>Твой прадзед молат уздымаў.</p>
<p> </p>
<p>Шугалі іскры пад аблокі,</p>
<p>Кавалі спрытна ў дзве рукі,</p>
<p>Каб выляталі ў свет шырокі</p>
<p>За лепшай доляй жаўрукі.</p>
<p> </p>
<p>З былінным скарбам за плячыма,</p>
<p>Нам кожны барацьбіт — радня.</p>
<p>Паслухаем: куе Айчына</p>
<p>Вялікасць Дня.</p>
<p> </p>
<p> </p>
<h4><a id="chapter50"></a>Колеры</h4>
<p>Пачатак дня. Зялёны дол і звон.</p>
<p>Хавае ў максі век свае каленцы.</p>
<p>Ў кашулі, як з туману, дзед Антон.</p>
<p>Бабуся Лёдзя ў пеннае сукенцы.</p>
<p> </p>
<p>Ах, што ні робіць з намі маладосць,</p>
<p>Калі баімся старасці лядачай!..</p>
<p>І ў пеннае сукенцы весялосць.</p>
<p>Здаецца мне, што кружыцца і скача.</p>
<p> </p>
<p>А памяць то гарчэй, то балючэй</p>
<p>Нахлыне, нібы перавал гарачы.</p>
<p>З-пад нітачак-маршчынак ля вачэй</p>
<p>Смяецца дзед дасціпна па-юначы:</p>
<p> </p>
<p>«Пра порах наш, унучка, напішы.</p>
<p>Я сам бы папісаў, каб быў вучоны».</p>
<p>...Тулю маёвы колер да душы.</p>
<p>Чаму ж найболей — прымяраю чорны?</p>
<p> </p>
<p> </p>
<h4><a id="chapter51"></a>Плыві, рака!</h4>
<p>Калі на берагах тваіх высокіх</p>
<p>Заранкай днее вока вугалька,</p>
<p>Я чую твой неўтаймаваны рокат.</p>
<p>Плыві, плыві, празрыстая рака!</p>
<p> </p>
<p>Маёй вясны адкрытая старонка,</p>
<p>Ў табе я чую спеў сваёй сястры.</p>
<p>Хіба не тут цвілі вянкі з рамонкаў</p>
<p>І на Купалле ладзілі кастры...</p>
<p> </p>
<p>Хіба не ты люляла на далонях</p>
<p>Лілеяў сны і думы мужыка,</p>
<p>Тапіла гнеў, паіла быстрых коней,</p>
<p>Буслінага чакала важака?!</p>
<p> </p>
<p>Я чую твой неўтаймаваны рокат,</p>
<p>Калі ты воды плыткія нясеш.</p>
<p>Плывеш, рака, змялелая ў высокіх</p>
<p>У берагах.</p>
<p>І жалю дадаеш.</p>
<p> </p>
<p> </p>
<h4><a id="chapter52"></a>У шуме жытняга святла</h4>
<p>Яшчэ расці маёй трывозе</p>
<p>І не любіць — на паўкрыла.</p>
<p>Убачу маму на дарозе</p>
<p>У шуме жытняга святла.</p>
<p> </p>
<p>І покуль гэты поўдзень спелы</p>
<p>Дым тарфяны не завалок,</p>
<p>На зрэзе дня — рамонак белы</p>
<p>І пасівелы васілёк.</p>
<p> </p>
<p>Снуецца беглая сцяжына —</p>
<p>Апошні збег майго сяла.</p>
<p>Гняздзечка птушкі і ажына —</p>
<p>У шуме жытняга святла.</p>
<p> </p>
<p>І покуль дыхае планета,</p>
<p>Не вынішчаецца датла</p>
<p>Душа народа і паэта</p>
<p>У шуме жытняга святла.</p>
<p> </p>
<p> </p>
<h4><a id="chapter53"></a>* * *</h4>
<p>Бярэш мяне, палоніш зноў,</p>
<p>Матрыярхат прыроды.</p>
<p>Ты ў буйнай квецені садоў —</p>
<p>Пара любові й згоды.</p>
<p> </p>
<p>І запячэ, і зашчыміць,</p>
<p>Як рана нажавая,</p>
<p>У грозных водблісках зарніц</p>
<p>Пара любові й жалю.</p>
<p> </p>
<p>І будзе першаю слязой</p>
<p>Нясмертна дол накрыты.</p>
<p>І я прыму цябе з азоў —</p>
<p>Пара любові й крыўды.</p>
<p> </p>
<p>З высокай годнасці душы,</p>
<p>З адчайнага напеву,</p>
<p>Ты скажаш мне, як трэба жыць,—</p>
<p>Пара любові й гневу!</p>
<p> </p>
<p> </p>
<h4><a id="chapter54"></a>* * *</h4>
<p>Праклінаем долю, неба,</p>
<p>Нібы ў страшны час жывём.</p>
<p>Стала надта многа хлеба:</p>
<p>Трошку цвёрды — не бяром,</p>
<p> </p>
<p>Хоць патрэбна болей ласкі</p>
<p>Ачужэлым гарадам...</p>
<p>Ах, як ззяюць срэбным бляскам</p>
<p>Вашы пальчыкі, мадам!</p>
<p> </p>
<p>Многа солі, хлеба многа.</p>
<p>Дык адкуль жа — ноце злой?</p>
<p>Як па сэрцы мне — пазногаць</p>
<p>Вострым пройдзецца лязом.</p>
<p> </p>
<p>Дык адкуль жа слоўца-куля,</p>
<p>Вочы, гнеўныя да слёз?</p>
<p>Хоць ні }боты, ні кашулю</p>
<p>Не купляем навырост.</p>
<p> </p>
<p> </p>
<h4><a id="chapter55"></a>Мамчына сіла</h4>
<p>Пачынае святлець.</p>
<p>Толькі дрэва — у раме.</p>
<p> </p>
<p>...Як балюча хварэць</p>
<p>Пры наглядзе у мамы!</p>
<p> </p>
<p>Бачыш рукі, што спрэс</p>
<p>Гатавалі, палолі.</p>
<p> </p>
<p>Воля маміна — лес.</p>
<p>Доля маміна — поле.</p>
<p> </p>
<p>«Вось з маліны настой.</p>
<p>Чабарэц. Цвет ліповы».</p>
<p> </p>
<p>А сама пехатой —</p>
<p>Трэба сена і дровы.</p>
<p> </p>
<p>«Ты папі. Анягож</p>
<p>Не адыдзе хвароба?»</p>
<p> </p>
<p>А сама басанож</p>
<p>Па дажджы і калдобах.</p>
<p> </p>
<p>А сама — за вадой</p>
<p>Ў галалёд і завею,</p>
<p>Покуль чахну журбой</p>
<p>І падняцца не умею,</p>
<p> </p>
<p>Покуль трызню у сне</p>
<p>Жоўтым снегам і сінім.</p>
<p>...Голька дрэва ў акне</p>
<p>А ці маміна сіла?</p>
<p> </p>
<p> </p>
<h4><a id="chapter56"></a>* * *</h4>
<p>Блізкі шлях праклаўся проста,</p>
<p>Нібы матчына радно.</p>
<p>Бальшакі ідуць, пагосты,</p>
<p>І адхону — не відно.</p>
<p> </p>
<p>Голас мой, ты сцежку высніў,</p>
<p>Як вяртанне і дакор.</p>
<p>Дзетвара на ўзлобку выспы</p>
<p>Паліць першы свой касцёр.</p>
<p> </p>
<p>Бор чарніцамі зачэрнены</p>
<p>І мадзеюць мурагі.</p>
<p>І ў тумане прадвячэрнім</p>
<p>Кураць люльку берагі.</p>
<p> </p>
<p>Не існуе сцежак простых.</p>
<p>Памяць, слёз не варушы!</p>
<p>Гэта я іду з пагоста,</p>
<p>З гордай татавай цішы.</p>
<p> </p>
<p> </p>
<h4><a id="chapter57"></a>Золата і пясок</h4>
<p>Імжа і сонца — сэрца перапады.</p>
<p>Абвал дажджу, то ветру грозны свіст.</p>
<p>А золата таго, што лістападу:</p>
<p>О залаты, сляпучы падаліст!</p>
<p> </p>
<p>У лістападзе золата згараю,</p>
<p>Нясу разладу яблыкі ў кашы.</p>
<p>І свой жаночы розум дакараю</p>
<p>За ціхую расслабленасць душы.</p>
<p> </p>
<p>Не бойся, сэрца, тут няма нікога.</p>
<p>Пяе сасна. Шуміць сівы быльнёг.</p>
<p>А гэтая пясчаная дарога</p>
<p>Азалаціла з галавы да ног!</p>
<p> </p>
<p>Шуміце, дрэвы вечнасці, звініце!</p>
<p>На таліі мне</p>
<p>сцежкі паясок.</p>
<p>І як дзіця, адчуўшае адкрыцце,</p>
<p>Перабіраю залаты пясок.</p>
<p> </p>
<p> </p>
<h4><a id="chapter58"></a>Правінцыя</h4>
<p> </p>
<div class="EPIGRAPH">
<p>Генадзю Бураўкіну</p>
</div>
<div class="CLEAR"></div>
<p> </p>
<p>I ў кроне яблыні агромленай,</p>
<p>І ў ацішэлых берагах —</p>
<p>Была святлейшаю ад промня</p>
<p>Правінцыяльная туга.</p>
<p> </p>
<p>Надзейнай вераю свяціла</p>
<p>І выпраўляла у адлёт</p>
<p>Правінцыяльная хаціна</p>
<p>Паміж азёраў і балот.</p>
<p> </p>
<p>І васілёк, прабіўшы каску,</p>
<p>Вітаў з паходнае вярсты.</p>
<p>І не скупіліся на ласку</p>
<p>Правінцыяльныя браты.</p>
<p> </p>
<p>...Яшчэ не раз бяссонне злучыць</p>
<p>Асфальт з былінамі лясоў.</p>
<p>Якое дзіўнае сугучча</p>
<p>У сонца, росаў і Расон!</p>
<p> </p>
<p>Яшчэ не раз у громе года</p>
<p>Чыёсь паўторыцца «Калі?..»</p>
<p>Якая ўсё-ткі асалода</p>
<p>Пісаць, прыпаўшы да зямлі!</p>
<p> </p>
<p> </p>
<h4><a id="chapter59"></a>З дарагой душы</h4>
<p>Ах, як дзіўна, што там ні кажы —</p>
<p>Слухаю, і ўсё, нібы спачатку:</p>
<p>«Ешце, госці, з дарагой душы.</p>
<p>З дарагой душы вазьміце чарку!»</p>
<p> </p>
<p>Цераз частаколік, праз паркан</p>
<p>Чуецца сардэчная гамонка:</p>
<p>«З дарагой душы зайдзі, Раман».</p>
<p>«З дарагой душы параю, Зонька».</p>
<p> </p>
<p>Надта нізкі ў сёлах пералаз,</p>
<p>Ды высока сэрцайка сягнула!</p>
<p>Мілы і надзіва шчыры сказ</p>
<p>Сто гадоў я ў горадзе не чула.</p>
<p> </p>
<p>Ды чытаю светлы ліст якраз,</p>
<p>Піша цётка, што святлей кудзелі:</p>
<p>«З дарагой душы прыедзь да нас.</p>
<p>Дзела е. І ягадкі паспелі».</p>
<p> </p>
<p> </p>
<h4><a id="chapter60"></a>* * *</h4>
<p>Пакіньце цішу вуснам і вачам.</p>
<p>Аддайце неба зорам і каханым.</p>
<p>Усё цяжэй становіцца плячам.</p>
<p>Усё грымотней — пушчам і палянам.</p>
<p> </p>
<p>Нашто, нашто трымаць бяды цяжар,</p>
<p>Начынены і зачахлёны ў зброі?</p>
<p>Зямля-Пампея, страшны твой пажар!</p>
<p>Ды хіба атам думае пра тое?</p>
<p> </p>
<p>Хіба пазбыты іншы інтарэс,</p>
<p>Хіба наш розум для вякоў прапашчы?</p>
<p>Я думаю, што страшны той прагрэс,</p>
<p>Калі жывём пад ядзернаю пашчай.</p>
<p> </p>
<p>Зямля-Калыска: песні і жыты,</p>
<p>Няўжо вар’ят цябе са свету спіша?</p>
<p>О, немагчыма уявіць,</p>
<p>што ты</p>
<p>Апошняе дзіця сваё калышаш.</p>
<p> </p>
<p> </p>
<h3><a id="chapter61"></a>2...</h3>
<p>Да чужога не звыкліся вочы,</p>
<p>Сэрца цепліць гаючы ўспамін.</p>
<p>Можа, свет пераменіцца тройчы —</p>
<p>Келіх роднага неба адзін!</p>
<p> </p>
<h4><a id="chapter62"></a>* * *</h4>
<p>Лячу у найсучасным самалёце,</p>
<p>Хоць маю звычку добрую — пяшком.</p>
<p>Душа прымоўкла на трывожнай ноце,</p>
<p>Адкрыў свае агні аэрадром.</p>
<p> </p>
<p>Лячу у найсучасным самалёце,</p>
<p>Дачка любові, жалю і святла.</p>
<p>Нясуць тугія крылы у палёце</p>
<p>У край, дзе я ніколі не была.</p>
<p> </p>
<p>І пэўна ж, нехта здзівіцца маркоце,</p>
<p>І за маркоту стане дакараць.</p>
<p>А я зжылася з ластаўкай на дроце,</p>
<p>Са сцежкай, што лягла праз сенажаць.</p>
<p> </p>
<p>А я зжылася з тым, чаго чакаю,</p>
<p>Пра што вядома спорнаму пяру.</p>
<p>...І цяжка небу крылы давяраю.</p>
<p>...І лёгка я</p>
<p>з зямлёю гавару.</p>
<p> </p>
<p> </p>
<h4><a id="chapter63"></a>Прагулка па Мэдзісон</h4>
<p>Нахлыне даль негаваркая,</p>
<p>Ярмо начы закрэсліць дзень.</p>
<p>Мы на зямлі жывём,</p>
<p>якая</p>
<p>Збліжае птушак і людзей.</p>
<p> </p>
<p>Дай, век, хоць кроплю чыстай веры,</p>
<p>Забудзь, зямля, нейтронны сон!</p>
<p>...Мяч у руках маленькай Кэры</p>
<p>І — галубы на Мэдзісон.</p>
<p> </p>
<p>Бабуся сочыць улюбёна,</p>
<p>Як скача ўнук, лапоча клён,</p>
<p>...Мяч у руках пацехі — Джона</p>
<p>І — галубы на Мэдзісон.</p>
<p> </p>
<p>Між галубоў гуляюць дзеці</p>
<p>(Хай абміне іх горкі плач!).</p>
<p>О, страшна мне ўявіць, што ў свеце</p>
<p>Зямля ўзляціць, як лёгкі мяч.</p>
<p> </p>
<p>А на зямлі вясна шчыруе.</p>
<p>Смяецца Кэры. Скача Джон.</p>
<p>...Куды ж глядзіць, каго цікуе,</p>
<p>Як чорны воран, Пентагон?</p>
<p> </p>
<p> </p>
<h4><a id="chapter64"></a>* * *</h4>
<p>О рытмы краю, вас я не адразу</p>
<p>Ўспрымаю (ды — ці і магу ўспрыняць?)</p>
<p>...А вуліцы, адкрытыя, як язвы,—</p>
<p>Хоць і вітрыны золатам зіхцяць.</p>
<p> </p>
<p>Бяссоння ноч. Драбочак анальгіну.</p>
<p>Пражэктара іголка, як шпрыца.</p>
<p>А ў радыё рыдае настальгія</p>
<p>Адступніка Эміля Гараўца.</p>
<p> </p>
<p>О песня, ты плывеш нібы за кратамі.</p>
<p>І голасу салодкая мана!</p>
<p>Акно маё прашчупвае лакатар</p>
<p>Чужога і нядрэмнага акна.</p>
<p> </p>
<p>Я чорных слоў не маю на прыкмеце,</p>
<p>Запісвайце, лавіце тонкі нерв...</p>
<p>І ў неспакойным горадзе — і ў свеце! —</p>
<p>Спрабую напісаць спакойны верш.</p>
<p> </p>
<p> </p>
<h4><a id="chapter65"></a>Перад уваходам у Арганізацыю Аб'яднаных Нацый</h4>
<p>Я з сабой прывезла толькі ліру</p>
<p>Скрозь імжу, скрозь ранішні туман.</p>
<p>Хочацца ўвайсці ў сабор мне</p>
<p>міру</p>
<p>Перад уваходам у ААН.</p>
<p> </p>
<p>Ты, цывілізацыі калыска,</p>
<p>Не звядзі мяне, зямля, у зман.</p>
<p>Бачу зоркі брацкіх абеліскаў</p>
<p>Перад уваходам у ААН.</p>
<p> </p>
<p>Голуб міру ў небе распасцёрты.</p>
<p>Заглушы, планета, хіжы план!</p>
<p>Чую галасы жывых і мёртвых</p>
<p>Перад уваходам у ААН.</p>
<p> </p>
<p>Век прагрэсу, стрэсу і навукі,</p>
<p>Век</p>
<p>яшчэ неадбалелых ран...</p>
<p>Людзі свету, дайце згоды рукі</p>
<p>Перад уваходам у ААН!</p>
<p> </p>
<p>Светла міру</p>
<p>мне даваць прысягу.</p>
<p>Не бунтуй, шалёны акіян.</p>
<p>Я сама стаю, як дрэўка сцяга</p>
<p>Перад уваходам у ААН.</p>
<p> </p>
<p> </p>
<h4><a id="chapter66"></a>Зварот да статуі Свабоды</h4>
<p>Пры ўваходзе ў Нью-Йоркскі порт на маленькім востраве стаіць вядомая статуя Свабоды — падарунак Францыі наро­ду ЗША. Мадэль статуі Свабоды французскі скульптар Фрэ­дэрык Агюст Бартольдзі ляпіў са сваёй маці.</p>
<p> </p>
<p> </p>
<div class="EPIGRAPH">
<p>Хай прыйдуць да мяне</p>
<p>Твае стамлёныя, бедныя,</p>
<p>Твае неспакойныя натоўпы...</p>
<p>Хай прыйдуць бяздомныя,</p>
<p>Раскіданыя бурай.</p>
<p>Я ўздымаю факел</p>
<p>Ля залатых варотаў.</p>
</div>
<div class="CLEAR"></div>
<p> </p>
<p class="sign">Надпіс на п'едэстале статуі Свабоды</p>
<p>Ёсць помнікі з нагоды</p>
<p>Высокіх дзей.</p>
<p>Чаму ж</p>
<p>У статуі Свабоды</p>
<p>Ружанец замест руж?</p>
<p> </p>
<p>Свабоднай быць, ды толькі</p>
<p>Пазбыць у сэрцы крык?</p>
<p>...Паважная Бартольдзі —</p>
<p>Парыжа ўдумны лік.</p>
<p> </p>
<p>Каму ж гарыць ваш факел,</p>
<p>О боская душа?</p>
<p>Адзеты ў колер хакі</p>
<p>Празорцы ЗША.</p>
<p> </p>
<p>Гляджу на ўдумны подзіў,</p>
<p>Адкрыты ўсім вятрам.</p>
<p>Але, мадам Бартольдзі,</p>
<p>Як мне паверыць Вам?!</p>
<p> </p>
<p> </p>
<h4><a id="chapter67"></a>Мэрлін Манро</h4>
<p>Сканаў Хрыстос. Але жыве Іуда</p>
<p>І прызначае тайную цану.</p>
<p>...Твой смех распят на сходках Галівуда,</p>
<p>І вочы ўмураваны у сцяну.</p>
<p> </p>
<p>О колькі іх, халёных рук і твараў,</p>
<p>Узводзяць па-над прорваю масты.</p>
<p>Ці ведаеш: 2000 далараў</p>
<p>Каштуе плацце, што насіла ты.</p>
<p> </p>
<p>А заўтра мо сенсацыі аматар,</p>
<p>Сляпы паклоннік атамнай чумы,</p>
<p>З аукцыёна твой прадасць бюстгальтар</p>
<p>І твой партрэт адчайна-незямны.</p>
<p> </p>
<p>Выкачвае усё, што можа, помпа.</p>
<p>Пампуе бізнес голас твой і крок.</p>
<p>Актрыса. Палюбоўніца. Секс-бомба.</p>
<p>Пакутніца. Рабыня. Матылёк.</p>
<p> </p>
<p>Але, пакуль жывы яшчэ Іуда,</p>
<p>Ты й мёртвая — рэклама для газет.</p>
<p>...А смех крычыць са сходак Галівуда,</p>
<p>І вочы прабіваюць гнюсны свет.</p>
<p> </p>
<p> </p>
<h4><a id="chapter68"></a>Эн Сэкстан</h4>
<p>Няма паэзіі ў грахах.</p>
<p>Грэх — хіба за падтэкстам...</p>
<p>Даруй, што варушу твой прах,</p>
<p>Далёкая Эн Сэкстан.</p>
<p> </p>
<p>Так, можна ложак апісаць</p>
<p>І сховы падваротні —</p>
<p>Як за далар душу прадаць</p>
<p>І не купіць за сотню.</p>
<p> </p>
<p>Так, можна скласці оду тым,</p>
<p>Хто прагне век нажывы...</p>
<p>Як чынна высяцца масты!</p>
<p>А свет — такі ілжывы.</p>
<p> </p>
<p>У горадзе, што ачмурэў</p>
<p>Ад джазу і ад сексу,</p>
<p>Так блізка я адчула гнеў</p>
<p>Твой, гордая Эн Сэкстан.</p>
<p> </p>
<p>Як б’юць рэкламы па вачах!</p>
<p>Для сэрца ж — мала месца.</p>
<p>...Я зразумела твой адчай,</p>
<p>Трывожная Эн Сэкстан.</p>
<p> </p>
<p>Так, ёсць паэзіі сакрэт</p>
<p>І ў лёсе асабістым:</p>
<p>Паэт з'яўляецца на свет,</p>
<p>Як ластаўка, як выстрал.</p>
<p> </p>
<p>Не ў самагубстве сілы соль,</p>
<p>Хоць ёсць тут знак пратэста...</p>
<p>Даруй, што варушу твой боль,</p>
<p>Спакойная Эн Сэкстан.</p>
<p> </p>
<p> </p>
<h4><a id="chapter69"></a>Эрнэст Хемінгуэй</h4>
<p>Каробкі — агароджы,</p>
<p>Гудзе машынны рэй.</p>
<p>...На той я вулцы, можа,</p>
<p>Дзе йшоў Хемінгуэй?</p>
<p> </p>
<p>Бы ў дыме цыгарэтным —</p>
<p>Фасаду абалонь.</p>
<p>А можа, ў доме гэтым</p>
<p>Гарыць яго агонь?</p>
<p> </p>
<p>Вось змоўкне пёс калматы</p>
<p>І выйдзе на парог</p>
<p>Адкрыты, барадаты,</p>
<p>Любві і гневу бог?</p>
<p> </p>
<p>Маўчаць фасад і мроя.</p>
<p>Маўчыць хвалёны рай.</p>
<p>(Бывай, заганы зброя!</p>
<p>Заганны свет, бывай!)</p>
<p> </p>
<p>Але праз гвалт і кулі,</p>
<p>Палітыкаў мудрэй,</p>
<p>Ідзе ў агонь-кашулі</p>
<p>Эрнэст Хемінгуэй.</p>
<p> </p>
<p> </p>
<h4><a id="chapter70"></a>Разбітае сэрца ці скрыпка...</h4>
<p>Зрываецца голас да крыку,</p>
<p>Радзее натоўп прыхажан.</p>
<p>Разбітае сэрца ці скрыпка?..</p>
<p>Іграй сваю долю, цыган!</p>
<p> </p>
<p>Якому ты молішся лёсу</p>
<p>Між гэтых неонавых воч?</p>
<p>Сумуеш, скажы, па калёсах,</p>
<p>Да вольнай дарогі ахвоч?</p>
<p> </p>
<p>На тлумным Брадвеі не пуста.</p>
<p>Чаму ж невясёлы такі?</p>
<p>А плацяць не надта каб густа —</p>
<p>У шапцы адны медзякі.</p>
<p> </p>
<p>Душу абступілі трушчобы,</p>
<p>А спіцца ёй свежасць палян.</p>
<p>Іграй свой адчай, валачобнік!</p>
<p>Іграй сваё сэрца, цыган!</p>
<p> </p>
<p>Імкнуўся, ірваўся да раю.</p>
<p>Багаты, шчаслівы — не ты!</p>
<p>У скрыпцы, што ціха рыдае,</p>
<p>Я чую венгерскі матыў:</p>
<p> </p>
<p>«Эх, раз, яшчэ раз,</p>
<p>Яшчэ многа-многа раз!»</p>
<p> </p>
<p> </p>
<h4><a id="chapter71"></a>«Я — алкаголік»</h4>
<p>Маналог 30-гадовай жанчыны з Гарлема</p>
<p> </p>
<div class="EPIGRAPH">
<p>Штогод у ЗША ад алкаголю</p>
<p>памірае звыш 100 тысяч чалавек.</p>
</div>
<div class="CLEAR"></div>
<p> </p>
<p class="sign">З газет</p>
<p>«Мяне і суровы мароз не праб’е,</p>
<p>Я вечна ў аднолькавай ролі.</p>
<p>Сама прыкалола эмблему сабе,</p>
<p>Не бачыце? «Я — алкаголік».</p>
<p>Вы хочаце ведаць, якой я была?</p>
<p>Ёсць толькі на сэрцы адзнака.</p>
<p>Мой дом?</p>
<p>Гэта мулкі закутак двара.</p>
<p>Мой друг?</p>
<p>Азалелы сабака.</p>
<p>Даўно я не маю на шчасце надзей.</p>
<p>Другія спраўляюць вяселлі.</p>
<p>Люблю я глядзець на шыкозных людзей,</p>
<p>Каб тут жа забыцца ў пахмеллі.</p>
<p>Ці светла жыла калі-небудзь я? Не,</p>
<p>Не ўспомню, як гул тулумбаса.</p>
<p>Я — цела Гарлема, што ў брудзе гніе.</p>
<p>Я — сумная, чорная раса.</p>
<p>І вуліца шчодра мяне прыняла,</p>
<p>Дала мне прытул і спатолю.</p>
<p>Вы хочаце ведаць, якой я была?</p>
<p>Спытайцеся у алкаголю».</p>
<p> </p>
<p> </p>
<h4><a id="chapter72"></a>Верш пра верш</h4>
<p>О, кажуць з моды выйшлі тут</p>
<p>Паэмы і санеты.</p>
<p>На секс-раманы, кажуць, культ.</p>
<p>А як растуць паэты?</p>
<p> </p>
<p>Кіно насупраць, чым слывеш?</p>
<p>Няўжо любоўнай пыхай?</p>
<p>Ах, не ў цане тут, кажуць, верш:</p>
<p>Пасцельнай драмай дыхай!</p>
<p> </p>
<p>Сэр, што чытаеце найперш</p>
<p>У час, калі журліва?</p>
<p>Ах, не ў цане тут, кажуць, верш:</p>
<p>Вы п’еце джын ці піва.</p>
<p> </p>
<p>Глядзіць на юных</p>
<p>сумны сквер,</p>
<p>На твары, як са склепа.</p>
<p>Ах, не ў цане тут, кажуць, верш:</p>
<p>Марыхуана — лепей.</p>
<p> </p>
<p>Ды ў час, калі гуляе сквер,</p>
<p>Калі сваволяць моды,</p>
<p>Я знаю, дзесьці спее верш</p>
<p>Як чысты гром свабоды.</p>
<p> </p>
<p>Ды ў час, калі вятрыска б'е</p>
<p>І верашчаць газеты,—</p>
<p>Жывуць, Амерыка, твае</p>
<p>Забітыя паэты.</p>
<p> </p>
<p> </p>
<h4><a id="chapter73"></a>Энергія апалага лістка</h4>
<p> </p>
<div class="EPIGRAPH">
<p>Малюнакскрозь вашынгтонскую восень</p>
</div>
<div class="CLEAR"></div>
<p> </p>
<p>Як Вашынгтон мяняе пазалоту:</p>
<p>Сярэбрана-ружова-медны бляск!</p>
<p> </p>
<p>...Няма маёй рабіны каля плота,</p>
<p>Няма бярозкі зорнага святла!</p>
<p> </p>
<p>Заманьвае вітрына лаўкі «Ріzzа».</p>
<p>І дождж падставіў дрэва парасон.</p>
<p> </p>
<p>А дзе мая празрыстая крыніца?</p>
<p>Дзе ціхая мелодыя лясоў?</p>
<p> </p>
<p>Гуляе дзіўны ліст па тратуары,</p>
<p>А нахіліцца не хачу я, не.</p>
<p> </p>
<p>Няма маёй каліны светлатварай,</p>
<p>А значыць, тут яшчэ няма й мяне!</p>
<p> </p>
<p>Паніклая вярба, як патароча...</p>
<p>Густы пейзаж. Туман — як з малака.</p>
<p>Адкрыць, сказаць сваё мне нешта хоча</p>
<p>Энергія апалага лістка.</p>
<p> </p>
<p> </p>
<h4><a id="chapter74"></a>Зводдаль</h4>
<p>Травы зубрыныя, пошум калосся</p>
<p>І палатна разматаны сувой...</p>
<p>Зводдаль — ясней,</p>
<p>што нязбытна збылося,</p>
<p>Што абышлося айчыннай цаной.</p>
<p> </p>
<p>Крык жураўліны, празорыя росы,</p>
<p>Ростані доўгай вірлівае дно.</p>
<p>Вось і да сэрца падкралася восень —</p>
<p>Кожную трэшчынку-жылку відно.</p>
<p> </p>
<p>І ў цішыні, што дыхнула марозна,</p>
<p>Скрозь ледзяную, празяблую сінь —</p>
<p>Свеціцца кожная сынава слёзка,</p>
<p>Луг журавінавы, ў полі — бярозка,</p>
<p>Ціхая, ў чорнай хусцінцы — Хатынь.</p>
<p> </p>
<p> </p>
<h4><a id="chapter75"></a>Роздум на Арлінгтонскіх могілках</h4>
<p>...Так многа намяло на сцежку лісця,</p>
<p>На час, на памяць — столькі намяло!</p>
<p>З турыстамі хоць разам пажурыся,</p>
<p>Амерыка,</p>
<p>над лепшым — што было.</p>
<p> </p>
<p>Па мулкіх вулках выстылых ускраін</p>
<p>І ў цэнтры — тут, дзе золата і тлен,</p>
<p>Заросшы валасамі</p>
<p>ходзіць Каін —</p>
<p>Феномен прагрэсіўных перамен.</p>
<p> </p>
<p>З жалезным сэрцам і з рукамі робата,—</p>
<p>Ягоны клопат вечна пры сабе:</p>
<p>Ён цэліцца не ў Джона і не ў Роберта:</p>
<p>Амерыка, ён цэліцца ў цябе.</p>
<p> </p>
<p>То лістапад ці зоркі ападаюць?</p>
<p>Сірэны Вашынгтона ці спалох?</p>
<p>І выбіраюць тут. І забіваюць</p>
<p>На скразняках знявераных эпох.</p>
<p> </p>
<p>Мо лепей быць жалезным, чорным робатам,</p>
<p>Не ведаць праўды і не прагнуць крыл?</p>
<p>...Як лебедзь — мармуровы крыж над Робертам.</p>
<p>Над Джонам — расстраляны небасхіл.</p>
<p> </p>
<p> </p>
<h4><a id="chapter76"></a>Музыка</h4>
<p>Ёсць музыка нячутная, нямая,</p>
<p>Яна імкне з душы на крылах мар.</p>
<p>Ёсць музыка, яна не пакідае</p>
<p>Нават тады,</p>
<p>калі апошні марш.</p>
<p> </p>
<p>Ёсць музыка на тых маіх пагорках,</p>
<p>Якую, як паветра, я лаўлю.</p>
<p>У зглухлай хвалі тлумнага Нью-Йорка</p>
<p>Я музыкі, я музыкі малю.</p>
<p> </p>
<p>Ёсць музыка пяшчотней першай краскі</p>
<p>І музыка, што бударажыць сны</p>
<p>І што зрывае праведнікаў маскі</p>
<p>З забойцаў і падпальшчыкаў вайны.</p>
<p> </p>
<p>Плыве яна — уся з падзей і мрояў,</p>
<p>І хто яе прымусіць замаўчаць?</p>
<p>Ёсць музыка для здрайцы.</p>
<p>І героя.</p>
<p>О не, ёй не аднолькава гучаць!</p>
<p> </p>
<p> </p>
<h4><a id="chapter77"></a>Слова пра агонь</h4>
<p>Ад смецця цябе бараню,</p>
<p>Ці з пульсам натхнення звяраю —</p>
<p>Аддайце павагу агню,</p>
<p>Што хлебнаму духу спрыяе.</p>
<p> </p>
<p>Мы ўсе вынаходнікі</p>
<p>ў час</p>
<p>Касмічных ракет і рэнтгенаў.</p>
<p>Агонь нас трымае. І нас</p>
<p>Палохае пашчай геены..</p>
<p> </p>
<p>Баюся сказаць я: «Была.</p>
<p>Бывайце, дарогі, дасвецці».</p>
<p>О, як не хапае цяпла</p>
<p>Уздыбленай нашай планеце!</p>
<p> </p>
<p>Ды хораша верыцца дню,</p>
<p>Што ўсмешку і сонца вяшчае.</p>
<p>Аддайце павагу агню.</p>
<p>Забіце агонь вынішчальны!</p>
<p> </p>
<p> </p>
<h4><a id="chapter78"></a>Ціхая песня</h4>
<p>Слухаючы канцэрт эмігрантаў у Нью-Джэрсі</p>
<p> </p>
<div class="EPIGRAPH">
<p>Толькі верасу пальцы</p>
<p>настрояць душы тваёй струны.</p>
</div>
<div class="CLEAR"></div>
<p> </p>
<p class="sign">Данута Бічэль-Загнетава</p>
<p>Ты прарвешся, нібыта ў сакрэце,</p>
<p>З ноты першай, што ўзяў салавей,</p>
<p>Пакалення другога ці трэцяга</p>
<p>Эмігранцкіх сямей!</p>
<p> </p>
<p>Дыяменцікі глебы...— бы з сотаў</p>
<p>Мёд струменіць на донца каўша.</p>
<p>Эмігрыруе розум. І ўсё-такі</p>
<p>Застаецца балючай душа.</p>
<p> </p>
<p>У царкве, на харальнай сцэне,</p>
<p>Як цвіце незамглёны твой строй!</p>
<p>Захліпнулася песня, ўзляцела</p>
<p>І назвалася ціха сястрой.</p>
<p> </p>
<p>А чаму ж зажурыліся маці?</p>
<p>Дзе ж ваш, мальцы, здарожыўся конь?</p>
<p>Толькі верасу чуйныя пальцы!</p>
<p>Толькі позняй рабіны агонь!</p>
<p> </p>
<p>Як грамнічную свечку,</p>
<p>лэдзі</p>
<p>Ускрыліла малітву ў сабе.</p>
<p>Хто ж, душа, цябе так развярэдзіў?..</p>
<p>А крынічка з-пад кораня б’е.</p>
<p> </p>
<p> </p>
<h4><a id="chapter79"></a>Мальба Дункан, ці Сяргей Ясенін у Амерыцы</h4>
<p>Боль які? Якога болю эра?</p>
<p>Балявы ўзвышаецца парог.</p>
<p>«Я малю цябе: застанься, Серго!</p>
<p>Бачыш? Да тваіх прыпала ног».</p>
<p> </p>
<p>«Я малю цябе: застанься, Серго!» —</p>
<p>Голас аддаляецца, як звон.</p>
<p>Спрасаваны да адчаю нервы,</p>
<p>Толькі вочы ўспыхваюць, як лён.</p>
<p> </p>
<p>Наплывае одум вечаровы</p>
<p>І радзімай ніткі суравей —</p>
<p>Кучарава-золатагаловы</p>
<p>Сцішыўся разанскі салавей.</p>
<p> </p>
<p>Пышныя — ды ўсё чужыя! — ланчы...<sup><a href="#footnote-1">1</a></sup></p>
<p>Сум чужых абдымкаў і зямлі...</p>
<p>Размаіста-шумны рэстаранчык,</p>
<p>Рашэну<sup><a href="#footnote-2">2</a></sup></p>
<p>ў апошні раз налі!</p>
<p> </p>
<p>Адплыве ён караблём наранку,</p>
<p>Залатой мігнуўшы галавой,</p>
<p>О, Радзіма! — сіні край! — тальянка!</p>
<p>Хоць і ўмерці — толькі на сваёй!</p>
<p> </p>
<p> </p>
<h4><a id="chapter80"></a>Дажджавая нітка лёсу мамы</h4>
<p>Як баюся грому тэлеграмы,</p>
<p>Асабліва — хуткай, балявой.</p>
<p>...Дажджавая нітка лёсу мамы</p>
<p>Вырасла высокаю травой.</p>
<p> </p>
<p>У зямлю, якую ўскалыхала</p>
<p>На руках айчынная ўдава,</p>
<p>Колькі кропляў, колькі слёз упала! —</p>
<p>А шуміць ахоўная трава.</p>
<p> </p>
<p>Стане смага, стане скруха мучыць,</p>
<p>Дождж пральецца, нібы з рукава...</p>
<p>А куды я ні ступлю — жывуча —</p>
<p>Ўсё пяе радзімая трава!</p>
<p> </p>
<p>Ходзіць маё сонца за гарамі,</p>
<p>За даламі і — за даланёй.</p>
<p>Дажджавая нітка лёсу мамы —</p>
<p>Праз чужыну — журыцца са мной.</p>
<p> </p>
<p> </p>
<h4><a id="chapter81"></a>* * *</h4>
<p>Не спіць сівы Гудзон,—</p>
<p>Няма яму цішы.</p>
<p>Шалёны перагон</p>
<p>Рэкламаў і машын.</p>
<p> </p>
<p>Ірвецца слова ніць,</p>
<p>Што мелася ў запас.</p>
<p>Хачу я пазваніць</p>
<p>Табе ў сумотны час.</p>
<p> </p>
<p>Тут, на чужой зямлі,</p>
<p>Дзе вера ўпала ніц,</p>
<p>Ты снішся мне з раллі,</p>
<p>Ў мяне цячэш —</p>
<p>з крыніц.</p>
<p> </p>
<p>Шыкозная смуга</p>
<p>Па самым сэрцы б’е.</p>
<p>Пяе мая туга</p>
<p>Дыханне па табе!</p>
<p> </p>
<p> </p>
<h4><a id="chapter82"></a>Шлях дадому</h4>
<p>Шлях дадому,— ён заўжды кароткі.</p>
<p>А хоць пёркам воблака пішы!</p>
<p>Добры дзень, дымок зямлі салодкі!</p>
<p>Добры час, мае таварышы!</p>
<p>Хоць мінула нас</p>
<p>вайны навала,</p>
<p>Змоўніцкая куля абышла —</p>
<p>Нам на рукі выпала нямала,</p>
<p>Каб зямля з арбіты не сышла.</p>
<p> </p>
<p>Ладзім мы свае масты, сустрэчы,</p>
<p>Варым сталь, будуем гарады.</p>
<p>Нам нямала выпала на плечы</p>
<p>Ў гэты — і ў наступныя гады.</p>
<p> </p>
<p>Толькі б чэрствасць нас не астудзіла,</p>
<p>Толькі б спела слова не дарма.</p>
<p>Над крылом праменнае Радзімы</p>
<p>Пахіснуцца</p>
<p>права нам няма!</p>
<p> </p>
<p> </p>
<h4><a id="chapter83"></a>Келіх роднага неба</h4>
<p> </p>
<div class="EPIGRAPH">
<p>Беларускім дыпламатам</p>
</div>
<div class="CLEAR"></div>
<p> </p>
<p>Ад раллі, ад палян, ад чабору</p>
<p>У пакойчыку — светлы прыліў.</p>
<p>І не трэба мелодыю бору</p>
<p>Перакладваць на іншы матыў.</p>
<p> </p>
<p>Нас трымаюць надзейныя кладкі,</p>
<p>Нават тыя, што вораг спаліў.</p>
<p>І не трэба жыццё без аглядкі</p>
<p>Перакладваць на іншы матыў.</p>
<p> </p>
<p>О, як спеліцца голас няспеты,</p>
<p>Растапляючы наледзь гадзін.</p>
<p>Сто нябёс, сто вятроў кругасветных! —</p>
<p>Келіх роднага неба адзін.</p>
<p> </p>
<p>Да чужога не звыкліся вочы,</p>
<p>Сэрца цепліць гаючы ўспамін.</p>
<p>Можа, свет пераменіцца тройчы —</p>
<p>Келіх роднага неба адзін!</p>
<p> </p>
<p>Нью-Йорк — Мінск.</p>
<p>1981—1982</p>
<p> </p>
<p> </p>
<p> </p>
<h3><a id="chapter84"></a>3...</h3>
<p>У журбы спытаць каторай,</p>
<p>Па якой мы плацім мерцы?</p>
<p>Соль жыцця не толькі ў творах —</p>
<p>Соль, — яна на самым сэрцы!</p>
<p> </p>
<p> </p>
<h4><a id="chapter85"></a>Вясло і перавясла</h4>
<p>З глыбінных схоў народных слоў</p>
<p>Не з торбачкай па масла</p>
<p>Імчала ўдаль мяне вясло.</p>
<p>Трымала перавясла.</p>
<p> </p>
<p>Шумеў сусветны гураган</p>
<p>Выгнаннікам паганым.</p>
<p>Мне рукі абдзіраў дзірван —</p>
<p>Ралля лячыла раны.</p>
<p> </p>
<p>На небасхіле юных крыл</p>
<p>Крыляла даль навыраст.</p>
<p>І прыдавала новых сіл</p>
<p>Зямля удоў і сірат.</p>
<p> </p>
<p>І з векапомных тых гадоў,</p>
<p>З маленства ціхай лодкі</p>
<p>Калодзеж памяці дзядоў</p>
<p>Быў самы найсалодкі.</p>
<p> </p>
<p>Якую ж песню выткаць мне,</p>
<p>Знайсці якія гамы?</p>
<p>Ды ў засівелым тумане</p>
<p>Не гаснуць вокны мамы.</p>
<p> </p>
<p>Дабрыдзень, роднае сяло,</p>
<p>Дзе любасць не пагасла.</p>
<p>Нясе ўдаль мяне вясло —</p>
<p>Вяртае перавясла.</p>
<p> </p>
<p> </p>
<h4><a id="chapter86"></a>* * *</h4>
<p>Сумуем па сябрах, як па надвор'і.</p>
<p>Асвойваем спрадвечныя ільды.</p>
<p>І адкрываем новыя сузор’і,</p>
<p>І пад зямлёй знаходзім гарады.</p>
<p> </p>
<p>Але куды ты, думка-непаседа?</p>
<p>Чаму крычыш, спакойная душа?</p>
<p>Далёка як —</p>
<p>да блізкага суседа!</p>
<p>І да клапот ляснога мураша!</p>
<p> </p>
<p>Чаму так горна раструбіўся жораў,</p>
<p>А ў лістападзе — дрэва зацвіло?</p>
<p>Чаму такое, блізкае учора,</p>
<p>Спяваеш па-інакшаму, сяло?</p>
<p> </p>
<p>Перабірае мама сонца ў кроснах,</p>
<p>Перабірае век</p>
<p>свой лёс з азоў.</p>
<p>Ты душны, свет. І сто разоў — дзівосны!</p>
<p>І неспазнаны — тысячу разоў!</p>
<p> </p>
<p> </p>
<h4><a id="chapter87"></a>Ялта — 1917</h4>
<p>Чысты пагляд васілька.</p>
<p>Ціха журыцца радзіме.</p>
<p>Роднае поле радка</p>
<p>Ці не з табою, Максіме?</p>
<p> </p>
<p>Чую, як мора шуміць.</p>
<p>Хваля</p>
<p>тугі не адніме.</p>
<p>Хочацца верыць і жыць</p>
<p>Ці не табе, Максіме?</p>
<p> </p>
<p>Белай самоты сцяна,</p>
<p>Дай яму лёту і сілы!</p>
<p>Ці не з журбы Лесуна</p>
<p>Ў Лебедзя гордыя крылы...</p>
<p> </p>
<p>Скруха душу апячэ,</p>
<p>А ці узніме нягода.</p>
<p>Гэта спяшаецца Чэсць</p>
<p>У абарону народа.</p>
<p> </p>
<p>Смерць, ты цікуеш дарма.</p>
<p>Белых галінак кіпенне.</p>
<p>Смерці ў Паэта няма —</p>
<p>Ёсць Нараджэнне!</p>
<p> </p>
<p>Песняй абвостраны слых</p>
<p>Чуеш, Максім? — не ўмірае!</p>
<p>Гэта з табой. І для ўсіх</p>
<p>Зорка Венера світае.</p>
<p> </p>
<p> </p>
<h4><a id="chapter88"></a>Ружы Купалы</h4>
<p>Святло вачэй. Журбы пракос.</p>
<p>Сарочкі кужаль.</p>
<p>Ўпляліся ў Ваш балесны лёс</p>
<p>Шыпы і ружы.</p>
<p> </p>
<p>Ў хадзе радка, як хадака,</p>
<p>Праз град і слоту,</p>
<p>О, як выполвала рука</p>
<p>Драсён прыгнёту!</p>
<p> </p>
<p>Да зор не спалася радкам</p>
<p>І песні мужнай.</p>
<p>І не да сну было шпікам:</p>
<p>Палалі ружы.</p>
<p> </p>
<p>Адменнай ніткай вышыт час.</p>
<p>Ды ў Беларусі</p>
<p>Не ў цень сышлі — звіняць для Вас</p>
<p>Прызнання гуслі.</p>
<p> </p>
<p>Гучыць паэзіі арган</p>
<p>Праз боль і сцюжы.</p>
<p>...Кладу на Вечнасці Курган</p>
<p>Святыя ружы.</p>
<p> </p>
<p> </p>
<h4><a id="chapter89"></a>Кастры ў Петраградзе</h4>
<p> </p>
<div class="EPIGRAPH">
<p>Солдату</p>
<p>упал</p>
<p>огонь на глаза,</p>
<p>на клок</p>
<p>волос</p>
<p>лёг.</p>
<p>Я узнал,</p>
<p>удивился,</p>
<p>сказал:</p>
<p>«Здравствуйте,</p>
<p>Александр Блок.</p>
<p>Лафа футуристам,</p>
<p>фрак старья</p>
<p>разлазится</p>
<p>каждым швом».</p>
<p>Блок посмотрел —</p>
<p>костры горят —</p>
<p>«Очень хорошо».</p>
</div>
<div class="CLEAR"></div>
<p> </p>
<p class="sign">У. Маякоўскі</p>
<p>Агнямі горад растрывожаны,</p>
<p>Заранкай свеціць далягляд.</p>
<p>Кастрычнік. Туляцца прахожыя</p>
<p>Паміж матросаў і салдат.</p>
<p> </p>
<p>Інтэлігенцыя фарцовая</p>
<p>У каўняры хавае страх.</p>
<p>А плошча людная Дварцовая</p>
<p>Уся ў рабінавых кастрах.</p>
<p> </p>
<p>Ён сцішыў крок. Душа прытомлена.</p>
<p>І пад вачыма — сінява.</p>
<p>Душою ці крылом надломленым</p>
<p>Ў гранітны бераг б‘е Нява.</p>
<p> </p>
<p>Гараць кастры, крывёй прасмоленыя, —</p>
<p>Высокі іх узлётны дух!</p>
<p>І асвятляюць сцены Смольнага,</p>
<p>І над Нявой паэтаў двух.</p>
<p> </p>
<p>Кастры ў вяках узыдуць зоркамі,</p>
<p>Хоць водбліск смутна лёг на скронь.</p>
<p>Ды на дваіх Айчыны горкі дым</p>
<p>І на дваіх — адзін Агонь!</p>
<p> </p>
<p> </p>
<h4><a id="chapter90"></a>У вянок Лесі Украінцы</h4>
<p>Век праляцеў, а ці сон?</p>
<p>Ліст аднаўляе дуброва.</p>
<p>Вам з Беларусі паклон,</p>
<p>Ластаўка роднага слова.</p>
<p> </p>
<p>Гэта не помнік Ваш, не —</p>
<p>Рухі жыцця нажавыя.</p>
<p>І Вашы крылы жывыя</p>
<p>Сцелюцца іншай вясне.</p>
<p> </p>
<p>Чуйна ступаць па зямлі</p>
<p>Тым,</p>
<p>хто за Вамі — з Радзімай.</p>
<p>Колькі паэтаў ўзнялі!</p>
<p>Сэрцаў Вы колькі збудзілі!</p>
<p> </p>
<p>З Вамі гамоніць абсяг.</p>
<p>Раіцца з Вамі прырода.</p>
<p>Песня і Песні прасцяг —</p>
<p>Леся —</p>
<p>легенда народа.</p>
<p> </p>
<p> </p>
<h4><a id="chapter91"></a>Лістапад. Пётр Ільіч Чайкоўскі</h4>
<p>Світанак верасовы.</p>
<p>Не ліст — гады ляцяць.</p>
<p>Ёсць музыка, а словы</p>
<p>І самі загучаць.</p>
<p> </p>
<p>Жыццё, жаданне, жыта</p>
<p>Ў адзін зліюцца хор.</p>
<p>Глядзі: душа адкрыта</p>
<p>Для буры і для зор.</p>
<p> </p>
<p>О, як трывожна ў свеце</p>
<p>І сэрцу, і вачам!</p>
<p>І нетутэйшы вецер</p>
<p>Зрывае плашч з пляча.</p>
<p> </p>
<p>Як прывід — ноты, ноты</p>
<p>На крэсле, на стале...</p>
<p>Стыхія адзіноты,</p>
<p>Ты жорсткая,</p>
<p>але</p>
<p> </p>
<p>Звіняць лісця падкоўкі,</p>
<p>Пяе спусцелы сад.</p>
<p>То Пётр Ільіч Чайкоўскі</p>
<p>Іграе лістапад.</p>
<p> </p>
<p> </p>
<h4><a id="chapter92"></a>Гамаюн на Палессі</h4>
<p> </p>
<div class="EPIGRAPH">
<p>Полюби эту вечность болот:</p>
<p>Никогда не иссякнет их мощь.</p>
<p>Этот злак, что сгорел,— не умрет.</p>
<p>Этот куст — без истления — тощ.</p>
</div>
<div class="CLEAR"></div>
<p> </p>
<p class="sign">А. Блок</p>
<p>Свет повен тайны і здзіўлення,</p>
<p>І немаўлінай віднаты...</p>
<p>Але ад самага з’яўлення</p>
<p>Смуткуеш ты і любіш — ты.</p>
<p> </p>
<p>Наросхліст вокны ў кіпень мая.</p>
<p>Аціх ля берага паром.</p>
<p>Ды ці не бура агнявая</p>
<p>Тваім валодае пяром?</p>
<p> </p>
<p>Туга, як хмуры панядзелак.</p>
<p>Пагосты. Ніцыя кусты.</p>
<p>Апранены ў глухі шынелак,</p>
<p>Смуткуеш ты і любіш ты.</p>
<p> </p>
<p>Ды ўспомніцца між курных хатак,</p>
<p>Дзе багнай дыхаюць лаўжы,</p>
<p>Што з чэсцю рускага салдата</p>
<p>Паручнік Лермантаў служыў.</p>
<p> </p>
<p>Не, не спадманны промень свята,</p>
<p>Не бурштыновы хмель віна —</p>
<p>Паэтаў акрыляе страта,</p>
<p>І загартоўвае — яна!</p>
<p> </p>
<p>Сівы, пануры, белкаменны</p>
<p>Спіць між балота гарадок.</p>
<p>Але ў чаканні перамены</p>
<p>Аб штык навостраны радок.</p>
<p> </p>
<p>Над смутаю жыццёвай прозы.</p>
<p>Над астабрыдлай тванню скрух —</p>
<p>Не ўкамянеў арліны позірк,</p>
<p>Не ўтравянеў мяцежны дух.</p>
<p> </p>
<p>Не боскай міласцю стыхіі —</p>
<p>Даверам споўнены лісты.</p>
<p>І сэрцам матухны Расіі</p>
<p>Смуткуеш ты і любіш — ты!</p>
<p> </p>
<p> </p>
<h4><a id="chapter93"></a>На месцы дуэлі Лермантава</h4>
<p>Спачатку — слова. Тайны знак спярша.</p>
<p>Не падкупіць вястунку год — зязюлю.</p>
<p>Балючая паэтава душа</p>
<p>А ці сама сабе шукае кулю?</p>
<p> </p>
<p>Не будзе ад паэзіі збавення.</p>
<p>Паклон табе, смуглявы Пяцігорск!</p>
<p>Як эпалеты смутку і сумлення —</p>
<p>Ляжаць снягі на гордых піках гор.</p>
<p> </p>
<p> </p>
<h4><a id="chapter94"></a>Рыгору Семашкевічу</h4>
<p>Непрадбачна журыцца мой верш,</p>
<p>Ты яго ужо не прачытаеш.</p>
<p>...Як глыбока, Грыша, ты жывеш:</p>
<p>Ні акоп, ні вуліцы не маеш!</p>
<p> </p>
<p>Развітальнай</p>
<p>доўжыцца шашы.</p>
<p>Эх, якое-не-такое лета!</p>
<p>Светлая дарога ў Дамашы —</p>
<p>У чаканні сына. І паэта.</p>
<p> </p>
<p>Ты ў якой быліннай старане?</p>
<p>Шлях дажджом палынным акрапіла.</p>
<p>Мо з сівой гісторыі Шыпіла</p>
<p>Ці Ігнат Буйніцкі скажа мне?</p>
<p> </p>
<p>Горкі вецер. Вечаровы дым.</p>
<p>Смех звініць дзіцячы, як шумёлы.</p>
<p>...Здрыгануся: воблікам тваім</p>
<p>Кропелька твая бяжыць са школы.</p>
<p> </p>
<p> </p>
<h4><a id="chapter95"></a>Настаўнікам маім</h4>
<p>У маладосці свой запеў сардэчны,</p>
<p>Свая журба і радасці свае.</p>
<p>Ды ці не вамі</p>
<p>кожны з нас прасвечан,</p>
<p>Старэйшыя дарадчыкі мае?</p>
<p> </p>
<p>За цёплаю усмешкаю сяброўскай —</p>
<p>Як разгадаць, што быў нялёгкі дзень?</p>
<p>...А прывячалі — роўную на роўных! —</p>
<p>Нясмелую і юную з надзей.</p>
<p> </p>
<p>Яны ж ляцяць, гадоў няўмольных сходкі,</p>
<p>Кручасты іх і катаржны працяг.</p>
<p>...Як галубы, сівеюць аднагодкі</p>
<p>На самай чуйнай лініі жыцця.</p>
<p> </p>
<p>Надзеі квет і чорны пыл гаркоты.</p>
<p>І часу для спачыну не стае.</p>
<p>Яны ж з той самай баявой пяхоты —</p>
<p>Любімыя настаўнікі мае.</p>
<p> </p>
<p> </p>
<h4><a id="chapter96"></a>Кайстра Яна Скрыгана</h4>
<p>На Рыжскім вакзале пазнаёмілася з Янам Аляксеевічам Скрыганам. Такім бачу яго заўжды: з лёгкай кульбаю-посахам у руцэ і з бухматай брызентавай кайстрай за пля­чыма.</p>
<p> </p>
<p>Неба ракетнае сочым.</p>
<p>Маем на шчасце правы.</p>
<p>...Сталі жалобным глыточкам</p>
<p>Рэкі, бары, паплавы.</p>
<p> </p>
<p>Песню бабуліну ўспомнім —</p>
<p>Гукі забудзем ураз.</p>
<p>...Нашы высокія промні</p>
<p>Ціха згараюць без нас.</p>
<p> </p>
<p>Молада мудраму Яну</p>
<p>Між паваротак і ніў.</p>
<p>Лірнікаў голас — не звянуў!</p>
<p>Лірнікаў час — не прабіў!</p>
<p> </p>
<p>Памяць сцяжын не аслепла:</p>
<p>Маецца кайстра ў запас.</p>
<p>...Ян Аляксеевіч, светла,</p>
<p>Сцішана слухаю Вас.</p>
<p> </p>
<p> </p>
<h4><a id="chapter97"></a>* * *</h4>
<p>...Рэкамендацыю прасіць —</p>
<p>Пытаць сабе характарыстыку.</p>
<p>І вось яна ужо звініць</p>
<p>На запытальным лісціку.</p>
<p> </p>
<p>Ах, можна з болем і з грахом,</p>
<p>І з думкамі гарачымі</p>
<p>Прыйсці, нібыта ў свой,— у дом</p>
<p>Да Пімена,</p>
<p>Да Панчанкі.</p>
<p> </p>
<p>Не спаў паэт? Паэт хварэў,</p>
<p>Сто раз у сэрца мечаны?</p>
<p>Ды вось вачыма абагрэў,</p>
<p>Як песняй незалечнаю.</p>
<p> </p>
<p>Дык, значыць, ёсць каму — сястрой...</p>
<p>І роднасць не канчаецца,</p>
<p>Калі Паэт Душы</p>
<p>Душой</p>
<p>За бліжняга ручаецца!</p>
<p> </p>
<p> </p>
<h4><a id="chapter98"></a>Анатолю Сцяпанавічу Вялюгіну</h4>
<p>Ці не Ваша выслалася поле</p>
<p>Зеляное, як палын-віно,</p>
<p>Ад балады віцебскай, ад болю,</p>
<p>Ад сяннога гарадка Сянно.</p>
<p> </p>
<p>Шапкі спелых траў, плячо парома,</p>
<p>Росныя, бы ў зорах, паплавы...</p>
<p>Гэты край мне, ведама, знаёмы —</p>
<p>Ён такі ж чуллівы, як і Вы.</p>
<p> </p>
<p>Шум вяршынных сосен у прагалах,</p>
<p>Завіруха вогненнай ліствы...</p>
<p>Гэты бор я дзесьці сустракала —</p>
<p>Ён такі ж бяссонны, як і Вы.</p>
<p> </p>
<p>Баравая,</p>
<p>зноў чакае сцежка.</p>
<p>Тчэцца памяць ніткай суравой.</p>
<p>Спахмурнее твар. І ўсё ж усмешка</p>
<p>Выдае Вас, бацька, з галавой!</p>
<p> </p>
<p> </p>
<h4><a id="chapter99"></a>Бэз Веры Палтаран</h4>
<p>Можа, камусьці тыраж да зарэзу,</p>
<p>Пухлыя сняцца тамы.</p>
<p>Вера Сямёнаўна, хочацца бэзу</p>
<p>Ў гордым маўчанні зімы.</p>
<p> </p>
<p>Цуд, а ці корань з палескага краю</p>
<p>Вашай душой уваскрэс?</p>
<p>Не дачакаюся дзіўнага маю:</p>
<p>Сніцца і мроіцца Бэз!</p>
<p> </p>
<p>Век наш касмічны — спешка і гонка.</p>
<p>Ды развярэдзіць да слёз</p>
<p>Белай надзеяю — белая гронка.</p>
<p>А ў фіялетавай выбухне лёс.</p>
<p> </p>
<p>Сочыцца, хлынуў ракою, ліецца</p>
<p>Студзеню наперарэз —</p>
<p>Божа, як ломіцца ў вокны і ў сэрца</p>
<p>Сэрцам</p>
<p>раскрылены</p>
<p>Бэз!</p>
<p> </p>
<p> </p>
<h4><a id="chapter100"></a>Лілеі студзеня</h4>
<p>(Да партрэта Ніны Мацяш)</p>
<p> </p>
<p>Выплыла песня з Бярэсця бярозавага:</p>
<p>«Выйдзі, дзяўчына, не бойся марозу...»</p>
<p> </p>
<p>А маразы ўсю ноч рыпелі,</p>
<p>Белым-бела на зямлі,</p>
<p>Ці то белыя лілеі</p>
<p>Ў Чорна возера зайшлі?</p>
<p> </p>
<p>Не было, каб так марозіла!</p>
<p>Не было, каб так пякло!</p>
<p>Арабінай днела позняю</p>
<p>У агеньчыках сяло.</p>
<p> </p>
<p>Завірухай разгайданыя,</p>
<p>Нагадаўшы карагод,</p>
<p>Йшлі лілеі, закаваныя</p>
<p>У аглухлы тоўсты лёд.</p>
<p> </p>
<p>Йшлі па заснежжы паперы,</p>
<p>Па наступным і былым.</p>
<p>...А боты Золушкі былі</p>
<p>Трыццаць шчыльнага памеру.</p>
<p> </p>
<p> </p>
<h4><a id="chapter101"></a>* * *</h4>
<p> </p>
<div class="EPIGRAPH">
<p>Уладзіміру Паўлаву</p>
</div>
<div class="CLEAR"></div>
<p> </p>
<p> </p>
<p>Ранавата нам прычальваць,</p>
<p>Траціць час на перакуры.</p>
<p>Я люблю братоў адчайных,</p>
<p>Што жывуць на стыку буры.</p>
<p> </p>
<p>Дзе,упаў баец вясёлы —</p>
<p>У травы спытаць каторай?</p>
<p>...Хлопчыкі бяздомных сёлаў,</p>
<p>Вы сям'і былі апорай.</p>
<p> </p>
<p>Сябрукі вятроў расхрыстаных,</p>
<p>Зналі працу вы любую.</p>
<p>І жылі не горш міністраў</p>
<p>На стыпендыю скупую.</p>
<p> </p>
<p>У журбы, спытаць каторай,</p>
<p>Па якой мы плацім мерцы?</p>
<p>Соль жыцця не толькі ў творах</p>
<p>Соль,— яна на самым сэрцы!</p>
<p> </p>
<p> </p>
<h4><a id="chapter102"></a>Агнявы танец</h4>
<p> </p>
<div class="EPIGRAPH">
<p>Тамары Аўсяннікавай</p>
</div>
<div class="CLEAR"></div>
<p> </p>
<p> </p>
<p>Крывінкай ад прыроды,</p>
<p>Дзе рухаў не займаць —</p>
<p>І боль найсамых родных</p>
<p>У танцы станцаваць!..</p>
<p> </p>
<p>Кружылася танцорка.</p>
<p>Прасілі мы: «Яшчэ!»</p>
<p>А слёзка, нібы зорка,</p>
<p>Палала па шчацэ.</p>
<p> </p>
<p>У змроку невідушчым</p>
<p>Яснеў любві ачаг.</p>
<p>І валасы, як пушча,</p>
<p>Шумелі на плячах.</p>
<p> </p>
<p>Хто ведае, з якое</p>
<p>Нагоды ці віны</p>
<p>Занеслі ў ціхі Лоеў</p>
<p>Свой нораў цыганы?</p>
<p> </p>
<p> </p>
<p>Паромы. Аблачынкі.</p>
<p>Кахання перагон.</p>
<p>...А ў Лоеўскай дзяўчынкі</p>
<p>Дзве донечкі, як лён.</p>
<p> </p>
<p>Прасеецца праз сіта</p>
<p>Набытак перамен. ...Тамара,</p>
<p>Кармэнсіта,</p>
<p>Палеская Кармэн.</p>
<p> </p>
<p> </p>
<h4><a id="chapter103"></a>* * *</h4>
<p> </p>
<div class="EPIGRAPH">
<p>Юрку Голубу</p>
</div>
<div class="CLEAR"></div>
<p> </p>
<p>Ці чуецца у зманлівым спакоі</p>
<p>Мелодыя расстайнай завірухі —</p>
<p>У гордай зеляніне колкай хвоі,</p>
<p>У жаўцізне асенне-ціхай скрухі?</p>
<p> </p>
<p>А сцежкі наша доля не мыляе.</p>
<p>Дык ад якога ж кроўнага сваяцтва</p>
<p>Яшчэ гарыць і іскрамі страляе</p>
<p>Касцёр вясёлы польнага юнацтва...</p>
<p> </p>
<p>Не робіць культу з нас яшчэ культура.</p>
<p>Адбітак дня шукаем мы не ў люстры.</p>
<p>А два лісткі на голай сцежцы,</p>
<p>Юра,</p>
<p>Як два лісты, што ўсё ляцяць насустрач.</p>
<p> </p>
<p> </p>
<h4><a id="chapter104"></a>Верш Хрысціне Лялько</h4>
<p>А дзе ж праз мора кладка...</p>
<p>Мільгнуць гады вяслом.</p>
<p>Спатканне? Страта? Згадка?</p>
<p>Хрысціна,</p>
<p>Гэта гром.</p>
<p> </p>
<p>Яшчэ не раз пяшчота</p>
<p>Вуголлем — басанож.</p>
<p>Адхланне ці самота?</p>
<p>Хрысціна,</p>
<p>Гэта дождж.</p>
<p> </p>
<p>Няхай паплешча ў ладкі,</p>
<p>Хай высвенціць авёс.</p>
<p>А востры серп прабабкі,</p>
<p>Хрысціна,</p>
<p>Гэта — лёс.</p>
<p> </p>
<p> </p>
<h4><a id="chapter105"></a>Галінка з Мардакян</h4>
<p>Галінка, што на памяць адламілі,—</p>
<p>Яна ўзышла на сэрцы варажбой.</p>
<p>О, мы яшчэ з табой не гаварылі,</p>
<p>З такою ласкай ціхай і журбой!</p>
<p> </p>
<p>Так погляд не паўторыцца ніколі</p>
<p>Паміж скупым быццём і —</p>
<p>небыццём.</p>
<p>У кожнага — свая галінка болю</p>
<p>І радасці,</p>
<p>пазначаных жыццём.</p>
<p> </p>
<p>Ён будзе, прыйдзе морак</p>
<p>вечаровы,</p>
<p>Ды хіба сэрца спыніцца звінець?</p>
<p>Каму — вязьмо, каму —</p>
<p>вянок лаўровы,</p>
<p>А гэтае галінцы — зелянець!</p>
<p> </p>
<p>Які абсяг! І ў небе — ні хмурынкі.</p>
<p>Хай потым — золь, і роспач,</p>
<p>і спадман.</p>
<p>І зеляней ясенінскай журбінкі —</p>
<p>Самотная галінка з Мардакян.</p>
<p> </p>
<p> </p>
<h4><a id="chapter106"></a>Зайду да Шчамялёва</h4>
<p>Утапілася рака. Раскісла глеба.</p>
<p>Зрывае форткі вецер халасты.</p>
<p>Халоднае, дажджом размыта неба.</p>
<p>Уліплі ў гразь іржавыя лісты.</p>
<p> </p>
<p>Размоклі ў полі маміныя боты.</p>
<p>Знасілася нядзелечка мая.</p>
<p>А ты, душа, хацела адзіноты?</p>
<p>Бяры ж яе — яна уся твая!</p>
<p> </p>
<p>Вось мокры плот. І мокры кот ля плота.</p>
<p>Азяблая рабіна сыпле плод.</p>
<p>Запі дажджом няпрошаным гаркоту</p>
<p>І памяні салодкі самы год...</p>
<p> </p>
<p>З якой красы тады сатчэцца слова?</p>
<p>Відаць, сама не праглыну зараз.</p>
<p>...Пайду, пазычу неба ў Шчамялёва,—</p>
<p>Яно ў яго блакітнае якраз.</p>
<p> </p>
<p> </p>
<h4><a id="chapter107"></a>Затушуйце руку</h4>
<p> </p>
<div class="EPIGRAPH">
<p>Ежели Кольцов выпускает книгу, то на обложку дайте портрет, который у Екатерины. Лицо склоненное. Только прежде затушуйте Изадорину руку на плече.</p>
<p>Читали ли Вы, что пишет обо мне Дункан за границей.</p>
<p>З пісьма С. Ясеніна Г. А. Беніслаўскай ад 11 мая 1925 г., Баку.</p>
</div>
<div class="CLEAR"></div>
<p> </p>
<p> </p>
<p>Ці туга захліснула, як мора.</p>
<p>Ці нахлынула сінь касачоў?</p>
<p>...Затушуйце руку Ізадоры,</p>
<p>Што ўпілася арліцай ў плячо.</p>
<p> </p>
<p>Не пяшчота славянскай галубкі,</p>
<p>Дзе нябачна журбоціцца страсць —</p>
<p>Ёсць каханне страшней душагубкі:</p>
<p>Ні прапасці, ні дыхаць не дасць.</p>
<p> </p>
<p>Бераг Каспія чуйна-ласкавы,</p>
<p>Як нястомны чайханшчык Баку.</p>
<p>Кропля горкай слязы, а ці славы?</p>
<p>Затушуйце руку.</p>
<p> </p>
<p>Гэтак смутку трывожна і горна.</p>
<p>Не сціхае прыбой гаваркі.</p>
<p>Разрываючы спеўнае горла,</p>
<p>Жаўрукамі крыляюць радкі.</p>
<p> </p>
<p>Вараннём — за кардонам газеты.</p>
<p>Але сэрца галубіць Баку.</p>
<p>Дзеля лепшае песні паэта</p>
<p>Адшчапіце руку!</p>
<p> </p>
<p> </p>
<h4><a id="chapter108"></a>Адчай</h4>
<p>Ні гукам, ні званкам не адгукнешся.</p>
<p>Атуліць колкай памяці сувой.</p>
<p>Праз лёс мой</p>
<p>ты, як бура, пранясешся.</p>
<p>І дождж размые родны воблік твой.</p>
<p> </p>
<p>І стане пуста мне, нібы ў пустыні.</p>
<p>Нібы сярод пустыні — я адна.</p>
<p>Так сівая бабуля ля акна</p>
<p>Пустой надзеяй цешыцца пра сына.</p>
<p> </p>
<p> </p>
<h4><a id="chapter109"></a>* * *</h4>
<p>Вы прараклі. І сэнс прароцтва</p>
<p>Якраз пацвердзіўся на мне.</p>
<p>Цяжар вясновага сіроцтва</p>
<p>Цягну, як барку на спіне.</p>
<p> </p>
<p>І толькі восенню імглістай</p>
<p>Жыве мая душа паноў,</p>
<p>Калі з курлыканнем і свістам</p>
<p>Адносіць юную любоў.</p>
<p> </p>
<p> </p>
<h4><a id="chapter110"></a>* * *</h4>
<p>І прыйдзе боль, нібы па дому,</p>
<p>Ў якім не склалася сям'я.</p>
<p>На дождж, на гром, на ясны промень</p>
<p>Падобна музыка мая.</p>
<p> </p>
<p>У салаўя прашу запеўкі,</p>
<p>Нібыта ў ёй і ўвесь сакрэт.</p>
<p>Відаць, ад жалю, ад жалейкі</p>
<p>Было з’явіцца мне на свет.</p>
<p> </p>
<p>Жыву. Не жалюся. І помню</p>
<p>У цесных сховах пачуцця,</p>
<p>Што дождж, і гром, і ясны промень —</p>
<p>Пачатак і працяг жыцця.</p>
<p> </p>
<p> </p>
<h4><a id="chapter111"></a>Правяраючы час і сябе</h4>
<p>...Толькі вецер кране беласнежны кілім.</p>
<p> </p>
<p>...Лёд калодзежа мама праб’е.</p>
<p> </p>
<p>Пасвяткуем. На сходах ўзахлёб пашумім,</p>
<p>Правяраючы час і сябе.</p>
<p> </p>
<p>На вяселлі зайграе сляпы інвалід,</p>
<p>Але песня ўзляціць не ў жальбе.</p>
<p> </p>
<p>Памяркуем. Адыдзем ад звад і ад крыўд,</p>
<p>Правяраючы час і сябе.</p>
<p> </p>
<p>Скажуць сонца і першая краска: «Жыві!»</p>
<p>Жар вандроўных вугельчыкаў бура зграбе.</p>
<p> </p>
<p>Друга самага лепшага апускаючы ў жвір,</p>
<p>Час пазначым. Праверым сябе.</p>
<p> </p>
<p> </p>
<h4><a id="chapter112"></a>Прыгаршчы святла</h4>
<p>У паэтэс лірычнае адзенне,</p>
<p>Яно ў радках з заранак і аблог.</p>
<p>Ды колькі раз падманвалі надзеі</p>
<p>І адступаўся памагаты бог.</p>
<p> </p>
<p>Нібы ў часы раскосага Батыя,</p>
<p>На сэрца словы пікай упадуць.</p>
<p>Ярлык прыклеяць самыя святыя</p>
<p>І грэшныя — упасці не дадуць.</p>
<p> </p>
<p>Дзе час былы з паводкай весялосці,</p>
<p>Дзе шчыры поціск вернае рукі?</p>
<p>Саманаіў расстайнай маладосці</p>
<p>Агнём на сэрцы выпіша радкі.</p>
<p> </p>
<p>І змые час дурных здзіўленняў пену,</p>
<p>І пачуццё абвугліцца датла.</p>
<p>...Паэзія,— яна не знае тлену,</p>
<p>Калі ў душы хоць прыгаршчы святла.</p>
<p> </p>
<p> </p>
<h4><a id="chapter113"></a>* * *</h4>
<p>Ужо адпрасавала форма сыну.</p>
<p>Да бляску ззяе творчы катушок.</p>
<p>Яшчэ адну секундачку, хвіліну —</p>
<p>І выберу мелодыю на ўток.</p>
<p> </p>
<p>Вось ідэал, вось прывід на прыкмеце</p>
<p>Агучвае мой старажытны верш.</p>
<p>Паслухай ты хаця б, няўлоўны вецер!</p>
<p>Паслухай Ты, калі яшчэ — жывеш!</p>
<p> </p>
<p>Пакойнаму хвала. Жывому — слава.</p>
<p>А ў паядынку — полымя і лёд.</p>
<p>І жаліцца даўно не маю права</p>
<p>На посны быт, на грэшны недарод.</p>
<p> </p>
<p>Мелодыя душы, святла замова</p>
<p>Кладзецца ў сноп пражытага жыцця.</p>
<p>Калі і ёсць яшчэ жывое слова,</p>
<p>Яно смяецца й плача, як дзіця.</p>
<p> </p>
<p> </p>
<h4><a id="chapter114"></a>* * *</h4>
<p>Тупы, каменны брук,</p>
<p>Не молада журбе.</p>
<p>Забыць пяшчоту рук,</p>
<p>А значыць, і сябе.</p>
<p> </p>
<p>Гадзіннік зорны час</p>
<p>На ўсіх шляхах праб’е.</p>
<p>Згубіць між іншых Вас —</p>
<p>А значыць, і сябе.</p>
<p> </p>
<p>Яднае думы дзень,</p>
<p>Шчыруецца сяўбе.</p>
<p>Прагнаць адну з надзей —</p>
<p>А значыць, і сябе.</p>
<p> </p>
<p>Найлепшы год з гадоў</p>
<p>Не звянуў у жальбе.</p>
<p>Забіць сваю любоў,</p>
<p>А значыць, і сябе.</p>
<p> </p>
<p> </p>
<h4><a id="chapter115"></a>Я Вам гляджу прыветліва у твар</h4>
<p>О, як агонь з-пад сэрца выкрасала,</p>
<p>А разам з гэтым свет звінеў ва мне.</p>
<p>Я знаю: ўсё, што сёння Вам сказала,</p>
<p>Бязмоўна час шалёны праглыне.</p>
<p> </p>
<p>Рубцы мае, і раны, і асколкі,</p>
<p>Вішнёвы цвет і ядлаўцавы куст!</p>
<p>І некаму не дагаджу,</p>
<p>ды толькі</p>
<p>Хіба ў глухога бездакорны густ?</p>
<p> </p>
<p>І цвет, і гром змяняюцца з гадамі.</p>
<p>Ды цяжалець суроваму вязьму.</p>
<p>Пакуль святло, пакуль я маладая —</p>
<p>Я сто начэй у наймічкі вазьму!</p>
<p> </p>
<p>І ападзе, як яблык мне на рукі</p>
<p>Любві найшчодры, найкароткі дар.</p>
<p>З такою ласкай і з такою мукай! —</p>
<p>Я Вам гляджу прыветліва у твар.</p>
<p> </p>
<p> </p>
<h4><a id="chapter116"></a>* * *</h4>
<p>Паэзія. Душа. Айчына.</p>
<p>Маланка з громам. Бура. Ціш.</p>
<p>Ты спакон прагнымі вачыма</p>
<p>Ў прадонне воч маіх глядзіш.</p>
<p> </p>
<p>Іду па твой вячысты форум.</p>
<p>Застыглы міг разварушы!</p>
<p>Маё аблічча — толькі форма,</p>
<p>Адлітая для струн душы,</p>
<p> </p>
<p> </p>
<h3><a id="chapter117"></a>4...</h3>
<p> </p>
<p>У галасах, бы ў каласах,</p>
<p>Нам ёсць патрэба.</p>
<p>Табе я сказана не ўся</p>
<p>Ракой і небам.</p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<h4><a id="chapter118"></a>* * *</h4>
<p>Загаворана пушча чаборам —</p>
<p>Колькі хочаш мядунак збірай!</p>
<p>І зялёным святлом светафора</p>
<p>Галасуе спадвіжніцкі май.</p>
<p>Спеўна мне — між чабору і мяты,</p>
<p>І па гладкім асфальце,</p>
<p>дзе крок</p>
<p>Вывучае мелодыю свята,</p>
<p>Як найпершае слова сынок.</p>
<p>Мне яшчэ гэтак многа і мала,</p>
<p>Што насіла з сабой і нашу,</p>
<p>І таго, што паспець запісала,</p>
<p>І таго, што яшчэ запішу!</p>
<p>Адчыняюцца поўдня вароты</p>
<p>І зліваецца з ямбам харэй.</p>
<p>На пякучай мяжы адзіноты</p>
<p>Разумею мудрэй і вастрэй.</p>
<p>Лёс мой — лес мой у ціхай маркоце,</p>
<p>Разглядаючы шчасця сляды,</p>
<p>На кручастым стаіць павароце,</p>
<p>Зразумелы для кожнай бяды.</p>
<p>І за што б вы мяне ні судзілі —</p>
<p>Трудны шлях мой і боль незнарок</p>
<p>Прачынаецца там, дзе, надзіва,</p>
<p>З палатна не сышоў васілёк.</p>
<p>І душа — немаўля, непакора,</p>
<p>Ўся з вяртанняў, надзей і прыкмет</p>
<p>На чырвоным святле светафора</p>
<p>Задумёна ўзіраецца ў свет.</p>
<p> </p>
<p> </p>
<h4><a id="chapter119"></a>* * *</h4>
<p>Так дождж да сасмяглае глебы жадзён,</p>
<p>Так з будняў яснее нядзеля.</p>
<p>Напоўнім гранёныя келіхі дзён</p>
<p>Пітвом, што ўскрыляе надзею.</p>
<p> </p>
<p>Рыфмуецца дзіўна: «сяло — весяло».</p>
<p>З крынічных, чаромхавых вёснаў</p>
<p>Куды ж так далёка нас, брат, занясло?</p>
<p>Ёсць песні. Няма падгалоскаў.</p>
<p> </p>
<p>Здзіўляемся лугу у красках: «Які!»</p>
<p>На сіняе молімся неба.</p>
<p>Як быццам павінны — рука да рукі...</p>
<p>Галубім не тых, каго трэба.</p>
<p> </p>
<p>З чаго б гэты міг паміж намі жадзён?</p>
<p>Чаму нечакана нямею?</p>
<p>Напоўнім гранёныя келіхі дзён</p>
<p>Пітвом, што ўскрыляе падзею.</p>
<p> </p>
<p> </p>
<h4><a id="chapter120"></a>* * *</h4>
<p>Вось мой паром туманны,</p>
<p>і узгорак,</p>
<p>І нітачка сыпчастага дажджу,</p>
<p>Пакуль яшчэ не выспела</p>
<p>на сорак —</p>
<p>Я ў маладых і молада хаджу.</p>
<p> </p>
<p>Я новы дзень люблю да кожнай</p>
<p>рыскі,</p>
<p>Хоць знаю працу катаржнай</p>
<p>начы,</p>
<p>Хоць порсткі графаман,</p>
<p>што кот сібірскі,</p>
<p>Мяне паляпаць можа па плячы;</p>
<p> </p>
<p>Хоць недарэка можа пасмяяцца</p>
<p>І можа падкузьміць мяне ліхвяр.</p>
<p>А мне няма прад кім стаяць</p>
<p>на пальцах,</p>
<p>А мне заўжды любіць адкрыты</p>
<p>твар.</p>
<p> </p>
<p>Пакуль яшчэ не выспела</p>
<p>на сорак —</p>
<p>Мне молада. Астатняе — затым.</p>
<p>Вось мой прытул рабочы,</p>
<p>як пагорак,</p>
<p>Пад хмараю. І промнем залатым.</p>
<p> </p>
<p> </p>
<h4><a id="chapter121"></a>* * *</h4>
<p>Трывожным кліпам позні вырай.</p>
<p>Выток і скруха сініх рэк.</p>
<p>«Не сотвори себе кумира»,—</p>
<p>Хай будзе проста чалавек,</p>
<p> </p>
<p>Каб з ім і ў гразь і ў завіруху</p>
<p>Было не боязна ступаць,</p>
<p>Каб шал душы тваёй і скруху</p>
<p>Ён змог без крыку ўтаймаваць.</p>
<p> </p>
<p>Каб крок у крок і вочы ў вочы</p>
<p>Быць на трывалай прамаце;</p>
<p>Каб не ілгаў слязой сірочай,</p>
<p>Ратуючы уласны цень.</p>
<p> </p>
<p>Жалейка ўскрыкнула ці ліра?</p>
<p>Пагляд ці гневу градабой?..</p>
<p>«Не сотвори себе кумира»:</p>
<p>Не бойся быць самім сабой.</p>
<p> </p>
<p> </p>
<h4><a id="chapter122"></a>Велясніца</h4>
<p>З краю старажытнага</p>
<p>Хлынуў песні россып:</p>
<p>«Ой, чыё-то жыта,</p>
<p>Чые-та пакосы...»</p>
<p> </p>
<p>Хмурыць чорны бровы</p>
<p>Вёска Велясніца:</p>
<p>«То ж з маёй любові</p>
<p>Пацякла крыніца».</p>
<p> </p>
<p>Па калючай пожні,</p>
<p>Па жалобнай стрэчы</p>
<p>Выдаўся здарожаны</p>
<p>І трывожны вечар.</p>
<p> </p>
<p>Позні і бяссонны</p>
<p>Дворык пахне мятай.</p>
<p>І не гасне сонца</p>
<p>Над палескай хатай.</p>
<p> </p>
<p> </p>
<h4><a id="chapter123"></a>Ноччу</h4>
<p>Чацвёртая.</p>
<p>На вуліцы мароз.</p>
<p>А на акне успыхваюць ляўкоі.</p>
<p>Чаму шкадней</p>
<p>ад самых першых слёз</p>
<p>Дзіця маё святлеецца ў пакоі?</p>
<p> </p>
<p>Мы з ім, як на ляшчыне спарышы,</p>
<p>Мне ёсць каля каго ў мароз сагрэцца.</p>
<p>І не гадзіннік цінькае ў цішы,</p>
<p>А трапяткое сынавае сэрца.</p>
<p> </p>
<p> </p>
<h4><a id="chapter124"></a>* * *</h4>
<p>Плачу даўгі раллі</p>
<p>І лугу шапаткому.</p>
<p>Мне цёпла на зямлі</p>
<p>І лёгка, як нікому.</p>
<p> </p>
<p>Але галоўны доўг —</p>
<p>Плаціць за шчасце болем.</p>
<p>І для цябе мой дом</p>
<p>Адкрыты, нібы поле.</p>
<p> </p>
<p>Хай сыкаюць вятры,</p>
<p>Хай смаляць перунамі.</p>
<p>Але крыло зары</p>
<p>Світае паміж намі!</p>
<p> </p>
<p> </p>
<h4><a id="chapter125"></a>* * *</h4>
<p>Пачуццяў дыялектыка</p>
<p>Ці груша на вярбе...</p>
<p>Ідзі праз трутня,</p>
<p>Скептыка</p>
<p>І ачышчай сябе.</p>
<p> </p>
<p>На працу шмат угроблена,</p>
<p>На ўтульны кут быцця?</p>
<p>Надуманасць, раздробленасць,</p>
<p>Не заслані жыцця!</p>
<p> </p>
<p>І ў грамадзе кіпучай</p>
<p>Святла не патушы.</p>
<p>Няхай цябе не мучыць,</p>
<p>Хай лепшаму навучыць</p>
<p>Раздвоенасць,</p>
<p>Расслоенасць,</p>
<p>Расплаўленасць душы.</p>
<p> </p>
<p> </p>
<h4><a id="chapter126"></a>* * *</h4>
<p>Міг, што стаўся ужо учарашнім.</p>
<p>Хлебам-соллю застыў на стале.</p>
<p>Ды чакаю цябе не ў дамашнім,</p>
<p>Надаеўшым і ціхім жытле.</p>
<p> </p>
<p>Так рабіна панікла пад ліўнем,</p>
<p>Так закута дарожка ў кілім.</p>
<p>Я чакаю цябе не ў наіўным,—</p>
<p>Туманцовым, ружовым, былым.</p>
<p> </p>
<p>Паўтараецца шчодрае лета,</p>
<p>Азараюць мой шлях перуны.</p>
<p>Я чакаю цябе, як дагэтуль —</p>
<p>Самых мужных і верных з вайны.</p>
<p> </p>
<p> </p>
<h4><a id="chapter127"></a>* * *</h4>
<p>Жораў ты, а я — сініца,</p>
<p>Нас абоіх бура б’е.</p>
<p>Разам нам не пасяліцца,</p>
<p>Пасялюся — у табе!</p>
<p> </p>
<p>Што за пільная павага:</p>
<p>Ані кроку — без вачэй.</p>
<p>Мёды п’ём, а душыць смага:</p>
<p>Што ні кропля, то гарчэй.</p>
<p> </p>
<p>Што ж за вогненнае шчасце:</p>
<p>Скошан лёс, як сенакос.</p>
<p>Да цябе мне не прыпасці —</p>
<p>Прыпадаю да нябёс.</p>
<p> </p>
<p> </p>
<h4><a id="chapter128"></a>* * *</h4>
<p>Баюся я нявыказаных слоў,</p>
<p>Яны — палын, яны дурман і мята.</p>
<p>Прыходзіць позна лепшая любоў,</p>
<p>Як за пакуты горкія адплата.</p>
<p> </p>
<p>Пад цёмначчу распыленых дзвярэй,</p>
<p>У цішыні сталічнага квартала —</p>
<p>А мы маглі б сустрэцца і раней...</p>
<p>Ты не аклікнуў. Я І }— не пагукала.</p>
<p> </p>
<p>Дык не здзіўляйся шчаснай немаце,</p>
<p>Балючаму і дрогкаму пагляду.</p>
<p>Так зрэдку ўвосень яблыня цвіце</p>
<p>Наперакор слаце і лістападу.</p>
<p> </p>
<p> </p>
<h4><a id="chapter129"></a>* * *</h4>
<p>Смутна выблісне шлях, нібы зорка з туману.</p>
<p>І адкрыецца зноў падарожжа жыцця.</p>
<p>Забяры мяне ў свет залатога спадману,</p>
<p>Дзе не вызнаны горыч і соль пачуцця.</p>
<p> </p>
<p>Столькі лепшых часін у патайнасці сэрца</p>
<p>Праплыло, і згубілася стрэчы вясло.</p>
<p>Гэй, чыя ж гэта вутачка ў снежным азерцы,</p>
<p>І з якога ж Дунаю яе прынясло?</p>
<p> </p>
<p>Над агромністай цішаю крылле світае,</p>
<p>І галінка вярбы заінела ў журбе.</p>
<p>Як жа гэта,</p>
<p>што мне — не судзілі вяртання,</p>
<p>Каб застацца ў нязменнай любові — табе!</p>
<p> </p>
<h4><a id="chapter130"></a>* * *</h4>
<p>Набытак шчасця мой бясспрэчны:</p>
<p>Пяро і чысты аркуш дня.</p>
<p>І голас твой скрозь ціхі вечар:</p>
<p>«Жыві адна!»</p>
<p> </p>
<p>Што ж, і сама я ўразумела:</p>
<p>На вуснах з горыччу святла</p>
<p>Жыву няўтульна і няўмела</p>
<p>З нязменнай прагаю крыла.</p>
<p> </p>
<p>Здаровы будзь, мой вольны сокал,</p>
<p>Сардэчны друг мой, шчыры брат!</p>
<p>...Жыву высока і далёка</p>
<p>Ад мітусні, хлусні і звад.</p>
<p> </p>
<p>А вечарам, на схіле зоркі,</p>
<p>Прымроіцца ў пустым акне,</p>
<p>Што клічаш ты не цень мой горкі,</p>
<p>А з жыта — жытнюю! — мяне!</p>
<p> </p>
<p> </p>
<h4><a id="chapter131"></a>Аднойчы</h4>
<p>Аднойчы, калі сцежкі ўмуражэлі,</p>
<p>Калі між намі рухнулі масты,</p>
<p>Нібы з-пад воч палескай варажэі</p>
<p>Адно мяне ўракло: з’яўленне — «ты».</p>
<p> </p>
<p>О, пэўна, я запозна ў ім адкрыла</p>
<p>І сонца бляск, і мяккі шэпт травы.</p>
<p>Ці так кахала і ці так любіла,</p>
<p>Калі упарта паўтарала «Вы»?!</p>
<p> </p>
<p> </p>
<h4><a id="chapter132"></a>* * *</h4>
<p>Не назавём — само не назавецца</p>
<p>Ні азярцо, ні твар, ані — вякі.</p>
<p>...Ці знаеш ты, як рыфма цяжка тчэцца,</p>
<p>Як рвецца песня — часта! — на шматкі?</p>
<p> </p>
<p>Калі рыпяць з духмяным сенам санкі,</p>
<p>А ці вясну гукае журавель —</p>
<p>Я думаю: якой была б сялянкай</p>
<p>І падала б спакойна у пасцель!</p>
<p> </p>
<p>Вось на парог радзімы павярнуся:</p>
<p>Шчыруе мама. Бульбачка кіпіць.</p>
<p>Ды ведаю — на песні захліпнуся.</p>
<p>І знаю: долі мне не абхітрыць.</p>
<p> </p>
<p> </p>
<h4><a id="chapter133"></a>Двое</h4>
<p>Мастом падзелены ці злой</p>
<p>Насмешкаю паромшчыка?</p>
<p>Вясной павеяла, вясной</p>
<p>І першым спорным дожджыкам.</p>
<p> </p>
<p>Не збыўся ясны мой прагноз:</p>
<p>Скразным дажджом надзелена.</p>
<p>Шкадую: не туды завёз,</p>
<p>Дзе молада і зелена.</p>
<p> </p>
<p>Счакаўшыся, калі міне,</p>
<p>Дажджынку п’ю гаркавую.</p>
<p>Іду па левай старане,</p>
<p>А ўсё гляджу — на правую.</p>
<p> </p>
<p>Трава падскочыла, бы ў сне,</p>
<p>Абмытая залеваю.</p>
<p>Ідзеш па правай старане,</p>
<p>А ўсё глядзіш — на левую.</p>
<p> </p>
<p> </p>
<h4><a id="chapter134"></a>* * *</h4>
<p>Ці ўспомніцца, ці ўспомніцца</p>
<p>Рака і жоўты плёс?</p>
<p>Мяне, нібы палонніцу,</p>
<p>Ты цераз кладку нёс.</p>
<p> </p>
<p>Я з рук не выбівалася</p>
<p>З тваіх,</p>
<p>далёкі мой.</p>
<p>Ці то вады баялася,</p>
<p>Ці цемрадзі начной.</p>
<p> </p>
<p>...Сплыла вада глыбокая</p>
<p>З рачнога рукава.</p>
<p>Заблытана высокая</p>
<p>Салодкая трава.</p>
<p> </p>
<p>Там я была ўлюбёная,</p>
<p>Натхнёная тады,</p>
<p>Як чарачка разгонная,</p>
<p>Як вецер малады!</p>
<p> </p>
<p> </p>
<h4><a id="chapter135"></a>Дзе ты прапала</h4>
<p>Ці сэрца спявала,</p>
<p>Ці мора ў цішы ракатала,</p>
<p>Калі мяне трубка пытала:</p>
<p>«Дзе ты прапала?»</p>
<p> </p>
<p>Ці сходзіўся свет на мне</p>
<p>клінам,</p>
<p>Як горным абвалам,</p>
<p>Калі — паланіла:</p>
<p>«Дзе ты прапала!»</p>
<p> </p>
<p>Калючая кветка прымала акрасу,</p>
<p>Пахмурная далеч — світала,</p>
<p>Калі ты даймаў мяне шчасна:</p>
<p>«Дзе ты прапала?!»</p>
<p> </p>
<p>Ты сцежкі усе перакрэсліў,</p>
<p>А быццам і гэтага мала?</p>
<p>Няўжо для мяне не ўваскрэсне</p>
<p>Тваё,</p>
<p>звышахоўнае: «Дзе ты прапала?»</p>
<p> </p>
<p> </p>
<h4><a id="chapter136"></a>* * *</h4>
<p>Паміж лісця, паміж расы,</p>
<p>Ля ціхае дубровы</p>
<p>У два натхнёных галасы</p>
<p>Світалі нашы словы.</p>
<p> </p>
<p>Выпырхваў шустры верабей,</p>
<p>І дождж не знаў дакукі.</p>
<p>І, быццам самі па сабе,</p>
<p>Плылі насустрач рукі...</p>
<p> </p>
<p>Па верасах дажджы шумяць,</p>
<p>Па сэрцах і па вёснах.</p>
<p>Ты можаш, шчасце, ашукаць</p>
<p>І пасмяяцца злосна!</p>
<p> </p>
<p>У сціхлым шэпце палыноў —</p>
<p>Вясны маёй дыханне.</p>
<p>Але ні рук няма, ні слоў,</p>
<p>Ні слёз на развітанне.</p>
<p> </p>
<p> </p>
<h4><a id="chapter137"></a>* * *</h4>
<p>Пявучая зямля.</p>
<p>Вясёлыя аблокі.</p>
<p>...Хачу цябе здаля</p>
<p>Трымаць навідавоку.</p>
<p> </p>
<p>Не набліжайся, не,</p>
<p>Заручаны з другою.</p>
<p>Цяпер ты для мяне</p>
<p>З журбы і з неспакою.</p>
<p> </p>
<p>Як вечар скаратаць —</p>
<p>Падкажа толькі праца.</p>
<p>Чужы агонь вяртаць,</p>
<p>Як над сабой смяяцца.</p>
<p> </p>
<p>На год паменеў дзень,</p>
<p>Ды стаў яшчэ выразней.</p>
<p>А цененькі мой цень</p>
<p>Перад табой, што вязень.</p>
<p> </p>
<p> </p>
<h4><a id="chapter138"></a>Начлежнікі</h4>
<p>Клякоча юшка ў чыгунку,</p>
<p>Касцёр раз’ятрана ляскоча.</p>
<p>Плывём з табой у чаўнаку</p>
<p>Вясёлай і ўлюбёнай ночы.</p>
<p> </p>
<p>Каля рачнога рукава —</p>
<p>Ані душы, бы ўсё знямела.</p>
<p>Адна трава, як удава,</p>
<p>Глядзіць услед нам зразумела.</p>
<p> </p>
<p>Нам разам трошку меней,</p>
<p>чым</p>
<p>Агню сугрэўнаму і сцежцы.</p>
<p>Пра запаветнае маўчым,</p>
<p>Каб не ўракчы агонь начлежны.</p>
<p> </p>
<p>Глухога берага карма.</p>
<p>Ахоўнай цішаю — сасонка.</p>
<p>І на тваёй руцэ няма</p>
<p>Аберагальнага пярсцёнка.</p>
<p> </p>
<p> </p>
<h4><a id="chapter139"></a>* * *</h4>
<p>Ты той, каго няма са мной</p>
<p>Ні ў будзень, ні ў нядзелю.</p>
<p>Ды цеплю я (якой цаной!)</p>
<p>Вясёлую надзею.</p>
<p> </p>
<p>Я спадзяюся на сяўбу,</p>
<p>На кожны лісцік новы.</p>
<p>На залатую малацьбу</p>
<p>Трывожнае любові.</p>
<p> </p>
<p>Ды — адрываецца лісток</p>
<p>Асенняга бяссоння.</p>
<p>Па леву ручаньку — масток,</p>
<p>Па правую бяздонне.</p>
<p> </p>
<p>Раскручваць памяці сувой,</p>
<p>Гартаць адчайна годы...</p>
<p>Ты той, каго няма са мной.</p>
<p>І хто са мной — заўсёды!</p>
<p> </p>
<p> </p>
<h4><a id="chapter140"></a>* * *</h4>
<p>Запозна радасць, як даспелы яблык.</p>
<p>Запозна ў абарот бярэ прагноз.</p>
<p>Мне раілі. Ва мне шукалі д’ябла.</p>
<p>Слаўцом жывучым кідалі: «Калхоз!»</p>
<p> </p>
<p>Мне ж гэты дол, мне гэты ліст — прычасце,</p>
<p>Што да акна зажурана прыпаў.</p>
<p>Я за плячыма маю трохі шчасця</p>
<p>Ад баразны, ад жытняга снапа.</p>
<p> </p>
<p>Мне — гэты груд! І багуновы верад!</p>
<p>І чыстыя крышталікі расы!</p>
<p>Я прад вачыма маю белы бераг,</p>
<p>Куды здалёк вяртаюцца буслы.</p>
<p> </p>
<p>Не трэба, каб усе мяне любілі,</p>
<p>Бо і сама камусь сказала: «Не!»</p>
<p>Вось дождж цурчыць. Яму шапчу я: «Мілы,</p>
<p>Ты ўвесь цяпер праліўся за мяне».</p>
<p> </p>
<p> </p>
<h4><a id="chapter141"></a>* * *</h4>
<p>Сухі і маланкай апалены ствол,</p>
<p>А ў чым даўгалецця прычына?</p>
<p>Не трэба кахаць мяне</p>
<p>за рамяство.</p>
<p>Перш-наперш, я проста жанчына.</p>
<p> </p>
<p>Магчыма, мне выпала меней,</p>
<p>чым той,</p>
<p>Якую заслоняць плячыма.</p>
<p>Ды ў кожнай смяшынцы і ў слёзцы любой</p>
<p>Перш-наперш, я толькі жанчына.</p>
<p> </p>
<p>Прашу. І не ўмею высока прасіць,</p>
<p>Тым болей выпрошваць пяшчоты.</p>
<p>Як цяжка мне гордую голаў насіць</p>
<p>У горкім сутонні самоты!</p>
<p> </p>
<p>Віной мне — разлука. І жарты — віной,</p>
<p>Віною — журба пад вачыма.</p>
<p>Мужчынская лірыка... А ці не ў ёй,</p>
<p>Як чайка, крыляе жанчына?</p>
<p> </p>
<p> </p>
<h4><a id="chapter142"></a>* * *</h4>
<p>Яшчэ спытаю сілы</p>
<p>У скрухі і ў трывог.</p>
<p>Ну што ж, ідзі, мой мілы.</p>
<p>Не засланю дарог.</p>
<p> </p>
<p>Жывы, нібы ў граніце,</p>
<p>Праз мой апошні боль</p>
<p>Нясі маё адкрыцце,</p>
<p>Распятае табой.</p>
<p> </p>
<p> </p>
<h4><a id="chapter143"></a>* * *</h4>
<p>Не звяліся</p>
<p>Ласкі сэрцакрады.</p>
<p>Вось і у гэтай,</p>
<p>Зманлівай цішы</p>
<p>Мы з табой</p>
<p>Святыя перад праўдай,</p>
<p>Чыстыя —</p>
<p>Прад споведдзю душы.</p>
<p> </p>
<p>Ці сяйво</p>
<p>Ад месяца-дальтоніка</p>
<p>Прабівае космы стрэчных хмар?</p>
<p>Лістам падарожніка</p>
<p>Далонь твая</p>
<p>Астуджае мой гарачы твар.</p>
<p> </p>
<p>Расхінецца</p>
<p>Міласць небакраю.</p>
<p>Вусны,</p>
<p>Разгарайцеся ў мальбе!</p>
<p>Я сама сябе</p>
<p>Яшчэ не знаю —</p>
<p>Поўна адкрываючы цябе.</p>
<p> </p>
<p>Будзіць сэрца</p>
<p>Дзённую заранку.</p>
<p>Молада</p>
<p>Выпырхвае трава.</p>
<p>Ўсё забуду!</p>
<p>Ўспомню сполах ранку</p>
<p>І надлом брыва.</p>
<p> </p>
<p> </p>
<h4><a id="chapter144"></a>* * *</h4>
<p>Не трэба слоў у цішыні бянтэжнай.</p>
<p>Падумаем на мове ручая.</p>
<p>А вусцішнае лісце Белавежы —</p>
<p>Святочная апратачка мая.</p>
<p> </p>
<p>Аберажы!</p>
<p>Я ўцехі знала мала</p>
<p>З таго, што наракаецца вясной,</p>
<p>Пакуль мяне святлом не расстраляла</p>
<p>Акно,</p>
<p>што ў гром адчыненае мной.</p>
<p> </p>
<p> </p>
<h4><a id="chapter145"></a>* * *</h4>
<p>І грэшныя чарэшні маняць сокам,</p>
<p>І свет чароўны так, як я хачу.</p>
<p>Гэй, хто сказаў, што па табе я сохну?</p>
<p>Глядзі,— як дрэўца юнае лячу!</p>
<p> </p>
<p>Між грозных зім і лет — не адвясную</p>
<p>Нават тады, калі лісты згараць.</p>
<p>Адкуль ты ўзяў, што я цяпер сумую?</p>
<p>Мне ў самы раз</p>
<p>над песняй шчыраваць.</p>
<p> </p>
<p> </p>
<h4><a id="chapter146"></a>* * *</h4>
<p>Мы дзесьці размінуліся,</p>
<p>Як хвалі.</p>
<p>Успенілі прыбой</p>
<p>Чыёй віны?</p>
<p>Мы лёс свой дабрачынны</p>
<p>Памянялі,</p>
<p>Як памянялі коней</p>
<p>Цыганы.</p>
<p> </p>
<p>Ні выкрыку,</p>
<p>Ні выбрыку пустога,</p>
<p>Што раздзірае душы</p>
<p>І раты,—</p>
<p>О мне хапіла б</p>
<p>Ласкавага слова,</p>
<p>Калі б Яго</p>
<p>Сказаў</p>
<p>Аднойчы</p>
<p>Ты!</p>
<p> </p>
<p> </p>
<h4><a id="chapter147"></a>* * *</h4>
<p>Ні крыўдай, ні скрухай ліхою,—</p>
<p>Нічым не параню твой слых.</p>
<p>Аблашчана ласкай тваёю,</p>
<p>Суровею я пры другіх.</p>
<p> </p>
<p>За стольнай бяседай — што толку! —</p>
<p>Шукаю цябе між усіх</p>
<p>І сыплю калючкі, як ёлка,</p>
<p>На гэтых</p>
<p>звычайных, другіх.</p>
<p> </p>
<p>I трачу на спрэчкі хвіліны,</p>
<p>І сэрца тыраню праз дым.</p>
<p>Хоць знаю, ніхто не павінны</p>
<p>У трудным каханні маім.</p>
<p> </p>
<p> </p>
<h4><a id="chapter148"></a>* * *</h4>
<p>Не маю наракаць</p>
<p>На горыч арабіны.</p>
<p>Цяпер твой след шукаць</p>
<p>Пад ветрам галубіным.</p>
<p> </p>
<p>Прамёрзла ўшчэнт рака.</p>
<p>Глыбока днее памяць.</p>
<p>Яшчэ твая рука</p>
<p>Атуліць, нібы замець.</p>
<p> </p>
<p>Яшчэ на твой пагляд</p>
<p>Настрою ўсю прыроду,</p>
<p>Хоць і няма назад</p>
<p>Ні кладачкі, ні броду.</p>
<p> </p>
<p> </p>
<h4><a id="chapter149"></a>* * *</h4>
<p>Гэтак мне яшчэ не выпадала,</p>
<p>Не было ўва мне такой нуды,</p>
<p>Каб да беглай сцежкі прыпадала,</p>
<p>Што бяжыць няведама куды.</p>
<p> </p>
<p>Гэтак не было яшчэ са мною,—</p>
<p>Каб не знала: вораг ты ці брат;</p>
<p>Каб канала над чужой струною</p>
<p>Сэрца,</p>
<p>ўкамянелае ад страт.</p>
<p> </p>
<p>...Чуйныя,</p>
<p>дажджом размыты крокі.</p>
<p>З дрэў злятаюць дзён календары.</p>
<p>І сатканы вобраз твой далёкі</p>
<p>З белага туману і зары.</p>
<p> </p>
<p> </p>
<h4><a id="chapter150"></a>* * *</h4>
<p>Даволі смуткаваць</p>
<p>Над тым, што стала тленам.</p>
<p>Навучымся кахаць</p>
<p>Высока і сумленна.</p>
<p> </p>
<p>Не без любові дзень,</p>
<p>Святло не без прычыны.</p>
<p>Прыгонніцы надзей —</p>
<p>Дзяўчаткі і жанчыны.</p>
<p> </p>
<p>На хісткай цішыні</p>
<p>Спадманнага настрою</p>
<p>Ты ўглыб агню зірні</p>
<p>У прыцемках спакою.</p>
<p> </p>
<p>Даверу не паруш,</p>
<p>Хай мроіцца салодка.</p>
<p>Вядзі на сувязь душ,</p>
<p>Крутая паваротка!</p>
<p> </p>
<p> </p>
<h4><a id="chapter151"></a>* * *</h4>
<p>І не цела бязважкасць —</p>
<p>Ноч мяккая, як пух.</p>
<p>Я табе яшчэ ў цяжкасць</p>
<p>Ў лахманах завірух.</p>
<p> </p>
<p>Не зляцела б карона,</p>
<p>Як на нейкую б ноч...</p>
<p>Ды баюся зялёных,</p>
<p>Сваіх праведных воч.</p>
<p> </p>
<p>Ў маіх трудных запясцях</p>
<p>Цень пушчанскі, лясны.</p>
<p>За нязбытнае шчасце —</p>
<p>Сні зялёныя сны!</p>
<p> </p>
<p> </p>
<h4><a id="chapter152"></a>* * *</h4>
<p>Дап’ём зялёнае віно,</p>
<p>Расколем скрухі дровы.</p>
<p>Ды што ж смуткую,</p>
<p>як на дно</p>
<p>Іду?</p>
<p>Жыві здаровы!</p>
<p> </p>
<p>Бярог бы ты мяне наўрад,</p>
<p>Ва мне шукаў бы ўцеху.</p>
<p>Аціх, апаў мой шумны сад</p>
<p>І яблыні — са снегу.</p>
<p> </p>
<p>Стаіць вясёлая зіма.</p>
<p>Святлынь на Беларусі.</p>
<p>«Не дай мне бог сойти с ума»,—</p>
<p>На Пушкіна малюся.</p>
<p> </p>
<p> </p>
<h4><a id="chapter153"></a>* * *</h4>
<p>Не пасмела б дарэшты пазбыцца,</p>
<p>Што было паміж намі і — над...</p>
<p> </p>
<p>Вецер дыхаў у твар навальніцай,</p>
<p>Спасылаў белаядзерны град.</p>
<p> </p>
<p>Градавая дарога — за мною</p>
<p>І наперадзе,— як пагляджу...</p>
<p> </p>
<p>Слава богу, прайшла стараною</p>
<p>Нашумелая слава дажджу!</p>
<p> </p>
<p> </p>
<h4><a id="chapter154"></a>* * *</h4>
<p>Самота ўспыхне белай сцюжаю,</p>
<p>Ударыць шротам па сцяне.</p>
<p>А я сумненні ўсё ж адужаю:</p>
<p>Жыццё, ты выбрала мяне!</p>
<p> </p>
<p>З тваёю сцежкай-павадыркаю,</p>
<p>З тваёй гаючаю вадой,</p>
<p>З тваёй нягаснучай і зыркаю</p>
<p>Світальнай мілаю зарой</p>
<p> </p>
<p>Ды буду там, дзе мне прызначана</p>
<p>Не на які кароткі час —</p>
<p>Пакуль світае песня матчына</p>
<p>І спеюць песні пра запас!</p>
<p> </p>
<p> </p>
<h4><a id="chapter155"></a>* * *</h4>
<p>Яшчэ малюся труднай долі,</p>
<p>Яшчэ звініць мой лёгкі смех.</p>
<p>...Як сіне лён цвіце на полі!</p>
<p>...Як белатою слепіць снег!</p>
<p> </p>
<p>Такія вызнала калдобы —</p>
<p>Дасюль пакутую у сне.</p>
<p>Хай будзе хлопчык мой падобны</p>
<p>На сіні лён, на чысты снег.</p>
<p> </p>
<p> </p>
<h4><a id="chapter156"></a>* * *</h4>
<p>На сумежжы з вясной гэтай белай завеі</p>
<p>не выстаяць.</p>
<p>Пачынаецца дзея імжастых і хліпкіх адліг.</p>
<p>Адыходзіш па чыстаму снегу ўрачыстаму,</p>
<p>Па глыбокаму снегу бяссонняў маіх.</p>
<p> </p>
<p>Дай, зару запыню!</p>
<p>Хай ласкавай усмешкай абудзіцца</p>
<p>Адзінотны, закляты трывогай пакой</p>
<p>На світальныя сны, на апошнія дні,</p>
<p>што не збудуцца</p>
<p>Між табою і мной.</p>
<p> </p>
<p> </p>
<h4><a id="chapter157"></a>Ні воблачка, ні вецярка</h4>
<p>Ні воблачка, ні вецярка,</p>
<p>Адно — шчакі ірдзень.</p>
<p>Спакойна дыхала рака,</p>
<p>Яснеў высокі дзень.</p>
<p> </p>
<p>Ні воблачка, ні вецярка</p>
<p>Над светам, нада мной.</p>
<p>Трымалася мая рука</p>
<p>За чуйны голас твой.</p>
<p> </p>
<p>Ні воблачка. Ні вецярка.</p>
<p>Ні жалю. Ні нуды.</p>
<p>Пагляд ссівелы васілька</p>
<p>Сачыў нашы сляды.</p>
<p> </p>
<p>Па меднакосай збажыне</p>
<p>Звінелі шаблі кос.</p>
<p>І ты сказаў: «Забудзь мяне.</p>
<p>На ўсё не хопіць слёз».</p>
<p> </p>
<p> </p>
<h4><a id="chapter158"></a>* * *</h4>
<p>Цішыня. І азёрная гладзь.</p>
<p>На пахілены бераг прысядзь,</p>
<p>Што падмыла вадою быстра...</p>
<p>Светлы вогнік ад скрухі кастра.</p>
<p>Гэта міг, а ці вечнасць здалёк?</p>
<p>Чуйна звоніць ў траве кавалёк.</p>
<p>Прахалода душы і расы.</p>
<p>Паўзабытыя дрэў галасы...</p>
<p>Хваля бераг ляніва кране,</p>
<p>Гул бульдозера дол страсяне.</p>
<p>Скалыхнецца лілея праз сон.</p>
<p>Пройдзе хмара грыбной паласой.</p>
<p>Над самотнай змялелай вадою</p>
<p>Мне зялёнай журбы не займаць.</p>
<p>Дакаціліся, сэрца, з табою:</p>
<p>Цішыня. І азёрная гладзь.</p>
<p> </p>
<p> </p>
<h4><a id="chapter159"></a>* * *</h4>
<p>О ты, хто падарыў</p>
<p>Мне толькі гром ды вецер,—</p>
<p>Ты самы лепшы быў</p>
<p>З усіх, як ёсць, на свеце...</p>
<p> </p>
<p>О ты, хто не хлусіў,</p>
<p>Калі жыццё — палонка,</p>
<p>І на руцэ насіў</p>
<p>Кайданны звон пярсцёнка,</p>
<p> </p>
<p>І шэптам шчыраваў</p>
<p>Па-над маёй гаркотай,—</p>
<p>Пайшоў. Адмаяваў.</p>
<p>Адлетаваў. Адлётаў.</p>
<p> </p>
<p>Няхай бяда прыб’е</p>
<p>Скразной слязой вяковай —</p>
<p>Мая душа к табе</p>
<p>Была невыпадковай!</p>
<p> </p>
<p> </p>
<h4><a id="chapter160"></a>Якая я</h4>
<p>Не адыходзь! Цябе так многа</p>
<p>Між зор, між сноў, між лугаўя.</p>
<p>Над горкай памяццю былога</p>
<p>Якая я, якая я?</p>
<p> </p>
<p>Застынь, каб мне хоць раз вярнуцца</p>
<p>Да вуснаў, нібы ручая.</p>
<p>Між дзікіх ягад і настурцый —</p>
<p>Якая я, якая я?</p>
<p> </p>
<p>Хоць прашумі вясёлым ліўнем! —</p>
<p>Хай след падкажа каляя.</p>
<p>Паміж няшчасных і шчаслівых —</p>
<p>Якая я, якая я?</p>
<p> </p>
<p>Ні ў поля вольнага, ні ў гаю,</p>
<p>Ні ў зор, ні ў сноў, ні ў лугаўя,</p>
<p>Я ў аднаго цябе спытаю,</p>
<p>Якая я.</p>
<p> </p>
<p> </p>
<h4><a id="chapter161"></a>* * *</h4>
<p>На добры, на шчодрае восені лад,</p>
<p>Калі сваю ноч за сталом каратала,</p>
<p>Бясшумна ляцеў над зямлёй лістапад,</p>
<p>А жоўтае лісце ў душу западала.</p>
<p> </p>
<p>Бялелі паўстанкі. Святлелі лугі.</p>
<p>Дрыжала пад ветрам каляным бярозка.</p>
<p>Ляцелі, як белыя гусі, снягі,</p>
<p>І ў кожнай сняжынцы — смяшлівы Марозка.</p>
<p> </p>
<p>О, так не марозіла сэрца даўно!</p>
<p>Даўно не канала ад гордай самоты!..</p>
<p>За чорнаю працай</p>
<p>адкрыла акно</p>
<p>І ў твар мне дыхнула пралеска пяшчоты.</p>
<p> </p>
<p>А як мне жылося?</p>
<p>Навошта? Нашто?</p>
<p>Хай промень рассее няўдзячнасці хмары.</p>
<p>Давай я павешу тваё паліто</p>
<p>І кожную рыску разгладжу на твары.</p>
<p> </p>
<p> </p>
<h4><a id="chapter162"></a>Згадка знаёмага рытму</h4>
<p>Мне б яшчэ на хвілю запыніцца,</p>
<p>Дзе прастор агучвае сініца.</p>
<p>Скрушна абарвалася «ало?..»</p>
<p>Колькі буду жыць —</p>
<p>Датуль журыцца</p>
<p>І ў начы трывожнае маліцца</p>
<p>На тваё высокае святло.</p>
<p> </p>
<p>Вось і надышла, нібы расплата,</p>
<p>Адзінота.</p>
<p>Будзе мукай свята</p>
<p>Тое, ад якога спеў вяду...</p>
<p>Адцвітае бэз. І вяне мята.</p>
<p>Мілы, гэта скруха вінавата</p>
<p>У святых бярозак на віду.</p>
<p> </p>
<p>Пах сунічны. І зязюлі слёзка.</p>
<p>Куст шыпшыны мне сягоння цёзка.</p>
<p>Брат — халодны месяц у палях.</p>
<p>Я пішу табе.</p>
<p>Між намі — позна.</p>
<p>І зіма завеяю марознай</p>
<p>Замятае самы дольны шлях.</p>
<p> </p>
<p> </p>
<h4><a id="chapter163"></a>* * *</h4>
<p>Яшчэ паўкроку—і вярста</p>
<p>Сканала у мальбе.</p>
<p>Няпраўда, іншым ты не стаў,</p>
<p>Як ведала цябе.</p>
<p> </p>
<p>Не замасцілі жаўрукі</p>
<p>Адкрыты мной прарэх —</p>
<p>Каляны крок і лёд рукі,</p>
<p>І вымучаны смех.</p>
<p> </p>
<p>Спытае хтосьці: «А было ж?»</p>
<p>«Было ж! — скажу ў адказ,—</p>
<p>Як ціхі гром, як фінскі нож,</p>
<p>Як сонца на заказ».</p>
<p> </p>
<p>А час — дзівак. І лёс — дзівак:</p>
<p>Між нас, як паміж скал,</p>
<p>Каторы год усё ніяк</p>
<p>Не скончыцца фінал.</p>
<p> </p>
<p> </p>
<h4><a id="chapter164"></a>* * *</h4>
<p>Святлом і скрухай лёс мой апавіты.</p>
<p>Хмурынка горкай песні на ілбе.</p>
<p>Лягчэй пушынкі і мацней малітвы</p>
<p>Была мая пяшчота да цябе.</p>
<p> </p>
<p>Дык дзякуіі, што прыйшоў без запрашэння</p>
<p>Са сцежак польных, з думаў баравых.</p>
<p>Я ў гэты дзень, нібы пасля крушэння,</p>
<p>Не выпускаю дужых рук тваіх.</p>
<p> </p>
<p>Пра ўсё, што я сказаць табе хацела —</p>
<p>Маўчу пад знакам гойнай віднаты.</p>
<p>Дык вось адкуль вяснянка прыляцела!</p>
<p>З тваёй душы. Ці гэта знаеш ты?</p>
<p> </p>
<p> </p>
<p> </p>
<h4><a id="chapter165"></a>* * *</h4>
<p>То цёмны бор, то рэдзенькі лясочак,</p>
<p>То — залатога поля абалонь.</p>
<p>Спалі мяне, як чарнавы лісточак,</p>
<p>Але й тады ўваскрэсну праз агонь.</p>
<p> </p>
<p>Не паспяшай падаць на развітанне</p>
<p>Руку.</p>
<p>О як трывожна час ляціць!</p>
<p>Дэпрэсія дыхання, ці світання?</p>
<p>Да вечара — ці доліла дажыць?</p>
<p> </p>
<p>Я ўжо адчайна праганяю стому,</p>
<p>З дажджу сляпога вобраз твой ляплю.</p>
<p>Табе, мой боль, табе — і больш нікому! —</p>
<p>Я й перад смерцю вымаўлю: люблю.</p>
<p> </p>
<p> </p>
<h4><a id="chapter166"></a>* * *</h4>
<p>Схіляю галаву, нібы на плаху,</p>
<p>Перад табой</p>
<p>Пры вогніку зары.</p>
<p>...Нагавары бязглуздзіцы</p>
<p>I страху</p>
<p>І нават беспрычынна</p>
<p>Пажуры.</p>
<p> </p>
<p>Скажы, што незваротна,</p>
<p>Небяспечна</p>
<p>Гарыць касцёр высокае пары.</p>
<p>Скажы, што ты — на міг,</p>
<p>А не навечна.</p>
<p>І да пакут мяне</p>
<p>Прыгавары.</p>
<p> </p>
<p>Я буду нават</p>
<p>Гэтым словам рада.</p>
<p>Зямная ціша нас</p>
<p>Аберажэ.</p>
<p>Бо знаю боль,</p>
<p>Бо зведала няпраўду —</p>
<p>Спакойны твар таго,</p>
<p>Хто ў твар ілжэ.</p>
<p> </p>
<p> </p>
<h4><a id="chapter167"></a>* * *</h4>
<p>Не прасіла я ў цябе падмогі.</p>
<p>Май адцвіў. Ружовы дым растаў.</p>
<p>Ты навошта з дальняе дарогі</p>
<p>Да мяне на хвілю завітаў?</p>
<p> </p>
<p>Паспытала розных траў гаючых.</p>
<p>Боль аціх. І крок цвярдзейшым стаў.</p>
<p>Ты навошта з памяці балючай</p>
<p>Да мяне на хвілю завітаў?</p>
<p> </p>
<p>А ці я кахаць цябе не ўмела?</p>
<p>А ці ветлай ласкі не было?</p>
<p>...Бачыш, колькі верасняў асела</p>
<p>На парог, на рукі, на чало.</p>
<p> </p>
<p>Хоць на дзень спыніцца — а не маеш!</p>
<p>Дык чаму ж заехаў да мяне,</p>
<p>Дык навошта ж слоўка мне шукаеш,</p>
<p>Ад якога — токам па спіне?!</p>
<p> </p>
<p> </p>
<h4><a id="chapter168"></a>* * *</h4>
<p>Вышэе неба і аблокі.</p>
<p>Жыву, нібы табе ў аброк.</p>
<p>Але ж ты зноў калючым вокам</p>
<p>Праводзіш мой каменны крок.</p>
<p> </p>
<p>Не пераможаш гора крыкам.</p>
<p>Ды не раз’ела б душ іржа.</p>
<p>...Ну, што з табою наша крыўда</p>
<p>Прад мінным полем дзвюх дзяржаў?</p>
<p> </p>
<p> </p>
<h4><a id="chapter169"></a>* * *</h4>
<p>І цішыня вастрэй ляза.</p>
<p>І глыбіня — зямная.</p>
<p>Як сто начэй мяне не знаў! —</p>
<p>Прыйду такая.</p>
<p> </p>
<p>Нахлыну так, нібы з гары</p>
<p>Абвал вясновы.</p>
<p>О гавары мне, гавары</p>
<p>Пяшчоты словы...</p>
<p> </p>
<p>У галасах, бы ў каласах,</p>
<p>Нам ёсць патрэба.</p>
<p>Табе я сказана не ўся</p>
<p>Ракой і небам.</p>
<p> </p>
<p> </p>
<h4><a id="chapter170"></a>* * *</h4>
<p>Стала завялікай наша хата,</p>
<p>Ацішэў вясёлы наш куток.</p>
<p>Ды і мне знайшоўся памагаты —</p>
<p>Гаварлівы сонечны сынок.</p>
<p> </p>
<p>Вось вясна сатчэ свае красёнцы.</p>
<p>Дол абудзіць пошчак салаўя.</p>
<p>Ўсё міне.</p>
<p>А будзе сын і сонца.</p>
<p>І між іх — зямлёю буду я.</p>
<p> </p>
<p> </p>
<h4><a id="chapter171"></a>* * *</h4>
<p>Кашульку адбяліла,</p>
<p>І ягады зырчаць</p>
<p>Чырвонае каліны...</p>
<p>І маме трыццаць пяць.</p>
<p> </p>
<p>На ёй — спаднічка ў клетку,</p>
<p>Ў руцэ — кашол з былін.</p>
<p>Вядзе мяне ў адведкі</p>
<p>Да пушчаў — баравін.</p>
<p> </p>
<p>Здаецца, што замнога</p>
<p>Святла і вышыні.</p>
<p>Спяваецца дарога,</p>
<p>І дрэвы, і агні.</p>
<p> </p>
<p>...Зажурана і бела —</p>
<p>Знаёмы паварот.</p>
<p>Не мама пастарэла,</p>
<p>А я на трыццаць год.</p>
<p> </p>
<p> </p>
<h4><a id="chapter172"></a>Навагодняя яліна</h4>
<p>Яе ўняслі расхрыстаным ахапкам,</p>
<p>Паставілі надзеі пасярод.</p>
<p>Наіўная, я вывучаю лапкі</p>
<p>Яліны,</p>
<p>дзе нанізаны мой год.</p>
<p> </p>
<p>Не патрабуе, гордая, убору.</p>
<p>Да лямпачкі агонь ёй на галлі!</p>
<p>Яна жыве снягамі і чаборам,</p>
<p>Баравіковым подыхам зямлі.</p>
<p> </p>
<p>Яна трымціць вавёрчынымі снамі</p>
<p>І жвавым казытаннем мураўя,</p>
<p>Зялёная, завейная, лясная,</p>
<p>Калючая такая ж, як і я.</p>
<p> </p>
<p>Распластаны і выпрастаны крылы</p>
<p>Надзеі і адчаю пасярод.</p>
<p>Ты быў скупы, ты грозны быў</p>
<p>і мілы,</p>
<p>Глухі і грамавы грамнічны год.</p>
<p> </p>
<p> </p>
<h4><a id="chapter173"></a>* * *</h4>
<p>Яшчэ шчака ад рэўнасці гарыць</p>
<p>І просіць прасвятлёнай прахалоды.</p>
<p>Ах, не загадвай ласкаваю быць:</p>
<p>Дай закахацца раз і назаўсёды.</p>
<p> </p>
<p>Піла — не наталяў мяне ручэй.</p>
<p>Цярпела — не знаходзіла адхлання.</p>
<p>Дай акунуцца ў чысты вір вачэй,</p>
<p>Якім магу паверыць без вагання.</p>
<p> </p>
<p>Відаць, не растлумачу я: на чым</p>
<p>Стаю,</p>
<p>уся адкрытая для жалю.</p>
<p>Жыццё не прыгарнула да парчы —</p>
<p>Пакінула мне блюзачку з паркалю.</p>
<p> </p>
<p>Чаму, сто раз навучаная жыць,</p>
<p>Я горкія памылкі паўтараю...</p>
<p>Ах, не загадвай ласкаваю быць,</p>
<p>Калі сама без ласкі паміраю.</p>
<p> </p>
<p> </p>
<h4><a id="chapter174"></a>* * *</h4>
<p>І гусляў звон, і чарак перазвон,</p>
<p>І срэбны звон няпоўнага вядзерца.</p>
<p>...А ў горадзе, што стаў, як Вавілон,</p>
<p>Мне не пазбегнуць катастрофы сэрца.</p>
<p> </p>
<p>Плачу за ласку і за гнеў — плачу,</p>
<p>Пакуль цябе нарэшце зразумею.</p>
<p>Я вінавата часта, што маўчу,</p>
<p>І вінавата, што хаваць не ўмею</p>
<p> </p>
<p>Сваю любоў.</p>
<p> </p>
<p> </p>
<h4><a id="chapter175"></a>* * *</h4>
<p>Не помні першы свой палёт</p>
<p>І крок самаўлюбёны,</p>
<p>Пакуль — буяніцца асот,</p>
<p>Пакуль — шумяць вароны.</p>
<p> </p>
<p>Не думай: сутнасць за табой,</p>
<p>Што многа — дзён у бога.</p>
<p>І перш чым выйграць трудны бой,</p>
<p>Прышколь сябе самога!</p>
<p> </p>
<p> </p>
<p> </p>
<h4><a id="chapter176"></a>Баялася грымот...</h4>
<p>Дзе — зелен чорт-асот,</p>
<p>Дзе — рожкі буралому?</p>
<p>...Баялася грымот</p>
<p>І ўсё ж — чакала грому!</p>
<p> </p>
<p>Збягала аваднёў,</p>
<p>Сляпой асвы пякучай.</p>
<p>Палохалася пнёў —</p>
<p>Любіла лес дрымучы!</p>
<p> </p>
<p>Як вырас жніўны дзень!</p>
<p>Без краю — такавішча.</p>
<p>Вясёлая з надзей —</p>
<p>То — зерне, то — іржышча.</p>
<p> </p>
<p>Пацяжалеў хатуль,</p>
<p>Хоць песень і няпоўна.</p>
<p>Жывая я,</p>
<p>пакуль</p>
<p>Шапчу сабе: «Цудоўна!»</p>
<p> </p>
<p> </p>
<h4><a id="chapter177"></a>...І самы позні час</h4>
<p>Так мала сустракаліся з табой,</p>
<p>Жылі дасюль паблізу невядома.</p>
<p>...А самы ранні час,— ён цалкам твой,</p>
<p>Калі забыта і пазбыта стома.</p>
<p> </p>
<p>Яшчэ на плечы не увесь цяжар</p>
<p>Апаў з дарог нязначных і вялікіх.</p>
<p>Не засланяй зажураны свой твар</p>
<p>Радкамі з вершаў спеўнага Хадыкі!</p>
<p> </p>
<p>Шукала між насмешнікаў радню</p>
<p>А абмінала твой пагляд глыбінны,</p>
<p>І не таму малілася агню,</p>
<p>І не таму свае пяяла гімны.</p>
<p> </p>
<p>І не тваёй журылася журбой,</p>
<p>І не тваім прасвечвалася горам.</p>
<p>...А самы позні час,— ён цалкам твой,</p>
<p>Расчынены наўсцяж дрыготкім зорам.</p>
<p> </p>
<p> </p>
<h4><a id="chapter178"></a>* * *</h4>
<p>Дзе згубіліся Вы,</p>
<p>Мой нязбытны Каханы?</p>
<p>Мяккі шэпат травы.</p>
<p>Пералескі, курганы.</p>
<p> </p>
<p>Ветлых зорак агні.</p>
<p>Распагоджаны вечар.</p>
<p>Пастаю ў цішыні</p>
<p>Пад глухім азярэчкам.</p>
<p> </p>
<p>Неспатольная я?</p>
<p>Выбіраю замнога?</p>
<p>Гэта доля мая —</p>
<p>Песня, сцежка, трывога.</p>
<p> </p>
<p>Галасы, паплавы,</p>
<p>Пералескі, курганы...</p>
<p>Мяккі шэпат травы —</p>
<p>Хоць прыкладвай да раны.</p>
<p> </p>
<p> </p>
<h4><a id="chapter179"></a>* * *</h4>
<p>Дзень згасае. Нават ночы мала.</p>
<p>Дальняй зоркі невядомы гук.</p>
<p>Як і не было, не цалавала —</p>
<p>Нібы птаха выпусціла з рук.</p>
<p> </p>
<p>Ах, была такою непакорнай!</p>
<p>І была мякчэй самой травы.</p>
<p>А цяпер ў акно душы</p>
<p>так горна</p>
<p>Трубяць золкай долі журавы.</p>
<p> </p>
<p>Памалюся за тваю удачу,</p>
<p>За тваю дарогу-каляю</p>
<p>І сама у цішыні гарачай</p>
<p>Так заплачу, нібы запяю.</p>
<p> </p>
<p> </p>
<h4><a id="chapter180"></a>* * *</h4>
<p>Ты адкуль, разбуджаны заліў,</p>
<p>Смак салёных слёз і пах гаркавы?</p>
<p>...Дымам яблынь</p>
<p>легкапенна сплыў,</p>
<p>Адзвінеў расой кароткі травень.</p>
<p> </p>
<p>Маю толькі перыйка ў руцэ,</p>
<p>Нітачку сярэбраную ліўня.</p>
<p> </p>
<p>Прахалода траўня на шчацэ</p>
<p>І спякотны пацалунак жніўня.</p>
<p> </p>
<p> </p>
<h4><a id="chapter181"></a>* * *</h4>
<p>Не звязвайце натруджаныя крыллі,</p>
<p>Яны спазналі — досць! — вышынь і мук.</p>
<p>І з усяго, што мы пагаварылі,—</p>
<p>Шчаслівіца, я помню промні рук.</p>
<p> </p>
<p>Гадзіна, нібы бэзавае ранне,</p>
<p>Прайшла (хоць гэта блізка), а наўзбоч.</p>
<p>Пасля — быў дождж. І наша развітанне.</p>
<p>А сонца не заходзіла ўсю ноч.</p>
<p> </p>
<p> </p>
<h4><a id="chapter182"></a>* * *</h4>
<p>Не падміргнуць нам вулачкі, ці пашы.</p>
<p>Не будзе звыш чаканага «было».</p>
<p>А ўсё ж на міг зліюцца вочы нашы,</p>
<p>Запальваючы тайнае святло.</p>
<p> </p>
<p>У лёгенькім, як вецер, паліто,</p>
<p>Нясмелая,</p>
<p>нагадваю лілею.</p>
<p>З бядой да Вас звярнуцца не пасмею.</p>
<p>А з радасцю кароткаю — нашто?</p>
<p> </p>
<p> </p>
<h4><a id="chapter183"></a>* * *</h4>
<p>І нашто былую песню клікаць!</p>
<p>Боль агню растаў у тумане.</p>
<p>Знаю, як і многія з вялікіх,</p>
<p>Мой вялікі, ты не для мяне.</p>
<p> </p>
<p>Спахмурнелы дзень і смутны вечар —</p>
<p>Нібы і ў каханых не была...</p>
<p>Незваротна нашая сустрэча</p>
<p>Праз палын і сцюжу пралягла!</p>
<p> </p>
<p> </p>
<h4><a id="chapter184"></a>* * *</h4>
<p>Спрабую ўласны боль забіць</p>
<p>Спакойнымі вачыма.</p>
<p>Прасцей жыву, чым можна жыць.</p>
<p>Складаней — чым магчыма.</p>
<p> </p>
<p>Жыву з нізінаў і з вышынь,</p>
<p>Між сонца і між грому</p>
<p>У век машын. У век маршчын,—</p>
<p>Душэўных, як вядома.</p>
<p> </p>
<p>Чым славен наш азёрны край?</p>
<p>Багата чым Айчына?</p>
<p>Браток, Ямелю не зваляй!</p>
<p>Сястра, не зблоць Жанчыны!</p>
<p> </p>
<p>Нам, як пачатак буквара —</p>
<p>Святло, Любоў і Годнасць.</p>
<p>І як асенняя пара —</p>
<p>На сэрцы сум і гордасць.+</p>
<p> </p>
<p> </p>
<h4><a id="chapter185"></a>* * *</h4>
<p>Свет прасторны і вялікі.</p>
<p>У сумётах. У расе.</p>
<p>Вось і здадзены залікі,</p>
<p>А экзамены — не ўсе.</p>
<p> </p>
<p>На расхрыстаных, гарачых</p>
<p>Хвілях</p>
<p>ластаўкай кружу.</p>
<p>Родна Мадорка не бачыць,</p>
<p>Як жыву я, з кім дружу.</p>
<p> </p>
<p>А ці ў полі заначую,</p>
<p>А ці сонца разбуджу —</p>
<p>Родны бацюхна не чуе,</p>
<p>Што — спяваю, чым — тужу.</p>
<p> </p>
<p>Друг далёкі, што з табою?</p>
<p>Не чутно. І не відаць.</p>
<p>І апроч сябе самое,</p>
<p>Мне</p>
<p>няма з каго спытаць.</p>
<p> </p>
<p> </p>
<h4><a id="chapter186"></a>Я развучылася смяяцца</h4>
<p>Я развучылася смяяцца</p>
<p>З бяздумнай лёгкасцю званца.</p>
<p>Мой светлы дзень і свята — праца</p>
<p>Без перапынку, без канца.</p>
<p> </p>
<p>Мне б развінаць над полем крылы!</p>
<p>З табой злівацца мне б, рака!</p>
<p>...Стаю ля брацкае магілы</p>
<p>Высокім ценем васілька.</p>
<p> </p>
<p>Жанчына,</p>
<p>мне б не ведаць тлуму,</p>
<p>Не апускаць цяжкіх павек!</p>
<p>...Ды прыкаваў мяне да суму</p>
<p>Айчынны боль, Грымотны век.</p>
<p> </p>
<p>Мой блаславёны, неспатканы,</p>
<p>Малю нябачнаю слязой,</p>
<p>Каб не ружжо трымаў Каханы,</p>
<p>А ружы з першаю расой.</p>
<p> </p>
<p>Няўмольны час жыцця і смерці,</p>
<p>Прашу: змяні на літасць гнеў,</p>
<p>Каб адгукаўся ў кожным сэрцы</p>
<p>Жаночы смех, жаночы спеў!</p>
<p> </p>
<p> </p>
<h4><a id="chapter187"></a>Замірае лецейка</h4>
<p>Прашумеў каршун. Узвіўся сокал.</p>
<p>Дыхае расою сенажаць.</p>
<p>Замірае лецейка.</p>
<p>Высока</p>
<p>Зоры прахалодныя звіняць.</p>
<p> </p>
<p>Ані зыку. Толькі ў лёгкіх кронах</p>
<p>Кросны вёсен сцішана рыпяць.</p>
<p>І не трэба па лістах зялёных,</p>
<p>Па гадах зялёных сумаваць.</p>
<p> </p>
<p>Па гасцінцу звонкаму, па полю,</p>
<p>Дзе гуляе спрытны вецер-буй,</p>
<p>Адпускаю душаньку на волю,—</p>
<p>Ты яе дарэмна не пільнуй!</p>
<p> </p>
<p>Ой баюся месц, дзе распанела</p>
<p>Глухата,</p>
<p>дзе праз мяшчанства тхло —</p>
<p>Ні адной слязы не закіпела,</p>
<p>Ні адной прыпеўкі не ўзышло.</p>
<p> </p>
<p> </p>
<h4><a id="chapter188"></a>Цеплыня</h4>
<p>Ад бяды — куды?</p>
<p>Бярэма</p>
<p>Падымаць не ўпершыню.</p>
<p>Колькі нервачак дарэмна</p>
<p>Падарыла я агню.</p>
<p> </p>
<p>Гэтак думала прапасці,</p>
<p>Як былінка на зямлі...</p>
<p>Ды якія, людцы, страсці,</p>
<p>Нас яшчэ не абышлі!</p>
<p> </p>
<p>Пасмуткую. Пасваволю.</p>
<p>Вецер, хмарку прагані!</p>
<p> </p>
<p>Ад таго, што рук не холю</p>
<p>У сэрцы поўна цеплыні!</p>
<p> </p>
<p> </p>
<h4><a id="chapter189"></a>Еду ў госці да бабулі</h4>
<p>Еду ў госці да бабулі,</p>
<p>Тут такая ціш ды гладзь.</p>
<p>Можна ў шэрае зязюлі</p>
<p>Навучыцца кукаваць.</p>
<p> </p>
<p>Ўсё раўніны ды нізіны,</p>
<p>Мацярдушка, стаўбунок...</p>
<p>Можна ў краснае каліны</p>
<p>Папрасіць румян для шчок.</p>
<p> </p>
<p>Можна нават збіцца з толку:</p>
<p>Ячмяню ці зор сяйво?</p>
<p>Можна скласціся ў суполку</p>
<p>З грамадою на жніво.</p>
<p> </p>
<p>Можна выпырхнуць заранкай</p>
<p>З-за высокага ляска...</p>
<p>Ды кукую, як сялянка,</p>
<p>Над раллёй чарнавіка.</p>
<p> </p>
<p> </p>
<h4><a id="chapter190"></a>Любоў мая...</h4>
<p>Вы без мяне ляціце, самалёты.</p>
<p>Вы без мяне імчыце, цягнікі.</p>
<p>...Любоў мая, ты песня, і маркота,</p>
<p>І спелы бор, і вольны гон ракі.</p>
<p> </p>
<p>Балючы век. Надвор’я перамена:</p>
<p>Яшчэ лісток не ўпаў — а снегапад.</p>
<p>Ды скрыначка з дзесятага калена</p>
<p>Пяе ў душы на блаславёны лад.</p>
<p> </p>
<p>Усё вастрэй — радні маёй прагалы,</p>
<p>Агеньчык дрогкі з маміных акон.</p>
<p>Ды зазвіняць вясельныя цымбалы</p>
<p>І  жаркім вокам гляне ў сэрца конь.</p>
<p> </p>
<p>Пяе віхор, пяе лісток апалы,</p>
<p>Пяе зямля курганняў і удоў.</p>
<p>Любоў мая, ты скрыпка, і цымбалы,</p>
<p>І шаргункі — над грывамі гадоў.</p>
<p> </p>
<p> </p>
<h4><a id="chapter191"></a>* * *</h4>
<p>Калі спяваць прытоміцца душа,</p>
<p>Не бойся скрухі, песенная доля:</p>
<p>Як голька залатога спарыша —</p>
<p>Яшчэ жыве любоў твая і воля.</p>
<p> </p>
<p>Ўдыхні яе жывы глыток наноў</p>
<p>Перш</p>
<p>чым накрые незвароту навісь.</p>
<p>Я знаю: свет багаты на любоў,</p>
<p>Бо толькі у разлюбленых — нянавісць.</p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Ланч — званы абед (англ.).</p>
</div>
<div class="footnote"><p><sup><a id="footnote-2">2</a></sup> Рашэн — рускі (англ.).</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>