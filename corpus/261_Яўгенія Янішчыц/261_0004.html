<div class="container">
<div class="book-utils">
<div id="qrcode"></div>
<a href="/Jauhienija_Janiscyc/Pacynajecca_usio_z_lubvi_Viersy,_paemy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Яўгенія Янішчыц -->
<!-- HEADER_FIELD CreationYear: 1966-1987 -->
<!-- HEADER_FIELD Edition: Янішчыц Я.І. Пачынаецца ўсё з любві...: вершы, паэмы/ Яўгенія Янішчыц.- Мінск: Маст. літ., 2008.-339 с.-(Беларуская паэзія ХХ стагоддзя) -->
<!-- HEADER_FIELD FirstPublicationYear: 1970; 1978; 1980; 1983; 1987 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2008 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Пачынаецца ўсё з любві... Вершы, паэмы -->
<h2><a href="http://knihi.com/Jauhienija_Janiscyc/">Яўгенія Янішчыц</a></h2>
<h2>Пачынаецца ўсё з любві... Вершы, паэмы</h2>
<div style="height: 3rem"></div>
<!-- TOC_BEGIN -->
<a href="#chapter1">З кнігі «Снежныя грамніцы» 1970</a><br/>
  <a href="#chapter2">* * *</a><br/>
  <a href="#chapter3">ВЯСНОВАЕ</a><br/>
  <a href="#chapter4">НЕПРЫРУЧАНАЯ ПТУШКА</a><br/>
  <a href="#chapter5">* * *</a><br/>
  <a href="#chapter6">* * *</a><br/>
  <a href="#chapter7">* * *</a><br/>
  <a href="#chapter8">* * *</a><br/>
  <a href="#chapter9">У БАБУЛІ ПАЛАНЕІ</a><br/>
  <a href="#chapter10">СЛАВЯНСКАЕ ЗАСТОЛЛЕ</a><br/>
  <a href="#chapter11">ПАСЛЯ НАВЕДАННЯ  БАЯНСКАГА САБОРА</a><br/>
  <a href="#chapter12">* * *</a><br/>
  <a href="#chapter13">* * *</a><br/>
  <a href="#chapter14">* * *</a><br/>
  <a href="#chapter15">ВЯЧЭРНІЯ РАДКІ</a><br/>
  <a href="#chapter16">ЛЯ ЛОЖКА ХВОРАЙ МАЦІ</a><br/>
  <a href="#chapter17">* * *</a><br/>
  <a href="#chapter18">* * *</a><br/>
  <a href="#chapter19">* * *</a><br/>
  <a href="#chapter20">* * *</a><br/>
  <a href="#chapter21">* * *</a><br/>
  <a href="#chapter22">* * *</a><br/>
  <a href="#chapter23">* * *</a><br/>
  <a href="#chapter24">* * *</a><br/>
<a href="#chapter25">З кнігі «Ясельда» 1978</a><br/>
  <a href="#chapter26">* * *</a><br/>
  <a href="#chapter27">* * *</a><br/>
  <a href="#chapter28">ПРАЛЕСКІ</a><br/>
  <a href="#chapter29">* * *</a><br/>
  <a href="#chapter30">БАЛАДА ВЕРНАСЦІ</a><br/>
  <a href="#chapter31">БАЦЬКАВА ДАРОГА</a><br/>
  <a href="#chapter32">АБЕЛІСКІ</a><br/>
  <a href="#chapter33">* * *</a><br/>
  <a href="#chapter34">* * *</a><br/>
  <a href="#chapter35">* * *</a><br/>
  <a href="#chapter36">ДЗЕВЯТНАЦЦАЦЬ</a><br/>
  <a href="#chapter37">* * *</a><br/>
  <a href="#chapter38">* * *</a><br/>
  <a href="#chapter39">У ДАРОЗЕ</a><br/>
  <a href="#chapter40">* * *</a><br/>
  <a href="#chapter41">* * *</a><br/>
  <a href="#chapter42">* * *</a><br/>
  <a href="#chapter43">ПАЛЕСКАЕ</a><br/>
  <a href="#chapter44">* * *</a><br/>
  <a href="#chapter45">* * *</a><br/>
  <a href="#chapter46">ПАМЯЦІ ЕЎДАКІІ ЛОСЬ</a><br/>
  <a href="#chapter47">* * *</a><br/>
  <a href="#chapter48">* * *</a><br/>
  <a href="#chapter49">* * *</a><br/>
  <a href="#chapter50">* * *</a><br/>
  <a href="#chapter51">* * *</a><br/>
  <a href="#chapter52">* * *</a><br/>
  <a href="#chapter53">* * *</a><br/>
  <a href="#chapter54">* * *</a><br/>
  <a href="#chapter55">* * *</a><br/>
  <a href="#chapter56">* * *</a><br/>
  <a href="#chapter57">* * *</a><br/>
  <a href="#chapter58">* * *</a><br/>
  <a href="#chapter59">* * *</a><br/>
  <a href="#chapter60">* * *</a><br/>
  <a href="#chapter61">* * *</a><br/>
<a href="#chapter62">З кнігі «На беразе пляча» 1980</a><br/>
  <a href="#chapter63">* * *</a><br/>
  <a href="#chapter64">* * *</a><br/>
  <a href="#chapter65">* * *</a><br/>
  <a href="#chapter66">МАМА</a><br/>
  <a href="#chapter67">* * *</a><br/>
  <a href="#chapter68">ПАЭТЭСА</a><br/>
  <a href="#chapter69">* * *</a><br/>
  <a href="#chapter70">* * *</a><br/>
  <a href="#chapter71">* * *</a><br/>
  <a href="#chapter72">* * *</a><br/>
  <a href="#chapter73">* * *</a><br/>
  <a href="#chapter74">* * *</a><br/>
  <a href="#chapter75">* * *</a><br/>
  <a href="#chapter76">* * *</a><br/>
  <a href="#chapter77">* * *</a><br/>
  <a href="#chapter78">ВОЛЬНАЯ ЖАНЧЫНА</a><br/>
  <a href="#chapter79">* * *</a><br/>
  <a href="#chapter80">* * *</a><br/>
  <a href="#chapter81">* * *</a><br/>
  <a href="#chapter82">* * *</a><br/>
  <a href="#chapter83">* * *</a><br/>
  <a href="#chapter84">* * *</a><br/>
  <a href="#chapter85">* * *</a><br/>
  <a href="#chapter86">* * *</a><br/>
  <a href="#chapter87">* * *</a><br/>
  <a href="#chapter88">* * *</a><br/>
  <a href="#chapter89">МАМА ПАДРЭЗАЛА КОСЫ</a><br/>
  <a href="#chapter90">* * *</a><br/>
  <a href="#chapter91">* * *</a><br/>
  <a href="#chapter92">* * *</a><br/>
  <a href="#chapter93">РАНІШНЯЕ</a><br/>
  <a href="#chapter94">* * *</a><br/>
<a href="#chapter95">З кнігі «Пара любові і жалю» 1983</a><br/>
  <a href="#chapter96">Я ВАС ЛЮБЛЮ</a><br/>
  <a href="#chapter97">РОЗДУМ</a><br/>
  <a href="#chapter98">НАД НЕДАСЯЖНЫМ СЛОВАМ</a><br/>
  <a href="#chapter99">ЗЯМЛЯ І СОЛЬ</a><br/>
  <a href="#chapter100">ДАРОГА</a><br/>
  <a href="#chapter101">...І ПРАСВЕЧВАЮЦЬ НАШЫЯ СЭРЦЫ</a><br/>
  <a href="#chapter102">КАВАЛІ</a><br/>
  <a href="#chapter103">НА ТРАЛЁЎЦЫ ЛЕСУ</a><br/>
  <a href="#chapter104">ПЕЙЗАЖ З ПЛАСЦІНКАЙ</a><br/>
  <a href="#chapter105">* * *</a><br/>
  <a href="#chapter106">ЗІМОВАЕ</a><br/>
  <a href="#chapter107">* * *</a><br/>
  <a href="#chapter108">ІНТЭЛІГЕНТЫ АД ЗЯМЛІ</a><br/>
  <a href="#chapter109">У БЕЛАВЕЖЫ</a><br/>
  <a href="#chapter110">* * *</a><br/>
  <a href="#chapter111">МАМЧЫНА СІЛА</a><br/>
  <a href="#chapter112">У ШУМЕ ЖЫТНЯГА СВЯТЛА</a><br/>
  <a href="#chapter113">* * *</a><br/>
  <a href="#chapter114">* * *</a><br/>
  <a href="#chapter115">* * *</a><br/>
  <a href="#chapter116">* * *</a><br/>
  <a href="#chapter117">ЯЛТА — 1917</a><br/>
  <a href="#chapter118">РУЖЫ КУПАЛЫ</a><br/>
  <a href="#chapter119">У ВЯНОК ЛЕСІ УКРАІНКІ</a><br/>
  <a href="#chapter120">АДЧАЙ</a><br/>
  <a href="#chapter121">РЫГОРУ СЕМАШКЕВІЧУ</a><br/>
  <a href="#chapter122">* * *</a><br/>
  <a href="#chapter123">ПАЛЕССЕ</a><br/>
  <a href="#chapter124">ПРАВЯРАЮЧЫ ЧАС І СЯБЕ</a><br/>
  <a href="#chapter125">ПРЫГАРШЧЫ СВЯТЛА</a><br/>
  <a href="#chapter126">* * *</a><br/>
  <a href="#chapter127">ВЯСЛО І ПЕРАВЯСЛА</a><br/>
  <a href="#chapter128">НАД ПЕРАКАТНАЙ РЭЧКАЮ</a><br/>
  <a href="#chapter129">БАЦЬКАВА МУЗЫКА</a><br/>
  <a href="#chapter130">БАЦЬКАВЫ ДРОВЫ</a><br/>
  <a href="#chapter131">* * *</a><br/>
  <a href="#chapter132">ЛЮБОЎ МАЯ...</a><br/>
  <a href="#chapter133">ХАТА</a><br/>
  <a href="#chapter134">НОЧЧУ</a><br/>
  <a href="#chapter135">* * *</a><br/>
  <a href="#chapter136">* * *</a><br/>
  <a href="#chapter137">БЭЗ ВЕРЫ ПАЛТАРАН</a><br/>
  <a href="#chapter138">ЕДУ Ў ГОСЦІ ДА БАБУЛІ</a><br/>
  <a href="#chapter139">* * *</a><br/>
  <a href="#chapter140">* * *</a><br/>
  <a href="#chapter141">* * *</a><br/>
  <a href="#chapter142">* * *</a><br/>
  <a href="#chapter143">* * *</a><br/>
  <a href="#chapter144">ДЗЕ ТЫ ПРАПАЛА</a><br/>
  <a href="#chapter145">* * *</a><br/>
  <a href="#chapter146">* * *</a><br/>
  <a href="#chapter147">* * *</a><br/>
  <a href="#chapter148">* * *</a><br/>
  <a href="#chapter149">* * *</a><br/>
  <a href="#chapter150">* * *</a><br/>
  <a href="#chapter151">ДВОЕ</a><br/>
  <a href="#chapter152">* * *</a><br/>
  <a href="#chapter153">ЗГАДКА ЗНАЁМАГА РЫТМУ</a><br/>
  <a href="#chapter154">* * *</a><br/>
  <a href="#chapter155">БАЯЛАСЯ ГРЫМОТ.</a><br/>
  <a href="#chapter156">* * *</a><br/>
  <a href="#chapter157">* * *</a><br/>
  <a href="#chapter158">* * *</a><br/>
  <a href="#chapter159">* * *</a><br/>
  <a href="#chapter160">* * *</a><br/>
  <a href="#chapter161">* * *</a><br/>
  <a href="#chapter162">* * *</a><br/>
  <a href="#chapter163">НАЧЛЕЖНІКІ</a><br/>
  <a href="#chapter164">Я ВАМ ГЛЯДЖУ ПРЫВЕТЛІВА Ў ТВАР</a><br/>
  <a href="#chapter165">* * *</a><br/>
  <a href="#chapter166">* * *</a><br/>
  <a href="#chapter167">* * *</a><br/>
  <a href="#chapter168">* * *</a><br/>
  <a href="#chapter169">* * *</a><br/>
  <a href="#chapter170">...І САМЫ ПОЗНІ ЧАС</a><br/>
  <a href="#chapter171">ДОБРЫ ВЕЧАР, ЗЕМЛЯКІ!</a><br/>
  <a href="#chapter172">ЗАМІРАЕ ЛЕЦЕЙКА</a><br/>
  <a href="#chapter173">* * *</a><br/>
  <a href="#chapter174">* * *</a><br/>
  <a href="#chapter175">* * *</a><br/>
  <a href="#chapter176">* * *</a><br/>
  <a href="#chapter177">СЫНОК I МАЦІ</a><br/>
  <a href="#chapter178">* * *</a><br/>
  <a href="#chapter179">* * *</a><br/>
  <a href="#chapter180">ПЛЫВІ, РАКА!</a><br/>
  <a href="#chapter181">* * *</a><br/>
  <a href="#chapter182">* * *</a><br/>
  <a href="#chapter183">* * *</a><br/>
  <a href="#chapter184">* * *</a><br/>
  <a href="#chapter185">* * *</a><br/>
<a href="#chapter186">З кнігі «Каліна зімы» 1987</a><br/>
  <a href="#chapter187">СВЯТЛО</a><br/>
  <a href="#chapter188">* * *</a><br/>
  <a href="#chapter189">* * *</a><br/>
  <a href="#chapter190">ТУТ</a><br/>
  <a href="#chapter191">ПАСЛЯ ВАЙНЫ</a><br/>
  <a href="#chapter192">САЛДАТКІ</a><br/>
  <a href="#chapter193">БАЛАДА КАЛОДЗЕЖА</a><br/>
  <a href="#chapter194">ПАЎНОЧНАЯ ЗАРА</a><br/>
  <a href="#chapter195">* * *</a><br/>
  <a href="#chapter196">ПАВЕЛ І НІКАН</a><br/>
  <a href="#chapter197">ЯК НАЗЫВАЮЦЦА СЛЁЗЫ</a><br/>
  <a href="#chapter198">САВА І МАРЫЯ</a><br/>
  <a href="#chapter199">НОЧ НА ПРЫПЯЦІ</a><br/>
  <a href="#chapter200">ІМЯ ПА БАЦЬКУ</a><br/>
  <a href="#chapter201">НЕ ВАРТА</a><br/>
  <a href="#chapter202">ПА ДАРОЗЕ Ў ДАСТОЕВА</a><br/>
  <a href="#chapter203">У ЧАБОРУ СПЫТАЙ...</a><br/>
  <a href="#chapter204">КАЛЯДКІ</a><br/>
  <a href="#chapter205">ПЯРСЦЁНАК</a><br/>
  <a href="#chapter206">* * *</a><br/>
  <a href="#chapter207">РОЗУМ</a><br/>
  <a href="#chapter208">ПАЭТ</a><br/>
  <a href="#chapter209">* * *</a><br/>
  <a href="#chapter210">МТАЦМІНДА </a><br/>
  <a href="#chapter211">СТАРЭЙШЫЯ МАЕ</a><br/>
  <a href="#chapter212">* * *</a><br/>
  <a href="#chapter213">ЧАСІНЫ ГОДА</a><br/>
  <a href="#chapter214">МАМА I ПТУШКІ</a><br/>
  <a href="#chapter215">МАЦЕЙ І ПЦІМЕЯ</a><br/>
  <a href="#chapter216">КАЛІНА ЗІМЫ</a><br/>
  <a href="#chapter217">* * *</a><br/>
  <a href="#chapter218">ДА ВАС</a><br/>
  <a href="#chapter219">ПА ШЧЫРАСЦІ, УНІЗ</a><br/>
  <a href="#chapter220">УСЁ ВЫДАТНА</a><br/>
  <a href="#chapter221">СТРЫЖЫ НАЧНЫЯ</a><br/>
  <a href="#chapter222">БРАТ</a><br/>
  <a href="#chapter223">* * *</a><br/>
  <a href="#chapter224">* * *</a><br/>
  <a href="#chapter225">АДЗІНОЧНЫ ЛІК</a><br/>
  <a href="#chapter226">ПАСЛЯ ТРАЎМЫ</a><br/>
  <a href="#chapter227">КАНТРАСТЫ</a><br/>
  <a href="#chapter228">ДЗЯКУЙ, АРЛЕКІНА!</a><br/>
  <a href="#chapter229">* * *</a><br/>
  <a href="#chapter230">* * *</a><br/>
  <a href="#chapter231">* * *</a><br/>
  <a href="#chapter232">* * *</a><br/>
  <a href="#chapter233">МАРЫЯ</a><br/>
  <a href="#chapter234">ПРАДЗЕД ФЁДАР,  КОНЬ І ПАЭЗІЯ</a><br/>
  <a href="#chapter235">20.VІ. 1985 г.</a><br/>
  <a href="#chapter236">ЗОНА СВЯТЛА</a><br/>
  <a href="#chapter237">ПТАХ</a><br/>
  <a href="#chapter238">УЗОРЫ</a><br/>
  <a href="#chapter239">НЕПАСТАЯННАЕ, ЯК ХВАЛЯ</a><br/>
  <a href="#chapter240">ДАЛОНІ</a><br/>
  <a href="#chapter241">ТРАВА</a><br/>
  <a href="#chapter242">СЯЙВО</a><br/>
  <a href="#chapter243">УЧОРА?</a><br/>
  <a href="#chapter244">* * *</a><br/>
  <a href="#chapter245">САВІНАЯ НОЧ</a><br/>
  <a href="#chapter246">ЭЛЕГІЯ ДОМА</a><br/>
  <a href="#chapter247">* * *</a><br/>
  <a href="#chapter248">Я ПАЧАКАЮ</a><br/>
  <a href="#chapter249">СПРОБА НЕСЕНТЫМЕНТАЛЬНАГА РАМАНСА</a><br/>
  <a href="#chapter250">* * *</a><br/>
  <a href="#chapter251">ЗНАК ТАЙНЫ</a><br/>
  <a href="#chapter252">* * *</a><br/>
  <a href="#chapter253">КАХАННЯ САД</a><br/>
  <a href="#chapter254">І ЛАСТАЎКА ВЯСНЫ</a><br/>
  <a href="#chapter255">СКЕРЦА</a><br/>
  <a href="#chapter256">ФАРТЫСІМА</a><br/>
  <a href="#chapter257">* * *</a><br/>
  <a href="#chapter258">ПА ГРЫБЫ</a><br/>
  <a href="#chapter259">* * *</a><br/>
  <a href="#chapter260">* * *</a><br/>
  <a href="#chapter261">БАЛАДА ВЯРТАННЯ</a><br/>
  <a href="#chapter262">ЯК ПРЫХОДЗЯЦЬ РАДКІ</a><br/>
  <a href="#chapter263">МЕТАФАРА</a><br/>
  <a href="#chapter264">БОЛЬ</a><br/>
  <a href="#chapter265">* * *</a><br/>
  <a href="#chapter266">ЛЯ МУРОЎ СТАГОДДЗЯЎ</a><br/>
  <a href="#chapter267">НА ЎСЯКІ ВЫПАДАК</a><br/>
  <a href="#chapter268">* * *</a><br/>
  <a href="#chapter269">ТАТА</a><br/>
  <a href="#chapter270">НАША ПОЛЕ</a><br/>
  <a href="#chapter271">РАДАСЦЬ</a><br/>
  <a href="#chapter272">ЗАСТАЮСЯ КАХАНАЙ!</a><br/>
  <a href="#chapter273">І ПРЫЙДУЦЬ ІНШЫЯ...</a><br/>
  <a href="#chapter274">НА ГОЛАС ЛІРЫ</a><br/>
  <a href="#chapter275">АБОЗ</a><br/>
    <a href="#chapter276">Малюнак дзяцінства</a><br/>
  <a href="#chapter277">...ТЫ НІБЫ ЗНОЎ  КУПАЕШСЯ Ў РАЦЭ</a><br/>
  <a href="#chapter278">* * *</a><br/>
  <a href="#chapter279">* * *</a><br/>
  <a href="#chapter280">ВІШНЯ</a><br/>
  <a href="#chapter281">СВЯТА ПІРАГА</a><br/>
  <a href="#chapter282">* * *</a><br/>
  <a href="#chapter283">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>З кнігі «Снежныя грамніцы» 1970</h3>
<p> </p>
<h4><a id="chapter2"></a>* * *</h4>
<p>Хаджу па нівах, па лугах азёрных,</p>
<p>Начую летуценна ў будане</p>
<p>І думаю, чаму мне так прасторна?</p>
<p>І песня прылятае да мяне.</p>
<p> </p>
<p>Прыносіць мне дары свае дуброва —</p>
<p>То верас, то крыніцу, то грыбок.</p>
<p>Ўліваецца, нібы ручай, у мову</p>
<p>Палескі нетаропкі гаварок.</p>
<p> </p>
<p>Злятае на дасвецці галубіным</p>
<p>То рыжы ліст, то жоўта-залаты.</p>
<p>Упалі задуменна на платы</p>
<p>Даспелыя ружовыя рабіны.</p>
<p> </p>
<p>Хаджу па нівах, па лугах азёрных,</p>
<p>Начую летуценна ў будане.</p>
<p>Я думаю, чаму мне так прасторна?</p>
<p>І песня прылятае да мяне.</p>
<p> </p>
<p> </p>
<h4><a id="chapter3"></a>ВЯСНОВАЕ</h4>
<p>Горкі пах палыну,</p>
<p>Не зап’еш, не заснеш.</p>
<p>Забягу, загляну,</p>
<p>Як і чым ты жывеш.</p>
<p> </p>
<p>Водар свята ў лясах,</p>
<p>Адступаецца снег.</p>
<p>Знаю, гэта вясна</p>
<p>Разбудзіла мяне.</p>
<p> </p>
<p>І канчаецца сон</p>
<p>Бесклапотных начэй.</p>
<p>Маладых маіх дзён</p>
<p>Звоніць першы ручэй.</p>
<p> </p>
<p> </p>
<h4><a id="chapter4"></a>НЕПРЫРУЧАНАЯ ПТУШКА</h4>
<p>Мне па душы глухія пушчы,</p>
<p>Лістоты замець на дварэ.</p>
<p>Я непрыручанаю птушкай</p>
<p>Жыву між сполахаў і дрэў.</p>
<p>Каторы дзень настрой губляю</p>
<p>І зноў па-новаму люблю.</p>
<p>Бягу, гукаю, выглядаю,</p>
<p>Шукаю, думаю, не сплю.</p>
<p>О, людзі! — Вечныя пытанні,</p>
<p>Вытокі мудрасці і зла.</p>
<p>Нясу ў сваё святое ранне</p>
<p>Любоў і гнеў на паўкрыла.</p>
<p>Мяне ў палёце не скарылі.</p>
<p>А будзе што не так — малю:</p>
<p>Скруціце стомленае крылле</p>
<p>І кіньце ў родную раллю.</p>
<p> </p>
<h4><a id="chapter5"></a>* * *</h4>
<p>Сябе нанова адкрываю.</p>
<p>Выношу з шуму свой пратэст —</p>
<p>Пустых размоў не пераймаю.</p>
<p>Ёсць у маўчанні іншы змест.</p>
<p> </p>
<p>Ёсць у маўчанні гнеў, і згода,</p>
<p>І глыбіня, і вышыня.</p>
<p>Ёсць у маўчанні асалода</p>
<p>Яшчэ няпройдзенага дня.</p>
<p> </p>
<p>Свае ў маўчанні ёсць граніцы,</p>
<p>Свая бяда, свае масты.</p>
<p>Ёсць у маўчанні таямніца</p>
<p>Ад мудрасці да прастаты.</p>
<p> </p>
<p> </p>
<h4><a id="chapter6"></a>* * *</h4>
<p>«Чысціні...</p>
<p>Адкрыцця...</p>
<p>Дабраты...»</p>
<p>Голас продка прарос з нематы.</p>
<p>Захлынаюцца ў гуле вякоў</p>
<p>Тайна гукаў і музыка слоў.</p>
<p>Чысціні...</p>
<p>Адкрыцця...</p>
<p>Хараства...</p>
<p>Нам яшчэ з гэтых слоў вырастаць.</p>
<p>Адчужэнне,</p>
<p>І здрада,</p>
<p>І страх</p>
<p>Паляванне вядуць давідна.</p>
<p>Палымнелі на смольных кастрах</p>
<p>Адкрыццё,</p>
<p>Дабрата,</p>
<p>Чысціня.</p>
<p>Праз глухія стагоддзі жыцця —</p>
<p>Чысціні,</p>
<p>Дабраты,</p>
<p>Адкрыцця.</p>
<p>«Адкрыцця!</p>
<p>Дабраты,</p>
<p>Чысціні!..»</p>
<p>Паўтараюць ля ног камяні...</p>
<p> </p>
<h4><a id="chapter7"></a>* * *</h4>
<p>— Пра атаву напомніць прасіла?..—</p>
<p>Голас дзеда цячэ ў цемнаце.—</p>
<p>Маладую даўно пакасілі,</p>
<p>А старая... Няхай пацвіце!</p>
<p>Не спяшаюцца дужа з атавай,</p>
<p>Добры сёлета быў сенакос...</p>
<p> </p>
<p>Крочым летам. Высокія травы</p>
<p>Пад цяжарам нахлынуўшых рос.</p>
<p>Злева — рэчка. І домік направа.</p>
<p>Выглядае прыветна з акна</p>
<p>Цётка Клава.</p>
<p>Клава — атава,</p>
<p>На чатыры пакоі адна.</p>
<p> </p>
<p>Можа, ўспомніць пра нашу размову,</p>
<p>Па гадах, як па снах, прабяжыць.</p>
<p>І прывычна пагоніць карову</p>
<p>На атаву, што буйна шуміць.</p>
<p> </p>
<p>Мне ж успомніцца досвіткам сінім</p>
<p>Голас дзеда глухі ў цемнаце:</p>
<p>«Маладую даўно пакасілі,</p>
<p>А старая... Няхай пацвіце!..»</p>
<p> </p>
<h4><a id="chapter8"></a>* * *</h4>
<p>Чаму ніколі не баюся я</p>
<p>Апусташэння галавы і сэрца?</p>
<p> </p>
<p>Ёсць у мяне зялёная</p>
<p>зямля,</p>
<p>Яна магутней слабасці і смерці.</p>
<p>Ёсць у мяне глыбінная туга</p>
<p>Па далавых і ціхіх берагах.</p>
<p>Ёсць у мяне на пальцах</p>
<p>мазалі —</p>
<p>Таксама ад любові да зямлі.</p>
<p> </p>
<p> </p>
<h4><a id="chapter9"></a>У БАБУЛІ ПАЛАНЕІ</h4>
<p>Даль паднімуць, сон развеюць.</p>
<p>Разбірай, лугі, касцоў! —</p>
<p>У бабулі Паланеі</p>
<p>Пяць асілкаў-малайцоў</p>
<p> </p>
<p>І ў спякоту і ў завею</p>
<p>Кліча вуліца хлапцоў —</p>
<p>У бабулі Паланеі</p>
<p>Пяць асілкаў-малайцоў</p>
<p> </p>
<p>Віктар, Косця, Пеця, Дзіма,</p>
<p>Самы меншанькі — Назар.</p>
<p>...На пажоўклы фотаздымак</p>
<p>Пакацілася сляза.</p>
<p> </p>
<p>А чаму — пытаць не смею.</p>
<p>Для бабулі свет не міл —</p>
<p> </p>
<p>У бабулі Паланеі</p>
<p>Пяць сыноў і пяць магіл.</p>
<p> </p>
<p> </p>
<h4><a id="chapter10"></a>СЛАВЯНСКАЕ ЗАСТОЛЛЕ</h4>
<p>Б’ю чалом, зялёны краю,</p>
<p>Дзе ў славянства ад душы</p>
<p>З рук у рукі адплываюць</p>
<p>Перавозчыкі-каўшы.</p>
<p>Разматаўся ручнікамі</p>
<p>Ўсіх дарог маіх клубок,</p>
<p>І цяпер я разам з вамі</p>
<p>У калядны вечарок.</p>
<p>Вось і гукі уваскрэслі.</p>
<p>Не Бетховен і не Бах —</p>
<p>Зацвітаюць буйна песні</p>
<p>У сялянак на губах...</p>
<p>Ад таго і я, напэўна,</p>
<p>Летуценная, пішу,</p>
<p>Што глыбока вашы песні</p>
<p>Мне запалі у душу.</p>
<p> </p>
<p> </p>
<h4><a id="chapter11"></a>ПАСЛЯ НАВЕДАННЯ  БАЯНСКАГА САБОРА</h4>
<p>Табе ў вяках наканавана</p>
<p>Узвысіць слаўную зямлю.</p>
<p>Люблю багоў тваіх, Баяна!</p>
<p>І грэшнікаў тваіх люблю!</p>
<p>З бародамі і без барод,</p>
<p>Жанатыя і халастыя,</p>
<p>На гулкіх вуліцах Сафіі</p>
<p>Яны жывуць каторы год!</p>
<p>Нібы вясноваму світанню,</p>
<p>Гасцям далёкім кожны рад.</p>
<p>І я ў адказ на запытанне</p>
<p>Кажу балгарам «хубав град!»</p>
<p>Букетам з руж і</p>
<p>васількоў</p>
<p>Яснеюць словы блізкіх моў.</p>
<p>Сафія летняя ў гуморы:</p>
<p>Увіты лозамі парог.</p>
<p>І галава яе сабора —</p>
<p>Над лабірынтамі дарог.</p>
<p>Багі не хочуць знаць тугі,</p>
<p>Багі завуць на пірагі.</p>
<p>І сёння у начной Сафіі</p>
<p>Яны з гасцямі заадно</p>
<p>Запаляць свечкі несвятыя</p>
<p>І вып’юць даўняе віно.</p>
<p> </p>
<p> </p>
<h4><a id="chapter12"></a>* * *</h4>
<p>Напэўна, шчасце ў мяне не па ўзросту.</p>
<p>Хістаецца ў руках чаша з бяросты,</p>
<p>Чаша, поўная вясной і табой.</p>
<p>Многагалосаю</p>
<p>песняю</p>
<p>захлынаецца бор.</p>
<p>Прабіваецца праз першае лісце</p>
<p>Празрыстасць думак і гукаў празрыстасць...</p>
<p>Сонца высока.</p>
<p>Блізка да маю.</p>
<p>Сама сябе на святле адчуваю.</p>
<p>Адчуваю калючую адзіноту,</p>
<p>І давер дзіцячы, і сталую цноту,</p>
<p>Навальніцу ўдач, крыгалом бяды,</p>
<p>Ля пралесак нясмелых —</p>
<p>твае сляды.</p>
<p>Ты адыходзіш святочна і проста.</p>
<p>Забіраеш радасць і сон.</p>
<p>Да захмялення пахне табою</p>
<p>чаша бяроставая,</p>
<p>У якой недапіты бярозавы сок...</p>
<p> </p>
<h4><a id="chapter13"></a>* * *</h4>
<p>Ты пакліч мяне. Пазаві.</p>
<p>Там заблудзімся ў хмельных травах.</p>
<p>Пачынаецца ўсё з любві,</p>
<p>Нават самая простая ява.</p>
<p>І тады душой не крыві</p>
<p>На дарозе жыцця шырокай.</p>
<p>Пачынаецца ўсё з любві —</p>
<p>Першы поспех і першыя крокі.</p>
<p>Прыручаюцца салаўі,</p>
<p>І змяняюцца краявіды.</p>
<p>Пачынаецца ўсё з любві —</p>
<p>Нават ненавісць і агіда...</p>
<p>Ты пакліч мяне. Пазаві.</p>
<p>Сто дарог за маімі плячыма.</p>
<p>Пачынаецца ўсё з любві,</p>
<p>А інакш і жыць немагчыма.</p>
<p> </p>
<h4><a id="chapter14"></a>* * *</h4>
<p>Хвіліны пройдуць дарагія,</p>
<p>Як пышнае цвіценне траў.</p>
<p>І зменяць дні зусім другія</p>
<p>Той дзень, што шчасце абяцаў.</p>
<p> </p>
<p>Так адплывае ўдалеч неба.</p>
<p>Бывай, адзіная з уцех!</p>
<p>Смяюся, калі плакаць трэба.</p>
<p>Журба — калі на вуснах смех.</p>
<p> </p>
<p>За што, скажы, твой вобраз мілы</p>
<p>Насіла ў сэрцы, як магла?</p>
<p>І разлюбіць — не разлюбіла.</p>
<p>І зберагчы — не зберагла.</p>
<p> </p>
<p> </p>
<h4><a id="chapter15"></a>ВЯЧЭРНІЯ РАДКІ</h4>
<p>Забыць на момант дробязі</p>
<p>і гора,</p>
<p>І свет чытаць нанова, па складах,</p>
<p>І ў непагадзь шукаць сабе надвор’я</p>
<p>У музыцы,</p>
<p>у людзях,</p>
<p>у радках.</p>
<p>Зліюся непадзельна з мовай ночы</p>
<p>Далей ад чутак і перасцярог,</p>
<p>Аж цемната пакуль не выесць вочы</p>
<p>І першы промень выдаць не захоча</p>
<p>Па-здрадніцку — ад галавы да ног.</p>
<p>Ну, а пакуль дыктуе сябра-вечар</p>
<p>Мне лініі няўлоўных часам рыс.</p>
<p>І вобраз нада мной ужо трапеча</p>
<p>Адноўлена, нібы вясновы ліст.</p>
<p>Сама ў сябе як след яшчэ не веру.</p>
<p>Ды словы распускаюцца, як мак.</p>
<p>І падае на белую паперу</p>
<p>Наспеўшай думкі старажытны знак.</p>
<p> </p>
<p> </p>
<h4><a id="chapter16"></a>ЛЯ ЛОЖКА ХВОРАЙ МАЦІ</h4>
<p>Ты ляжыш не на ложку,</p>
<p>а ў жытнёвым полі.</p>
<p>Мама!</p>
<p>Так мне рукі твае не балелі ніколі.</p>
<p>То пасланы ў пакоі не ходнікі —</p>
<p>саматканыя сцежкі-дарогі.</p>
<p>Мама!</p>
<p>Так ніколі твае не балелі мне ногі.</p>
<p>Я прыйшла, як заўжды, цішынёю тваёю сагрэцца.</p>
<p>Мама!</p>
<p>Так ніколі тваё не шчымела мне сэрца.</p>
<p>І ружовіцца дзень.</p>
<p>І жыты ўжо чакаюць за хатай,</p>
<p>А табой за паўвека так многа жытоў перажата!..</p>
<p> </p>
<p>Ты на ложку ляжыш,</p>
<p>А здаецца, што ў сонечным полі.</p>
<p>Мама!</p>
<p>Так ніколі твая не балела мне доля.</p>
<p>Ты на ложку ляжыш.</p>
<p>І прыціхла за хатай дуброва.</p>
<p>Мама!</p>
<p>Так ніколі, як сёння,</p>
<p>Тваё</p>
<p>Не балела мне слова.</p>
<p> </p>
<p> </p>
<h4><a id="chapter17"></a>* * *</h4>
<p>Боль перасіліў немату,</p>
<p>І яркіх фарбаў мне не шкода,</p>
<p>Бо і сама я, як прырода,</p>
<p>То ападаю, то цвіту.</p>
<p> </p>
<p>Яшчэ зямлі мяне вучыць</p>
<p>Любві штоночна і штодзённа.</p>
<p>І верш цячэ па целе сонным</p>
<p>І новай музыкай гучыць!</p>
<p>Святлом і цішаю сагрэта,</p>
<p>Перабіраю валасы.</p>
<p>Ва мне зімы,</p>
<p>вясны,</p>
<p>і лета,</p>
<p>І лістападаў галасы</p>
<p>Звіняць, гудуць наперабой</p>
<p>І нараджаюцца нанова.</p>
<p>Я прачынаюся вяснова,</p>
<p>Нібы загон перад сяўбой...</p>
<p> </p>
<p> </p>
<h4><a id="chapter18"></a>* * *</h4>
<p>Прыедзь у край мой ціхі,</p>
<p>Тут продкаў галасы,</p>
<p>Тут белыя бусліхі</p>
<p>І мудрыя лясы.</p>
<p> </p>
<p>Хапае на Палессі</p>
<p>І сонца, і вады.</p>
<p>І што ні двор — то песня,</p>
<p>Што вёска — то сады.</p>
<p> </p>
<p>Па травах светла-шызых</p>
<p>Мы пройдзем ля ракі,</p>
<p>Дзе, мыючы бялізну,</p>
<p>Вядуць сваё жанкі.</p>
<p> </p>
<p>І будзе песня спета</p>
<p>Пра шчасце і бяду,</p>
<p>І будзе падаць лета</p>
<p>У гуллівую ваду.</p>
<p> </p>
<p>Прыедзь у край мой ціхі,</p>
<p>Тут продкаў галасы.</p>
<p>Тут белыя бусліхі</p>
<p>І мудрыя лясы.</p>
<p> </p>
<p> </p>
<h4><a id="chapter19"></a>* * *</h4>
<p>Да сустрэчы.</p>
<p>Да сустрэчы.</p>
<p>Белы вецер.</p>
<p>Сіні дзень.</p>
<p>Ходзіць сонца па зарэччы</p>
<p>Па калені у вадзе.</p>
<p>Над ракою дзве вярбіны —</p>
<p>Дзве журботныя сястры.</p>
<p>Па-над цёплай лугавінай</p>
<p>Ноч запальвае кастры.</p>
<p>Старажытных соснаў веча.</p>
<p>Птушак грай і смех людзей.</p>
<p>Да сустрэчы.</p>
<p>Да сустрэчы.</p>
<p>Сіні вецер.</p>
<p>Белы дзень.</p>
<p> </p>
<h4><a id="chapter20"></a>* * *</h4>
<p>Хто забраў мой самы светлы сон,</p>
<p>Што цяпер не спіцца мне начамі?</p>
<p>Распусціла жнівень валасоў</p>
<p>Над вачыма,</p>
<p>поўнымі адчаю.</p>
<p>Помніла імя не так даўно...</p>
<p> </p>
<p>Вецер ціха зачыніў акно...</p>
<p> </p>
<p> </p>
<h4><a id="chapter21"></a>* * *</h4>
<p>Будуць вёсны і пралескі,</p>
<p>Будзе радасць і туга.</p>
<p>Адцвіце вясна на ўзлеску,</p>
<p>Пабяжыць за сіні гай.</p>
<p>І хваёваю ігліцай</p>
<p>Адзавецца лета звон.</p>
<p>Толькі мне не паўтарыцца</p>
<p>Ні вясною, ні зімой.</p>
<p> </p>
<p>Столькі думак самых шчырых!</p>
<p>Светлы шлях мне пажадай.</p>
<p>Заўтра будзе гулкі вырай</p>
<p>І бясхмарны небакрай.</p>
<p>Будзе лета з навальніцай</p>
<p>І вясёлка над ракой.</p>
<p>Толькі мне не паўтарыцца</p>
<p>Ані летам, ні зімой.</p>
<p> </p>
<p> </p>
<h4><a id="chapter22"></a>* * *</h4>
<p>Разлука ўпала на траву</p>
<p>Апошняй пазалотаю.</p>
<p>Пакуль жывеш — і я жыву</p>
<p>Святлом і адзінотаю.</p>
<p> </p>
<p>У добры шлях! У добры час!</p>
<p>Трывога адкалосіцца.</p>
<p>Смяешся ты —</p>
<p>і я ў адказ</p>
<p>Хоць смех на слёзы просіцца.</p>
<p> </p>
<p>Журбу на лісце раскладу</p>
<p>(Хай з ветрам разлятаецца),</p>
<p>Пакуль ідзеш — і я іду,</p>
<p>І шлях мой не канчаецца.</p>
<p> </p>
<p>І хай злятае на траву</p>
<p>Разлука пазалотаю.</p>
<p>Пакуль жывеш — і я жыву</p>
<p>Любоўю і пяшчотаю.</p>
<p> </p>
<p> </p>
<h4><a id="chapter23"></a>* * *</h4>
<p>Там лістапады выпалі,</p>
<p>Там выплылі плыты</p>
<p>І зоры воду выпілі</p>
<p>З азёраў залатых.</p>
<p> </p>
<p>І зноў лячу дадому я,</p>
<p>І ўжо на схіле дня</p>
<p>Мне штось даўно вядомае</p>
<p>Спявае цішыня.</p>
<p> </p>
<p>І адчуваю вечнае</p>
<p>У мове нематы —</p>
<p>Звіняць лугі надрэчныя,</p>
<p>Шапочуць чараты.</p>
<p> </p>
<p>Як нейкі дар, як пошліну</p>
<p>Лаўлю наперабой</p>
<p>Тугі лісты апошнія</p>
<p>Асенняй галавой.</p>
<p> </p>
<p> </p>
<h4><a id="chapter24"></a>* * *</h4>
<p>Не шукаю гаманлівай славы</p>
<p>І вучуся сціпласці ў кабет.</p>
<p>Для мяне з лугоў надрэчных травы</p>
<p>Лепшы ў свеце вынеслі букет.</p>
<p> </p>
<p>Сонца зачапілася за стрэхі,</p>
<p>Акрапіла мёдам верасы...</p>
<p>«Я люблю-ю!» — панесла</p>
<p>ўдалеч рэха.</p>
<p>«Я люблю-ю!» — азваліся лясы.</p>
<p> </p>
<p>«Я люблю-ю!» — пацвердзілі дубровы,</p>
<p>Светлыя, як лебедзя крыло.</p>
<p>І для песні падказала словы</p>
<p>Роднае палескае сяло.</p>
<p> </p>
<p>У грудзях прачнулася натхненне.</p>
<p>І дыханне заняло.</p>
<p>«Люблю-ю!»</p>
<p>І душа, як чуйнае карэнне,</p>
<p>Зноў адчула родную зямлю...</p>
<p> </p>
<p> </p>
<h3><a id="chapter25"></a>З кнігі «Ясельда» 1978</h3>
<p> </p>
<p> </p>
<h4><a id="chapter26"></a>* * *</h4>
<p>Вось так — з адкрытым небам — заначую,</p>
<p>А зоркі будуць днець у вышыні.</p>
<p>І праз траву гаючую адчую,</p>
<p>Як у зямлі багата цеплыні!</p>
<p> </p>
<p>Ні спачуванняў тых, ні перашкоды,</p>
<p>Ні адчування смутку, ні віны.</p>
<p>Адно — бруяцца бэзавыя воды</p>
<p>І, як стагоддзі роднае прыроды,—</p>
<p>Стаяць на вечнай варце валуны...</p>
<p> </p>
<p>Дабрыдзень, ліст вясковага спакою,</p>
<p>Уяўнага, як люстра ціхіх вод.</p>
<p>Калі ж душа зліваецца з ракою —</p>
<p>Няма тады спадманнага спакою,—</p>
<p>Есць ціхіх думак вольны веснаход.</p>
<p> </p>
<p>Есць мудрае, адзінае жаданне</p>
<p>Дарэшты зразумець, чаму з вякоў</p>
<p>Нам раніць сэрца кожнае вяртанне,</p>
<p>I, кожнае шчымлівае спатканне</p>
<p>Не умясціць у рамкі гучных слоў!</p>
<p> </p>
<p>Таму і жыць, і жыць мне тут заўсёды,</p>
<p>Любіць твой дух настойна-смаляны,</p>
<p>Пакуль бруяцца бэзавыя воды</p>
<p>І як стагоддзі роднае прыроды,—</p>
<p>Стаяць на вечнай варце валуны...</p>
<p> </p>
<p> </p>
<h4><a id="chapter27"></a>* * *</h4>
<p>Бунтуе рошчына ў дзяжы,</p>
<p>Свой хлеб пячэ на свята вёска.</p>
<p>Палагаднела на мяжы</p>
<p>Пакінутая мной бярозка.</p>
<p> </p>
<p>У тартаку вішчыць піла,</p>
<p>Кладзецца першы ўкос на вілы,</p>
<p>Шчыруе дзікая пчала</p>
<p>Над ранняй бацькавай магілай.</p>
<p> </p>
<p>Прывяла песня на губах</p>
<p>Ці не таму, што знала страты?..</p>
<p>Шуміць самотная вярба</p>
<p>Яшчэ з вайны ля самай хаты.</p>
<p> </p>
<p>Пад гэтай даўняю вярбой,</p>
<p>Што не згарэла ў час пякельны,</p>
<p>Мяне атуліць ціхі боль,</p>
<p>Разважыць рупны дзень арцельны.</p>
<p> </p>
<p>Таму люблю да забыцця,</p>
<p>Да ўсёабдымнай адзіноты —</p>
<p>Зялёны парастак жыцця</p>
<p>І развітальны звон</p>
<p>лістоты.</p>
<p> </p>
<p>Люблю ліпнёвы грыбасей,</p>
<p>І ціш палёў, і водар мяты</p>
<p>За тое,</p>
<p>што няма радней</p>
<p>Тае мясціны, дзе ўзышла ты.</p>
<p> </p>
<p> </p>
<h4><a id="chapter28"></a>ПРАЛЕСКІ</h4>
<p>Мне гэтак светла на душы,</p>
<p>Хоць і захмаран край палескі.</p>
<p>Але ў гліняным гладышы</p>
<p>Пагодныя ўзышлі пралескі.</p>
<p> </p>
<p>Клапотна іх ля раўчука,</p>
<p>Дзе парыжэлыя сумёты,</p>
<p>Шукала матчына рука</p>
<p>На светлы дзень майго звароту.</p>
<p> </p>
<p>Як свята хутка настае,</p>
<p>З плячэй гады зняла дарога.</p>
<p>Цвітуць настольнік на стале,</p>
<p>І падаконнік, і падлога.</p>
<p> </p>
<p>Аб тым, што дзень ці два гасціць</p>
<p>І дыхаць тым паветрам свежым,</p>
<p>Сказаць баюся,</p>
<p>бы ўпусціць</p>
<p>Гладыш са шчасцем беласнежным.</p>
<p> </p>
<p> </p>
<h4><a id="chapter29"></a>* * *</h4>
<p>Спыню свой крок адчайны і таропкі,</p>
<p>Убачу ў непрытульнай цемнаце:</p>
<p>На дне пасляваеннага акопа</p>
<p>Шыпшына адзінокая цвіце.</p>
<p>Паміж былля і крапівы цярпліва,</p>
<p>Стаіўшы свой загадкавы сакрэт,</p>
<p>Глядзяць, як сарамяжлівае дзіва,</p>
<p>Пунсовыя агеньчыкі на свет.</p>
<p>Сама сабе адкрыю раптам вочы:</p>
<p>Ці не затым і я сюды прыйшла,</p>
<p>Што не хапіла для мяне</p>
<p>аднойчы</p>
<p>Вось гэтага,</p>
<p>акопнага,</p>
<p>святла?!</p>
<p>Прыпомніцца,</p>
<p>калючая,</p>
<p>з частушкі...</p>
<p>Шыпы знянацку пальцы апякуць...</p>
<p>А ў вышыні пяюць і плачуць птушкі,</p>
<p>У адначассе плачуць і пяюць.</p>
<p>І, з гэтай песняй зліўшыся вышыннай,</p>
<p>Ва ўсёй сваёй яскравай прастаце</p>
<p>Жыццё маё, як дзікая шыпшына,</p>
<p>Хоць колецца, а ўсё-такі — цвіце.</p>
<p> </p>
<p> </p>
<h4><a id="chapter30"></a>БАЛАДА ВЕРНАСЦІ</h4>
<p>Да вас бяжыць знаёмая дарога,</p>
<p>Да вас вязу няпэўны свой настрой.</p>
<p>А вы адкуль з такою дабрынёй</p>
<p>І да мяне, і да майго малога?</p>
<p> </p>
<p>Лаўлю ласкавы поціск вашых рук,</p>
<p>Што загрубелі ад работы трошкі.</p>
<p>А ці вядома пачуццё разлук</p>
<p>Вам, неразлучным аж да самай дошкі?</p>
<p> </p>
<p>Адкуль у вас пагэтулькі святла?..</p>
<p>Ды схамянуся, тут не трэба словы.</p>
<p>Ў маім сяле яшчэ на паўсяла</p>
<p>Жывуць з вайной заручаныя ўдовы.</p>
<p> </p>
<p>І па начах яшчэ ім страшна спаць,</p>
<p>Гартаць жыцця пражытага старонкі.</p>
<p>І незваротным промнем зіхацяць</p>
<p>На пальцах скамянелыя пярсцёнкі.</p>
<p> </p>
<p> </p>
<h4><a id="chapter31"></a>БАЦЬКАВА ДАРОГА</h4>
<p>Прымаўку — «твая дарога — ад печы...» —</p>
<p>Не знаў. Ці знаць не любіў,</p>
<p>А ўзвальваў сам дарогу на плечы,</p>
<p>Колькі бачыў — столькі хадзіў.</p>
<p> </p>
<p>Перамераны ўсе тутэйшыя вёрсты.</p>
<p>Перамераны поле, лес, сенажаць.</p>
<p>І дарога твая, нібы леты ды вёсны,</p>
<p>Засынала ў дванаццаць. Прачыналася ў пяць.</p>
<p> </p>
<p>Смольны дух ад утульнай ватоўкі</p>
<p>Прыносіў у дом лясны камандзір.</p>
<p>...З лясоў Кыштоўкі ляцелі паштоўкі —</p>
<p>Была адкрыта</p>
<p>табе і Сібір.</p>
<p> </p>
<p>Была адкрыта табе трывога</p>
<p>За дзень наступны. За рэчку з ляском,</p>
<p>Пакуль сама на цябе дарога</p>
<p>Не ўпала</p>
<p>жоўтым балючым пяском...</p>
<p> </p>
<h4><a id="chapter32"></a>АБЕЛІСКІ</h4>
<p> </p>
<div class="EPIGRAPH">
<p>Васілю Быкаву</p>
</div>
<div class="CLEAR"></div>
<p> </p>
<p>Жывём,</p>
<p>як светлай памяці зарок.</p>
<p>Дзе б ні было — у Гродне а ці ў Мінску,</p>
<p>З нас кожны мае ціхі свой куток</p>
<p>І ў ціхім тым кутку — па абеліску.</p>
<p> </p>
<p>Іх падымаць і ставіць ёсць каму...</p>
<p>Да помнікаў іду не са слязамі.</p>
<p>Калі вы маўчыцё,</p>
<p>то ўсё таму,</p>
<p>Што самае галоўнае сказалі!</p>
<p> </p>
<p>Мой абеліск!</p>
<p>Няпраўда, што мяжа</p>
<p>Гадоў</p>
<p>нас раздзяляе вінавата,</p>
<p>Бо я прыходжу не за тым, каб жаль</p>
<p>Аддаць спаўна,</p>
<p>а як сястра да брата.</p>
<p> </p>
<p>Я ведаю:</p>
<p>ёсць час скупы і горкі,</p>
<p>Ёсць міг,</p>
<p>калі у подзвігу сваім</p>
<p>Жывыя ўсё ж звяртаюцца да мёртвых</p>
<p>І мёртвыя адказваюць жывым!</p>
<p> </p>
<p> </p>
<h4><a id="chapter33"></a>* * *</h4>
<p>Жыву сярод глухіх балот.</p>
<p>Пад сонцам найвышэйшай пробы</p>
<p>Святкую першы свой палёт</p>
<p>Пасля працяглае хваробы.</p>
<p>Тут самы лёгкі ў свеце сон.</p>
<p>Ля кожнай хаты — па бярозцы.</p>
<p>І камарыны звон чуцён</p>
<p>Аж у другой, суседняй, вёсцы.</p>
<p>...Ды толькі глуш разварушы —</p>
<p>Прастор зашэпчацца з ахвотай:</p>
<p>Збяруцца лекі для душы,</p>
<p>Узыдуць зёлкі ад маркоты.</p>
<p>Як светла ў ліпеньскіх начах!</p>
<p>А ў дзён, што высяцца стагамі,</p>
<p>Ёсць стома спелая ў вачах</p>
<p>І грунт трывалы пад нагамі.</p>
<p>Пастух абуджвае сяло,</p>
<p>Ды спіцца на траве-пярыне,</p>
<p>Нібы дарэшты замяло</p>
<p>Вось гэтым шчасцем камарыным,</p>
<p>Нібыта ў днях і не было</p>
<p>Маіх ні болю, ні адчаю,</p>
<p>А толькі гэтае сяло</p>
<p>Расло, як дрэвы за плячамі...</p>
<p>Што ж гэта сталася са мной,</p>
<p>Што адбылося ў гэтым свеце</p>
<p>З усмешкай ранішняй маёй,</p>
<p>Якой смяюцца толькі дзеці?..</p>
<p>Куды нясе мяне жыццё?</p>
<p>На кім сабралася аблога?..</p>
<p>Няма адказу. Праз усё</p>
<p>Бяжыць звычайная дарога.</p>
<p> </p>
<p> </p>
<h4><a id="chapter34"></a>* * *</h4>
<p>Вузельчыкі званкоў</p>
<p>І росы на папасе.</p>
<p>Шчэ столькі вечароў</p>
<p>Харошых у запасе!</p>
<p> </p>
<p>Няхай не размяняць</p>
<p>Ні сцежкі і ні долі.</p>
<p>Прыслухайся: шумяць</p>
<p>Жыты на вольным полі.</p>
<p> </p>
<p>Прыслухайся:</p>
<p>яшчэ</p>
<p>Бяды не так і многа,</p>
<p>Калі ступню пячэ</p>
<p>Адкрытая дарога,</p>
<p> </p>
<p>І сцелецца ў цішы</p>
<p>Сяброўская размова,</p>
<p>І спеліцца ў душы</p>
<p>Купалавае слова.</p>
<p> </p>
<p> </p>
<h4><a id="chapter35"></a>* * *</h4>
<p>Не дакарала, не журыла</p>
<p>Ні ў цішыні, ні пры гасцях.</p>
<p>...Клубочак з лёну упусціла</p>
<p>Матуля ціха мне на шлях.</p>
<p> </p>
<p>О, як я бегла!</p>
<p>Летуценна</p>
<p>Дарыў дарогу мне прастор.</p>
<p>О, як, наіўная, хацела,</p>
<p>Каб жыў наводшыбе той бор,</p>
<p> </p>
<p>Той зеляненькі луг ды поле</p>
<p>Ды ў полі спелы каласок.</p>
<p>І нават боль, як роўня Болю,</p>
<p>Балеў загадкава здалёк!</p>
<p> </p>
<p>О, як хацела жыць я гордай</p>
<p>І незалежна-маладой!..</p>
<p>Ды падступаецца да горла</p>
<p>Клубочак ніткай суравой.</p>
<p> </p>
<p> </p>
<h4><a id="chapter36"></a>ДЗЕВЯТНАЦЦАЦЬ</h4>
<p>Цяпло раптоўнае адлігі —</p>
<p>І свет нанова маладзён.</p>
<p>І ў звоне дзён разносяць крыгі</p>
<p>Твайго святла празрысты звон.</p>
<p> </p>
<p>Плыве шырокі свет страката</p>
<p>То палявою, то лясной...</p>
<p>І чым жыве старая хата —</p>
<p>Вядома толькі ёй адной!</p>
<p> </p>
<p>Зняла дзяўчынка басаножкі,</p>
<p>Лясны мурог да ног прылёг.</p>
<p>...Яшчэ для першае падножкі</p>
<p>Не узышоў чартапалох!</p>
<p> </p>
<p>Сукенку лёгкую трапеча</p>
<p>Вятрэц, наіўны і сляпы.</p>
<p>Яшчэ для горкае сустрэчы</p>
<p>У шыпшын не выраслі шыпы!</p>
<p> </p>
<p>І ты бяжыш насустрач свету,</p>
<p>Нібыта ў ім не існуеш.</p>
<p>І для бяздомнага паэта</p>
<p>Пралесак крохкі лёс нясеш.</p>
<p> </p>
<p> </p>
<h4><a id="chapter37"></a>* * *</h4>
<p>Вунь першая хмара павісла бянтэжна</p>
<p>Над краем.</p>
<p>Легальна зусім і зусім незалежна</p>
<p>Знікаю.</p>
<p>Вось першая кропля апала над борам,</p>
<p>Над гаем...</p>
<p>З гасцінных канапаў і з пышных убораў —</p>
<p>Знікаю.</p>
<p>Знікаю з усмешак на тварах ліслівых,</p>
<p>Няверных.</p>
<p>Знікаю. Хай будзе на момант шчаслівым</p>
<p>Той бераг,</p>
<p>Дзе мроя збылася, дзе кветка ўзнялася,</p>
<p>А явы не стала...</p>
<p>Знікаю, пакуль я сама у сабе не знайшлася</p>
<p>Цвяроза і стала.</p>
<p>Вунь нечая зорка, начная ільдзінка,</p>
<p>Плыве па-над гаем.</p>
<p>З люстэркаў усіх і з усіх фотаздымкаў —</p>
<p>Знікаю,</p>
<p>Знікаю...</p>
<p> </p>
<p> </p>
<h4><a id="chapter38"></a>* * *</h4>
<p>Быць такою маладою</p>
<p>Над нядоляй маладой!</p>
<p>...Ці умыюся слязою,</p>
<p>Ці усмешкаю тваёй.</p>
<p> </p>
<p>Вось і скончана дарога.</p>
<p>Суравее толькі ніць</p>
<p>Прыпамінку, што нікога</p>
<p>Болей светла не любіць.</p>
<p> </p>
<p>...Будзь здароў, мой вораг кроўны</p>
<p>У няроўнай барацьбе</p>
<p>За паўстанак мой чароўны,</p>
<p>За світанак на ілбе.</p>
<p> </p>
<p>І за вырай ласкавейшых</p>
<p>Слоў, світанняў і надзей.</p>
<p>...На якім агні замешан</p>
<p>Мой наступны крэўны дзень?</p>
<p> </p>
<p> </p>
<h4><a id="chapter39"></a>У ДАРОЗЕ</h4>
<p>Іскрыстыя паляны,</p>
<p>Снягі і зоры спрэс.</p>
<p>А конік твой рахманы</p>
<p>Вязе мяне праз лес.</p>
<p> </p>
<p>Надзеі і трывогі</p>
<p>Да найвышэйшых зор</p>
<p>На музыку дарогі</p>
<p>Паклаў начны прастор.</p>
<p> </p>
<p>Ты нешта мне гаворыш,</p>
<p>I я — табе ў адказ,</p>
<p>Як быццам снег і зоры</p>
<p>Ў апошні раз для нас.</p>
<p> </p>
<p> </p>
<h4><a id="chapter40"></a>* * *</h4>
<p>Дай бог з табою мне не сустракацца.</p>
<p>Застанься там, на беразе,</p>
<p>дзе мы</p>
<p>Яшчэ не ўмеем нават цалавацца,</p>
<p>Не адчуваем холаду зімы.</p>
<p>Нібы гарлачык,</p>
<p>студзіць лоб гарачы</p>
<p>Твая далонь. І я перад усім</p>
<p>Зусім яшчэ смяюся па-дзіцячы</p>
<p>Над шчасцем неразумным і сляпым.</p>
<p> </p>
<p> </p>
<h4><a id="chapter41"></a>* * *</h4>
<p>Для сваёй адзінае дачушкі,</p>
<p>На вякі (вядома ж, на вякі!)</p>
<p>Вышыла матуля мне падушкі,</p>
<p>Лёгкія,</p>
<p>як дым,</p>
<p>пухавікі.</p>
<p>Вунь яны,</p>
<p>прывезеныя з дому,</p>
<p>Хораша цвітуць, як сенажаць.</p>
<p>...Ты даруй мне, мама, што мілому</p>
<p>Так, як ты,</p>
<p>не ўмею мякка слаць.</p>
<p> </p>
<p> </p>
<h4><a id="chapter42"></a>* * *</h4>
<p> </p>
<div class="EPIGRAPH">
<p>Дануце Бічэль-Загнетавай</p>
</div>
<div class="CLEAR"></div>
<p> </p>
<p>Ірвёмся ў неабжытае</p>
<p>Адтуль, дзе мы раслі.</p>
<p>Але вяртае жыта</p>
<p>Дахаты, да зямлі.</p>
<p> </p>
<p>Там перапёлка плача,</p>
<p>Агні рабін гараць.</p>
<p>Там крэўная задача —</p>
<p>Пасеяць і сабраць.</p>
<p> </p>
<p>Ідзеш у свет ажынны,</p>
<p>Прасторны, трапяткі.</p>
<p>І слухаеш: вякі</p>
<p>Калосяцца, як жыта.</p>
<p> </p>
<p>Дубовае вядзерца</p>
<p>У Гаўі — для гасцей.</p>
<p>А кладачка — праз сэрца.</p>
<p>Ідзі па ёй смялей!</p>
<p> </p>
<p>І ў песні самавітай</p>
<p>Хоць гук любы вазьмі —</p>
<p>Там голас з жытам зліты,</p>
<p>А значыць — і з людзьмі!</p>
<p> </p>
<p> </p>
<h4><a id="chapter43"></a>ПАЛЕСКАЕ</h4>
<p>Тут чараты, і гаць,</p>
<p>І гай — навідавоку.</p>
<p>Як цяжка прывыкаць</p>
<p>Да Вашых рук здалёку.</p>
<p> </p>
<p>Пакуль стажкі стаяць</p>
<p>І ходзіць важна бусел,—</p>
<p>Дазволю нагадаць</p>
<p>Я пра сябе у скрусе</p>
<p> </p>
<p>Хаця б травінкай той</p>
<p>Між багны ды асокі,</p>
<p>Як даўкай нематой</p>
<p>Перадапошняй спёкі.</p>
<p> </p>
<h4><a id="chapter44"></a>* * *</h4>
<p>Якая часу рыска</p>
<p>З’яднала раптам нас?</p>
<p>Не мела права блізка</p>
<p>Я падысці да Вас,</p>
<p> </p>
<p>Хаця б каб пакланіцца</p>
<p>За тое, што усё ж</p>
<p>Падбітую сініцу</p>
<p>Вы абагрэлі ў дождж.</p>
<p> </p>
<p>О дай ёй, Божа, сілы</p>
<p>І праз няроўны час</p>
<p>Да самае магілы</p>
<p>Любіць і слухаць Вас.</p>
<p> </p>
<p> </p>
<h4><a id="chapter45"></a>* * *</h4>
<p>Цяплейшых промняў сонечныя стужкі</p>
<p>Ужо ў стажкі прыбрала сенажаць.</p>
<p>Вось шумна парассыпаліся птушкі,</p>
<p>Ці ўсе яны нанова празвіняць?</p>
<p> </p>
<p>Ляжаць вакол багатыя загоны,</p>
<p>І бочкі мокнуць, каб прыняць дары,</p>
<p>Збіраецца для гэтага зялёны</p>
<p>Смарагдавы лісточак у двары.</p>
<p> </p>
<p>Вартуе сонца важкія антоны,</p>
<p>Хтось прасушыць</p>
<p>паслаў льняны сувой.</p>
<p>І самай свежай выпечкі батоны</p>
<p>Чакае самы ранні сырадой.</p>
<p> </p>
<p>Так светла і завозна у прыродзе!</p>
<p>Грыбною цішай дыхаюць бары...</p>
<p>І сумна, што гурмою на зыходзе</p>
<p>Вясёлыя у вёсцы шкаляры.</p>
<p> </p>
<p> </p>
<h4><a id="chapter46"></a>ПАМЯЦІ ЕЎДАКІІ ЛОСЬ</h4>
<p> </p>
<div class="EPIGRAPH">
<p>Психея. Ласточка. Душа.</p>
<p>А. Ахматава</p>
</div>
<div class="CLEAR"></div>
<p> </p>
<p>Ані кропкі, ані коскі,</p>
<p>І дарожанька — адна.</p>
<p>Нелагічна! Вы з той вёскі,</p>
<p>Што завецца Старына.</p>
<p> </p>
<p>Анямела вечарэюць</p>
<p>Вочы руж і хрызантэм.</p>
<p>А да старасці яшчэ Вам —</p>
<p>Столькі вершаў і паэм!</p>
<p> </p>
<p>Плача неба над сталіцай,</p>
<p>Як жалобная струна.</p>
<p>А у вёсцы — касавіца.</p>
<p>Медунее Старына.</p>
<p> </p>
<p>Вось бы Вам туды з’явіцца</p>
<p>(Бо й сынок — чым не касар!),</p>
<p>Нахадзіцца, надзівіцца</p>
<p>Ў тры дарожанькі запар.</p>
<p> </p>
<p>Краскі Вы б знайшлі якія</p>
<p>Ды наткалі б палатна,</p>
<p>Доня, Дуня, Еўдакія</p>
<p>З ціхай вёскі Старына!..</p>
<p> </p>
<p> </p>
<h4><a id="chapter47"></a>* * *</h4>
<p>Заснежаныя купкі вербалозу,</p>
<p>Сярэбраныя шапкі сасняку.</p>
<p>Не прывыкаць да моцнага марозу,</p>
<p>Да стоенага ў шыбах скразняку.</p>
<p> </p>
<p>Праз сон садоў ідзе мой сілуэт.</p>
<p>Ідзе праз сцюжу колкую двайнік мой.</p>
<p>...Я да акна празрыстага прынікну,</p>
<p>Як быццам бы пранікну ў цэлы свет!..</p>
<p> </p>
<p> </p>
<h4><a id="chapter48"></a>* * *</h4>
<p>Не воблака, а проста аблачынка</p>
<p>Загадкава плыве над галавой.</p>
<p>Смяюся я:</p>
<p>вясёлая дзяўчынка,</p>
<p>Як матылёк,</p>
<p>ляціць над кладкай той...</p>
<p> </p>
<p>Як добра ёй журыцца беспрычынна!</p>
<p>Да твару ёй і лета, і зіма...</p>
<p>Ўсміхнуся я:</p>
<p>яшчэ бяжыць дзяўчынка</p>
<p>Па кладцы той, якой даўно няма.</p>
<p> </p>
<p> </p>
<h4><a id="chapter49"></a>* * *</h4>
<p>Сустракаемся так рэдка.</p>
<p>Нават святы</p>
<p>Убаку ад нас жывуць, як хутаркі.</p>
<p>Прывязі — прашу —</p>
<p>Шыпшыны мне і мяты,</p>
<p>Гаварок палескі наш негаваркі.</p>
<p>Пашчыруем</p>
<p>Пад нягаснучым сузор’ем</p>
<p>Ціхай песні,</p>
<p>У прыпеўцы,</p>
<p>У жальбе...</p>
<p>Прывязі мне</p>
<p>Крышку нашага надвор’я,</p>
<p>Што бывае на вяселлі і сяўбе.</p>
<p>Запрашаю...</p>
<p>А самой вось не сядзіцца,</p>
<p>З цёмным борам,</p>
<p>З чыстым полем гавару.</p>
<p>П’ю халодную ваду,</p>
<p>Нібы вадзіцу</p>
<p>На зажынках у спякотную пару.</p>
<p>Як даўно</p>
<p>Мы размінуліся!</p>
<p>Ды самі</p>
<p>Носім горкую</p>
<p>І ціхую віну.</p>
<p>...Бачу —</p>
<p>там ідзеш зялёнымі лугамі</p>
<p>У кашулі</p>
<p>З найтанчэйшага ільну.</p>
<p> </p>
<p> </p>
<h4><a id="chapter50"></a>* * *</h4>
<p>У белым кіпені сады,</p>
<p>У белым вэлюме маёвым.</p>
<p>Ды не прыйсці назад туды —</p>
<p>Там толькі роздым вішняковы.</p>
<p>Ды не прыйсці услед за той</p>
<p>Падзеяй, слаба прамільгнуўшай,</p>
<p>Калі зняверам, як вайной,</p>
<p>Разрабаваны нашы душы.</p>
<p>Ах, не прыйсці назад туды...</p>
<p>Але нашто? З якое мэты</p>
<p>У тыя белыя сады,</p>
<p>У летуценныя гады,</p>
<p>Дзе ні трывогі, ні бяды</p>
<p>Ні за сябе, ні за планету?..</p>
<p>Ды выбежыць цераз гады</p>
<p>Той вобраз, што не стаўся словам:</p>
<p>У белым кіпені сады,</p>
<p>Дзяўчынка ў вэлюме маёвым.</p>
<p>Ёй не прамоўлю:</p>
<p>«Пачакай, Перачакай пялёсткаў замець...»</p>
<p>Бо ўпершыню паклікаў май,</p>
<p>Бо і самой прыйшло на памяць,</p>
<p>Што абнавіўся свет з вясной,</p>
<p>Што нездарма спяваюць сцежкі,</p>
<p>Што варта жыць дзеля адной</p>
<p>Маёвай сынавай усмешкі.</p>
<p> </p>
<p> </p>
<h4><a id="chapter51"></a>* * *</h4>
<p>Ні на міг, ні на век — не твая.</p>
<p>Так і трэба, відаць, так і трэба!</p>
<p>Распрыгонена сцежка мая</p>
<p>Аж да самага хмарнага неба.</p>
<p> </p>
<p>Пажадаю імклівай хады.</p>
<p>Не спаткаю ужо, не спытаю.</p>
<p>...Капытамі на снезе сляды</p>
<p>І на волі маёй — капытамі.</p>
<p> </p>
<p> </p>
<h4><a id="chapter52"></a>* * *</h4>
<p>Я дыханнем цябе абаўю,</p>
<p>Зберажы гэты промень, і лета,</p>
<p>І жаноцкую рэўнасць маю,</p>
<p>За якой — чысціня на паўсвету.</p>
<p> </p>
<p>Я не кінуся шчасця шукаць,</p>
<p>На самоце галубіць патоля.</p>
<p>Буду мудра і светла маўчаць,</p>
<p>Як бярозка між чыстага поля.</p>
<p> </p>
<p> </p>
<h4><a id="chapter53"></a>* * *</h4>
<p>Вось і лета маё на схіле,</p>
<p>На дарогу ляцяць дзьмухаўцы.</p>
<p>І яго затрымаць ты не ў сіле</p>
<p>Для мяне.</p>
<p>Як з канцамі канцы</p>
<p>Зводжу даўнюю ціхую згоду,</p>
<p>Што была паміж намі, як міг...</p>
<p>Колькі ж тога гаркавага мёду</p>
<p>Засталося цяпер на дваіх?</p>
<p>Дый сама разумею, што лета</p>
<p>Абрываецца тонкая ніць.</p>
<p>...І чыя ж гэта песенька спета?</p>
<p>...І чыя гэта песня звініць?</p>
<p> </p>
<p> </p>
<h4><a id="chapter54"></a>* * *</h4>
<p>...І тая, што даўно завецца Вашай</p>
<p>І з Вамі да балючага грудка,</p>
<p>Павек не адхісне майго бясстрашша</p>
<p>І не закрэсліць роўнага радка</p>
<p>Рукі маёй,</p>
<p>што знала толькі Вашу</p>
<p>На схіле самай светлае пары,</p>
<p>Сто тысяч мук за ноч перагартаўшы</p>
<p>За той адзіны промень на зары.</p>
<p>Сама вясна з’яднала нашы душы,</p>
<p>Сама любоў нас вынесла з агню.</p>
<p>...І ўсё ж баюся я радком парушыць</p>
<p>І разбурыць між намі цішыню.</p>
<p> </p>
<p> </p>
<h4><a id="chapter55"></a>* * *</h4>
<p>Сянцо каля гумна...</p>
<p>Кашуля-вышыванка...</p>
<p>Прасілася сама</p>
<p>Да чарачкі спяванка.</p>
<p> </p>
<p>«Ой, жаль, жаль...» —</p>
<p>І п’ецца, і пяецца.</p>
<p>А чарачка — крышталь,</p>
<p>Упусціш — разаб’ецца.</p>
<p> </p>
<p>Што да каго каму!</p>
<p>Вядзе, гудзе бяседа.</p>
<p>Цалуе кум куму,</p>
<p>Кума — свайго суседа.</p>
<p> </p>
<p>Вясёлай гаманой</p>
<p>Вяселлейка запіта.</p>
<p>...А чаркі ні адной</p>
<p>На шчасце не разбіта.</p>
<p> </p>
<p> </p>
<h4><a id="chapter56"></a>* * *</h4>
<p>Ты мяне аберажы</p>
<p>Чуйным часам нечакана.</p>
<p>На высокім рубяжы</p>
<p>Наша спеліцца паляна.</p>
<p> </p>
<p>Не кранаюць той мурог</p>
<p>Ні бяда яшчэ, ні крыўда.</p>
<p>Маладых лісточкаў крылы</p>
<p>Мякка сцелюцца да ног.</p>
<p> </p>
<p>Лес, нібыта з рукава,</p>
<p>Птушак высыпаў стазвоны.</p>
<p>Я й сама, як мурава,</p>
<p>На зямлі ляжу зялёнай.</p>
<p> </p>
<p>Ты крылом мяне накрый</p>
<p>Тумановым за чаротам</p>
<p>Да світальнае зары</p>
<p>І да той, што ўзыдзе потым.</p>
<p> </p>
<p> </p>
<h4><a id="chapter57"></a>* * *</h4>
<p>Няпраўда, ужо не сумую,</p>
<p>Але, затуманіўшы зрок,</p>
<p>На ўсіх скрыжаваннях раўную</p>
<p>Твой голас, твой позірк, твой крок.</p>
<p> </p>
<p>Блакітам поўняцца яблыкі</p>
<p>Славянскіх адкрытых вачэй.</p>
<p>Мне сёння любіць безаглядна</p>
<p>Высокая выпала чэсць.</p>
<p> </p>
<p>Да смагі, да хрусту, да болю,</p>
<p>Да самай апошняй з мінут</p>
<p>Іду і бягу за табою,</p>
<p>Зрываючы путы пакут.</p>
<p> </p>
<p>О Божа, няпраўда, што свята</p>
<p>Ў мяне засталося на чвэрць.</p>
<p>Я сёння настолькі багата,</p>
<p>Што ўжо не баюся збяднець!</p>
<p> </p>
<p> </p>
<h4><a id="chapter58"></a>* * *</h4>
<p>Ты вучыла мяне сеяць жыта і лён</p>
<p>І цярплівасці вечнай — уголас не плакаць.</p>
<p>Апынуся калі сярод чорных варон,—</p>
<p>Я памру, ды не буду па-іхняму каркаць.</p>
<p> </p>
<p>Вось трывожна вядзерца нясу, як тады,</p>
<p>Як вучыла, нясу. Я нясу, каб суседка</p>
<p>Не сказала, што нават звычайнай вады</p>
<p>Прынясці не умее, не заліўшы сукенку.</p>
<p> </p>
<p>Цвёрда мною завучан натруджаны крок</p>
<p>Твой,</p>
<p>якому павек ужо не саступіцца.</p>
<p>І душа мая часта, нібы матылёк,</p>
<p>На агонь вылятае, ды агню не баіцца.</p>
<p> </p>
<p>Пішаш: «Век мой пражыты. Наперадзе — твой.</p>
<p>За мяне не хвалюйся. Я буду здаровай</p>
<p>Да апошняй вячорнай зары палявой</p>
<p>І грыбочка апошняга ў нашай дуброве».</p>
<p> </p>
<p>Мама, сею не жыта я, сею не лён.</p>
<p>Але з лёну і жыта я словы складаю.</p>
<p>І калі углядаюся ў парасткі дзён —</p>
<p>Чую крокі твае. І свае вымяраю.</p>
<p> </p>
<p> </p>
<h4><a id="chapter59"></a>* * *</h4>
<p>Над смутным днём, раптоўнай катастрофай</p>
<p>Маіх празрыстых вобразаў і сноў,</p>
<p>Паўстану я,</p>
<p>пакуль дыктуе строфы</p>
<p>Маё жыццё нанова мне ізноў</p>
<p>Паўстану я. Няхай збівае страта</p>
<p>Слабога і бяссільнага, а мне</p>
<p>Надзею мець, што хутка прыйдзе свята</p>
<p>І жнівень слоў на вецер не сажне.</p>
<p>Яшчэ й зязюля весела кувае</p>
<p>Над тым нядрэмна-сцішаным сялом.</p>
<p>І сонца промень зыркі дасылае,</p>
<p>Каб спапяліць расстанняў крыгалом.</p>
<p>І там, дзе лета бабіна на сконе</p>
<p>Бязлітасна асядзецца на скронь,</p>
<p>Які халодны шквал мяне дагоніць,</p>
<p>Неўтаймаваны, зоймецца агонь?..</p>
<p>Ды ведаю, што позняю парою,</p>
<p>Калі трывожыць сэрца зарапад,</p>
<p>Пушчанкай непрыручанай, лясною</p>
<p>Я пражыву між радасцяў і страт.</p>
<p>І, можа быць, зусім невыпадкова</p>
<p>Паўстану я ў святле нязменных мар</p>
<p>Дзяўчынкай той, якой вядома слова</p>
<p>І невядомы ўвесь яго цяжар.</p>
<p> </p>
<h4><a id="chapter60"></a>* * *</h4>
<p>За дзень пехаты прытаміліся ногі,</p>
<p>Вячэрняе сонца над тынам старым...</p>
<p>Ўсміхаецца дзед, што, на шчасце, дарогі</p>
<p>Не ўсе валакуцца ў зманашаны Рым.</p>
<p> </p>
<p>І я усміхаюся ціха, міжволі</p>
<p>(Вядома, вядома ж, сівенькі, не ўсе!):</p>
<p>Мая ж прывяла мяне ў роднае поле,</p>
<p>На луг, што купаецца ў ранняй расе.</p>
<p> </p>
<p>На міг ад вачэй адвяду я далоні</p>
<p>І ўбачу, што ў гэтых раскошных лугах</p>
<p>Пасуцца яшчэ не апошнія коні</p>
<p>І складзены песні чыесь у стагах.</p>
<p> </p>
<p>На міг я адкрыю сабе, што замала</p>
<p>Пражыта ў самотна-зялёным кутку,</p>
<p>Што часта губляла, калі вандравала</p>
<p>Без мэты,</p>
<p>вось гэты лясок і раку.</p>
<p> </p>
<p>Я думала, лёсам мне дадзена многа,</p>
<p>І многае, праўда, мне лёс падарыў:</p>
<p>Вось гэтую вечную ў вёску дарогу</p>
<p>І тую бярозку як памяць між ніў.</p>
<p> </p>
<p> </p>
<h4><a id="chapter61"></a>* * *</h4>
<p>Лістапад. Разгадкавы спакой.</p>
<p>А ў цішы так хораша і ясна.</p>
<p>Не шкада, што кружыцца дачасна</p>
<p>Зелянцовы лісцік нада мной.</p>
<p> </p>
<p>Ведаю: адолею бяду</p>
<p>І наклічу радасць выпадкова.</p>
<p>Я сама сабой,</p>
<p>калі вяду</p>
<p>З болю непрыручанае слова.</p>
<p> </p>
<p> </p>
<h3><a id="chapter62"></a>З кнігі «На беразе пляча» 1980</h3>
<p> </p>
<h4><a id="chapter63"></a>* * *</h4>
<p>Вазьму свой лёс і перайначу!</p>
<p>Як лёгка сказана! Мана:</p>
<p>Плачу за горкую удачу</p>
<p>Расянай кропелькай віна.</p>
<p> </p>
<p>Яе на мой прыезд чаканы</p>
<p>Расціла мама цэлы год.</p>
<p>А год апаў, як ліст каляны,</p>
<p>А год гарчыць, як позні мёд.</p>
<p> </p>
<p>З плячэй адкінуўшы турботы,</p>
<p>Імкнуся стаць я весялей</p>
<p>Ці не таму,</p>
<p>што адзіноту</p>
<p>Баюся выдаць на сяле?</p>
<p> </p>
<p>Бо тут усё сваёй хадою:</p>
<p>І першы ліст, і першы гром,</p>
<p>І певень з поўняй маладою,</p>
<p>І Камарыха з Камаром.</p>
<p> </p>
<p> </p>
<h4><a id="chapter64"></a>* * *</h4>
<p>Вось і гэты бальшак прамільгне,</p>
<p>Як і новы мой год высакосны.</p>
<p>Вы трымайце ў палоне мяне,</p>
<p>Шлягавыя дарогі і сосны!</p>
<p> </p>
<p>Ваш спякотны засушлівы пыл</p>
<p>Толькі лівень грымотны прытушыць.</p>
<p>...Пыл — ад цяжкіх буланых кабыл,</p>
<p>Пыл — ад лёгкіх, як дым, легкавушак.</p>
<p> </p>
<p>Пыл — як вокам прастору абняць,</p>
<p>Пыл на самым зіхоткім світанні.</p>
<p>Пыл — як горкай слязы не стрымаць</p>
<p>У любві да цябе і ў расстанні.</p>
<p> </p>
<p>Пыл — на плітах заўчасных магіл,</p>
<p>Пыл — дзе ўжо ані брата, ні Бога.</p>
<p>І у вочы прымаю твой пыл,</p>
<p>Толькі твой, шлягавая дарога!</p>
<p> </p>
<p> </p>
<h4><a id="chapter65"></a>* * *</h4>
<p>Я семнаццаці год.</p>
<p>Ах, як пахнуць высокія травы!</p>
<p>Не заблытацца ў іх —</p>
<p>Нерэальна, напэўна, было б!</p>
<p>Я семнаццаці год...</p>
<p>І яршыняцца ў лузе атавы.</p>
<p>А ў пракосах у бацькі —</p>
<p>Высокі нахмураны лоб.</p>
<p> </p>
<p>Ён праводзіць мяне</p>
<p>Да прыпынку,</p>
<p>Што выгнуўся крута.</p>
<p>І на тым павароце</p>
<p>Стаіць незалежна, як лёс.</p>
<p>Вось прабегла імгненне,</p>
<p>Затым — залатая мінута.</p>
<p>І клубіцца ўжо пыл</p>
<p>Вечаровы з-пад дрогкіх калёс.</p>
<p> </p>
<p>Пачынаецца даль.</p>
<p>Нізка хмары плывуць табунамі.</p>
<p>Я вярнуся сюды,</p>
<p>Толькі белая наквець міне.</p>
<p>Сенакосная глуш.</p>
<p>Сенакосная ціш паміж намі.</p>
<p>Сенакоснае слова</p>
<p>Яшчэ засталося пры мне.</p>
<p> </p>
<p> </p>
<h4><a id="chapter66"></a>МАМА</h4>
<p>Не, усё-ткі не я: мама мая — паэтэса</p>
<p>Са шчымлівай грудною песняй,</p>
<p>З клопатамі пякучымі</p>
<p>Пра поле, балацявіну;</p>
<p>Пра тое, як спорна вучыцца</p>
<p>Ў горадзе</p>
<p>меншаму сыну;</p>
<p>Пра старое гняздо буслішына,</p>
<p>Што разбурыў вятрыска...</p>
<p>Бачу: паўстала сцішана</p>
<p>Па-над айчынным прысакам</p>
<p>З пяцімесячным на руках</p>
<p>У скаромнай чорнай спадніцы.</p>
<p>Маму палохае страх —</p>
<p>Як жыць адной маладзіцы.</p>
<p>Мільгае за поўнач акно яе —</p>
<p>Удовай не спіцца:</p>
<p>Машынка стукоча.</p>
<p>І мама пяе,</p>
<p>Абшывае сваю Велясніцу:</p>
<p>Каму — за пакосы, каму — за каня,</p>
<p>Каму — за шчырае дзякуй.</p>
<p>Сустракае яна прасветленасць дня</p>
<p>Усмешкай — адвыклася плакаць.</p>
<p>Позна класціся. Рана ўставаць.</p>
<p>Рана ўставаць — не бяліцца:</p>
<p>Па-над загонамі шчыраваць,</p>
<p>Па-над калыскай маліцца.</p>
<p>У чарадзе праліўных нядзель —</p>
<p>Не прапусціць грыбочка...</p>
<p>Кароткі, як шчасце, уходжаны дзень,</p>
<p>Яшчэ карацейшая — ночка.</p>
<p>Дыхае вольнымі мама грудзьмі,</p>
<p>Калі вяртаемся з поля.</p>
<p>Ушчувае: «Драціну з дарогі здымі —</p>
<p>Іншаму ног не паколе».</p>
<p>Кажа: «Ападзіны дол замялі.</p>
<p>Выткаўся жнівень раскошны.</p>
<p>Здымі сандалікі, не бойся зямлі,</p>
<p>Не бойся, дзіцятка, пожні...»</p>
<p>Прыеду. Кветка чакання ў акне</p>
<p>Міргае-цвіце ў адзіноце.</p>
<p>А вершы баюся чытаць,</p>
<p>каб мяне</p>
<p>На глухой не злавіла ноце</p>
<p>Мама — мая паэтэса.</p>
<p> </p>
<p> </p>
<h4><a id="chapter67"></a>* * *</h4>
<p>Дзесьці жаўра ў небе цінькае</p>
<p>Я ж у смерці на краю</p>
<p>Басаногае дзяцінства</p>
<p>На іржышчы пазнаю.</p>
<p>З прагавітымі вачыма,</p>
<p>Як галодныя гракі,</p>
<p>Дзеці, родам з той Айчыннай,</p>
<p>Ў полі лушчаць каласкі.</p>
<p> </p>
<h4><a id="chapter68"></a>ПАЭТЭСА</h4>
<p>Яна раптоўнаму куплету</p>
<p>Здзівілася упершыню,</p>
<p>І захацелася ў паэты,</p>
<p>Нібыта птушцы ўвышыню.</p>
<p> </p>
<p>Яна так лёгка улавіла</p>
<p>Рытмічны строй і рыфмы код.</p>
<p>Рыфмуе: «мілы — да магілы»</p>
<p>Ў няпоўных васемнаццаць год.</p>
<p> </p>
<p>Дыктуе дзень на ўлонні лета</p>
<p>Ёй пра палі ды сенажаць.</p>
<p>...Дзяўчынцы хочацца ў паэты,</p>
<p>Што ў катаржанкі,— дзе ж ёй знаць?!</p>
<p> </p>
<p>Вось са сваім адкрытым светам</p>
<p>Яна бяжыць праз сенакос.</p>
<p>Дзяўчынцы хочацца ў паэты...</p>
<p>О дай апомніцца ёй, лёс!</p>
<p> </p>
<p> </p>
<h4><a id="chapter69"></a>* * *</h4>
<p> </p>
<div class="EPIGRAPH">
<p>Марыі Захарэвіч</p>
</div>
<div class="CLEAR"></div>
<p> </p>
<p>А з якога ж падвор’я</p>
<p>Шчасце з дробнай слязой?</p>
<p>Маша, вёска Надвор’е —</p>
<p>Тысяч сем пехатой.</p>
<p> </p>
<p>Можа, глянуў бы ўранні</p>
<p>Хоць праменьчык скупы...</p>
<p>Маша, вёска Каханне —</p>
<p>Дождж празрысты сляпы.</p>
<p> </p>
<p>Між купчастых сасонак,</p>
<p>Дзе палын і мурог,—</p>
<p>Да тваіх Навасёлак</p>
<p>Шлях зваротны пралёг.</p>
<p> </p>
<p>Рыпнуць стоена дзверы,</p>
<p>Зіркне кухні абрыў...</p>
<p>Твой глядач у партэры,</p>
<p>Што ён цяміць пра ўзрыў</p>
<p> </p>
<p>Скупа выданай ролі</p>
<p>(Уваходзь і жыві!) —</p>
<p>Не на сцэне — на полі</p>
<p>Прынароднай любві.</p>
<p> </p>
<p> </p>
<h4><a id="chapter70"></a>* * *</h4>
<p>У маладой журбе</p>
<p>Мой новы дзень імжыць.</p>
<p>З табой і без цябе</p>
<p>Я прывыкаю жыць.</p>
<p> </p>
<p>І долі не кляну,</p>
<p>Жыву такой, як ёсць.</p>
<p>Гарчэй ад палыну</p>
<p>Світае маладосць.</p>
<p> </p>
<p>Мядовы пах сянца,</p>
<p>Туман — што сырадой.</p>
<p>...Каханы,</p>
<p>да канца</p>
<p>Абраны ты другой.</p>
<p> </p>
<p>Любві не наталіць</p>
<p>Скупой дажджынкай дня.</p>
<p>А жыць — пакуль баліць</p>
<p>На сэрцы вышыня.</p>
<p> </p>
<p> </p>
<h4><a id="chapter71"></a>* * *</h4>
<p>Не думаць: скончыцца Яно,</p>
<p>Аціхне на хвілінку,</p>
<p>Спадзе пад ногі палатном</p>
<p>На суравым прыпынку.</p>
<p> </p>
<p>Вось незамглёны воблік мой</p>
<p>У высакосны будзень,</p>
<p>Як доказ горкай праўды той,</p>
<p>Якімі ўжо не будзем.</p>
<p> </p>
<p>Але і там, дзе сосен шум,—</p>
<p>Я буду сніцца маю</p>
<p>За гэты боль, якім пішу,</p>
<p>За той — якім кахаю.</p>
<p> </p>
<p> </p>
<h4><a id="chapter72"></a>* * *</h4>
<p>Больш для сябе не існаваць</p>
<p>І з болем — не змірыцца.</p>
<p>Як знаць: каго мне прывячаць,</p>
<p>Каму услед маліцца.</p>
<p> </p>
<p>Пячэ зіхоткая раса</p>
<p>На халадку самоты.</p>
<p>А я — жыла, а я — расла,</p>
<p>Каб здагадацца: хто ты!</p>
<p> </p>
<p>Яшчэ пастукае ў душу</p>
<p>Галінкаю надзеі</p>
<p>Прачысты дождж, зялёны шум,</p>
<p>Ціхмяны спад завеі.</p>
<p> </p>
<p>Ляцець трывожнаму пяру</p>
<p>Пад стрэсам, пад аблогай...</p>
<p>Як знаць: з табою гавару</p>
<p>ЦІ з цэлаю эпохай?</p>
<p> </p>
<p> </p>
<h4><a id="chapter73"></a>* * *</h4>
<p>І сямейнай картай бітая,</p>
<p>І дарогай стаўпавой,</p>
<p>Друг мой любы, на адкрытую</p>
<p>Разгамонімся з табой.</p>
<p> </p>
<p>Свет для шчасця не заслонены,</p>
<p>Ды скупы, як і здавён.</p>
<p>Чую сэрцам: забаронены</p>
<p>Мне твой радасны палон.</p>
<p> </p>
<p>Ой круты расстання бе-</p>
<p>ра-</p>
<p>жок,</p>
<p>Але горач не ўтапіць.</p>
<p>Колькі раз я памірала ўжо,</p>
<p>Засталося толькі — жыць.</p>
<p> </p>
<p> </p>
<h4><a id="chapter74"></a>* * *</h4>
<p>Прыходзіш з нагоды ці з суму,</p>
<p>З віны, а ці з лютай зімы?</p>
<p>О, колькі няўдзячнага шуму</p>
<p>Трымаюць трывожна дамы!</p>
<p> </p>
<p>Ты й зараз баішся змыліцца</p>
<p>На дрогкі агонь у акне.</p>
<p>Замецена снегам сталіца</p>
<p>Ці позні твой след да мяне?</p>
<p> </p>
<p>Прысядзь, я цябе не прымушу</p>
<p>Адкрыцца ў расстайнай журбе</p>
<p>І шчасця твайго не парушу,</p>
<p>Калі яно ёсць у цябе!</p>
<p> </p>
<p> </p>
<h4><a id="chapter75"></a>* * *</h4>
<p>Чым пачыналася яна,</p>
<p>Дарожная аповесць,</p>
<p>Чыя была у ёй віна,</p>
<p>Чыя гучала споведзь?</p>
<p> </p>
<p>Была святочнай далячынь,</p>
<p>Як за акенцам — ранне,</p>
<p>Як на маім зямным плячы —</p>
<p>Цяпло твайго дыхання.</p>
<p> </p>
<p>Ірваліся істужкі рэк</p>
<p>Пад сховай апаўночы.</p>
<p>Былі на міг, а ці на век</p>
<p>Вачам адкрыты вочы...</p>
<p> </p>
<p>Запомніць праз туман-імжу</p>
<p>Кароткую аповесць,</p>
<p>Нібы на нітачцы дажджу —</p>
<p>Сярэбраную споведзь.</p>
<p> </p>
<p> </p>
<h4><a id="chapter76"></a>* * *</h4>
<p>Вось турбот тваіх паляна,</p>
<p>Звечарэлых сосен медзь.</p>
<p>...На вятры скразным, як рана,</p>
<p>Крылцу кепачкі ляцець.</p>
<p> </p>
<p>У вішнёвым, у маёвым</p>
<p>Белым кіпені — зямля.</p>
<p>Паўтараюцца нанова</p>
<p>Кольцы часу і камля.</p>
<p> </p>
<p>У жыццё жыццём загнаны,</p>
<p>Усміхайся дням здалёк.</p>
<p>Паспрабуй, акальцаваны,</p>
<p>Не па кругу — папярок!</p>
<p> </p>
<p>Зоры выспелі на Яна,</p>
<p>Іх, што ягад у траве.</p>
<p>...На вятры скразным, як рана,</p>
<p>Ветразь кепачкі плыве.</p>
<p> </p>
<p> </p>
<h4><a id="chapter77"></a>* * *</h4>
<p>Адчайна-малады,</p>
<p>Ты п’еш па-веснавому</p>
<p>Палескія сады,</p>
<p>Вішнёвых дзён аскому.</p>
<p> </p>
<p>Не сніцца тратуар.</p>
<p>(Яшчэ й гасцінец-бацька!)</p>
<p>...Ляглі шляхі на твар,</p>
<p>Няпрошана, знянацку.</p>
<p> </p>
<p>Ступаю на зямлю</p>
<p>І чую: звоняць рэкі</p>
<p>Світальнае — «люблю»,</p>
<p>Вянчальнае — «навекі».</p>
<p> </p>
<p>Там Прыпяць не сплыла,</p>
<p>І не звяліся зёлкі,</p>
<p>І грэшнага святла</p>
<p>Рассыпаны асколкі.</p>
<p> </p>
<p> </p>
<h4><a id="chapter78"></a>ВОЛЬНАЯ ЖАНЧЫНА</h4>
<p>Глядзеў, калі ішла праз поле...</p>
<p>Сачыў, як знікла у бары...</p>
<p>І адпусціў яе на волю,</p>
<p>Бы рыбку пушкінскі стары...</p>
<p> </p>
<p>Ды спадзяваўся ўсё ж,</p>
<p>што прыйдзе,</p>
<p>Адумаецца, прыплыве.</p>
<p>Чакаючы — узненавідзеў</p>
<p>Сябе самога і яе.</p>
<p> </p>
<p>А што ж было з маленькім</p>
<p>сэрцам</p>
<p>І нёс куды вясновы шал?</p>
<p>Як выбар між жыццём і смерцю —</p>
<p>Яе нязгасны ідэал.</p>
<p> </p>
<p>Кругі расстання пад вачыма,</p>
<p>Дарог няўтульныя лаўжы...</p>
<p>Навошта ж воля для жанчыны,</p>
<p>Калі ёй цэлы свет чужы!</p>
<p> </p>
<p> </p>
<h4><a id="chapter79"></a>* * *</h4>
<p>Гэта, мілы мой, лёсу насмешка:</p>
<p>На якую такую бяду</p>
<p>Белым цветам усыпана сцежка,</p>
<p>Я ж — на лёстачцы хісткай іду.</p>
<p> </p>
<p>І нашто столькі мройнага квету</p>
<p>Абляцела яшчэ без пары,</p>
<p>І якому шчасліваму лету</p>
<p>Зноў кукуе зязюля ў бары?</p>
<p> </p>
<p>Ты ідзі стараною, старонкай,</p>
<p>Мой, да кропелькі мой, і — чужы!</p>
<p>Белым кветам, калінаю горкай,</p>
<p>Агнявою агромленай гронкай</p>
<p>Паўстаю на ўспамінак душы.</p>
<p> </p>
<p> </p>
<h4><a id="chapter80"></a>* * *</h4>
<p>Душы не патрывож</p>
<p>Адчайнай і шчымлівай.</p>
<p>...О, гэты бедны дождж</p>
<p>Над урадлівай нівай!</p>
<p> </p>
<p>Па кропельцы — здаля</p>
<p>Апала так нямнога.</p>
<p>А просіцца ж зямля</p>
<p>У неба — праліўнога!</p>
<p> </p>
<p>Я думала: адна</p>
<p>Не засумую з летам.</p>
<p>А доля, як вайна,</p>
<p>Па ласцы — рыкашэтам.</p>
<p> </p>
<p>Ды не змірыцца ўсё ж</p>
<p>Мне з цішай сіратлівай.</p>
<p>...О, гэты бедны дождж</p>
<p>Над урадлівай нівай!</p>
<p> </p>
<p> </p>
<h4><a id="chapter81"></a>* * *</h4>
<p>З якой вясны, з якое б та прычыны</p>
<p>Сярод каляных студзеньскіх снягоў</p>
<p>Чужога і далёкага мужчыну</p>
<p>Шкадую, як нязбытнага свайго.</p>
<p> </p>
<p>Хіба што гэтак просяць суцяшэння</p>
<p>У адзінотнай камеры цішы;</p>
<p>А ці ваююць так з апусташэннем</p>
<p>Задушанай турботамі душы?</p>
<p> </p>
<p>А ён маўчыць, далёкі той мужчына,</p>
<p>Яму на скроні снегу намяло.</p>
<p>Яго кахала дзіўная жанчына,</p>
<p>Яму дарыла дзіўнае святло...</p>
<p> </p>
<p>Дрыготкія, ў вачах адбіткі неба,</p>
<p>Як два азерцы поўныя стаяць.</p>
<p>І разумею: суцяшаць не трэба.</p>
<p>І адчуваю: позна шкадаваць.</p>
<p> </p>
<p> </p>
<h4><a id="chapter82"></a>* * *</h4>
<p>І тчэ жыццё гады,</p>
<p>нібы палотны</p>
<p>Матуля,— у пасаг і пра запас.</p>
<p>...У самы цяжкі час, у час самотны —</p>
<p>Я знала Вас!</p>
<p> </p>
<p>А быў пасаг мой не зусім заможны:</p>
<p>Вось толькі крылы лёгкіх рук і броў.</p>
<p>У самы смутны час, у час трывожны</p>
<p>Ўзыдзі, любоў!</p>
<p> </p>
<p>Я прасачу спакойнымі вачыма</p>
<p>Сваё жыццё без шуму, без прыкрас.</p>
<p>І паміраць не страшна з той прычыны,</p>
<p>Што помню Вас!</p>
<p> </p>
<p> </p>
<h4><a id="chapter83"></a>* * *</h4>
<p>У безназоўнай цішыні,</p>
<p>Дзе перагорнуты старонкі</p>
<p>Жыцця, ці ўспомніш тыя дні</p>
<p>І голас мой, ад шчасця звонкі?</p>
<p> </p>
<p>А я баюся пастарэць</p>
<p>Хаця б на макавае зерца —</p>
<p>Ці не таму, што ўжо звінець</p>
<p>Не хоча спуджанае сэрца?</p>
<p>Ды ўзяўся ранак на святло,</p>
<p>А поўдзень доўга лашчаць промні.</p>
<p>І тчэцца сцежка праз «было!..» —</p>
<p>Ты хоць яе, адну, запомні:</p>
<p> </p>
<p>Яна ў ажынах і ў расе</p>
<p>Бяжыць балюча і вясёла,</p>
<p>Такая сцежка, як і ўсе,</p>
<p>Што ногі некалі калола!</p>
<p> </p>
<p> </p>
<h4><a id="chapter84"></a>* * *</h4>
<p>Як просіцца сцежка пад ногі</p>
<p>І тчэцца яе палатно!</p>
<p>Да самай апошняй дарогі</p>
<p>Я буду з табой заадно</p>
<p> </p>
<p>Не толькі таму, што кахаю,</p>
<p>Жыццём за насмешку плачу:</p>
<p>Я іншага шчасця не знаю</p>
<p>І ведаць яго — не хачу!</p>
<p> </p>
<p> </p>
<h4><a id="chapter85"></a>* * *</h4>
<p>Дзякуй, мілы, за вясну,</p>
<p>За вясёлую сустрэчу.</p>
<p>Ды сама свайму ж вяслу</p>
<p>Плыць насустрач запярэчу.</p>
<p> </p>
<p>Размінуцца б у пару</p>
<p>І не стрэціцца вачамі.</p>
<p>«Средь веселых на пиру</p>
<p>Есть всегда один печальный».</p>
<p> </p>
<p> </p>
<h4><a id="chapter86"></a>* * *</h4>
<p>Любіце не вясну,</p>
<p>А птушак шчабятанне.</p>
<p>Як лёс праз сівізну —</p>
<p>Тваіх гадоў дыханне.</p>
<p> </p>
<p>Адчайны крыгалом,</p>
<p>Надзеі ж — не скрышыцца!</p>
<p>Праз лёд, праз буралом</p>
<p>Твая вясна вяршыцца.</p>
<p> </p>
<p>Бы ў самы першы раз</p>
<p>На рэсквасі расстання</p>
<p>Прымаю не адказ,</p>
<p>А цішыню пытання.</p>
<p>Ты можаш прамаўчаць,</p>
<p>Ды не забыць пра гэта!</p>
<p>На беразе пляча</p>
<p>Спакойны наступ лета.</p>
<p> </p>
<p> </p>
<h4><a id="chapter87"></a>* * *</h4>
<p>А з якой былой разлукі</p>
<p>Працягну насустрач рукі</p>
<p>І ў здзіўленні анямею</p>
<p>Перад воблікам тваім...</p>
<p> </p>
<p>На пуцінах суравею</p>
<p>Растае спадману дым.</p>
<p> </p>
<p>Вось ён: дужы, нечаканы,</p>
<p>Неспазнаны, некаханы</p>
<p>Горкай краскай палявою,</p>
<p>Пылам выстылых дарог...</p>
<p> </p>
<p>Труднай ласкі удастою</p>
<p>Заглянуць на мой парог.</p>
<p> </p>
<p>Што ж — глядзі! Я вось такая:</p>
<p>Незямная і зямная,</p>
<p>З дрогкай радасцю бяссоннай,</p>
<p>З непрагляднаю вярстой...</p>
<p> </p>
<p>Дабрадзеем — стол кухонны.</p>
<p>Ліхвяром — пісьмовы стол.</p>
<p> </p>
<p> </p>
<h4><a id="chapter88"></a>* * *</h4>
<p>Сярод зімы сняжыстай,</p>
<p>Сярод вясны вятрыстай</p>
<p>Я вырасла, каб сэрцам</p>
<p>Адчуць цяпло зямлі...</p>
<p>А сэрца, нібы ліст той,</p>
<p>Трапечацца празрыста</p>
<p>Датуль, пакуль балюча</p>
<p>Мы рук не разнялі.</p>
<p> </p>
<p>У звечарэлай скрусе,</p>
<p>Калі святлу малюся,</p>
<p>Што узышло ласкава</p>
<p>Над горкай цішынёй,</p>
<p>Скажы, якою сілай</p>
<p>На боль скразны «мой мілы!»</p>
<p>Ты ціха адплываеш</p>
<p>Да прыстані другой?</p>
<p> </p>
<p>Скажы, з якой нагоды</p>
<p>Не на гады, а годы</p>
<p>Расстайныя адлічваць</p>
<p>Шляхі і цягнікі</p>
<p>І сцішыцца на думцы</p>
<p>Адной,</p>
<p>адкуль не клічуць</p>
<p>Ні воблачкам адчаю,</p>
<p>Ні поціскам рукі.</p>
<p> </p>
<p> </p>
<h4><a id="chapter89"></a>МАМА ПАДРЭЗАЛА КОСЫ</h4>
<p>Быццам палын у пракосах,</p>
<p>Частая сівень імжыць.</p>
<p>Мама падрэзала косы —</p>
<p>Стала іх цяжка насіць.</p>
<p> </p>
<p>Вёрсты смылелі даўгія,</p>
<p>Доўгія ночы — на ўздых.</p>
<p>Доўгія косы тугія,</p>
<p>Ой, на плячах маладых!</p>
<p> </p>
<p>Пылам іх, горам накрылі</p>
<p>Скруха, вайна і крыжы.</p>
<p>Доўгія косы любілі</p>
<p>Два, што ў магілах, мужы.</p>
<p> </p>
<p>Сталіся зімамі вёсны,—</p>
<p>Ані жаўронка ў палях.</p>
<p>Мама падрэзала косы —</p>
<p>Як укароціла шлях.</p>
<p> </p>
<p> </p>
<h4><a id="chapter90"></a>* * *</h4>
<p>Свет адкрыты і босы</p>
<p>На радзіме маёй.</p>
<p>Жаўруковыя росы</p>
<p>І трава — зверабой.</p>
<p> </p>
<p>Тут не хваляцца шчасцем:</p>
<p>Як жывецца — жывуць.</p>
<p>Ды любыя напасці</p>
<p>Лекам песні звядуць.</p>
<p> </p>
<p>Ой, як ціха пяецца</p>
<p>Пра лясок-невысок,</p>
<p>Пра Марусіна сэрца</p>
<p>І яе паясок.</p>
<p> </p>
<p>Паясочкам — сцяжына,</p>
<p>Перавяслам жытло,</p>
<p>І Любоў, і Айчына.</p>
<p>Так, як зроду было.</p>
<p> </p>
<p> </p>
<h4><a id="chapter91"></a>* * *</h4>
<p>Ах, на шчасце, яшчэ ды не ўсохла балота,</p>
<p>А за ім векавее зажураны гай.</p>
<p>Покуль дождж не пайшоў, не апала лістота,</p>
<p>Запрашаю цябе ў журавінавы рай.</p>
<p> </p>
<p>Не адна пратаптана ў балоце сцяжынка,</p>
<p>Ды ізноў зарастае травою наскрозь.</p>
<p>Журавелю ты мой, я твая журавінка,</p>
<p>Што не вяне пад снегам і ў грозны мароз.</p>
<p> </p>
<p>Але ты — гарадамі! І як за гарамі —</p>
<p>Немагчыма дазвацца, даклікацца мне.</p>
<p>Застаюся адна з векавымі дарамі</p>
<p>У сівой, у палескай сваёй старане.</p>
<p> </p>
<p>Толькі далечы гэтай адкрытая насцеж,</p>
<p>Зноў святлее душа, як лістотай лясы.</p>
<p>...Журавінавым болем прабілася шчасце,</p>
<p>І палае яно паміж позняй расы.</p>
<p> </p>
<p> </p>
<h4><a id="chapter92"></a>* * *</h4>
<p>Мой горкі прыпамін,</p>
<p>Жыцця скупая проза:</p>
<p>Яго туга — Палын!</p>
<p>Яе святло — Бяроза!</p>
<p>Якой бы старане</p>
<p>Ні аддаваць паклоны —</p>
<p>Заўсёды для мяне</p>
<p>Шчыміць агонь зялёны.</p>
<p>Над самым судным днём</p>
<p>І над жыццёвай прозай</p>
<p>Панікну Палыном І выстаю — Бярозай.</p>
<p> </p>
<p> </p>
<h4><a id="chapter93"></a>РАНІШНЯЕ</h4>
<p>Уладна ранішняй руцэ</p>
<p>Лавіць сняжок падталы,</p>
<p>Тваю журынку на шчацэ</p>
<p>Адчуць за тры кварталы.</p>
<p> </p>
<p>І ўсё, што знікла, быццам дым,</p>
<p>Што ў цішыні наспела,—</p>
<p>Цяплом тваім, святлом тваім</p>
<p>Перапісаць набела!</p>
<p> </p>
<h4><a id="chapter94"></a>* * *</h4>
<p>Так наступае далячынь,</p>
<p>І лёгкаю смугою</p>
<p>У небе — сінія ключы</p>
<p>Сустрэчнага настрою.</p>
<p> </p>
<p>Вось-вось успыхне повязь траў</p>
<p>Надзейнаю палоскай</p>
<p>Паміж скразных і тлумных спраў</p>
<p>Між горадам і вёскай.</p>
<p> </p>
<p>І лёгка ўзнімецца рука</p>
<p>Над цішай утрапёнай</p>
<p>Між глыбінёй чарнавіка</p>
<p>І глебай узрыхлёнай.</p>
<p> </p>
<p>На зломе вольнага крыла</p>
<p>І у звячэлым слове</p>
<p>Жыві, трагедыя святла</p>
<p>Маёй зямной любові!</p>
<p> </p>
<p> </p>
<h3><a id="chapter95"></a>З кнігі «Пара любові і жалю» 1983</h3>
<p> </p>
<p> </p>
<h4><a id="chapter96"></a>Я ВАС ЛЮБЛЮ</h4>
<p>«Я вас люблю» — няма каму сказаць?</p>
<p>А мне ў любві да скону не змыліцца:</p>
<p>Я вас люблю, лясы і сенажаць,</p>
<p>Старая вёска, новая сталіца.</p>
<p> </p>
<p>Мы ў сэрцы носім радасць і грахі</p>
<p>І распраўляем пераможна крылы.</p>
<p>Я вас люблю, айчынныя шляхі,</p>
<p>Я помню вас, забытыя магілы!</p>
<p> </p>
<p>І знаю: дзень пражыты недарма,</p>
<p>Калі перажываю і хварэю,</p>
<p>Калі прад імянной сцяной — сама,</p>
<p>Нібы сцяна, ад жудасці бялею.</p>
<p> </p>
<p>Падлесак — сын мне, бор вячысты — друг.</p>
<p>Зіма зажурыць — развяселіць лета.</p>
<p>Цябе люблю, патрыярхальны плуг,</p>
<p>Цябе — у страшным космасе, ракета.</p>
<p> </p>
<p>Люблю я вас, сівыя мацяркі,</p>
<p>Што аж дагэтуль гояць боль па дзецях,</p>
<p>Што вы мне ўсе — нібы мацерыкі,</p>
<p>Якія хочуць міру на планеце.</p>
<p> </p>
<p> </p>
<h4><a id="chapter97"></a>РОЗДУМ</h4>
<p> </p>
<h4><a id="chapter98"></a>НАД НЕДАСЯЖНЫМ СЛОВАМ</h4>
<p>Расло увысь і вырастала ўшыр.</p>
<p>Цвіло на вуснах. Тлела над нагамі.</p>
<p>Не раз кідала з вышыні у вір</p>
<p>І пад вачмі сыходзіла кругамі.</p>
<p> </p>
<p>Узносіла над прорваю журбы,</p>
<p>Паглядамі маланкавымі секла.</p>
<p>І сутыкала медныя ілбы</p>
<p>Над ліхаманкай вогненнага пекла.</p>
<p> </p>
<p>Нібы дзіця, трымала за руку.</p>
<p>Абараняла ад сляпой навалы.</p>
<p>Было глухой малітвай мужыку</p>
<p>І світкаю свяшчэннай для Купалы.</p>
<p> </p>
<p>Цякло, як брага хмельная з каўша.</p>
<p>На бой вяло рашуча і сурова.</p>
<p>Адно я знаю, што пустога слова</p>
<p>Не выцерпіць глыбінная душа.</p>
<p> </p>
<h4><a id="chapter99"></a>ЗЯМЛЯ І СОЛЬ</h4>
<p>Ўсяго удосталь. Усяго — удосталь:</p>
<p>Зямлі і солі. Хлеба і віна.</p>
<p>Ды знаю: ёсць сустрэча, нібы ростань.</p>
<p>Ёсць ціхі боль у сэрцы —</p>
<p>старана.</p>
<p>Яна зусім не лёгкія аблокі,</p>
<p>Не песня, што пяецца «на дазволь».</p>
<p>Яна — мой хлеб няпросты і нялёгкі.</p>
<p>Яна — зямлёй пасоленая соль.</p>
<p> </p>
<h4><a id="chapter100"></a>ДАРОГА</h4>
<p>Бяжыць сабе палямі ў сінізне,</p>
<p>Ні славы ёй, ні гучных слоў не трэба.</p>
<p>Сама свой пыл бясшумна праглыне,</p>
<p>Сама сябе накрые чыстым небам.</p>
<p>З няхітрых песень, прымавак, трывог,</p>
<p>Якімі спеўна дыхае прырода,—</p>
<p>Сама сябе узвысіць да Дарог</p>
<p>Праз глыбіню і мужны дух народа.</p>
<p> </p>
<p> </p>
<h4><a id="chapter101"></a>...І ПРАСВЕЧВАЮЦЬ НАШЫЯ СЭРЦЫ</h4>
<p>Як адбіткі вякоў, як набыткі,</p>
<p>Што не ў сілах здалець і смуга,—</p>
<p>Легендарныя коні і світкі,</p>
<p>Вышываная — кроўю — сцяга...</p>
<p> </p>
<p>Нашы плечы ў баях не паслаблі,</p>
<p>Хоць крышыў іх нягоды віхор.</p>
<p>Чаратамі — сталёвыя шаблі</p>
<p>Над прадоннем былінных азёр.</p>
<p> </p>
<p>Наша моц гартавалася ў буры,</p>
<p>На гарачых кастрах пачуцця.</p>
<p>...Неабутыя славы катурны</p>
<p>Пры высокім дыханні жыцця.</p>
<p> </p>
<p>Песня й праўда — бясцэнныя зліткі</p>
<p>(Чужакам хай пасвецяць рублі).</p>
<p>Легендарныя коні і світкі —</p>
<p>Усё разбуджана гулам зямлі!</p>
<p> </p>
<p>На паверцы стаім, на праверцы,</p>
<p>Растапляючы камень і лёд.</p>
<p>І прасвечваюць нашыя сэрцы</p>
<p>Каліноўскі. Купала. Народ.</p>
<p> </p>
<p> </p>
<h4><a id="chapter102"></a>КАВАЛІ</h4>
<p> </p>
<div class="EPIGRAPH">
<p>Ніне Загорскай</p>
</div>
<div class="CLEAR"></div>
<p> </p>
<p>І нам не сорам — пры народзе.</p>
<p>І дзякуй Богу, што былі</p>
<p>І не звяліся ў нашым родзе</p>
<p>Аратыя і кавалі.</p>
<p> </p>
<p>Ніхто не мераў шлях да Рыма,</p>
<p>Заробкаў лёгкіх не шукаў.</p>
<p>Ды разам з Паўлюком Багрымам</p>
<p>Твой прадзед молат уздымаў.</p>
<p> </p>
<p>Шугалі іскры пад аблокі,</p>
<p>Кавалі спрытна ў дзве рукі,</p>
<p>Каб выляталі ў свет шырокі</p>
<p>За лепшай доляй жаўрукі.</p>
<p> </p>
<p>З былінным скарбам за плячыма</p>
<p>Нам кожны барацьбіт — радня.</p>
<p>Паслухаем: куе Айчына</p>
<p>Вялікасць Дня.</p>
<p> </p>
<h4><a id="chapter103"></a>НА ТРАЛЁЎЦЫ ЛЕСУ</h4>
<p>Паляшук — народ рахманы,</p>
<p>Слоў не купіш за пятак.</p>
<p>Лес тралююць. Пах смаляны.</p>
<p>За сялом вішчыць тартак.</p>
<p> </p>
<p>Ходзяць кірзавыя боты.</p>
<p>— Ты куды ляціш, дзяўчо?!</p>
<p>Тут свая, браток, работа:</p>
<p>Схібіш — шахне па плячо.</p>
<p> </p>
<p>Ох, і злыя ў дзядзькі кепікі!</p>
<p>Але весела глядзіць</p>
<p>Вока ворана з-пад кепкі:</p>
<p>«Проціў, пані, не хадзіць».</p>
<p> </p>
<p>А хоць падай на калені —</p>
<p>Будзеш лішні элемент.</p>
<p>Загарэлі, як бярвенні,</p>
<p>Спіны ўзмоклыя нашчэнт.</p>
<p> </p>
<p>Рух мой, голас невядомы,</p>
<p>Сэрца плаўная іртуць,</p>
<p>Прыгнятай душу да стомы,</p>
<p>Каб — народную адчуць!</p>
<p> </p>
<p> </p>
<h4><a id="chapter104"></a>ПЕЙЗАЖ З ПЛАСЦІНКАЙ</h4>
<p>Яшчэ тут непакояцца пра дровы,</p>
<p>Пра сена. І салому на гумне.</p>
<p>Нібы заход, барвовыя каровы</p>
<p>Плывуць у прадвячэрнім тумане.</p>
<p> </p>
<p>Смалою пахне рэдкі вугал зруба</p>
<p>І мальвамі — суседская мяжа.</p>
<p>З напаўпустога шлакавага клуба</p>
<p>Даносіцца пласцінкі бабскі жаль.</p>
<p> </p>
<p>Пяе яна пра рэўнасць і разлуку</p>
<p>І пра дарогу, што лягла наўсторч.</p>
<p>А гарадскія ветлівыя ўнукі</p>
<p>Пакорна ў ночвах мыюцца на ноч.</p>
<p> </p>
<p>Змываецца наліплы ліст альховы,</p>
<p>Руды пылок вішнёвае кары.</p>
<p>Найшла раса на камень двухвяковы,</p>
<p>І не шалохне зорка угары.</p>
<p> </p>
<p> </p>
<h4><a id="chapter105"></a>* * *</h4>
<p>Стала завялікай наша хата,</p>
<p>Ацішэў вясёлы наш куток.</p>
<p>Ды і мне знайшоўся памагаты —</p>
<p>Гаварлівы сонечны сынок.</p>
<p> </p>
<p>Вось вясна сатчэ свае красёнцы.</p>
<p>Дол абудзіць пошчак салаўя.</p>
<p>Ўсё міне.</p>
<p>А будзе сын і сонца.</p>
<p>І між іх — зямлёю буду я.</p>
<p> </p>
<h4><a id="chapter106"></a>ЗІМОВАЕ</h4>
<p>Цячэ сняжок і зорамі іскрыцца,</p>
<p>Завеямі, сумётамі вядзе.</p>
<p>О сэрцайка, не дай мне памыліцца</p>
<p>Ні ў шчырасці, ні ў ласцы, ні ў бядзе.</p>
<p> </p>
<p>Люблю цябе, зімовая дарога,</p>
<p>Твой тонкі лёд плывучы, як са шкла,</p>
<p>І мо радней той чалавек, якога</p>
<p>І Бог забыў, і слава абышла.</p>
<p> </p>
<p>Ён тут жыве — сярод снягоў і пушчаў.</p>
<p>Ён не са сцэны любіць і пяе.</p>
<p>Ён сам, як гэты свет сляпы й відушчы,</p>
<p>На гук, на смак зямельку пазнае.</p>
<p> </p>
<p>Разумнік, не спяшаецца з адказам,</p>
<p>У барадзе схаваўся мудры смех.</p>
<p>...Чакаю міг, калі зліюцца разам</p>
<p>Фантазія, рэалія і снег.</p>
<p> </p>
<p> </p>
<h4><a id="chapter107"></a>* * *</h4>
<p>Не абаб’ю чужых парогаў —</p>
<p>І свой яшчэ высок паркан.</p>
<p>Яшчэ сялянская дарога</p>
<p>Не завяла мяне у зман.</p>
<p> </p>
<p>З пагоста, з бітага гасцінца</p>
<p>Тут не мыляліся з вякоў</p>
<p>Льняная доля пехацінца</p>
<p>І песня шчодрых землякоў.</p>
<p> </p>
<p>Рамонкавая вязь кіліма,</p>
<p>Пчаліны рой высокіх зор.</p>
<p>Тут і сляпы не пройдзе міма</p>
<p>Ля гэтых пушчаў і азёр.</p>
<p> </p>
<p>На труднай ніве хвалявання</p>
<p>Адвечны спеліцца мой сказ.</p>
<p>І для свабоднага гучання</p>
<p>Не выбіраю пышных фраз.</p>
<p> </p>
<p> </p>
<h4><a id="chapter108"></a>ІНТЭЛІГЕНТЫ АД ЗЯМЛІ</h4>
<p>Збіраў у торбачку харчы.</p>
<p>Касіў упарта луг мядовы.</p>
<p>І нот ніколі не вучыў —</p>
<p>Іграў на слых беспамылкова.</p>
<p> </p>
<p>І не было яму калі</p>
<p>Ўнікаць у шумны век прагрэсу.</p>
<p>Такая музыка ў зямлі —</p>
<p>У ручая, у зор, у лесу.</p>
<p> </p>
<p>А што ж галоўнае ў жыцці?</p>
<p>Сцяпан іграў у новым клубе,</p>
<p>Інтэлігентна хлеб расціў,</p>
<p>Інтэлігентна дом галубіў.</p>
<p> </p>
<p>Бывае ў мар такі уздым,</p>
<p>Калі жыве ў душы світанне.</p>
<p>І чую я Сцяпанаў гімн</p>
<p>Жыццю, былінцы і каханню.</p>
<p> </p>
<p>Як грунт, цвярдыя мазалі</p>
<p>І боль у сэрцы несхаваны...</p>
<p>Інтэлігенты ад зямлі —</p>
<p>Мае вясковыя Сцяпаны.</p>
<p> </p>
<h4><a id="chapter109"></a>У БЕЛАВЕЖЫ</h4>
<p>Ці зубра рыкае</p>
<p>У пушчы сахаты,</p>
<p>Ці нехта гукае</p>
<p>Кагосьці дахаты.</p>
<p> </p>
<p>Іду Белавежай,</p>
<p>Гамоняць вякі.</p>
<p>Ажына драпежная</p>
<p>Не раніць шчакі.</p>
<p> </p>
<p>І егер рухавы,</p>
<p>Што побач ішоў,</p>
<p>Зубрыныя травы</p>
<p>Сабраў у кашол.</p>
<p> </p>
<p>Той водар гаркавы</p>
<p>Нясу я з сабой:</p>
<p>Зубрыныя травы.</p>
<p>Зазубраны боль.</p>
<p> </p>
<p> </p>
<h4><a id="chapter110"></a>* * *</h4>
<p>Схлынуць гады, як за вадою,</p>
<p>Ды не растане праменьчык святла.</p>
<p>...Была тваёй маладою журбою,</p>
<p>Тваёй ахоўнай арліцай была!</p>
<p> </p>
<p>Каб не глядзелася ў вочы ажына</p>
<p>І каб ваўчыннік рук не калоў,—</p>
<p>Тваю калысачку</p>
<p>з лёну, і жыта,</p>
<p>І з наймацнейшых пляла каранёў.</p>
<p> </p>
<p>Зорка сачу, каб не збіўся з дарогі,</p>
<p>Змоладу каб не запляміў жыццё.</p>
<p>Востры каменьчык — пад мае ногі!</p>
<p>Пад мае рукі — шыпы і асцё.</p>
<p> </p>
<p>Гордае шчасцейка, мая сямейка,</p>
<p>Ты па слядах маіх слёз не рассей,</p>
<p>Сыне мой першы,</p>
<p>наіўны Андрэйка,</p>
<p>І сын мой апошні,</p>
<p>мужны Андрэй!</p>
<p> </p>
<h4><a id="chapter111"></a>МАМЧЫНА СІЛА</h4>
<p>Пачынае святлець,</p>
<p>Толькі дрэва — у раме.</p>
<p> </p>
<p>...Як балюча хварэць</p>
<p>Пры наглядзе у мамы!</p>
<p> </p>
<p>Бачыш рукі, што спрэс</p>
<p>Гатавалі, палолі.</p>
<p> </p>
<p>Воля маміна — лес.</p>
<p>Доля маміна — поле.</p>
<p> </p>
<p>«Вось з маліны настой.</p>
<p>Чабарэц. Цвет ліповы».</p>
<p> </p>
<p>А сама пехатой —</p>
<p>Трэба сена і дровы.</p>
<p> </p>
<p>«Ты папі. Анягож</p>
<p>Не адыдзе хвароба?»</p>
<p> </p>
<p>А сама басанож</p>
<p>Па дажджы і калдобах.</p>
<p> </p>
<p>А сама — за вадой</p>
<p>У галалёд і завею,</p>
<p>Покуль чахну журбой</p>
<p>І падняцца не ўмею,</p>
<p> </p>
<p>Покуль трызню у сне</p>
<p>Жоўтым снегам і сінім.</p>
<p>...Голька дрэва ў акне</p>
<p>А ці маміна сіла?</p>
<p> </p>
<p> </p>
<h4><a id="chapter112"></a>У ШУМЕ ЖЫТНЯГА СВЯТЛА</h4>
<p>Яшчэ расці маёй трывозе</p>
<p>І не любіць — на паўкрыла.</p>
<p>Убачу маму на дарозе</p>
<p>У шуме жытняга святла.</p>
<p> </p>
<p>І покуль гэты поўдзень спелы</p>
<p>Дым тарфяны не завалок,</p>
<p>На зрэзе дня — рамонак белы</p>
<p>І пасівелы васілёк.</p>
<p> </p>
<p>Снуецца беглая сцяжына —</p>
<p>Апошні збег майго сяла.</p>
<p>Гняздзечка птушкі і ажына —</p>
<p>У шуме жытняга святла.</p>
<p> </p>
<p>І покуль дыхае планета,</p>
<p>Не вынішчаецца датла</p>
<p>Душа народа і паэта</p>
<p>У шуме жытняга святла.</p>
<p> </p>
<p>І прыйдзе боль, нібы па доме,</p>
<p>Ў якім не склалася сям’я.</p>
<p>На дождж, на гром, на ясны промень</p>
<p>Падобна музыка мая.</p>
<p> </p>
<p>У салаўя прашу запеўкі,</p>
<p>Нібыта ў ёй і ўвесь сакрэт.</p>
<p>Відаць, ад жалю, ад жалейкі</p>
<p>Было з’явіцца мне на свет.</p>
<p> </p>
<p>Жыву. Не жалюся.</p>
<p>І помню</p>
<p>У цесных сховах пачуцця,</p>
<p>Што дождж, і гром, і ясны промень —</p>
<p>Пачатак і працяг жыцця.</p>
<p> </p>
<p> </p>
<h4><a id="chapter113"></a>* * *</h4>
<p>Белы воблак. Белы сад.</p>
<p>Белы бусел — снегападам.</p>
<p>...Гэтай вёсачцы на спад,</p>
<p>Ці шумець ёй дзікім садам?</p>
<p> </p>
<p>Чый туманіцца пагляд,</p>
<p>Хто сувой дарогі выслаў?</p>
<p>Расхіну галлё прысад,</p>
<p>Што над Ясельдай навісла.</p>
<p> </p>
<p>Кут мой слынны</p>
<p>не глухі</p>
<p>І да песень, і да танцаў.</p>
<p> </p>
<p>...Маладыя жаніхі</p>
<p>Пералічаны па пальцах.</p>
<p> </p>
<p>Меней шчасця? Хто сказаў?</p>
<p>У дзяжы набухла цеста.</p>
<p> </p>
<p>...Што зязюльчына сляза —</p>
<p>Светлаценькая нявеста.</p>
<p> </p>
<p>Добры час. І добры лад.</p>
<p>Дабрыня пасцелю сцеле.</p>
<p>Белы воблак. Белы сад,</p>
<p>Белым сцягам — белы вэлюм.</p>
<p> </p>
<p> </p>
<h4><a id="chapter114"></a>* * *</h4>
<p>Сюды вяртаюся са скрух,</p>
<p>З імжыстых суравеяў.</p>
<p>Яшчэ жывы у хаце дух,</p>
<p>Бо мама сцены грэе.</p>
<p> </p>
<p>Спатрэбіцца сувой каму,</p>
<p>Што беліцца на сонцы?</p>
<p>Ды ставіць кросны на зіму</p>
<p>Па даўняй завядзёнцы.</p>
<p> </p>
<p>Світаць мне будзе з-пад рукі</p>
<p>Пагляд матулі шчыры.</p>
<p>Я забіраю ручнікі</p>
<p>Сябрам на сувеніры.</p>
<p> </p>
<p>Ды кожны раз баюся я</p>
<p>Паміж вайной і мірам,</p>
<p>Каб хата сельская мая</p>
<p>Не стала сувенірам.</p>
<p> </p>
<p> </p>
<h4><a id="chapter115"></a>* * *</h4>
<p>Бласлаўляю адчай і трывогу,</p>
<p>Медуніцу з сухім палыном.</p>
<p>Тры жанкі перайшлі мне дарогу</p>
<p>З хлебам,</p>
<p>З песняй,</p>
<p>З зялёным віном.</p>
<p> </p>
<p>Блаславілі і долю саткалі</p>
<p>Хлеб, і песня, і келіх віна.</p>
<p>Тры дарогі мяне спавівалі,</p>
<p>А ў калысцы люляла адна!</p>
<p> </p>
<p>Я у птушак надвор’я пытала.</p>
<p>Вёў шыпшыннік са мною хаўрус.</p>
<p>З трох крыніц я вады паспытала —</p>
<p>Наталіла адна Беларусь.</p>
<p> </p>
<p> </p>
<h4><a id="chapter116"></a>* * *</h4>
<p>Слоў не трэба. Варажба</p>
<p>Ўся</p>
<p>вачыма сказана.</p>
<p>Будзе вечная журба</p>
<p>Да мяне прывязана.</p>
<p> </p>
<p>Загукаюся ў бары —</p>
<p>Заначую з зорамі.</p>
<p>Чарацінкай на вятры</p>
<p>Музыка азёрная.</p>
<p> </p>
<p>Столькі роднасці вакол</p>
<p>З птушкамі, з рамонкамі!</p>
<p>І драўляны частакол</p>
<p>З гладышамі звонкімі.</p>
<p> </p>
<p>І густыя туманы,</p>
<p>І бярозак мроіва;</p>
<p>І Вясна, што без віны</p>
<p>Маё сэрца кроіла.</p>
<p> </p>
<p>І каляны лёд Каляд</p>
<p>З кудасой лахматаю.</p>
<p>...І прымоўклы шчыры сад</p>
<p>Над сасновай хатаю.</p>
<p> </p>
<p> </p>
<h4><a id="chapter117"></a>ЯЛТА — 1917</h4>
<p>Чысты пагляд васілька.</p>
<p>Ціха журыцца радзіме.</p>
<p>Роднае поле радка</p>
<p>Ці не з табою, Максіме?</p>
<p> </p>
<p>Чую, як мора шуміць.</p>
<p>Хваля</p>
<p>тугі не адніме.</p>
<p>Хочацца верыць і жыць</p>
<p>Ці не табе, Максіме?</p>
<p> </p>
<p>Белай самоты сцяна,</p>
<p>Дай яму лёту і сілы!</p>
<p>Ці не з журбы лесуна</p>
<p>Ў Лебедзя гордыя крылы...</p>
<p> </p>
<p>Скруха душу апячэ,</p>
<p>А ці узніме нягода.</p>
<p>Гэта спяшаецца Чэсць</p>
<p>У абарону народа.</p>
<p> </p>
<p>Смерць, ты цікуеш дарма.</p>
<p>Белых галінак кіпенне.</p>
<p>Смерці ў Паэта няма —</p>
<p>Ёсць Нараджэнне!</p>
<p> </p>
<p>Песняй абвостраны слых —</p>
<p>Чуеш, Максім? — не ўмірае</p>
<p>Гэта з табой. І для ўсіх</p>
<p>Зорка Венера світае.</p>
<p> </p>
<p> </p>
<h4><a id="chapter118"></a>РУЖЫ КУПАЛЫ</h4>
<p>Святло вачэй. Журбы пракос.</p>
<p>Сарочкі кужаль.</p>
<p>Ўпляліся ў Ваш балесны лёс</p>
<p>Шыпы і ружы.</p>
<p> </p>
<p>Ў хадзе радка, як хадака,</p>
<p>Праз град і слоту,</p>
<p>О, як выполвала рука</p>
<p>Драсён прыгнёту!</p>
<p> </p>
<p>Да зор не спалася радкам</p>
<p>І песні мужнай.</p>
<p>І не да сну было шпікам:</p>
<p>Палалі ружы.</p>
<p> </p>
<p>Адменнай ніткай вышыт час.</p>
<p>Ды ў Беларусі</p>
<p>Не ў цень сышлі — звіняць для Вас</p>
<p>Прызнання гуслі.</p>
<p> </p>
<p>Гучыць паэзіі арган</p>
<p>Праз боль і сцюжы.</p>
<p>...Кладу на Вечнасці Курган</p>
<p>Святыя ружы.</p>
<p> </p>
<p> </p>
<h4><a id="chapter119"></a>У ВЯНОК ЛЕСІ УКРАІНКІ</h4>
<p>Век праляцеў, а ці сон?</p>
<p>Ліст аднаўляе дуброва.</p>
<p>Вам з Беларусі паклон,</p>
<p>Ластаўка роднага слова.</p>
<p> </p>
<p>Гэта не помнік Ваш, не —</p>
<p>Рухі жыцця нажавыя.</p>
<p>І Вашы крылы жывыя</p>
<p>Сцелюцца іншай вясне.</p>
<p> </p>
<p>Чуйна ступаць па зямлі</p>
<p>Тым,</p>
<p>хто за Вамі — з Радзімай.</p>
<p>Колькі паэтаў ўзнялі!</p>
<p>Сэрцаў Вы колькі збудзілі!</p>
<p> </p>
<p>З Вамі гамоніць абсяг.</p>
<p>Раіцца з Вамі прырода.</p>
<p>Песня і Песні прасцяг —</p>
<p>Леся —</p>
<p>легенда народа.</p>
<p> </p>
<p> </p>
<h4><a id="chapter120"></a>АДЧАЙ</h4>
<p>Ні гукам, ні званкам не адгукнешся.</p>
<p>Атуліць колкай памяці сувой.</p>
<p>Праз лёс мой</p>
<p>ты, як бура, пранясешся.</p>
<p>І дождж размые родны воблік твой.</p>
<p> </p>
<p>І стане пуста мне, нібы ў пустыні.</p>
<p>Нібы сярод пустыні — я адна.</p>
<p>Так сівая бабуля ля акна</p>
<p>Пустой надзеяй цешыцца пра сына.</p>
<p> </p>
<p> </p>
<h4><a id="chapter121"></a>РЫГОРУ СЕМАШКЕВІЧУ</h4>
<p>Непрадбачна журыцца мой верш,</p>
<p>Ты яго ужо не прачытаеш.</p>
<p>...Як глыбока, Грыша, ты жывеш:</p>
<p>Ні акон, ні вуліцы не маеш!</p>
<p> </p>
<p>Развітальнай</p>
<p>доўжыцца шашы.</p>
<p>Эх, якое-не-такое лета!</p>
<p>Светлая дарога ў Дамашы —</p>
<p>У чаканні сына. І паэта.</p>
<p> </p>
<p>Ты ў якой быліннай старане?</p>
<p>Шлях дажджом палынным акрапіла.</p>
<p>Мо з сівой гісторыі Шыпіла</p>
<p>Ці Ігнат Буйніцкі скажа мне?</p>
<p> </p>
<p>Горкі вецер. Вечаровы дым.</p>
<p>Смех звініць дзіцячы, як шумёлы.</p>
<p>...Здрыгануся: воблікам тваім</p>
<p>Кропелька твая бяжыць са школы.</p>
<p> </p>
<p> </p>
<h4><a id="chapter122"></a>* * *</h4>
<p>Сумуем па сябрах, як па надвор’і.</p>
<p>Асвойваем спрадвечныя ільды.</p>
<p>І адкрываем новыя сузор’і</p>
<p>І пад зямлёй знаходзім гарады.</p>
<p> </p>
<p>Але куды ты, думка-непаседа?</p>
<p>Чаму крычыш, спакойная душа?</p>
<p>Далёка як —</p>
<p>да блізкага суседа!</p>
<p>І да клапот ляснога мураша!</p>
<p> </p>
<p>Чаму так горна раструбіўся жораў,</p>
<p>А ў лістападзе — дрэва зацвіло?</p>
<p>Чаму такое, блізкае учора,</p>
<p>Спяваеш па-інакшаму, сяло?</p>
<p> </p>
<p>Перабірае мама сонца ў кроснах,</p>
<p>Перабірае век</p>
<p>свой лёс з азоў.</p>
<p>Ты душны, свет. І сто разоў — дзівосны!</p>
<p>І неспазнаны — тысячу разоў!</p>
<p> </p>
<p> </p>
<h4><a id="chapter123"></a>ПАЛЕССЕ</h4>
<p> </p>
<div class="EPIGRAPH">
<p>Валянціне Коўтун</p>
</div>
<div class="CLEAR"></div>
<p> </p>
<p>Зірнём на донца гладыша:</p>
<p>Чарніцы ды ажына.</p>
<p>Няхай канчаецца шаша:</p>
<p>Вядзе далей — сцяжына.</p>
<p> </p>
<p>Бо тут і вогнік не атух.</p>
<p>Ігліца, як прыколка.</p>
<p>І чараўнічы дух шаптух</p>
<p>Настоены на зёлках.</p>
<p> </p>
<p>Зашамаціць услед чарот.</p>
<p>Дзе зоры? Невядома.</p>
<p>Ды не застрашыць зводнік-чорт</p>
<p>І не заб’е нас громам!</p>
<p> </p>
<p>У міласэрнай варажбе</p>
<p>Шукаючы спатолю,</p>
<p>Мы сцежку выбралі сабе</p>
<p>Як песню. І як долю.</p>
<p> </p>
<h4><a id="chapter124"></a>ПРАВЯРАЮЧЫ ЧАС І СЯБЕ</h4>
<p>...Толькі вецер кране беласнежны кілім.</p>
<p> </p>
<p>...Лёд калодзежа мама праб’е.</p>
<p> </p>
<p>Пасвяткуем. На сходах ўзахлёб пашумім,</p>
<p>Правяраючы час і сябе.</p>
<p> </p>
<p>На вяселлі зайграе сляпы інвалід,</p>
<p>Але песня ўзляціць не ў жальбе.</p>
<p> </p>
<p>Памяркуем. Адыдзем ад звад і ад крыўд,</p>
<p>Правяраючы час і сябе.</p>
<p> </p>
<p>Скажуць сонца і першая краска: «Жыві!»</p>
<p>Жар вандроўных вугельчыкаў бура зграбе.</p>
<p> </p>
<p>Друга самага лепшага апускаючы ў жвір,</p>
<p>Час пазначым. Праверым сябе.</p>
<p> </p>
<p> </p>
<h4><a id="chapter125"></a>ПРЫГАРШЧЫ СВЯТЛА</h4>
<p>У паэтэс лірычнае адзенне,</p>
<p>Яно ў радках з заранак і аблог.</p>
<p>Ды колькі раз падманвалі падзеі</p>
<p>І адступаўся памагаты Бог.</p>
<p> </p>
<p>Нібы ў часы раскосага Батыя,</p>
<p>На сэрцы словы пікай упадуць.</p>
<p>Ярлык прыклеяць самыя святыя</p>
<p>І грэшныя — упасці не дадуць.</p>
<p> </p>
<p>Дзе час былы з паводкай весялосці,</p>
<p>Дзе шчыры поціск вернае рукі?</p>
<p>Саманаіў расстайнай маладосці</p>
<p>Агнём на сэрцы выпіша радкі.</p>
<p> </p>
<p>І змые час дурных здзіўленняў пену,</p>
<p>І пачуццё абвугліцца датла.</p>
<p>...Паэзія,— яна не знае тлену,</p>
<p>Калі ў душы хоць прыгаршчы святла.</p>
<p> </p>
<p> </p>
<h4><a id="chapter126"></a>* * *</h4>
<p>Пакіньце цішу вуснам і вачам.</p>
<p>Аддайце неба зорам і каханым.</p>
<p>Усё цяжэй становіцца плячам.</p>
<p>Усё грымотней — пушчам і палянам.</p>
<p> </p>
<p>Нашто, Нашто трымаць бяды цяжар,</p>
<p>Начынены і зачахлёны ў зброі?</p>
<p>Зямля-Пампея, страшны твой пажар!</p>
<p>Ды хіба атам думае пра тое?</p>
<p> </p>
<p>Хіба пазбыты іншы інтарэс,</p>
<p>Хіба наш розум для вякоў прапашчы?</p>
<p>Я думаю, што страшны той прагрэс,</p>
<p>Калі жывём пад ядзернаю пашчай.</p>
<p> </p>
<p>Зямля-Калыска: песні і жыты,</p>
<p>Няўжо вар’ят цябе са свету спіша?</p>
<p>О, немагчыма уявіць,</p>
<p>што ты</p>
<p>Апошняе дзіця сваё калышаш.</p>
<p> </p>
<p> </p>
<h4><a id="chapter127"></a>ВЯСЛО І ПЕРАВЯСЛА</h4>
<p>З глыбінных схоў народных слоў,</p>
<p>Не з торбачкай па масла,</p>
<p>Імчала ўдаль мяне вясло.</p>
<p>Трымала перавясла.</p>
<p> </p>
<p>Шумеў сусветны ураган</p>
<p>Выгнаннікам паганым.</p>
<p>Мне рукі абдзіраў дзірван —</p>
<p>Ралля лячыла раны.</p>
<p> </p>
<p>На небасхіле юных крыл</p>
<p>Крыляла даль навыраст.</p>
<p>І прыдавала новых сіл</p>
<p>Зямля удоў і сірат.</p>
<p> </p>
<p>І з векапомных тых гадоў,</p>
<p>З маленства ціхай лодкі</p>
<p>Калодзеж памяці дзядоў</p>
<p>Быў самы найсалодкі.</p>
<p> </p>
<p>Якую ж песню выткаць мне,</p>
<p>Знайсці якія гамы?</p>
<p>Ды ў засівелым тумане</p>
<p>Не гаснуць вокны мамы.</p>
<p> </p>
<p>Дабрыдзень, роднае сяло,</p>
<p>Дзе любасць не пагасла.</p>
<p>Нясе ўдаль мяне вясло —</p>
<p>Вяртае перавясла.</p>
<p> </p>
<p> </p>
<h4><a id="chapter128"></a>НАД ПЕРАКАТНАЙ РЭЧКАЮ</h4>
<p>Як глянь: бярозы свечкамі,</p>
<p>Нязманлівым святлом —</p>
<p>Над перакатнай рэчкаю,</p>
<p>Над ціхім азяром.</p>
<p>Юнацтва бессардэчнае</p>
<p>Сплыло, нібы паром,</p>
<p>Над перакатнай рэчкаю,</p>
<p>Над грозным азяром.</p>
<p>Ды родны край баронячы,</p>
<p>Праз жыта, праз ільны —</p>
<p>Усё яшчэ, усё яшчэ! —</p>
<p>Ідзе салдат з вайны.</p>
<p>Ідзе ён цёмнай ночанькай,</p>
<p>Ідзе спякотным днём,</p>
<p>Бо ўсё яшчэ, бо ўсё яшчэ</p>
<p>Планета пад агнём.</p>
<p>Як завіруха белая,</p>
<p>Як белая сцяна,</p>
<p>Нявеста пасівелая</p>
<p>Прымоўкла ля акна.</p>
<p>Гудуць вяселлі новыя</p>
<p>Ў суседак на двары.</p>
<p>...Дзве чаркі палыновыя</p>
<p>З мядовае пары.</p>
<p>Дзе, пад якою зоркаю</p>
<p>Варушыцца курган?</p>
<p>І шэпчуць вусны згорклыя:</p>
<p>«Іванечка, Іван!»</p>
<p>Юнацтва бессардэчнае</p>
<p>Ударыць, нібы гром,</p>
<p>За перакатнай рэчкаю,</p>
<p>За цёмным азяром.</p>
<p> </p>
<p> </p>
<h4><a id="chapter129"></a>БАЦЬКАВА МУЗЫКА</h4>
<p>Застыне промня боскі дух</p>
<p>На тваім рукаве.</p>
<p>Гасцінны дворык наш прыглух,</p>
<p>А музыка — плыве.</p>
<p> </p>
<p>Цішэй у доме з той пары,</p>
<p>Журбу не наталіць.</p>
<p>Сцюдзёная,</p>
<p>вада ў вядры</p>
<p>Ўсё ж музыкай шуміць.</p>
<p> </p>
<p>Суседа стрэну, што з табой</p>
<p>Браў грозны перавал,—</p>
<p>І захлісне з перадавой</p>
<p>Мелодыі абвал.</p>
<p> </p>
<p>Дачую птушку за ракой,</p>
<p>Ці вецер зашуміць,—</p>
<p>Пусты самотны мой пакой,</p>
<p>А музыка — шчыміць.</p>
<p> </p>
<p> </p>
<h4><a id="chapter130"></a>БАЦЬКАВЫ ДРОВЫ</h4>
<p>Абмінаў за мілю дактароў,</p>
<p>Не надакучаў у сельсавеце.</p>
<p>Сем кастроў нарыхтаваных дроў</p>
<p>На гумне бяростай белай свецяць.</p>
<p> </p>
<p>Чатырохгадовы пастушок</p>
<p>З холадам і голадам шпачыным,</p>
<p>Ты з маленства босага падсёк</p>
<p>Прымаўку: «Запас бяды не чыніць».</p>
<p> </p>
<p>Сеяў жыта. Ляда карчаваў.</p>
<p>Лютаваў для ўлову азярыны.</p>
<p>Дошкі на спіне сваёй цягаў</p>
<p>І не думаў, што — для дамавіны.</p>
<p> </p>
<p>Братам быў прасмоленых вятроў</p>
<p>І цалінных выстылых палатак.</p>
<p>...Сем кастроў нарыхтаваных дроў —</p>
<p>Ты й дасюль цяпло нясеш у хату.</p>
<p> </p>
<p> </p>
<h4><a id="chapter131"></a>* * *</h4>
<p>Вось мой паром туманны,</p>
<p>і узгорак,</p>
<p>І нітачка сыпчастага дажджу.</p>
<p>Пакуль яшчэ не выспела</p>
<p>на сорак —</p>
<p>Я ў маладых і молада хаджу.</p>
<p> </p>
<p>Я новы дзень люблю да кожнай</p>
<p>рыскі,</p>
<p>Хоць знаю працу катаржнай</p>
<p>начы,</p>
<p>Хоць порсткі графаман,</p>
<p>што кот сібірскі,</p>
<p>Мяне паляпаць можа па плячы;</p>
<p> </p>
<p>Хоць недарэка можа пасмяяцца</p>
<p>І можа падкузьміць мяне ліхвяр.</p>
<p>А мне няма прад кім стаяць</p>
<p>на пальцах,</p>
<p>А мне заўжды любіць адкрыты</p>
<p>твар.</p>
<p> </p>
<p>Пакуль яшчэ не выспела</p>
<p>на сорак —</p>
<p>Мне молада. Астатняе — затым.</p>
<p>Вось мой прытул рабочы,</p>
<p>як пагорак,</p>
<p>Пад хмараю. І промнем залатым.</p>
<p> </p>
<p> </p>
<h4><a id="chapter132"></a>ЛЮБОЎ МАЯ...</h4>
<p>Вы без мяне ляціце, самалёты.</p>
<p>Вы без мяне імчыце, цягнікі.</p>
<p>...Любоў мая, ты песня, і маркота,</p>
<p>І спелы бор, і вольны гон ракі.</p>
<p> </p>
<p>Балючы век. Надвор’я перамена:</p>
<p>Яшчэ лісток не ўпаў — а снегапад.</p>
<p>Ды скрыпачка з дзесятага калена</p>
<p>Пяе ў душы на блаславёны лад.</p>
<p> </p>
<p>Усё вастрэй — радні маёй прагалы,</p>
<p>Агеньчык дрогкі з маміных акон.</p>
<p>Ды зазвіняць вясельныя цымбалы</p>
<p>І жаркім вокам гляне ў сэрца конь.</p>
<p> </p>
<p>Пяе віхор, пяе лісток апалы,</p>
<p>Пяе зямля курганняў і удоў.</p>
<p>Любоў мая, ты скрыпка, і цымбалы,</p>
<p>І шаргункі — над грывамі гадоў.</p>
<p> </p>
<p> </p>
<h4><a id="chapter133"></a>ХАТА</h4>
<p>У паратунку бласлаўляю</p>
<p>хату,</p>
<p>Што вынесла ваенны дым і страту,</p>
<p>Што не маўчыць,</p>
<p>калі прыеду позна</p>
<p>І позна сяду за шырокі стол...</p>
<p> </p>
<p>А нашыя дарожанькі —</p>
<p>так розна —</p>
<p>Разбегліся. І поле навакол.</p>
<p> </p>
<p>Ў маёй самоце вінавата хата,</p>
<p>Якая мала што ўзяла ад свята.</p>
<p>Ды будзь навечным: Жыта, Соль, Кадрыль.</p>
<p>Снег у Сібіры — над магілай брата,</p>
<p>Над бацькавай — разгублены матыль.</p>
<p> </p>
<p> </p>
<h4><a id="chapter134"></a>НОЧЧУ</h4>
<p>Чацвёртая.</p>
<p>На вуліцы мароз.</p>
<p>А на акне успыхваюць ляўкоі.</p>
<p>Чаму шкадней</p>
<p>ад самых першых слёз</p>
<p>Дзіця маё святлеецца ў пакоі?</p>
<p> </p>
<p>Мы з ім як на ляшчыне спарышы,</p>
<p>Мне ёсць каля каго ў мароз сагрэцца.</p>
<p>І не гадзіннік цінькае ў цішы,</p>
<p>А трапяткое сынавае сэрца.</p>
<p> </p>
<p> </p>
<h4><a id="chapter135"></a>* * *</h4>
<p>Дай ласкавую руку...</p>
<p>Старана мая азёрная,</p>
<p>Хата светлая, прасторная.</p>
<p>Двор у белым вішняку.</p>
<p> </p>
<p>Ці лячу сюды параіцца,</p>
<p>Ці душу сваю пачуць,—</p>
<p>Белы гусі, белы чаіцы</p>
<p>Гаману са мной вядуць.</p>
<p> </p>
<p>Старана мая былінная,</p>
<p>Песня матчына. Радно.</p>
<p>...Караваі магазінныя.</p>
<p>...Магазіннае віно.</p>
<p> </p>
<p>Старана мая харошая,</p>
<p>Варажэі, свацці...</p>
<p>Не, не ўсе лугі пакошаны!</p>
<p>Не ўсе сенажаці!</p>
<p> </p>
<p> </p>
<h4><a id="chapter136"></a>* * *</h4>
<p>Узвейны ветрык легкавейны</p>
<p>Пакажа сцежку напрасткі.</p>
<p>...Дзень добры, рыжы муравейнік,</p>
<p>Ты вырас, нібы гарадскі!</p>
<p> </p>
<p>Ды роскашы, відаць, не прагнеш.</p>
<p>З лісця, з ігліцы домік ваш.</p>
<p>Хоць соты раз сцяблінку цягнеш,</p>
<p>Як мэблю, гарадскі мураш.</p>
<p> </p>
<p>Паглянь, ужо зара вячорная</p>
<p>Вясёлы спальвае настрой.</p>
<p>Мне ля тваёй сасны прасторна,</p>
<p>Бы ў хаце мацеркі маёй.</p>
<p> </p>
<p>Я буду доўга тут шчаслівай</p>
<p>Святлом узгоркаў і раўнін,</p>
<p>Дзе вецер малады гулліва</p>
<p>Зрывае пацеркі з рабін.</p>
<p> </p>
<p> </p>
<h4><a id="chapter137"></a>БЭЗ ВЕРЫ ПАЛТАРАН</h4>
<p>Можа, камусьці тыраж да зарэзу,</p>
<p>Пухлыя сняцца тамы.</p>
<p>Вера Сямёнаўна, хочацца бэзу</p>
<p>Ў гордым маўчанні зімы.</p>
<p> </p>
<p>Цуд, а ці корань з палескага краю</p>
<p>Вашай душой уваскрэс?</p>
<p>Не дачакаюся дзіўнага маю:</p>
<p>Сніцца і мроіцца Бэз!</p>
<p> </p>
<p>Век наш касмічны — спешка і гонка.</p>
<p>Ды развярэдзіць да слёз</p>
<p>Белай надзеяю — белая гронка.</p>
<p>А ў фіялетавай выбухне лёс.</p>
<p> </p>
<p>Сочыцца, хлынуў ракою, ліецца</p>
<p>Студзеню наперарэз —</p>
<p>Божа, як ломіцца ў вокны і ў сэрца</p>
<p>Сэрцам</p>
<p>раскрылены</p>
<p>Бэз!</p>
<p> </p>
<p> </p>
<h4><a id="chapter138"></a>ЕДУ Ў ГОСЦІ ДА БАБУЛІ</h4>
<p>Еду ў госці да бабулі,</p>
<p>Тут такая ціш ды гладзь.</p>
<p>Можна ў шэрае зязюлі</p>
<p>Навучыцца кукаваць.</p>
<p> </p>
<p>Усё раўніны ды нізіны,</p>
<p>Мацярдушка, стаўбунок...</p>
<p>Можна ў краснае каліны</p>
<p>Папрасіць румян для шчок.</p>
<p> </p>
<p>Можна нават збіцца з толку:</p>
<p>Ячмяню ці зор сяйво?</p>
<p>Можна скласціся ў суполку</p>
<p>З грамадою на жніво.</p>
<p> </p>
<p>Можна выпырхнуць заранкай</p>
<p>З-за высокага ляска...</p>
<p>Ды кукую, як сялянка,</p>
<p>Над раллёй чарнавіка.</p>
<p> </p>
<p> </p>
<h4><a id="chapter139"></a>* * *</h4>
<p>Міг, што стаўся ужо учарашнім,</p>
<p>Хлебам-соллю застыў на стале.</p>
<p>Ды чакаю цябе не ў дамашнім,</p>
<p>Надаеўшым і ціхім жытле.</p>
<p> </p>
<p>Так рабіна панікла пад ліўнем,</p>
<p>Так закута дарожка ў кілім.</p>
<p>Я чакаю цябе не ў наіўным —</p>
<p>Туманцовым, ружовым, былым.</p>
<p> </p>
<p>Паўтараецца шчодрае лета,</p>
<p>Азараюць мой шлях перуны.</p>
<p>Я чакаю цябе, як дагэтуль —</p>
<p>Самых мужных і верных з вайны.</p>
<p> </p>
<p> </p>
<h4><a id="chapter140"></a>* * *</h4>
<p>Смутна выблісне шлях, нібы зорка з туману.</p>
<p>І адкрыецца зноў падарожжа жыцця.</p>
<p>Забяры мяне ў свет залатога спадману,</p>
<p>Дзе не вызнаны горыч і соль пачуцця.</p>
<p> </p>
<p>Столькі лепшых часін у патайнасці сэрца</p>
<p>Праплыло, і згубілася стрэчы вясло.</p>
<p>Гэй, чыя ж гэта вутачка ў снежным азерцы</p>
<p>І з якога ж Дуная яе прынясло?</p>
<p> </p>
<p>Над агромністай цішаю крылле світае,</p>
<p>І галінка вярбы заінела ў журбе.</p>
<p>Як жа гэта,</p>
<p>што мне — не судзілі вяртання,</p>
<p>Каб застацца ў нязменнай любові — табе!</p>
<p> </p>
<p> </p>
<h4><a id="chapter141"></a>* * *</h4>
<p>Набытак шчасця мой бясспрэчны:</p>
<p>Пяро і чысты аркуш дня.</p>
<p>І голас твой скрозь ціхі вечар:</p>
<p>«Жыві адна!»</p>
<p>Што ж, і сама я ўразумела:</p>
<p>На вуснах з горыччу святла</p>
<p>Жыву няўтульна і няўмела</p>
<p>З нязменнай прагаю крыла.</p>
<p> </p>
<p>Здаровы будзь, мой вольны сокал,</p>
<p>Сардэчны друг мой, шчыры брат!</p>
<p>...Жыву высока і далёка</p>
<p>Ад мітусні, хлусні і звад.</p>
<p> </p>
<p>А вечарам, на схіле зоркі,</p>
<p>Прымроіцца ў пустым акне,</p>
<p>Што клічаш ты не цень мой горкі,</p>
<p>А з жыта — жытнюю! — мяне!</p>
<p> </p>
<p> </p>
<h4><a id="chapter142"></a>* * *</h4>
<p>Не назавём — само не назавецца</p>
<p>Ні азярцо, ні твар, ані — вякі.</p>
<p>...Ці знаеш ты, як рыфма цяжка тчэцца,</p>
<p>Як рвецца песня — часта! — на шматкі?</p>
<p> </p>
<p>Калі рыпяць з духмяным сенам санкі</p>
<p>А ці вясну гукае журавель —</p>
<p>Я думаю: якой была б сялянкай</p>
<p>І падала б спакойна у пасцель!</p>
<p> </p>
<p>Вось на парог радзімы павярнуся:</p>
<p>Шчыруе мама. Бульбачка кіпіць.</p>
<p>Ды ведаю — на песні захліпнуся.</p>
<p>І знаю: долі мне не абхітрыць.</p>
<p> </p>
<p> </p>
<h4><a id="chapter143"></a>* * *</h4>
<p>Ці ўспомніцца, ці ўспомніцца</p>
<p>Рака і жоўты плёс?</p>
<p>Мяне, нібы палонніцу,</p>
<p>Ты цераз кладку нёс.</p>
<p> </p>
<p>Я з рук не выбівалася</p>
<p>З тваіх,</p>
<p>далёкі мой.</p>
<p>Ці то вады баялася,</p>
<p>Ці цемрадзі начной.</p>
<p> </p>
<p>...Сплыла вада глыбокая</p>
<p>З рачнога рукава.</p>
<p>Заблытана высокая</p>
<p>Салодкая трава.</p>
<p> </p>
<p>Там я была ўлюбёная,</p>
<p>Натхнёная тады,</p>
<p>Як чарачка разгонная,</p>
<p>Як вецер малады!</p>
<p> </p>
<p> </p>
<h4><a id="chapter144"></a>ДЗЕ ТЫ ПРАПАЛА</h4>
<p>Ці сэрца спявала,</p>
<p>Ці мора ў цішы ракатала,</p>
<p>Калі мяне трубка пытала:</p>
<p>«Дзе ты прапала?»</p>
<p> </p>
<p>Ці сходзіўся свет на мне</p>
<p>клінам,</p>
<p>Як горным абвалам,</p>
<p>Калі — паланіла:</p>
<p>«Дзе ты прапала!»</p>
<p> </p>
<p>Калючая кветка прымала акрасу,</p>
<p>Пахмурная далеч — світала,</p>
<p>Калі ты даймаў мяне шчасна:</p>
<p>«Дзе ты прапала?!»</p>
<p> </p>
<p>Ты сцежкі усе перакрэсліў,</p>
<p>А быццам і гэтага мала?</p>
<p>Няўжо для мяне не ўваскрэсне</p>
<p>Тваё,</p>
<p>звышахоўнае: «Дзе ты прапала?..</p>
<p> </p>
<p> </p>
<h4><a id="chapter145"></a>* * *</h4>
<p>Ты той, каго няма са мной</p>
<p>Ні ў будзень, ні ў нядзелю.</p>
<p>Ды цеплю я (якой цаной!)</p>
<p>Вясёлую надзею.</p>
<p> </p>
<p>Я спадзяюся на сяўбу,</p>
<p>На кожны лісцік новы.</p>
<p>На залатую малацьбу</p>
<p>Трывожнае любові.</p>
<p> </p>
<p>Ды — адрываецца лісток</p>
<p>Асенняга бяссоння.</p>
<p>Па леву ручаньку — масток,</p>
<p>Па правую — бяздонне.</p>
<p> </p>
<p>Раскручваць памяці сувой,</p>
<p>Гартаць адчайна годы...</p>
<p>Ты той, каго няма са мной.</p>
<p>І хто са мной — заўсёды!</p>
<p> </p>
<p> </p>
<h4><a id="chapter146"></a>* * *</h4>
<p>Загаворана пушча чаборам —</p>
<p>Колькі хочаш мядунак збірай!</p>
<p>І зялёным святлом святлафора</p>
<p>Галасуе спадвіжніцкі май.</p>
<p>Спеўна мне — між чабору і мяты,</p>
<p>І на гладкім асфальце,</p>
<p>дзе крок</p>
<p>Вывучае мелодыю свята,</p>
<p>Як найпершае слова сынок.</p>
<p>Мне яшчэ гэтак многа і мала,</p>
<p>Што насіла з сабой і нашу,</p>
<p>І таго, што паспець запісала,</p>
<p>І таго, што яшчэ запішу!</p>
<p>Адчыняюцца поўдня вароты,</p>
<p>І зліваецца з ямбам харэй.</p>
<p>На пякучай мяжы адзіноты</p>
<p>Разумею мудрэй і вастрэй.</p>
<p>Лёс мой — лес мой у ціхай маркоце,</p>
<p>Разглядаючы шчасця сляды,</p>
<p>На кручастым стаіць павароце,</p>
<p>Зразумелы для кожнай бяды.</p>
<p>І за што б вы мяне ні судзілі —</p>
<p>Трудны шлях мой і боль незнарок</p>
<p>Прачынаецца там, дзе, надзіва,</p>
<p>З палатна не сышоў васілёк.</p>
<p>І душа — немаўля, непакора,</p>
<p>Уся з вяртанняў, надзей і прыкмет</p>
<p>На чырвоным святле святлафора</p>
<p>Задумёна ўзіраецца ў свет.</p>
<p> </p>
<p> </p>
<h4><a id="chapter147"></a>* * *</h4>
<p>Схіляю галаву, нібы на плаху,</p>
<p>Перад табой</p>
<p>Пры вогніку зары.</p>
<p>...Нагавары бязглуздзіцы</p>
<p>І страху</p>
<p>І нават беспрычынна</p>
<p>Пажуры.</p>
<p> </p>
<p>Скажы, што незваротна,</p>
<p>Небяспечна</p>
<p>Гарыць касцёр высокае пары.</p>
<p>Скажы, што ты — на міг,</p>
<p>А не навечна.</p>
<p>І да пакут мяне</p>
<p>Прыгавары.</p>
<p> </p>
<p>Я буду нават</p>
<p>Гэтым словам рада.</p>
<p>Зямная ціша нас</p>
<p>Аберажэ.</p>
<p>Бо знаю боль,</p>
<p>Бо зведала няпраўду —</p>
<p>Спакойны твар таго,</p>
<p>Хто ў твар ілжэ.</p>
<p> </p>
<p> </p>
<h4><a id="chapter148"></a>* * *</h4>
<p>Жораў ты, а я — сініца,</p>
<p>Нас абоіх бура б’е.</p>
<p>Разам нам не пасяліцца,</p>
<p>Пасялюся — у табе!</p>
<p> </p>
<p>Што за пільная павага:</p>
<p>Ані кроку — без вачэй.</p>
<p>Мёды п’ём, а душыць смага:</p>
<p>Што ні кропля, то гарчэй.</p>
<p> </p>
<p>Што ж за вогненнае шчасце:</p>
<p>Скошан лёс, як сенакос.</p>
<p>Да цябе мне не прыпасці —</p>
<p>Прыпадаю да нябёс.</p>
<p> </p>
<p> </p>
<h4><a id="chapter149"></a>* * *</h4>
<p>Гэтак мне яшчэ не выпадала,</p>
<p>Не было ўва мне такой нуды,</p>
<p>Каб да беглай сцежкі прыпадала,</p>
<p>Што бяжыць няведама куды.</p>
<p> </p>
<p>Гэтак не было яшчэ са мною,—</p>
<p>Каб не знала: вораг ты ці брат;</p>
<p>Каб канала над чужой струною</p>
<p>Сэрца,</p>
<p>ўкамянелае ад страт.</p>
<p> </p>
<p>...Чуйныя,</p>
<p>дажджом размыты крокі.</p>
<p>З дрэў злятаюць дзён календары.</p>
<p>І сатканы вобраз твой далёкі</p>
<p>З белага туману і зары.</p>
<p> </p>
<p> </p>
<h4><a id="chapter150"></a>* * *</h4>
<p>Баюся я нявыказаных слоў,</p>
<p>Яны — палын, яны дурман і мята.</p>
<p>Прыходзіць позна лепшая любоў,</p>
<p>Як за пакуты горкія адплата.</p>
<p> </p>
<p>Над цёмначчу раскрыленых дзвярэй,</p>
<p>У цішыні сталічнага квартала —</p>
<p>А мы маглі б сустрэцца і раней...</p>
<p>Ты не аклікнуў. Я — не пагукала.</p>
<p> </p>
<p>Дык не здзіўляйся шчаснай немаце,</p>
<p>Балючаму і дрогкаму пагляду.</p>
<p>Так зрэдку ўвосень яблыня цвіце</p>
<p>Наперакор слаце і лістападу.</p>
<p> </p>
<p> </p>
<h4><a id="chapter151"></a>ДВОЕ</h4>
<p>Мастом падзелены ці злой</p>
<p>Насмешкаю паромшчыка?</p>
<p>Вясной павеяла, вясной</p>
<p>І першым спорным дожджыкам.</p>
<p> </p>
<p>Не збыўся ясны мой прагноз:</p>
<p>Скразным дажджом надзелена.</p>
<p>Шкадую: не туды завёз,</p>
<p>Дзе молада і зелена.</p>
<p> </p>
<p>Счакаўшыся, калі міне,</p>
<p>Дажджынку п’ю гаркавую.</p>
<p>Іду па левай старане,</p>
<p>А ўсё гляджу — на правую.</p>
<p> </p>
<p>Трава падскочыла, бы ў сне,</p>
<p>Абмытая залеваю.</p>
<p>Ідзеш па правай старане,</p>
<p>А ўсё глядзіш — на левую.</p>
<p> </p>
<p> </p>
<h4><a id="chapter152"></a>* * *</h4>
<p>О ты, хто падарыў</p>
<p>Мне толькі гром ды вецер,—</p>
<p>Ты самы лепшы быў</p>
<p>З усіх, як ёсць, на свеце...</p>
<p>О ты, хто не хлусіў,</p>
<p>Калі жыццё — палонка,</p>
<p>І на руцэ насіў</p>
<p>Кайданны звон пярсцёнка,</p>
<p> </p>
<p>І шэптам шчыраваў</p>
<p>Па-над маёй гаркотай,—</p>
<p>Пайшоў. Адмаяваў.</p>
<p>Адлетаваў. Адлётаў.</p>
<p> </p>
<p>Няхай бяда прыб’е</p>
<p>Скразной слязой вяковай —</p>
<p>Мая душа к табе</p>
<p>Была невыпадковай!</p>
<p> </p>
<p> </p>
<h4><a id="chapter153"></a>ЗГАДКА ЗНАЁМАГА РЫТМУ</h4>
<p>Мне б яшчэ на хвілю запыніцца,</p>
<p>Дзе прастор агучвае сініца.</p>
<p>Скрушна абарвалася «ало?..».</p>
<p>Колькі буду жыць —</p>
<p>Датуль журыцца</p>
<p>І ў начы трывожнае маліцца</p>
<p>На тваё высокае святло.</p>
<p> </p>
<p>Вось і надышла, нібы расплата,</p>
<p>Адзінота.</p>
<p>Будзе мукай свята</p>
<p>Тое, ад якога спеў вяду...</p>
<p>Адцвітае бэз. І вяне мята.</p>
<p>Мілы, гэта скруха вінавата</p>
<p>У святых бярозак на віду.</p>
<p> </p>
<p>Пах сунічны. І зязюлі слёзка.</p>
<p>Куст шыпшыны мне сягоння цёзка.</p>
<p>Брат — халодны месяц у палях.</p>
<p>Я пішу табе.</p>
<p>Між намі — позна.</p>
<p>І зіма завеяю марознай</p>
<p>Замятае самы дольны шлях.</p>
<p> </p>
<p> </p>
<h4><a id="chapter154"></a>* * *</h4>
<p>Яшчэ паўкроку — і вярста</p>
<p>Сканала у мальбе.</p>
<p>Няпраўда, іншым ты не стаў,</p>
<p>Як ведала цябе.</p>
<p> </p>
<p>Не замасцілі жаўрукі</p>
<p>Адкрыты мой прарэх —</p>
<p>Каляны крок, і лёд рукі,</p>
<p>І вымучаны смех.</p>
<p> </p>
<p>Спытае хтосьці: «А было ж?»</p>
<p>«Было ж! — скажу ў адказ.—</p>
<p>Як ціхі гром, як фінскі нож,</p>
<p>Як сонца на заказ».</p>
<p> </p>
<p>А час — дзівак. І лёс — дзівак:</p>
<p>Між нас, як паміж скал,</p>
<p>Каторы год усё ніяк</p>
<p>Не скончыцца фінал.</p>
<p> </p>
<p> </p>
<h4><a id="chapter155"></a>БАЯЛАСЯ ГРЫМОТ.</h4>
<p>Дзе — зелен чорт-асот,</p>
<p>Дзе — рожкі буралому?</p>
<p>...Баялася грымот</p>
<p>І ўсё ж — чакала грому!</p>
<p> </p>
<p>Збягала аваднёў,</p>
<p>Сляпой асвы пякучай.</p>
<p>Палохалася пнёў —</p>
<p>Любіла лес дрымучы!</p>
<p> </p>
<p>Як вырас жніўны дзень!</p>
<p>Без краю — такавішча.</p>
<p>Вясёлая з надзей —</p>
<p>То — зерне, то — іржышча.</p>
<p> </p>
<p>Пацяжалеў хатуль,</p>
<p>Хоць песень і няпоўна.</p>
<p>Жывая я,</p>
<p>пакуль</p>
<p>Шапчу сабе: «Цудоўна!»</p>
<p> </p>
<p> </p>
<h4><a id="chapter156"></a>* * *</h4>
<p>Дап’ём зялёнае віно,</p>
<p>Расколем скрухі дровы.</p>
<p>Ды што ж смуткую,</p>
<p>як на дно</p>
<p>Іду?</p>
<p>Жыві здаровы!</p>
<p> </p>
<p>Бярог бы ты мяне наўрад,</p>
<p>Ва мне шукаў бы ўцеху.</p>
<p>Аціх, апаў мой шумны сад,</p>
<p>І яблыні — са снегу.</p>
<p> </p>
<p>Стаіць вясёлая зіма.</p>
<p>Святлынь на Беларусі.</p>
<p>«Не дай мне Бог сойти с ума»,</p>
<p>На Пушкіна малюся.</p>
<p> </p>
<p> </p>
<h4><a id="chapter157"></a>* * *</h4>
<p>Ці шлях занясло кудасою,</p>
<p>Ці зоры не хочуць устаць?</p>
<p>Здаецца, слыву гарадскою,</p>
<p>А ногі ад пожні шчымяць.</p>
<p>Спаслаў жа шчаслівую муку</p>
<p>Мне лёс</p>
<p>над паперай карпець.</p>
<p>Без крыўды прымаю разлуку,</p>
<p>Агонь спасылаю на смерць.</p>
<p>Я так над пакутай шчырую</p>
<p>І так над свабодай лячу,</p>
<p>Як быццам адолець сырую</p>
<p>І мёртвую глебу хачу!</p>
<p> </p>
<p> </p>
<h4><a id="chapter158"></a>* * *</h4>
<p>І цішыня вастрэй ляза.</p>
<p>І глыбіня — зямная.</p>
<p>Як сто начэй мяне не знаў! —</p>
<p>Прыйду такая.</p>
<p> </p>
<p>Нахлыну так, нібы з гары</p>
<p>Абвал вясновы.</p>
<p>О гавары мне, гавары</p>
<p>Пяшчоты словы...</p>
<p> </p>
<p>У галасах, бы ў каласах,</p>
<p>Нам ёсць патрэба.</p>
<p>Табе я сказана не ўся</p>
<p>Ракой і небам.</p>
<p> </p>
<p> </p>
<h4><a id="chapter159"></a>* * *</h4>
<p>Святлом і скрухай лёс мой апавіты.</p>
<p>Хмурынка горкай песні на ілбе.</p>
<p>Лягчэй пушынкі і мацней малітвы</p>
<p>Была мая пяшчота да цябе.</p>
<p> </p>
<p>Дык дзякуй, што прыйшоў без запрашэння</p>
<p>Са сцежак польных, з думаў баравых.</p>
<p>Я ў гэты дзень, нібы пасля крушэння,</p>
<p>Не выпускаю дужых рук тваіх.</p>
<p> </p>
<p>Пра ўсё, што я сказаць табе хацела,—</p>
<p>Маўчу пад знакам гойнай віднаты.</p>
<p>Дык вось адкуль вяснянка прыляцела!</p>
<p>З тваёй душы. Ці гэта знаеш ты?</p>
<p> </p>
<p> </p>
<h4><a id="chapter160"></a>* * *</h4>
<p>Дзень згасае. Нават ночы мала.</p>
<p>Дальняй зоркі невядомы гук.</p>
<p>Як і не было, не цалавала —</p>
<p>Нібы птаха выпусціла з рук.</p>
<p> </p>
<p>Ах, была такою непакорнай!</p>
<p>І была мякчэй самой травы.</p>
<p>А цяпер ў акно душы</p>
<p>так горна</p>
<p>Трубяць золкай долі журавы.</p>
<p> </p>
<p>Памалюся за тваю удачу,</p>
<p>За тваю дарогу-каляю</p>
<p>І сама у цішыні гарачай</p>
<p>Так заплачу, нібы запяю.</p>
<p> </p>
<p>То цёмны бор, то рэдзенькі лясочак,</p>
<p>То — залатога поля абалонь.</p>
<p>Спалі мяне, як чарнавы лісточак,</p>
<p>Але й тады ўваскрэсну праз агонь.</p>
<p> </p>
<p>Не паспяшай падаць на развітанне</p>
<p>Руку.</p>
<p>О як трывожна час ляціць!</p>
<p>Дэпрэсія дыхання ці світання?</p>
<p>Да вечара — ці доліла дажыць?</p>
<p> </p>
<p>Я ўжо адчайна праганяю стому,</p>
<p>З дажджу сляпога вобраз твой ляплю.</p>
<p>Табе, мой боль, табе — і больш нікому</p>
<p>Я й перад смерцю вымаўлю: люблю.</p>
<p> </p>
<p> </p>
<h4><a id="chapter161"></a>* * *</h4>
<p>Не звязвайце натруджаныя крыллі,</p>
<p>Яны спазналі — досць! — вышынь і мук.</p>
<p>І з усяго, што мы пагаварылі,—</p>
<p>Шчаслівіца, я помню промні рук.</p>
<p> </p>
<p>Гадзіна, нібы бэзавае ранне,</p>
<p>Прайшла (хоць гэтак блізка), а наўзбоч.</p>
<p>Пасля — быў дождж. І наша развітанне.</p>
<p>А сонца не заходзіла ўсю ноч.</p>
<p> </p>
<p> </p>
<h4><a id="chapter162"></a>* * *</h4>
<p>Не падміргнуць нам вулачкі ці пашы.</p>
<p>Не будзе звышчаканага «было».</p>
<p>А ўсё ж на міг зліюцца вочы нашы,</p>
<p>Запальваючы тайнае святло.</p>
<p> </p>
<p>У лёгенькім, як вецер, паліто,</p>
<p>Нясмелая,</p>
<p>нагадваю лілею.</p>
<p>З бядой да Вас звярнуцца не пасмею,</p>
<p>А з радасцю кароткаю — нашто?</p>
<p> </p>
<p> </p>
<h4><a id="chapter163"></a>НАЧЛЕЖНІКІ</h4>
<p>Хлякоча юшка ў чыгунку,</p>
<p>Касцёр раз’ятрана ляскоча.</p>
<p>Плывём з табой у чаўнаку</p>
<p>Вясёлай і ўлюбёнай ночы.</p>
<p> </p>
<p>Каля рачнога рукава —</p>
<p>Ані душы, бы ўсё знямела.</p>
<p>Адна трава, як удава,</p>
<p>Глядзіць услед нам зразумела.</p>
<p> </p>
<p>Нам разам трошку меней,</p>
<p>чым</p>
<p>Агню сугрэўнаму і сцежцы.</p>
<p>Пра запаветнае маўчым,</p>
<p>Каб не ўракчы агонь начлежны.</p>
<p> </p>
<p>Глухога берага карма.</p>
<p>Ахоўнай цішаю — сасонка.</p>
<p>І на тваёй руцэ няма</p>
<p>Аберагальнага пярсцёнка.</p>
<p> </p>
<p> </p>
<h4><a id="chapter164"></a>Я ВАМ ГЛЯДЖУ ПРЫВЕТЛІВА Ў ТВАР</h4>
<p>О, як агонь з-пад сэрца выкрасала,</p>
<p>А разам з гэтым свет звінеў ва мне.</p>
<p>Я знаю: ўсё, што сёння Вам сказала,</p>
<p>Бязмоўна час шалёны праглыне.</p>
<p> </p>
<p>Рубцы мае, і раны, і асколкі,</p>
<p>Вішнёвы цвет і ядлаўцавы куст!</p>
<p>І некаму не дагаджу,</p>
<p>ды толькі</p>
<p>Хіба ў глухога бездакорны густ?</p>
<p> </p>
<p>І цвет, і гром змяняюцца з гадамі.</p>
<p>Ды цяжалець суроваму вязьму.</p>
<p>Пакуль святло, пакуль я маладая —</p>
<p>Я сто начэй у наймічкі вазьму!</p>
<p> </p>
<p>І ападзе, як яблык мне на рукі,</p>
<p>Любві найшчодры, найкароткі дар.</p>
<p>З такою ласкай і з такою мукай! —</p>
<p>Я Вам гляджу прыветліва у твар.</p>
<p> </p>
<p> </p>
<h4><a id="chapter165"></a>* * *</h4>
<p>На добры, на шчодрае восені лад,</p>
<p>Калі сваю ноч за сталом каратала,</p>
<p>Бясшумна ляцеў над зямлёй лістапад,</p>
<p>А жоўтае лісце ў душу западала.</p>
<p> </p>
<p>Бялелі паўстанкі. Святлелі лугі.</p>
<p>Дрыжала пад ветрам каляным бярозка.</p>
<p>Ляцелі, як белыя гусі, снягі,</p>
<p>І ў кожнай сняжынцы — смяшлівы Марозка.</p>
<p> </p>
<p>О, так не марозіла сэрца даўно!</p>
<p>Даўно не канала ад гордай самоты!..</p>
<p>За чорнаю працай</p>
<p>адкрыла акно,</p>
<p>І ў твар мне дыхнула пралеска пяшчоты.</p>
<p> </p>
<p>А як мне жылося?</p>
<p>Навошта? Нашто?</p>
<p>Хай промень рассее няўдзячнасці хмары.</p>
<p>Давай я павешу тваё паліто</p>
<p>І кожную рыску разгладжу на твары.</p>
<p> </p>
<p> </p>
<h4><a id="chapter166"></a>* * *</h4>
<p>Яшчэ шчака ад рэўнасці гарыць</p>
<p>І просіць прасвятлёнай прахалоды.</p>
<p>Ах, не загадвай ласкаваю быць:</p>
<p>Дай закахацца раз і назаўсёды.</p>
<p> </p>
<p>Піла — не наталяў мяне ручэй.</p>
<p>Цярпела — не знаходзіла адхлання.</p>
<p>Дай акунуцца ў чысты вір вачэй,</p>
<p>Якім магу паверыць без вагання.</p>
<p> </p>
<p>Відаць, не растлумачу я: на чым</p>
<p>Стаю,</p>
<p>уся адкрытая для жалю,</p>
<p>Жыццё не прыгарнула да парчы —</p>
<p>Пакінула мне блюзачку з паркалю.</p>
<p> </p>
<p>Чаму, сто раз навучаная жыць,</p>
<p>Я горкія памылкі паўтараю...</p>
<p>Ах, не загадвай ласкаваю быць,</p>
<p>Калі сама без ласкі паміраю.</p>
<p> </p>
<p> </p>
<h4><a id="chapter167"></a>* * *</h4>
<p>Не трэба слоў у цішыні бянтэжнай.</p>
<p>Падумаем на мове ручая.</p>
<p>А вусцішнае лісце Белавежы —</p>
<p>Святочная апратачка мая.</p>
<p>Аберажы!</p>
<p>Я ўцехі знала мала</p>
<p>З таго, што наракаецца вясной,</p>
<p>Пакуль мяне святлом не расстраляла</p>
<p>Акно,</p>
<p>што ў гром адчыненае мной.</p>
<p> </p>
<p> </p>
<h4><a id="chapter168"></a>* * *</h4>
<p>Цішыня. І азёрная гладзь.</p>
<p>На пахілены бераг прысядзь,</p>
<p>Што падмыла вадою быстра...</p>
<p>Светлы вогнік ад скрухі кастра.</p>
<p>Гэта міг, а ці вечнасць здалёк?</p>
<p>Чуйна звоніць ў траве кавалёк.</p>
<p>Прахалода душы і расы.</p>
<p>Паўзабытыя дрэў галасы...</p>
<p>Хваля бераг ляніва кране,</p>
<p>Гул бульдозера дол страсяне.</p>
<p>Скалыхнецца лілея праз сон.</p>
<p>Пройдзе хмара грыбной паласой.</p>
<p>Над самотнай змялелай вадою</p>
<p>Мне зялёнай журбы не займаць.</p>
<p>Дакаціліся, сэрца, з табою:</p>
<p>Цішыня. І азёрная гладзь.</p>
<p> </p>
<p> </p>
<h4><a id="chapter169"></a>* * *</h4>
<p>Паміж лісця, паміж расы,</p>
<p>Ля ціхае дубровы</p>
<p>У два натхнёных галасы</p>
<p>Світалі нашы словы.</p>
<p> </p>
<p>Выпырхваў шустры верабей,</p>
<p>І дождж не знаў дакукі.</p>
<p>І, быццам самі па сабе,</p>
<p>Плылі насустрач рукі...</p>
<p> </p>
<p>Па верасах дажджы шумяць,</p>
<p>Па сэрцах і па вёснах.</p>
<p>Ты можаш, шчасце, ашукаць</p>
<p>І пасмяяцца злосна!</p>
<p> </p>
<p>У сціхлым шэпце палыноў —</p>
<p>Вясны маёй дыханне.</p>
<p>Але ні рук няма, ні слоў,</p>
<p>Ні слёз на развітанне.</p>
<p> </p>
<p> </p>
<h4><a id="chapter170"></a>...І САМЫ ПОЗНІ ЧАС</h4>
<p>Так мала сустракаліся з табой,</p>
<p>Жылі дасюль паблізу невядома.</p>
<p>...А самы ранні час,— ён цалкам твой</p>
<p>Калі забыта і пазбыта стома.</p>
<p> </p>
<p>Яшчэ на плечы не увесь цяжар</p>
<p>Апаў з дарог нязначных і вялікіх.</p>
<p>Не засланяй зажураны свой твар</p>
<p>Радкамі з вершаў спеўнага Хадыкі!</p>
<p> </p>
<p>Шукала між насмешнікаў радню</p>
<p>І абмінала твой пагляд глыбінны,</p>
<p>І не таму малілася агню,</p>
<p>І не таму свае пяяла гімны.</p>
<p> </p>
<p>І не тваёй журылася журбой,</p>
<p>І не тваім прасвечвалася горам.</p>
<p>...А самы позні час,— ён цалкам твой</p>
<p>Расчынены наўсцяж дрыготкім зорам.</p>
<p> </p>
<p>Як за дажджамі частымі-рабымі,</p>
<p>За кудасой,</p>
<p>дзе шляху не відно,</p>
<p>То ластаўкаю першай,</p>
<p>то рабінай</p>
<p>Пастукаюся ў чуйнае акно.</p>
<p> </p>
<p>Нацятыя, нібы пасля разлукі,</p>
<p>Паверх прасцінкі,</p>
<p>што святлей снягоў,</p>
<p>Уздрыгваюць у сне кароткім</p>
<p>рукі</p>
<p>У водгуллі заранак і грамоў.</p>
<p> </p>
<p>У сенцах — бульбы пах і лугаўя.</p>
<p>Святы снапок у закутку мадзее.</p>
<p>...Дзень добры, мама!</p>
<p>Гэта зноўку я,</p>
<p>Уся твая гаркота і надзея.</p>
<p> </p>
<h4><a id="chapter171"></a>ДОБРЫ ВЕЧАР, ЗЕМЛЯКІ!</h4>
<p>Як жывецца без мяне,</p>
<p>Сонейка-крылацейка?</p>
<p>А ў палескай старане</p>
<p>Кожны сокал — брацейка.</p>
<p> </p>
<p>Назбірала мех грахоў</p>
<p>Ды ў расу абулася.</p>
<p>Колькі зведала шляхоў —</p>
<p>Гэтак мне не чулася.</p>
<p> </p>
<p>...Добры вечар, землякі!</p>
<p>Добры вечар, зелена!</p>
<p>Тут пазвоньваюць вякі,</p>
<p>Нібы мак даспелены.</p>
<p>Паўнагрудая кума</p>
<p>Празвініць абцасамі.</p>
<p>Тут прыдуман нездарма</p>
<p>Танец з выхілясамі:</p>
<p> </p>
<p>Рукавочкам — да рукі,</p>
<p>Паяском — да пояса.</p>
<p>З вамі разам, землякі,</p>
<p>І ў зямлі не боязна!</p>
<p> </p>
<p> </p>
<h4><a id="chapter172"></a>ЗАМІРАЕ ЛЕЦЕЙКА</h4>
<p>Прашумеў каршун. Узвіўся сокал.</p>
<p>Дыхае расою сенажаць.</p>
<p>Замірае лецейка.</p>
<p>Высока</p>
<p>Зоры прахалодныя звіняць.</p>
<p> </p>
<p>Ані зыку. Толькі ў лёгкіх кронах</p>
<p>Кросны вёсен сцішана рыпяць.</p>
<p>І не трэба па лістах зялёных,</p>
<p>Па гадах зялёных сумаваць.</p>
<p> </p>
<p>Па гасцінцы звонкаму, па полю,</p>
<p>Дзе гуляе спрытны вецер-буй,</p>
<p>Адпускаю душаньку на волю,—</p>
<p>Ты яе дарэмна не пільнуй!</p>
<p> </p>
<p>Ой баюся месц, дзе распанела</p>
<p>Глухата,</p>
<p>дзе праз мяшчанства тхло</p>
<p>Ні адной слязы не закіпела,</p>
<p>Ні адной прыпеўкі не ўзышло.</p>
<p> </p>
<p> </p>
<h4><a id="chapter173"></a>* * *</h4>
<p>Свет прасторны і вялікі.</p>
<p>У сумётах. У расе.</p>
<p>Вось і здадзены залікі,</p>
<p>А экзамены — не ўсе.</p>
<p> </p>
<p>На расхрыстаных, гарачых</p>
<p>Хвілях</p>
<p>ластаўкай кружу.</p>
<p>Родна мацерка не бачыць,</p>
<p>Як жыву я, з кім дружу.</p>
<p> </p>
<p>А ці ў полі заначую,</p>
<p>А ці сонца разбуджу —</p>
<p>Родны бацюхна не чуе,</p>
<p>Што — спяваю, чым — тужу.</p>
<p>Друг далёкі, што з табою?</p>
<p>Не чутно. І не відаць.</p>
<p>І апроч сябе самое,</p>
<p>Мне</p>
<p>няма з каго спытаць.</p>
<p> </p>
<p> </p>
<h4><a id="chapter174"></a>* * *</h4>
<p>Блізкі шлях праклаўся проста,</p>
<p>Нібы матчына радно.</p>
<p>Бальшакі ідуць, пагосты,</p>
<p>І адхону — не відно.</p>
<p> </p>
<p>Голас мой, ты сцежку высніў,</p>
<p>Як вяртанне і дакор.</p>
<p>Дзетвара на ўзлобку выспы</p>
<p>Паліць першы свой касцёр.</p>
<p> </p>
<p>Бор чарніцамі зачэрнены,</p>
<p>І мадзеюць мурагі.</p>
<p>І ў тумане прадвячэрнім</p>
<p>Кураць люльку берагі.</p>
<p> </p>
<p>Не існуе сцежак простых.</p>
<p>Памяць, слёз не варушы!</p>
<p>Гэта я іду з пагоста,</p>
<p>З гордай татавай цішы.</p>
<p> </p>
<p> </p>
<h4><a id="chapter175"></a>* * *</h4>
<p>Трывожным клінам позні вырай.</p>
<p>Выток і скруха сініх рэк.</p>
<p>«Не сотвори себе кумира»,—</p>
<p>Хай будзе проста чалавек,</p>
<p> </p>
<p>Каб з ім і ў гразь, і ў завіруху</p>
<p>Было не боязна ступаць,</p>
<p>Каб шал душы тваёй і скруху</p>
<p>Ён мог без крыку ўтаймаваць.</p>
<p> </p>
<p>Каб крок у крок і вочы ў вочы</p>
<p>Быць на трывалай прамаце;</p>
<p>Каб не ілгаў слязой сірочай,</p>
<p>Ратуючы уласны цень.</p>
<p> </p>
<p>Жалейка ўскрыкнула ці ліра?</p>
<p>Пагляд ці гневу градабой?..</p>
<p>«Не сотвори себе кумира»:</p>
<p>Не бойся быць самім сабой.</p>
<p> </p>
<p> </p>
<h4><a id="chapter176"></a>* * *</h4>
<p>Праклінаем долю, неба.</p>
<p>Нібы ў страшны час жывём.</p>
<p>Стала надта многа хлеба:</p>
<p>Трошку цвёрды — не бяром,</p>
<p> </p>
<p>Хоць патрэбна болей ласкі</p>
<p>Ачужэлым гарадам...</p>
<p>Ах, як ззяюць срэбным бляскам</p>
<p>Вашы пальчыкі, мадам!</p>
<p> </p>
<p>Многа солі, хлеба многа.</p>
<p>Дык адкуль жа — ноце злой?</p>
<p>Як па сэрцы мне — пазногаць</p>
<p>Вострым пройдзецца лязом.</p>
<p> </p>
<p>Дык адкуль жа слоўца-куля,</p>
<p>Вочы, гнеўныя да слёз?</p>
<p>Хоць ні боты, ні кашулю</p>
<p>Не купляем навырост.</p>
<p> </p>
<h4><a id="chapter177"></a>СЫНОК I МАЦІ</h4>
<p>Пакуль яшчэ зялёная зямля</p>
<p>Трымае нас па міласці закона,</p>
<p>Сынок і Маці — зерне і ралля.</p>
<p>Сынок і Маці — мудрая ікона.</p>
<p> </p>
<p>І спеюць хай удзячныя гады,</p>
<p>Бяжыць ўдаль дарога палявая.</p>
<p>Ён для яе маленькі назаўжды,</p>
<p>Нявопытны,</p>
<p>пакуль яна жывая.</p>
<p> </p>
<p>Крывавы час, адкінь свой грозны меч.</p>
<p>Прыслухайся да сцішанага слова.</p>
<p>З кароткіх, як само жыццё, сустрэч</p>
<p>Саткана іх нявечная размова.</p>
<p> </p>
<p> </p>
<h4><a id="chapter178"></a>* * *</h4>
<p>Бярэш мяне, палоніш зноў,</p>
<p>Матрыярхат прыроды.</p>
<p>Ты ў буйнай квецені садоў —</p>
<p>Пара любові й згоды.</p>
<p> </p>
<p>І запячэ, і зашчыміць,</p>
<p>Як рана нажавая,</p>
<p>У грозных водблісках зарніц</p>
<p>Пара любові й жалю.</p>
<p> </p>
<p>І будзе першаю слязой</p>
<p>Нясмертна дол накрыты.</p>
<p>І я прыму цябе з азоў —</p>
<p>Пара любові й крыўды.</p>
<p> </p>
<p>З высокай годнасці душы,</p>
<p>З адчайнага напеву,</p>
<p>Ты скажаш мне, як трэба жыць,</p>
<p>Пара любові й гневу!</p>
<p> </p>
<p> </p>
<h4><a id="chapter179"></a>* * *</h4>
<p>Сухі і маланкай апалены ствол,</p>
<p>А ў чым даўгалецця прычына?</p>
<p>Не трэба кахаць мяне</p>
<p>за рамяство.</p>
<p>Перш-наперш я проста жанчына.</p>
<p> </p>
<p>Магчыма, мне выпала меней,</p>
<p>чым той,</p>
<p>Якую заслоняць плячыма.</p>
<p>Ды ў кожнай смяшынцы і ў слёзцы любой</p>
<p>Перш-наперш я толькі жанчына.</p>
<p> </p>
<p>Прашу. І не ўмею высока прасіць,</p>
<p>Тым болей выпрошваць пяшчоты.</p>
<p>Як цяжка мне гордую голаў насіць</p>
<p>У горкім сутонні самоты!</p>
<p> </p>
<p>Віной мне — разлука. І жарты — віной,</p>
<p>Віною — журба пад вачыма.</p>
<p>Мужчынская лірыка... А ці не ў ёй,</p>
<p>Як чайка, крыляе жанчына?</p>
<p> </p>
<p> </p>
<h4><a id="chapter180"></a>ПЛЫВІ, РАКА!</h4>
<p>Калі на берагах тваіх высокіх</p>
<p>Заранкай днее вока вугалька,</p>
<p>Я чую твой неўтаймаваны рокат.</p>
<p>Плыві, плыві, празрыстая рака!</p>
<p> </p>
<p>Маёй вясны адкрытая старонка,</p>
<p>Ў табе я чую спеў сваёй сястры.</p>
<p>Хіба не тут цвілі вянкі з рамонкаў</p>
<p>І на Купалле ладзілі кастры...</p>
<p> </p>
<p>Хіба не ты люляла на далонях</p>
<p>Лілеяў сны і думы мужыка,</p>
<p>Тапіла гнеў, паіла быстрых коней,</p>
<p>Буслінага чакала важака?!</p>
<p> </p>
<p>Я чую твой неўтаймаваны рокат,</p>
<p>Калі ты воды плыткія нясеш.</p>
<p>Плывеш, рака, змялелая ў высокіх</p>
<p>У берагах.</p>
<p>І жалю дадаеш.</p>
<p> </p>
<h4><a id="chapter181"></a>* * *</h4>
<p>Яшчэ малюся труднай долі,</p>
<p>Яшчэ звініць мой лёгкі смех.</p>
<p>...Як сіне лён цвіце на полі!</p>
<p>...Як белатою слепіць снег!</p>
<p> </p>
<p>Такія вызнала калдобы —</p>
<p>Дасюль пакутую у сне.</p>
<p>Хай будзе хлопчык мой падобны</p>
<p>На сіні лён, на чысты снег.</p>
<p> </p>
<p> </p>
<h4><a id="chapter182"></a>* * *</h4>
<p>Не пасмела б дарэшты пазбыцца,</p>
<p>Што было паміж намі і — над...</p>
<p> </p>
<p>Вецер дыхаў у твар навальніцай,</p>
<p>Спасылаў белаядзерны град.</p>
<p> </p>
<p>Градавая дарога — за мною</p>
<p>І паперадзе,— як пагляджу...</p>
<p> </p>
<p>Слава Богу, прайшла стараною</p>
<p>Нашумелая слава дажджу!</p>
<p> </p>
<p> </p>
<h4><a id="chapter183"></a>* * *</h4>
<p>І гусляў звон, і чарак перазвон,</p>
<p>І срэбны звон няпоўнага вядзерца.</p>
<p>...А ў горадзе, што стаў як Вавілон,</p>
<p>Мне не пазбегнуць катастрофы сэрца.</p>
<p> </p>
<p>Плачу за ласку і за гнеў — плачу,</p>
<p>Пакуль цябе нарэшце зразумею.</p>
<p>Я вінавата часта, што маўчу,</p>
<p>І вінавата, што хаваць не ўмею</p>
<p>Сваю любоў.</p>
<p> </p>
<p> </p>
<h4><a id="chapter184"></a>* * *</h4>
<p>Паэзія. Душа. Айчына.</p>
<p>Маланка з громам. Бура. Ціш.</p>
<p>Ты спакон прагнымі вачыма</p>
<p>Ў прадонне воч маіх глядзіш.</p>
<p>Іду на твой вячысты форум.</p>
<p>Застыглы міг разварушы!</p>
<p>Маё аблічча — толькі форма,</p>
<p>Адлітая для струн душы.</p>
<p> </p>
<h4><a id="chapter185"></a>* * *</h4>
<p>Спрабую ўласны боль забіць</p>
<p>Спакойнымі вачыма.</p>
<p>Прасцей жыву, чым можна жыць.</p>
<p>Складаней — чым магчыма.</p>
<p> </p>
<p>Жыву з нізінаў і з вышынь,</p>
<p>Між сонца і між грому</p>
<p>У век машын. У век маршчын —</p>
<p>Душэўных, як вядома.</p>
<p> </p>
<p>Чым славен наш азёрны край?</p>
<p>Багата чым Айчына?</p>
<p>Браток, Ямелю не зваляй!</p>
<p>Сястра, не зблоць Жанчыны!</p>
<p> </p>
<p>Нам, як пачатак буквара —</p>
<p>Святло, Любоў і Годнасць.</p>
<p>І як асенняя пара —</p>
<p>На сэрцы сум і гордасць.</p>
<p> </p>
<p> </p>
<h3><a id="chapter186"></a>З кнігі «Каліна зімы» 1987</h3>
<p> </p>
<h4><a id="chapter187"></a>СВЯТЛО</h4>
<p>Гордая, нуртуе кожнай жылкай</p>
<p>Пад ільдом вячыстая рака.</p>
<p>...Будзе біцца сонная сняжынка</p>
<p>Крыльцамі сляпога матылька.</p>
<p> </p>
<p>Выйдзем у раскошную нядзелю,</p>
<p>Покуль свята блізіцца здалёк.</p>
<p>Пэўна, я цябе не абнадзею,</p>
<p>Як вось гэты лёгенькі сняжок.</p>
<p> </p>
<p>Дай мне шляху, што будзілі продкі!</p>
<p>Праплыла яшчэ палоска дня</p>
<p>Белым крыллем спуджанай лябёдкі,</p>
<p>Белай грывай быстрага каня.</p>
<p> </p>
<p>Расцалуй да чыстых слёз, да смеху,</p>
<p>Пальчыкі азяблыя сагрэй.</p>
<p>...Светла як ад ранішняга снегу,</p>
<p>Толькі ад вячэрняга — святлей.</p>
<p> </p>
<p> </p>
<h4><a id="chapter188"></a>* * *</h4>
<p>Арліны храм. Узмежак беразовы.</p>
<p>І твар сялянкі жытна-верасны.</p>
<p>Усё ў адным злілося перазове —</p>
<p>Нашэсце грому, ласкі і вясны!</p>
<p> </p>
<p>Шугнула жыта там, дзе спелі кулі,</p>
<p>Дзе раць у раць ішлі на смерць сыны.</p>
<p>Усё ў адным трывожна-гордым гуле:</p>
<p>Нашэсце птушак, думак і віны.</p>
<p> </p>
<p>Чый светлы цень гукаецца ў бярозе,</p>
<p>Чыё не ўстала з попелу сяло?</p>
<p>Мы пасядзім з табою на парозе,</p>
<p>Мой крохкі боль і ціхае цяпло.</p>
<p> </p>
<p>Франтавікі, Баяны, аднасельцы,</p>
<p>Насельнікі аблок і гарадоў...</p>
<p>Усё ў адным шчасліва-горкім сэрцы:</p>
<p>Гісторыя. Трагедыя. Любоў.</p>
<p> </p>
<p> </p>
<h4><a id="chapter189"></a>* * *</h4>
<p>Зялёныя ігольчатыя сосны.</p>
<p>Наплыў неўтаймавальніцы-вясны.</p>
<p>Ды вырастаюць крохкімі па вёснах</p>
<p>І — не па летах! — бледныя сыны.</p>
<p> </p>
<p>Накормлены, здаецца, і сагрэты,</p>
<p>І цела ад работы не шчыміць.</p>
<p>А я травы пытаюся ў кабеты,</p>
<p>Я ўжо сама гатова варажыць!</p>
<p> </p>
<p>А можа, гэта проста ад дакукі,</p>
<p>Ад апантаных модаю людзей?</p>
<p>Няпраўда, ах, яны ж грызуць навуку,</p>
<p>Яны у курсе спорта і падзей!</p>
<p> </p>
<p>Мне сто разоў бяссільнай быць і дужай,</p>
<p>Збіваць агонь у вогненнай крыві.</p>
<p>...Ды хлопчыка з купалаўскаю ружай</p>
<p>Ты, Беларусь, як сына, блаславі!</p>
<p> </p>
<p> </p>
<h4><a id="chapter190"></a>ТУТ</h4>
<p>Ой, пры каліне чырванашчокай</p>
<p>Ды пры даліне зялёнай — сяло.</p>
<p>Знаю, ні ў якай старонцы далёкай:</p>
<p>Тут мне якраз нарадзіцца было!</p>
<p> </p>
<p>Ўслухайся ў назвы: Яголін, Агова,</p>
<p>Гойнава, Гуслікі, Горбень, Звінчо —</p>
<p>Тут, дзе ласкава павераць на слова,</p>
<p>Але правераць затым на плячо.</p>
<p> </p>
<p>Тут, дзе і бондар раскошны, як бочка,</p>
<p>Дзе вырастаюць на жылах лясы</p>
<p>І — дзе сялянка над прахам сыночка</p>
<p>Ў горкім бяссіллі ірве валасы.</p>
<p> </p>
<p>Тут, дзе хапае да хлеба і солі</p>
<p>І на сталах не канчаецца мёд.</p>
<p>Тут, дзе не скончыцца песня ніколі</p>
<p>І не ўпадзе на калені народ!</p>
<p> </p>
<p> </p>
<h4><a id="chapter191"></a>ПАСЛЯ ВАЙНЫ</h4>
<p>Я на кіно ў бацькоў дазволу клянчу.</p>
<p>Пасу гусей ў разлётнай чарадзе.</p>
<p>Мой залаты, мой рэзкі свет дзіцячы:</p>
<p>Мятлушкі сон і чэрапы людзей.</p>
<p> </p>
<p>Яшчэ пякуць нясцерпна пахаванкі,</p>
<p>Але жыццё вяшчуе немаўля.</p>
<p>Стрыгуць авечак рупныя сялянкі —</p>
<p>І пухам усцілаецца зямля.</p>
<p> </p>
<p>Я кніжкі ўсе чытаю па парадку:</p>
<p>Пра рыцараў, пра жахі, пра любоў.</p>
<p>А цыганы апошнюю апратку</p>
<p>Выманьваюць без сораму ва ўдоў.</p>
<p> </p>
<p>Скідае фрэнчы пыльныя Еўропа.</p>
<p>Сусед бязногі едзе на кані.</p>
<p>А там, на дне смярдзючага акопа,—</p>
<p>Малінніку дражнючыя агні.</p>
<p> </p>
<h4><a id="chapter192"></a>САЛДАТКІ</h4>
<p>Тапталі ржышча, секлі буралом,</p>
<p>Жыццём масцілі горасныя кладкі.</p>
<p>Усё радзей за песенным сталом</p>
<p>Збіраюцца трывушчыя салдаткі.</p>
<p> </p>
<p>На сукнях адгарэла мурава...</p>
<p>Каторы раз паўторыць цётка Ліда:</p>
<p>«А мой, што пад Берлінам, ў дваццаць два</p>
<p>Няхай бы хоць вярнуўся інвалідам».</p>
<p> </p>
<p>Ах, прад’явіць каму палын-віну?</p>
<p>Другая скажа так, што шэрхне цела:</p>
<p>«Кляну вайну. І Колечку кляну,</p>
<p>Бо лепш яго — нікогачкі не мела».</p>
<p> </p>
<p>Счапіўшы рук шурпатых вузлякі,</p>
<p>Адна адной зірнуць балюча ў вочы.</p>
<p>«Не выпалі нам, бабы, мужыкі».</p>
<p>«Не выпалі...» — замужнія прамоўчаць.</p>
<p> </p>
<p> </p>
<h4><a id="chapter193"></a>БАЛАДА КАЛОДЗЕЖА</h4>
<p>Ветлым сонцам ці шчасцем сагрэта?</p>
<p>Што прымчаў мяне — дзякуй, цягнік!</p>
<p>Упляло ў маю косаньку лета</p>
<p>Сіняй Ясельды пекны каснік.</p>
<p> </p>
<p>Поўна ўцехі. І песень даволі.</p>
<p>Боль струшу з ацяжэлых павек.</p>
<p>Сіўку-бурку гукну ў чыстым полі! —</p>
<p>Выйшаў з поля дзівак-чалавек.</p>
<p> </p>
<p>«Што шукаеш? — спытаўся нядобра.—</p>
<p>І гукаеш каго праз гады?»</p>
<p>Хлеб дастаў ён са зрэбнае торбы</p>
<p>І не даў мне напіцца вады.</p>
<p> </p>
<p>«Лунь,— кажу,— а дзівак вы, дый годзе!»</p>
<p>Пасміхнуўся ў адказ мне стары.</p>
<p>Ой жа доўга шукала калодзеж —</p>
<p>Напаткала аж цэлыя тры.</p>
<p> </p>
<p>Першы мохам аброс. А ў другога —</p>
<p>Памуцілася памяць да дна.</p>
<p>А праз трэці пралегла дарога,</p>
<p>Як па Луні сівым — даўніна.</p>
<p> </p>
<p> </p>
<h4><a id="chapter194"></a>ПАЎНОЧНАЯ ЗАРА</h4>
<p>Не шлях сюды,</p>
<p>а лёс мяне вяртае,</p>
<p>Хоць і кажу: «Забыць, забыць пара!»</p>
<p>Але пяе на небе залатая</p>
<p>Адзіная паўночная зара.</p>
<p> </p>
<p>Жаданне абарвецца і растае,</p>
<p>Размые след вясновая быстра.</p>
<p>Але цвіце на небе залатая,</p>
<p>Высокая трывожная зара.</p>
<p> </p>
<p>У час такі — не час для раздарожжа.</p>
<p>Гукай мяне, паэзіі сястра!</p>
<p>О, як звініць апошняя, бязбожная,</p>
<p>Кароткая і позняя зара!</p>
<p>І тут, дзе радасць дыхае вяснова,</p>
<p>Дзе Млечны Шлях спадае на зямлю,</p>
<p>Я светла прыпаду да дзеяслова</p>
<p>Твайго,</p>
<p>з маёй слязінаю — «люблю».</p>
<p> </p>
<p> </p>
<h4><a id="chapter195"></a>* * *</h4>
<p>Поўнік у акне. Святло і ціш.</p>
<p>Двое нас у ціхамірнай хаце.</p>
<p>— Мама, ты чаму ж усё не спіш?</p>
<p>— Сон адзін і той жа, як закляцце.</p>
<p> </p>
<p>Прыхіну падушачкі хатуль.</p>
<p>Цёпла мне. І ўсё-ткі — замярзаю.</p>
<p>— Мама, ён жа мёртвы і адтуль?..</p>
<p>— Не скажы! Магілы я не знаю.</p>
<p> </p>
<p>На прыгожы твар праклаўся шлях</p>
<p>З нітачак спакою і адчаю.</p>
<p>— Мама, гэта ноч нагнала страх.</p>
<p>— Спі. А я — лучынкі нашчапаю.</p>
<p> </p>
<p> </p>
<h4><a id="chapter196"></a>ПАВЕЛ І НІКАН</h4>
<p>Параднюся з палын-цішынёй,</p>
<p>Свет не ўвесь бессардэчна-бязлікі.</p>
<p>...Памагаюць матулі маёй</p>
<p>Два апосталы — Павел і Нікан.</p>
<p> </p>
<p>Першы ўмела кіруе канём,</p>
<p>Спраўна ходзіць сякерка ў другога.</p>
<p>Зелянее жытцо пад акном,</p>
<p>Пахне лесам у хаце падлога.</p>
<p> </p>
<p>А калі спорны дзень прамільгне</p>
<p>За сардэчнай і ціхай вячэрай,—</p>
<p>Павел чорны канцлагер кляне,</p>
<p>Грозіць атаму Нікан сякерай.</p>
<p> </p>
<p>Паласнуць, як па сэрцы, агнём,</p>
<p>Дзве аповесці ў сумным гуморы.</p>
<p>...Ападаюць, цвітуць за акном</p>
<p>Зоры гневу і вечнасці зоры.</p>
<p> </p>
<h4><a id="chapter197"></a>ЯК НАЗЫВАЮЦЦА СЛЁЗЫ</h4>
<p>Попел і чорныя цені майна.</p>
<p>Вые у комінах скруха.</p>
<p>Як называюцца слёзы? —</p>
<p>Вайна.</p>
<p>Смерць.</p>
<p>Галадоўка.</p>
<p>Разруха.</p>
<p>Спее сусветнага жаху града.</p>
<p>Хто пазбірае каменне?</p>
<p>Як называюцца слёзы? —</p>
<p>Бяда.</p>
<p>Здрада.</p>
<p>Разрыў.</p>
<p>Адчужэнне.</p>
<p>Мілы, мы зналі кахання палын,</p>
<p>Трушчыць як сэрцы — самота.</p>
<p>Як называюцца слёзы? —</p>
<p>Святлынь.</p>
<p>Радасць.</p>
<p>Здзіўленне.</p>
<p>Пяшчота.</p>
<p>Крэўнасць зарук, нібы іскры з кастра...</p>
<p>Свеце бянтэжны мой, дзе я?</p>
<p>Як называюцца слёзы? —</p>
<p>Сястра.</p>
<p>Маці.</p>
<p>Планета.</p>
<p>Надзея.</p>
<p> </p>
<p> </p>
<h4><a id="chapter198"></a>САВА І МАРЫЯ</h4>
<p>Мой паклон табе сардэчны, хата</p>
<p>(Дзякуй, што і я ў гасцях была!).</p>
<p>...Зберагаў хто серабро і злата,</p>
<p>А Марыя Саву берагла.</p>
<p> </p>
<p>Колькі часу лютая стыхія</p>
<p>Апякала вогненнай вайной...</p>
<p>Гарачыўся: «Кінь мяне, Марыя!</p>
<p>Як са мной — то лепш ужо адной».</p>
<p> </p>
<p>А Марыя ветла ушчувала:</p>
<p>«Саўка, не іграй, нібы ў кіно».</p>
<p>Мыліцы паспешна падавала,</p>
<p>Адчыняла ў белы сад акно.</p>
<p> </p>
<p>І дарожак збітых не лічыла,</p>
<p>Чорны скарб трымаючы ярма.</p>
<p>Колькі год прайшло з тае, Айчыннай,</p>
<p>Гэтулькі! — адхлання ім няма.</p>
<p> </p>
<p>Секане па сэрцы слова «тата».</p>
<p>Слова «мама» — громам ля вушэй.</p>
<p>Сцеражэ хто серабро ды злата,</p>
<p>А Марыя — Саву сцеражэ.</p>
<p> </p>
<p>Ой вы, косы доўгія, сівыя,</p>
<p>Ой ты, сукні выцвілай скалых!</p>
<p>Як малітву: «Сава і Марыя!»</p>
<p>Вымаўляю я імёны ўслых.</p>
<p> </p>
<p>Калі хто пра серабро ды злата</p>
<p>Мысліць у чаканні перамен,</p>
<p>Вашая,</p>
<p>над Ясельдаю,</p>
<p>хата</p>
<p>Перад цэлым светам, як рэнтген.</p>
<p> </p>
<p>Калі сэрца падае ў адчаі</p>
<p>І трасе мяшчанскі землятрус,</p>
<p>Вашымі бяссоннымі вачамі</p>
<p>На мяне глядзіцца Беларусь.</p>
<p> </p>
<p>Ой вы, ночы доўгія, глухія,</p>
<p>Думак неадольных асаўё!</p>
<p>Гой, ты доля — Сава і Марыя</p>
<p>Прычашчэнне церпкае маё.</p>
<p> </p>
<p> </p>
<h4><a id="chapter199"></a>НОЧ НА ПРЫПЯЦІ</h4>
<p>Авёс паспелы на далоні.</p>
<p>І поле — мілае да слёз.</p>
<p>Стрыгуць траву начныя коні.</p>
<p>Ды будзіць Прыпяць цеплавоз.</p>
<p> </p>
<p>Усё яшчэ... Яшчэ — не ўчора.</p>
<p>Але з якіх глухіх начэй</p>
<p>Мне зазірае ў вочы воран</p>
<p>Бязлітасна, нібы Кашчэй.</p>
<p> </p>
<p>Яму — пад сто. Яму не спіцца.</p>
<p>Дый мне сягоння не заснуць.</p>
<p>І трызніць закахана Прыпяць,</p>
<p>І воды плыткія пяюць.</p>
<p> </p>
<p>Усё яшчэ як на далоні:</p>
<p>Падкоўкі дзён, каралі рос.</p>
<p>Але ляцяць у бездань коні,</p>
<p>І рас-</p>
<p>сы-</p>
<p>па-</p>
<p>ецца</p>
<p>авёс.</p>
<p> </p>
<h4><a id="chapter200"></a>ІМЯ ПА БАЦЬКУ</h4>
<p>Ты дзесяць год забыў мяне, якую</p>
<p>Нанова мне вяртае новы час.</p>
<p>Ты дзесяць год завеш мяне па бацьку,</p>
<p>Нібы тым самым знаеш аддаленню</p>
<p>Халодную і жорсткую мяжу.</p>
<p> </p>
<p>Ну што ж, з таго ні горача, як кажуць,</p>
<p>Ні холадна, павер, даўно і мне!</p>
<p> </p>
<p>Прысніцца ноччу мне святы Іосіф,—</p>
<p>Дакладней, цесля</p>
<p>І вясковы бондар,—</p>
<p>А гэта значыць родны бацька мой.</p>
<p> </p>
<p>Ён паглядзіць, ці не ўчарнелі рамы,</p>
<p>Ці дзверы не рассохліся ў кватэры,</p>
<p>Ці не рыпяць сасновыя масніцы,</p>
<p>Ці ёсць для свята месца на куце.</p>
<p> </p>
<p>І покуль ты завеш мяне па бацьку,</p>
<p>І покуль я яшчэ жыву на свеце,</p>
<p>Яго ніяк я не ўяўляю мёртвым —</p>
<p>Я плоць яго, нявыветраны дух!</p>
<p> </p>
<p> </p>
<h4><a id="chapter201"></a>НЕ ВАРТА</h4>
<p>Шукаць дарэмна броду — лепш ракою</p>
<p>У незнаёмым месцы плыць без жаху.</p>
<p>Не заграбайце жар чужой рукою:</p>
<p>Застацца можа іскра для пажару!</p>
<p> </p>
<p>Цяжар не перавальвайце на плечы</p>
<p>Спадручнаму</p>
<p>у век суровай прозы.</p>
<p>Лаўровікі, не думайце пра вечнасць:</p>
<p>І помнікі не ўсе адліты з бронзы!</p>
<p> </p>
<p>Уразіць твар, а болей — агароджа,</p>
<p>Якой паспеў дзівак адгарадзіцца.</p>
<p>Плануйце дзень і год свой асцярожна:</p>
<p>Пад восень і садоўнік мітусіцца.</p>
<p> </p>
<p>Не трэба пеўняў разліваць вадою —</p>
<p>Праз пяць хвілін угаманяцца страсці.</p>
<p>Не варта рваць адносіны з бядою,</p>
<p>Бо непадзельна з ёю ходзіць шчасце.</p>
<p> </p>
<p> </p>
<h4><a id="chapter202"></a>ПА ДАРОЗЕ Ў ДАСТОЕВА</h4>
<p> </p>
<div class="EPIGRAPH">
<p>Красота спасет мир.</p>
<p>Ф. Дастаеўскі</p>
</div>
<div class="CLEAR"></div>
<p> </p>
<p>Шукаць карэньчыкі роднасці сваёй?</p>
<p>А тут — лясы, падзолістая глеба.</p>
<p>А тут — каторы дзень! — і лье пралой.</p>
<p>Як Дастаеўскі, схмарылася неба.</p>
<p> </p>
<p>Язычнікаў куточак? Не, музык!</p>
<p>Вось паляшук узяў скразную ноту.</p>
<p>Струна душы, падобная на ўскрык,</p>
<p>Перажагнала радасць і гаркоту.</p>
<p> </p>
<p>І ў гэтай дзіўнай, грознай цішыні,</p>
<p>Дзе сад здзічэў, дзе звялі пералескі,</p>
<p>Як струны, перабраўшы ночы й дні,</p>
<p>Я вас не раз успомню, Дастаеўскі!</p>
<p> </p>
<p>Нацяты нервы сэрцаў і планет.</p>
<p>І новы ўжо Раскольнікаў бунтуе.</p>
<p>На астраўкі расколваецца свет.</p>
<p>Якая ж прыгажосць яго ўратуе?</p>
<p> </p>
<p> </p>
<h4><a id="chapter203"></a>У ЧАБОРУ СПЫТАЙ...</h4>
<p>Шчэ да вечара доўга — далёка,</p>
<p>Шустры конік збівае расу.</p>
<p>Абсалютна спакойна і лёгка</p>
<p>Я зялёную ношку нясу.</p>
<p> </p>
<p>Водар лесу ці вецер гаркавы</p>
<p>Развярэдзіць шчымлівы ўспамін.</p>
<p>...Ёсць у ношцы балючыя травы,</p>
<p>Ну, напрыклад, дурман і палын.</p>
<p> </p>
<p>Адпачну ля глухой пераправы,</p>
<p>Покуль з громам спрачаецца дождж.</p>
<p>...Ёсць у ношцы вясёлыя травы,</p>
<p>Як да праўды — крапіўка і хвошч.</p>
<p> </p>
<p>Гэй, няма толькі зеллечка злога —</p>
<p>На яго небагаты мой край.</p>
<p>...Скуль іду я, куды мне дарога —</p>
<p>У чабору, радзімы спытай.</p>
<p> </p>
<h4><a id="chapter204"></a>КАЛЯДКІ</h4>
<p>Вось і ўсмешка, як вясёлка ў кроснах.</p>
<p>А каб хто ж яе і паспытаў:</p>
<p>Вывернуў кажух мой бацька хросны,</p>
<p>Удавец-браток надзеў каптан.</p>
<p> </p>
<p>А каптан — зялёны ўвесь і горкі,</p>
<p>А браток, надзіва, гаваркі —</p>
<p>Круціць мне сланечнік цуда-зоркі,</p>
<p>А на ёй — вавёркі і ваўкі.</p>
<p> </p>
<p>А на ёй — лагодныя авечкі,</p>
<p>Гордыя алені і зубры...</p>
<p>Дык чаму ж згасаю тонкай свечкай,</p>
<p>Нібы паміраю без пары?</p>
<p> </p>
<p>Мне шкада і хроснага, і брата,</p>
<p>І зары, што стаяла ў акне.</p>
<p>Гэты маскарад і гэта свята —</p>
<p>Спецыяльна, знаю, для мяне.</p>
<p> </p>
<h4><a id="chapter205"></a>ПЯРСЦЁНАК</h4>
<p>Да бляску двор замёў усходні вецер.</p>
<p>Вось і ад сэрца трошку адлягло.</p>
<p>...То дзесь было: у космасе, ў Сусвеце</p>
<p>Ці на мяжы палыннае было.</p>
<p> </p>
<p>Ўракла матуля: «Будзе трудна з думкай.</p>
<p>Ніжэй трымайся неба і зямлі».</p>
<p>А я чужым зайздросціла мядункам —</p>
<p>Яны бяздумна пахлі і цвілі!</p>
<p> </p>
<p>Па кветках тых даўно тугі не маю.</p>
<p>Мінае лета. Коціцца зіма.</p>
<p>І ўсё ж адну да сэрца прытуляю,</p>
<p>Хоць назвы ёй і памяці няма.</p>
<p> </p>
<p>Чакае шлях... Чакае золак дальні.</p>
<p>Чаму ж душа бянтэжыцца яшчэ?</p>
<p>...Прымераю адзін пярсцёнак даўні —</p>
<p>І, нібы варам, палец апячэ.</p>
<p> </p>
<p> </p>
<h4><a id="chapter206"></a>* * *</h4>
<p>Ружовы цвет і хараство садоў.</p>
<p>Адкрыты жаль заложніцы-эпохі.</p>
<p>А на зямлі не менее удоў,</p>
<p>Нібы ва ўсім павінны катастрофы.</p>
<p> </p>
<p>Чытай сябе і вывучай, паэт,</p>
<p>Маліся на магілы і бярозы.</p>
<p>Калі ж нарэшце вылюднее свет</p>
<p>І скончацца ваенныя пагрозы?</p>
<p>Калі ж дашчэнту згіне яд і тля</p>
<p>І станецца любоў невыпадковай?</p>
<p>Бо, як жанчына, цягнецца зямля</p>
<p>Да абароннай ласкі мужыковай.</p>
<p> </p>
<p>Дваццаты век. Бары і курганы.</p>
<p>Радзінны спеў і пошум Белавежы.</p>
<p>Мы ўсё яшчэ будуемся з вайны</p>
<p>І — ад вайны! — няўжо ізноў залежым?</p>
<p> </p>
<h4><a id="chapter207"></a>РОЗУМ</h4>
<p>Згустак шэрага рэчыва —</p>
<p>Мозг журбы і надзей.</p>
<p>Свет стаміўся ад спрэчак,</p>
<p>Ад падзей ці людзей!</p>
<p> </p>
<p>І зямля знепакоена,</p>
<p>Цяжка стогне зямля.</p>
<p>Землятрусамі, войнамі</p>
<p>Хіба выжывем</p>
<p>для</p>
<p> </p>
<p>Непаўторнае, новае,</p>
<p>Залатое пары...</p>
<p>Хто вы, мондрыя Коэны,</p>
<p>І — за што? — змагары.</p>
<p> </p>
<p>Свет вялікі і розны:</p>
<p>Межы, дрэвы, драты.</p>
<p>Толькі верыцца ў розум</p>
<p>Той,</p>
<p>што сее жыты.</p>
<p> </p>
<p>Свет ласкавы і грозны:</p>
<p>У крыві і ў расе.</p>
<p>Толькі верыцца ў розум</p>
<p>Той,</p>
<p>што шчасце нясе.</p>
<p> </p>
<p>Згустак шэрага рэчыва,</p>
<p>Згустак шэрага вечара.</p>
<p>Згустак страшнага нечага,</p>
<p>А ці добрага, вечнага?!</p>
<p> </p>
<p> </p>
<h4><a id="chapter208"></a>ПАЭТ</h4>
<p>Ты залатую мрою не дагоніш,</p>
<p>А толькі словам немату загоіш</p>
<p>І выйдзеш зноў — без слова і пяра...</p>
<p>І ты душу сасмяглую напоіш</p>
<p>Сівой расою з роднага двара.</p>
<p> </p>
<p>Усё, што знаў, з маленства ты запомніш</p>
<p>І калыханкай ўсё, што меў, напоўніш,</p>
<p>Нібы Купала, Пушкін ці Саят...</p>
<p>Ты ад расколу свет не абароніш,</p>
<p>Дык дзякуй хоць за тое, што аброніш</p>
<p>Шчымлівы і распытлівы пагляд.</p>
<p> </p>
<p>Ты пасланцоў увагай удастоіш</p>
<p>І сілы непасільныя падвоіш,</p>
<p>Каб усміхацца і не ўпасці — ніц!</p>
<p>Правалішся, васкрэснеш і прымроіш</p>
<p>Глыток вясны з павысахлых расніц.</p>
<p> </p>
<p>Старынны ямб нанова перакроіш,</p>
<p>Знябудзеш тлум, забудзеш новы пройгрыш,</p>
<p>Каб дачакацца лепшае з часін.</p>
<p>Ўзляціш да зор, а ямы не абойдзеш,</p>
<p>Здалееш страх, а ў шклянцы буру знойдзеш,</p>
<p>Маленькі бог зямлі і вечны сын!</p>
<p> </p>
<p> </p>
<h4><a id="chapter209"></a>* * *</h4>
<p>Глыбы думак. Праху глыбы —</p>
<p>За сівою даўніной</p>
<p>Паміж Сцылай і Харыбдай,</p>
<p>Паміж сценкай і сцяной.</p>
<p> </p>
<p>Адзіноты век? Гукання?</p>
<p>Не пачуўшы голас мой,</p>
<p>Ты прышлеш мне прывітанне</p>
<p>Паміж сонцам і зямлёй.</p>
<p> </p>
<p>Беспрытул? Ды, дзякуй Богу,</p>
<p>Не згасае успамін.</p>
<p>Дай мне ласкі на дарогу,</p>
<p>Дзікі ландыш і палын.</p>
<p> </p>
<p>Будзе светла мне і горка</p>
<p>За лагчынай, за гарой</p>
<p>Паміж ранішняю зоркай</p>
<p>І вячорнаю зарой.</p>
<p> </p>
<p> </p>
<h4><a id="chapter210"></a>МТАЦМІНДА <sup><a href="#footnote-1">1</a></sup></h4>
<p> </p>
<div class="EPIGRAPH">
<p>У Тбілісі, у пантэоне на гары Мтацмінда, пахаваны Ніколаз Бараташвілі, Ілья Чаўчавадзе, Акакій Цэрэтэлі, Важа-Пшавела, Галакціён Табідзе...</p>
</div>
<div class="CLEAR"></div>
<p> </p>
<p>Вінаградны і сонечны дзень,</p>
<p>Нібы горы, тут высяцца леты.</p>
<p>Не бывае бязгрэшных людзей,</p>
<p>Не бывае бязгрэшных паэтаў.</p>
<p> </p>
<p>Мы з табою, гара, памаўчым.</p>
<p>Дык чаму ж навакол пасвятлела?</p>
<p>То каханыя лікі жанчын —</p>
<p>Можа, Мэры, а можа, Натэла.</p>
<p> </p>
<p>Як прыбіты яны да цябе!</p>
<p>Хоць над ласкай — зямліца сівая.</p>
<p>Час не можа сканаць у журбе,</p>
<p>Бо паэзія сэрца — жывая.</p>
<p> </p>
<p>Дай мне светлую жменьку надзей,</p>
<p>Цеплынёю грузінскай сагрэтай,</p>
<p>Не бывае бязгрэшных людзей.</p>
<p>Як святых, тут шануюць паэтаў.</p>
<p> </p>
<p> </p>
<h4><a id="chapter211"></a>СТАРЭЙШЫЯ МАЕ</h4>
<p>І смутак абаўе</p>
<p>Мой дзень, яшчэ харобры.</p>
<p>Старэйшыя мае,</p>
<p>Мне з вамі добра.</p>
<p> </p>
<p>Звіняць гадоў званы:</p>
<p>Да каласочка — колас.</p>
<p>Між мудрай гаманы</p>
<p>Ваш чую голас.</p>
<p> </p>
<p>Я ўжо сама, як госць,</p>
<p>На шлях гляджу сурова.</p>
<p>Але пакуль вы ёсць —</p>
<p>Пульсуе мова.</p>
<p> </p>
<p>Няхай і млосць, і злосць</p>
<p>У твар, як вецер рэзкі.</p>
<p>Але пакуль вы ёсць —</p>
<p>Шумяць падлескі.</p>
<p> </p>
<p>Прасторы не стае,</p>
<p>Зашмат сіроцтва?</p>
<p>Старэйшыя мае,</p>
<p>Мне з вамі — моцна!</p>
<p> </p>
<p> </p>
<h4><a id="chapter212"></a>* * *</h4>
<p>Не прад’явіць віны пасля —</p>
<p>Пасля крушэння і гаркоты.</p>
<p>Дзе музыка твая, зямля,</p>
<p>Ў якіх барах начуюць ноты?</p>
<p> </p>
<p>Ці неўрадлівы выпаў год,</p>
<p>Каб нам у стрэсах захліпацца...</p>
<p>Паэзія — агонь і лёд:</p>
<p>Сто раз згараць і уздымацца.</p>
<p> </p>
<p>Мая трывожная любоў,</p>
<p>Перад табой я вінавата.</p>
<p>А ты ізноў жывеш наноў —</p>
<p>Галубіш боль.</p>
<p>Шукаеш свята</p>
<p> </p>
<p>І рупішся, нібы народ</p>
<p>У разгалосым перазове.</p>
<p>...Пісаць, нібы ісці пад лёд,</p>
<p>Каб потым зноў узняцца ў слове!</p>
<p> </p>
<h4><a id="chapter213"></a>ЧАСІНЫ ГОДА</h4>
<p>У глыбокай задуме азерца.</p>
<p>Пах мурожнай прывялай травы.</p>
<p>Я тваё невясёлае сэрца.</p>
<p>...Снег не сходзіць з тваёй галавы.</p>
<p> </p>
<p>А заўчора трывожна крычалі,</p>
<p>Пакідаючы Пінск, журавы.</p>
<p>Углядаюся ў цемень адчаю —</p>
<p>Снег не сходзіць з тваёй галавы.</p>
<p> </p>
<p>Засынаючы толькі пад ранак,</p>
<p>Груд падушкі абнімеш ямчэй.</p>
<p>Заваліла, засыпала ганак</p>
<p>Белай памяццю белых начэй.</p>
<p> </p>
<p>Хай пяе маё сэрца, як схоча,</p>
<p>Я шчаслівыя маю правы.</p>
<p>Мама! Лівень вясновы ляскоча.</p>
<p>...Снег не сходзіць з тваёй галавы.</p>
<p> </p>
<h4><a id="chapter214"></a>МАМА I ПТУШКІ</h4>
<p>Горкі беласнежныя падушак —</p>
<p>Як з-пад галубінага крыла...</p>
<p>Колькі ёсць на свеце слаўных птушак</p>
<p>Ты ж у іх усё пераняла!</p>
<p> </p>
<p>Як ад панядзелка — да нядзелі</p>
<p>Дні ў бясконцай працы навылёт:</p>
<p>Ластаўкай нястомнае надзеі,</p>
<p>Горлінкай нязмераных клапот.</p>
<p> </p>
<p>Мне не страшна на суровым снезе</p>
<p>У бухматым, цёплым каўняры.</p>
<p> </p>
<p>...А ў сінічкі пальчыкі замерзлі!</p>
<p>...Вуціца зімуе ў азяры!</p>
<p> </p>
<p>За грамамі веку, за дажджамі,</p>
<p>За чаканнем сонца і адліг —</p>
<p>Сойка скрухі,</p>
<p>Перапёлка жалю,</p>
<p>Кнігаўка маіх лірычных кніг!</p>
<p> </p>
<h4><a id="chapter215"></a>МАЦЕЙ І ПЦІМЕЯ</h4>
<p>Разліў садоў ды салаўіны пошчак,</p>
<p>Зялёнаму жыццю няма граніц.</p>
<p>І на сяле, адкрытым, нібы плошча,</p>
<p>Усё відно да саменькіх драбніц:</p>
<p> </p>
<p>Дзе крот жыве, а дзе трашчыць сарока.</p>
<p>Каго багацце смокча, як удаў.</p>
<p>Хто шчытны плот узвёў да самых вокан,</p>
<p>Хто незаконна лесу нацягаў.</p>
<p> </p>
<p>Хто хлебануў — ушчэрць! — вайны і гора.</p>
<p>Каго — дагэтуль! — доля не знайшла.</p>
<p>...А вось яны спяшаюцца у горад,</p>
<p>Пакуль зара на небе не ўзышла.</p>
<p> </p>
<p>І валіцца гадзіннік з рук Мацея,</p>
<p>І колецца дыван, як асака.</p>
<p>І сцеражэцца чапялы Пцімея,</p>
<p>Што ўкрала у суседкі мужыка.</p>
<p> </p>
<h4><a id="chapter216"></a>КАЛІНА ЗІМЫ</h4>
<p>Полымем зыркім душу апаліла.</p>
<p>Полымем белым ўзняло з небыцця.</p>
<p>...Ой жа зімой закіпае каліна,</p>
<p>Гронка яе — як надзея жыцця.</p>
<p> </p>
<p>Позняя ягадка позняй спакусы.</p>
<p>Вэлюм маёвы растаў па вясне.</p>
<p>Запунсавела-прыпухлыя вусны</p>
<p>Свецяцца ціха-шчасліва праз снег.</p>
<p> </p>
<p>Выберу сёння якую вандроўку,</p>
<p>Каб неўталоннай душы дагадзіць?</p>
<p>Светла аклікну каліну-сяброўку —</p>
<p>Сумам маім на мяне паглядзіць.</p>
<p> </p>
<p>Белапушыстыя ўскінуты бровы.</p>
<p>Час замірання. І час адкрыцця.</p>
<p>Доля мая — нібы гронка любові</p>
<p>Б’ецца над сцішанай голькай жыцця.</p>
<p> </p>
<p> </p>
<h4><a id="chapter217"></a>* * *</h4>
<p>Куды ні гляну — гурбы маразоў,</p>
<p>Скупы праменьчык дзённага свяціла.</p>
<p>Навошта ён з’яўляецца ізноў,</p>
<p>Той чалавек, якога я забыла?</p>
<p> </p>
<p>Я памірала. Тысячу разоў.</p>
<p>Даўжніцаю была зіме і маю.</p>
<p>Ды немінуча паўстае ізноў</p>
<p>Той чалавек, якога пазбягаю.</p>
<p>Хто выдумаў даверлівасці код,</p>
<p>Калі душой кіруе незалежнасць?</p>
<p>Між намі шлях у цэлых дзесяць год,</p>
<p>Між намі толькі вочы і бянтэжнасць.</p>
<p> </p>
<p>Як вераломна — спрэс! — цвітуць сады,</p>
<p>Што і гаркоты больш не заўважаю...</p>
<p>Чакаю — скрозь! Чакаю — назаўжды</p>
<p>Таго, каго пазбыла. І кахаю!</p>
<p> </p>
<p> </p>
<h4><a id="chapter218"></a>ДА ВАС</h4>
<p>Аціхлі дрэвы і шляхі,</p>
<p>Каб голас Ваш змагла пачуць я.</p>
<p>Так растапляюць лёд глухі</p>
<p>Вясны жаданыя пачуцці.</p>
<p> </p>
<p>Пастойце ж на гары крутой!</p>
<p>Нам усё роўна дыхаць розна.</p>
<p>Так белізны сваёй святой</p>
<p>Засарамаціцца бярозка.</p>
<p> </p>
<p>Я аддала сябе сама</p>
<p>Ва ўладу полымя і скрухі.</p>
<p>Каторы год між нас — зіма,</p>
<p>Ляцяць гады, як завірухі.</p>
<p> </p>
<p>Сачу задумнай сіратой</p>
<p>Адзін пагляд, што мілы зроку.</p>
<p>Пабудзьце ж на гары крутой!</p>
<p>Я пакланюся Вам здалёку.</p>
<p> </p>
<p> </p>
<h4><a id="chapter219"></a>ПА ШЧЫРАСЦІ, УНІЗ</h4>
<p>Дарунак ці сюрпрыз</p>
<p>Прыдбалі мне вякі?</p>
<p>...Па шчырасці,</p>
<p>уніз</p>
<p>Да саду, да ракі.</p>
<p> </p>
<p>Тут балацяны хмыз</p>
<p>І шыр ва ўсе бакі.</p>
<p>Па радасці,</p>
<p>уніз</p>
<p>Да сэрца, да рукі.</p>
<p> </p>
<p>Шаломам шалаша</p>
<p>Атуліцца давер.</p>
<p>(А я да Вас ішла</p>
<p>Па міласці, уверх.)</p>
<p> </p>
<p>Душы маёй капрыз</p>
<p>Загояць маразы.</p>
<p>Па гордасці,</p>
<p>уніз</p>
<p>Да ўсмешкі, да слязы!</p>
<p> </p>
<p> </p>
<h4><a id="chapter220"></a>УСЁ ВЫДАТНА</h4>
<p>Усё выдатна, Божа мой,</p>
<p>Ні адной зары не згасла!</p>
<p>Можаш з вернасці маёй</p>
<p>Віць тугое перавясла.</p>
<p> </p>
<p>О глухі ідэаліст —</p>
<p>Мой нязведаны каханы,</p>
<p>Можаш так, як гойны ліст,</p>
<p>Прыкладаць мяне да раны.</p>
<p> </p>
<p>Прыпазнілася, відаць,</p>
<p>На святло з твайго прамення.</p>
<p>Можаш сцены збудаваць</p>
<p>З белакаменнага цярпення.</p>
<p> </p>
<p>Зачакалася — каго?</p>
<p>Балючэй жыву з узростам.</p>
<p>Можаш з горачка майго</p>
<p>Затапіць варожы востраў.</p>
<p> </p>
<p>Можаш зліцца на мяне,</p>
<p>На калючую, на ёлку...</p>
<p>Ды з характару — о не,</p>
<p>Не зляпіць табе свісцёлку.</p>
<p> </p>
<p> </p>
<h4><a id="chapter221"></a>СТРЫЖЫ НАЧНЫЯ</h4>
<p>Стрыжы начныя, ластаўкі ў зеніце,</p>
<p>Хоць на хвілінку сонца запыніце.</p>
<p>Няўжо сюды я ехала дарма?..</p>
<p>Якая песня зноў начуе ў жыце,—</p>
<p>Аб тым сакрэце мне не гаварыце:</p>
<p>Аб самым-самым — допыту няма!</p>
<p> </p>
<p>Дажджы сівыя, бліскаўкі-маланкі,</p>
<p>Аціхніце ну хоць бы на світанку.</p>
<p>Няўжо чаканы промень абміне?</p>
<p>Якія тут світалі вышыванкі,</p>
<p>Звінелі тут якія калыханкі!..</p>
<p>Мне горача. Не кройце сэрца мне.</p>
<p> </p>
<h4><a id="chapter222"></a>БРАТ</h4>
<p>Калі акно прасвечваюць зарніцы</p>
<p>І град страляе з громам неўпапад,—</p>
<p>Няма ў сястры</p>
<p>сардэчнае сястрыцы,</p>
<p>Ёсць толькі брат. Названы мною — брат.</p>
<p> </p>
<p>Самоты гордай скінуўшы карону,</p>
<p>Укленчыўшы грамам, як абразам,</p>
<p>Я пазваню яму па тэлефону!</p>
<p>Не, ён пачуе — і пазвоніць сам!</p>
<p> </p>
<p>Бог ведае, калі наступіць ранак</p>
<p>І будзе сэрцу кожны промень рад.</p>
<p>А ноч гудзе, і ў зарыве маланак</p>
<p>Танюткую рабіну лупіць град.</p>
<p> </p>
<p>Будуе межы час і крышыць сцены,</p>
<p>Каб месцечка было для шчырых свят.</p>
<p>Мой дзіўны друг і дар мой неацэнны,</p>
<p>Мой чуйны брат. І дзякуй лёсу — брат!</p>
<p> </p>
<p> </p>
<h4><a id="chapter223"></a>* * *</h4>
<p>Крутыя берагі.</p>
<p>Аглухлыя азёры.</p>
<p>«Ты ёсць — і свет другі!» —</p>
<p>Мне чуецца ў прасторы.</p>
<p> </p>
<p>Пад купалам нябёс,</p>
<p>Дзе голас, як літанне,</p>
<p>Такі нам выпаў лёс:</p>
<p>Суцэльнае чаканне.</p>
<p> </p>
<p>Ад промня — да тугі,</p>
<p>Ад жалю — да усмеху.</p>
<p>«Ты ёсць — і свет другі» —</p>
<p>Расколваецца рэха.</p>
<p> </p>
<p>Далёкі, дарагі,</p>
<p>За лесам, за гарою...</p>
<p>Ты ёсць — і свет другі! —</p>
<p>Сама сябе загою.</p>
<p> </p>
<p> </p>
<h4><a id="chapter224"></a>* * *</h4>
<p>Недалюбіла? Не, не палюбіла</p>
<p>Пазёрства, двухсэнсоўнасць, каламуць.</p>
<p>Ну што б каго мая журба журыла,—</p>
<p>Не-не ды вострым слоўкам упякуць!</p>
<p>Але пульсуй, высокая часіна!</p>
<p>Выходзь, душа, са звыклых берагоў!</p>
<p>Memento mori<sup><a href="#footnote-2">2</a></sup>? Думаю пра сына,</p>
<p>Пра сэрцайка чуллівае яго.</p>
<p> </p>
<p>Па дабрыні, па шчырай песні голад.</p>
<p>Налегцы мчаць гадкоў маіх вазы.</p>
<p>Гартуй, высокі лёс,— высокі холад!</p>
<p>Пякучы снег, прапальвай да слязы!</p>
<p> </p>
<p>Зліецца хай з людскімі галасамі</p>
<p>Душа на веснім гуку салаўя:</p>
<p>Аптымістычна — горкая, лясная,</p>
<p>Як і сама паэзія мая.</p>
<p> </p>
<p> </p>
<h4><a id="chapter225"></a>АДЗІНОЧНЫ ЛІК</h4>
<p>...Адгарадзіліся хваробай,</p>
<p>Жыцця уласнага стратэг.</p>
<p>І не брылі вы па калдобах,</p>
<p>І не ўмярзалі ў жорсткі снег.</p>
<p> </p>
<p>І на абед хоць шчаўя міска,</p>
<p>Ды ўсё ж — гарачая! — была.</p>
<p>А ці не пёк вам ногі прысак</p>
<p>Ахвяр з радзімага сяла?</p>
<p> </p>
<p>І ў жылах кроў не бушавала,</p>
<p>Калі пілікаў смерці вальс?..</p>
<p>І вось прайшла яна, навала,</p>
<p>Ля вас, дакладней — міма вас!</p>
<p> </p>
<p>Хвароба, скажаце, цярпенне?</p>
<p>А як змаглі дасюль дажыць,</p>
<p>Што франтавік — вайны сумленне</p>
<p>Бязбожна ў спіну вам глядзіць?</p>
<p> </p>
<h4><a id="chapter226"></a>ПАСЛЯ ТРАЎМЫ</h4>
<p>Здавалася: ні голасу, ні цела,</p>
<p>А ў галаве — сірэны і званы.</p>
<p>І аднаго тады душа хацела:</p>
<p>Упасці у сівыя палыны!</p>
<p> </p>
<p>Смылела ноч, палаты дыярама,</p>
<p>І чорны прывід кратаў за руку.</p>
<p>І знала я: рыдае дзесьці мама</p>
<p>І, ледзь жывая, едзе ў цягніку.</p>
<p> </p>
<p>Кругі шляхоў, як чорныя пласцінкі,</p>
<p>І смутнай хваляй — сэрца ускалых.</p>
<p>І курс немедыцынскае лацінкі</p>
<p>«Per aspera...» — будзілі хворы слых.</p>
<p> </p>
<p>Мне сорамна цяпер і не да твару</p>
<p>Маленне прорвы воўчай ці грудка...</p>
<p>І знаю я: ёсць тысячы аварый</p>
<p>На ўдары сэрца, думкі і радка!</p>
<p> </p>
<p>Прайду быллём і церпкай лебядою.</p>
<p>І на жыццё развяжа вочы сын.</p>
<p>...Гляджу, як прад усмешкай маладою</p>
<p>Дрыжыць сухі, збянтэжаны палын.</p>
<p> </p>
<h4><a id="chapter227"></a>КАНТРАСТЫ</h4>
<p>Ты цяпер немагчыма далёка.</p>
<p>Вырву з градаў палын і асот.</p>
<p>Але воран — калючае вока —</p>
<p>Прабівае душу навылёт.</p>
<p> </p>
<p>Захінуся шалёнаю сцюжай,</p>
<p>Завяжу вузялочкам кутас.</p>
<p>Чорны воран над белаю ружай:</p>
<p>О, які фантастычны кантраст!</p>
<p> </p>
<p>Я сачу, як пялёсткі злятаюць,</p>
<p>Як заходзіцца вецер сляпы.</p>
<p>Рызыкоўна праз боль праступаюць</p>
<p>Кіпці ворана, ружы шыпы.</p>
<p> </p>
<p>Адкажы, да чаго б гэта, дружа,</p>
<p>Кружыць,</p>
<p>сну разарваўшы кілім,</p>
<p>Чорны воран над белаю ружай —</p>
<p>Як над выстылым сэрцам маім.</p>
<p> </p>
<p> </p>
<h4><a id="chapter228"></a>ДЗЯКУЙ, АРЛЕКІНА!</h4>
<p>Устаць і ўпасці, ды ізноў на ногі,</p>
<p>Каб чэснай працай зноў світалі дні.</p>
<p>А я ў сляпых пыталася дарогі,</p>
<p>А я ў глухіх маліла дабрыні.</p>
<p> </p>
<p>А я ў нямыя грукалася дзверы,</p>
<p>Дзе толькі ад варот і паварот...</p>
<p>Я клоуну дзівілася на сцэне,</p>
<p>Не бачачы салёна-горкі пот.</p>
<p> </p>
<p>Ну што ж, ты вельмі ў час мне, Арлекіна</p>
<p>(Даруй за перыфраз: Арле-кіно),</p>
<p>Труха пустых блуканняў і мякіна</p>
<p>Па котлішчах развеяны даўно.</p>
<p>Ужо ні гром, ні бура не лякае,</p>
<p>Не ўзяць мяне ў абдоймішчы тузе.</p>
<p>Вось лапічак зямлі маёй, якая</p>
<p>На песні узышла, як на слязе.</p>
<p> </p>
<p> </p>
<h4><a id="chapter229"></a>* * *</h4>
<p>Лёгка слалася дарога,</p>
<p>Не скупілася надвор’е,</p>
<p>І ўзляталі нашы думы</p>
<p>Вышай роднага парога.</p>
<p>Вышай коміна над хатай,</p>
<p>Вышай пёрыстых аблок!..</p>
<p> </p>
<p>Ці ж дарэмна зрок і сіла</p>
<p>Перайшлі ў нас з самых мудрых,</p>
<p>Нескароных і ласкавых,</p>
<p>Мужных вояў, шчыраўніц?</p>
<p>Але ж ёсць: лятаем ніжай!</p>
<p>Ніжай праўды і сумлення,</p>
<p>Ніжай ласкі і даверу,</p>
<p>Ніжай розуму свайго.</p>
<p> </p>
<p> </p>
<h4><a id="chapter230"></a>* * *</h4>
<p>Сёння і вечна! — і мы са шчаслівых.</p>
<p>Бульбу пастаўлю, гуркі пасалю.</p>
<p>Я і сама не люблю шкадаўлівых,—</p>
<p>Болей суровых і гордых люблю.</p>
<p> </p>
<p>Ценькая нітачка лёсу-спаткання.</p>
<p>І за туманам агню не відно.</p>
<p>Дык разбудзі маё сэрца да ззяння! —</p>
<p>Хай і пяе, і канае яно,</p>
<p> </p>
<p>Хай не шукае сабе падабенства</p>
<p>Праўдзе і споведзі наперакор.</p>
<p>...Што ж ты шкадуеш мяне,</p>
<p>бы ў маленстве</p>
<p>Вецер шаўковы ды сіні чабор?</p>
<p> </p>
<p> </p>
<h4><a id="chapter231"></a>* * *</h4>
<p>Мне б запыніцца на юрлівай косцы,</p>
<p>Пакладзіста вяршыць астачу зім.</p>
<p>Як бедная ўдава ў мужчынскай вёсцы,</p>
<p>Я многім абавязана, усім.</p>
<p> </p>
<p>Радзінная мая і гаваркая,</p>
<p>Ах, вёска, ты ў прагрэсу на мяжы.</p>
<p>Ды дзе яна, мужчынская такая! —</p>
<p>Ты хоць адну мне сёння пакажы.</p>
<p> </p>
<p>Прайшлі вякі. Пампеі. І Даная.</p>
<p>Але агонь і хіжасць правяць баль.</p>
<p>Як рэчка, што ад хіміі канае,</p>
<p>Я многім абавязана, на жаль.</p>
<p> </p>
<p>Шукаю песню, як іголку ў стозе.</p>
<p>Шукаю кроплю праўды у мане.</p>
<p>Калінаю гарушчай пры дарозе</p>
<p>Я многім абавязана і — не!..</p>
<p> </p>
<p> </p>
<h4><a id="chapter232"></a>* * *</h4>
<p>Нясуджаны, я так скажу аднойчы,</p>
<p>Заглядваючы ў бездань, нібы ў дні:</p>
<p>Міні мой дом, і голас мой, і вочы.</p>
<p>Забудзь мяне. Яе — не абміні!</p>
<p> </p>
<p>Грахом узнагароджаны, закляты!</p>
<p>Святы, нібыта Юрый на кані,—</p>
<p>Пі юны хмель, растрачвай грошы ў свята,</p>
<p>А на яе хоць зводдаля зірні.</p>
<p> </p>
<p>Яшчэ зялёны дзень, яшчэ зялёны</p>
<p>Разбег вясны на маладым ствале.</p>
<p>Зрывай апладысменты і паклоны,</p>
<p>Тапчы пажар бясслаўнасці,</p>
<p>але,</p>
<p> </p>
<p>Калі святло ад недаверу згіне,</p>
<p>Няспешна прывітай яе спярша:</p>
<p>Я так цябе чакала, што ў каліне</p>
<p>Адбілася уся мая душа!</p>
<p> </p>
<p> </p>
<h4><a id="chapter233"></a>МАРЫЯ</h4>
<p>І падкажа мне сцяжыну гром</p>
<p>І яго бурчання адгалоскі.</p>
<p>Я ўвайду ў забыты Богам дом</p>
<p>На краёчку апусцелай вёскі.</p>
<p> </p>
<p>Колькі спеўных верасняў сплыло,</p>
<p>Колькі белых адшумела маяў...</p>
<p>Ў доме гэтым ціша і цяпло</p>
<p>І утульна — болей не бывае!</p>
<p> </p>
<p>Ацішэю. Што там да размоў!</p>
<p>На краі самотнае пяшчоты</p>
<p>Не баіцца цётухна грамоў,</p>
<p>Як і не баіцца адзіноты.</p>
<p> </p>
<p>Тэпае ад печы да стала,</p>
<p>На партрэты дзетак пазірае.</p>
<p>(Вось і ўсіх вачамі абняла!)</p>
<p>Час такі — што лепей не бывае.</p>
<p> </p>
<p>Час такі — да хуткасцяў ахвоч,</p>
<p>Нават з мёдам — часта несалодкі.</p>
<p>Малітоўны погляд карых воч</p>
<p>Моны Лізы? Не, палескай цёткі!</p>
<p> </p>
<p>Ах, дзянёчкі, дзетачкі, гады,—</p>
<p>Дзе ж яны, світальныя такія?</p>
<p>Два вядры, паўнюткія журбы.</p>
<p>Два стагоддзі: космас і Марыя.</p>
<p> </p>
<p> </p>
<h4><a id="chapter234"></a>ПРАДЗЕД ФЁДАР,  КОНЬ І ПАЭЗІЯ</h4>
<p>Як на папасе, сустрэліся ў часе,</p>
<p>Цела ўмірае, а дух не памрэ.</p>
<p>...Прадзед мой Фёдар лятаў на Пегасе</p>
<p>Пасля таго, як загоны згарэ.</p>
<p> </p>
<p>Бабка хрысцілася ў кут на святога,</p>
<p>Ды рыфмачу пападала найперш:</p>
<p>«Што ты складаеш, бязбожнік, пра Бога?</p>
<p>Чую, што смерцю сваёй не памрэш!»</p>
<p> </p>
<p>Густа дымела табака у піпцы.</p>
<p>Богу прадаў а ці д’яблу душу —</p>
<p>Сумна-вясёлага ў вогненнай світцы,</p>
<p>Вёз яго чынненька конь з кірмашу.</p>
<p> </p>
<p>Потым імчаў той віхор над балотам,</p>
<p>Біўся раз’юшаны вецер з вушэй.</p>
<p>Да найсучасных цяпер самалётаў —</p>
<p>Дух наўздагонны сягаў і вышэй.</p>
<p> </p>
<p>Прадзеда світка ці слова світае?</p>
<p>Гэта агонія а ці агонь.</p>
<p>Рыфму, як іскру, з дарог высякае</p>
<p>Незацуглянай паэзіі конь!</p>
<p> </p>
<p> </p>
<h4><a id="chapter235"></a>20.VІ. 1985 г.</h4>
<p> </p>
<div class="EPIGRAPH">
<p>Аляксею Дудараву</p>
</div>
<div class="CLEAR"></div>
<p> </p>
<p>Спакойнага дня санцалікі ірдзень.</p>
<p>Цяпла напіліся таполі.</p>
<p>А ў свеце, дзе столькі балючых падзей,</p>
<p>Жывём, як на атамным полі.</p>
<p> </p>
<p>Нямала прайшло лікаванняў і кроз,</p>
<p>Шумяць цемналістыя кроны.</p>
<p>Мне светла і горасна так, што наскрозь</p>
<p>Ты бачыш мяне, аддалёны.</p>
<p> </p>
<p>Ад шкла ветравога пагляд адыму,</p>
<p>І вочы успыхнуць, як неба.</p>
<p>Шчаслівы? Вядома табе аднаму,</p>
<p>А болей — нікому не трэба.</p>
<p> </p>
<p>Я знаю, што родныя мы па жальбе,</p>
<p>Па зорцы, што мкне з абеліска.</p>
<p>Мы едзем, і пальцы дрыжаць у цябе</p>
<p>На чорным пластмасавым дыску.</p>
<p> </p>
<p>Мінём крутаяр, а журбы не мінём.</p>
<p>Дзе шлях яшчэ выткан раднейшы?</p>
<p>Мы едзем ласкавым раскрыленым днём,</p>
<p>За дзень да вайны ў 41-м.</p>
<p> </p>
<p> </p>
<h4><a id="chapter236"></a>ЗОНА СВЯТЛА</h4>
<p>Зялёны шум. Дарогі палатно.</p>
<p>І прагне, і шукае слова — слова.</p>
<p>Яшчэ не спіць у Мележа акно,</p>
<p>Яшчэ святло не гасне ў Куляшова.</p>
<p> </p>
<p>Зялёны святлафор а ці імгла,</p>
<p>Наперадзе дыстанцыя ці фініш?</p>
<p>Жыццё,</p>
<p>жыцця ты іншага не мысліш</p>
<p>На катарзе любові і святла!</p>
<p> </p>
<p>Аціхнуць спрэчак трэскі. Схлынуць стрэсы.</p>
<p>Дарога сцежку выбера ў глушы.</p>
<p>І некаму пажаліцца на бессань,</p>
<p>На непагоду ў свеце і ў душы.</p>
<p> </p>
<p>Ды ў час, калі шукае слова — слова,</p>
<p>Знябыўшы тлусты тлум і мітусню,</p>
<p>Агеньчык цыгарэты Куляшова</p>
<p>І журавіны Мележа — прысню.</p>
<p> </p>
<h4><a id="chapter237"></a>ПТАХ</h4>
<p> </p>
<div class="EPIGRAPH">
<p>27. VII. 1984 г.</p>
</div>
<div class="CLEAR"></div>
<p> </p>
<p>А самых лепшых — час не беражэ.</p>
<p>Канае лета перапёлкай ў жыце.</p>
<p>Наведвайце яго — хто быў бліжэй.</p>
<p>А хто далей — дык светла ўспамяніце.</p>
<p> </p>
<p>Упаў. І толькі крылы за спіной</p>
<p>Не хочуць знаць аб чорным дні нічога.</p>
<p>З усіх дарог ён верны быў адной,</p>
<p>Імя якой — народная дарога.</p>
<p> </p>
<p>Ён апантана верыў і любіў</p>
<p>І над зямлёй кружыў, падобна птаху,</p>
<p>Запомніце яго — хто блізка быў.</p>
<p>Далёка хто — не варушыце праху.</p>
<p> </p>
<p>Вы чуеце: гуркоча ў небе гром,</p>
<p>Але не страшна песеннаму птаху.</p>
<p>...Вам, хлопцы, гнаць да Турава паром.</p>
<p>Як і пры ім — не збочвайце са шляху.</p>
<p> </p>
<p> </p>
<h4><a id="chapter238"></a>УЗОРЫ</h4>
<p>Хай выпаў век нам высакосны —</p>
<p>Не прывыкаць нам да грымот.</p>
<p>Да сонца мы павернем кросны,</p>
<p>Няхай шчыруе калаўрот!</p>
<p> </p>
<p>Мы будзем спіну гнуць да зморы,</p>
<p>Пакуль худнее каляндар.</p>
<p>Мы ўспомнім дзіўныя узоры,</p>
<p>Дзе кожны колер, як удар.</p>
<p> </p>
<p>Па еднай злітнасці, па крэву,</p>
<p>Прагнаўшы смутны цень з ілбоў,</p>
<p>Мы вытчам свет з любві і гневу,</p>
<p>Каб заставалася любоў.</p>
<p> </p>
<p>Зялёны вырай, алы, сіні</p>
<p>Хай узлятае з-пад рукі!</p>
<p>...Марыля, Паўла, Ефрасіння —</p>
<p>Святло. Паэзія. Вякі.</p>
<p> </p>
<p> </p>
<h4><a id="chapter239"></a>НЕПАСТАЯННАЕ, ЯК ХВАЛЯ</h4>
<p>Не аклікаць і не чакаць</p>
<p>Надзеі, нібы пены мыльнай.</p>
<p>І пасля лічбы «35»,</p>
<p>Душа, ты прагнеш быць стабільнай.</p>
<p> </p>
<p>О бог з табой, мой вечны жаль!</p>
<p>Ды буду зноў за песню брацца</p>
<p>І, ахалоджваючы жар,—</p>
<p>Аб лёд маўчання апякацца.</p>
<p>Ну што ж, калі ўжо выпаў лёс,</p>
<p>Быць мужнай — Муза загадае!</p>
<p>Няхай прачулена — да слёз! —</p>
<p>Смяецца слова і рыдае.</p>
<p> </p>
<p>Хай золь і вецер у акно,</p>
<p>Хай пераважыць скрухі шаля.</p>
<p>Жыццё паэта? Вось яно:</p>
<p>Непастаяннае, як хваля!</p>
<p> </p>
<p>Душа смуткуе, як загнаны звер,</p>
<p>Нясцерпныя</p>
<p>залізваючы раны.</p>
<p>...Адкінь журбу і ў новы шлях павер —</p>
<p>Там чабарэц і верас закаханы.</p>
<p> </p>
<p>І дол палае зорамі суніц,</p>
<p>Лагодныя пялёсткі сыпле ружа.</p>
<p>Хай будзе сто грымотных навальніц! —</p>
<p>Ды ні адна ўжо не застрашыць, дружа.</p>
<p> </p>
<p>Такія ўжо нам выпалі гады —</p>
<p>Касмічныя!</p>
<p>Сумуе слова «пехаць».</p>
<p>Шукаць не трэба зелля ад бяды,</p>
<p>І ад сябе — наўрад ці можна з’ехаць.</p>
<p> </p>
<p>Яшчэ ніхто не замаліў грахі</p>
<p>Бяздзейсным сузіраннем на аблокі.</p>
<p>Шчыльней самкнём разгалыя шляхі! —</p>
<p>Шчаслівы шлях не любіць адзінокіх.</p>
<p> </p>
<p> </p>
<h4><a id="chapter240"></a>ДАЛОНІ</h4>
<p>Мне не збыцца у Вашых вачах.</p>
<p>Гэта кроў прылівае да скроні.</p>
<p>Дзень даўно адгарэў і ачах.</p>
<p>Чую цёплыя Вашы далоні.</p>
<p> </p>
<p>Колькі зведана хіжай слаты</p>
<p>На дарогах, дзе вымерлі коні!</p>
<p>Не пад сховай сляпой цемнаты.</p>
<p>Перад Вамі я — як на далоні.</p>
<p> </p>
<p>Ціхі сум, ціхі морак міне,</p>
<p>Разліюцца пяшчоты акорды.</p>
<p>І за што ж ушчувалі мяне</p>
<p>Злыя ветры з характарам нордаў?</p>
<p> </p>
<p>Я — сугучча былін. І разлад</p>
<p>Закаханай бяссоннай пагоні.</p>
<p>Адыходжу. І нельга назад.</p>
<p>Дайце</p>
<p>шчырыя</p>
<p>Вашы</p>
<p>далоні!</p>
<p> </p>
<h4><a id="chapter241"></a>ТРАВА</h4>
<p>Зялёна гляне, як папросіць,</p>
<p>Каб не наехала аўто.</p>
<p>Яе даўно ніхто не косіць.</p>
<p>Тут не цалуецца ніхто.</p>
<p> </p>
<p>Маланка блісне. Згасне зорка.</p>
<p>Пальецца дождж як з рукава.</p>
<p>Тут на траншэях і прыгорках</p>
<p>Расце трагічная трава.</p>
<p> </p>
<p> </p>
<h4><a id="chapter242"></a>СЯЙВО</h4>
<p>Гэта промняў нябачныя гукі</p>
<p>Абудзілі мой ранак нямы.</p>
<p>Дык чаму ж не рассеюцца мукі</p>
<p>Праз кароткую споведзь зімы?</p>
<p> </p>
<p>Гэта сонца так жорстка смяецца,</p>
<p>Што балюча ўглядацца да слёз,</p>
<p>Ці гарачае бацькава сэрца</p>
<p>Чорны воран у дзюбе прынёс?</p>
<p> </p>
<h4><a id="chapter243"></a>УЧОРА?</h4>
<p>Тае тоўшча календара —</p>
<p>Новы заявіцца скора.</p>
<p>«Учора» — шалее за вокнамі град.</p>
<p>«Учора» — не сцішыцца мора.</p>
<p> </p>
<p>«Учора» — надрывіста вецер пяе,</p>
<p>«Учора!» — агеньчык сігнальны.</p>
<p>Учора — памылкі мае і твае</p>
<p>Аднесла дзевяцібальным!</p>
<p> </p>
<p>Учора? Ды як зразумець, аднак,</p>
<p>Блудлівыя цені навокал?</p>
<p>Міргае</p>
<p>чырвоным</p>
<p>вокам</p>
<p>маяк:</p>
<p>Не заплывайце далёка!</p>
<p> </p>
<p>Не ўпершыню мне выпала ўсплыць</p>
<p>Горасна і адзінока.</p>
<p>Сотая чаіца ў небе шуміць:</p>
<p>Не заплывайце далёка!</p>
<p> </p>
<p>Выйду збялелая, нібыта смерць.</p>
<p>Слова тваё — апора.</p>
<p>Ведаеш, больш не хачу разумець...</p>
<p>Добра, што з намі — мора!</p>
<p> </p>
<p> </p>
<h4><a id="chapter244"></a>* * *</h4>
<p>Яшчэ не збыты успамін</p>
<p>На вуснах смагай згорклай.</p>
<p>Маўчу цябе святлом калін,</p>
<p>Каменнямі узгоркаў.</p>
<p> </p>
<p>Дубы паўсталі на дыбы.</p>
<p>Вартуе воўк маліну.</p>
<p>Ты вывучаў мяне, нібы</p>
<p>Далёкую краіну.</p>
<p> </p>
<p>Ўспаролі урвішча грыбы.</p>
<p>Туман лясок ахутаў.</p>
<p>Ты пакідаў мяне, нібы</p>
<p>Перасяленцы хутар.</p>
<p> </p>
<p>Салонка з хлебам на стале,</p>
<p>Абрусік даматканы.</p>
<p>Ты зноў вяртаешся,</p>
<p>але</p>
<p>Няма мяне, каханы!</p>
<p> </p>
<p> </p>
<h4><a id="chapter245"></a>САВІНАЯ НОЧ</h4>
<p>Такой журбою асвятлю,</p>
<p>З лістком пытлівым пафліртую</p>
<p>І адкажу табе: «...не сплю,</p>
<p>Паколькі твой спакой вартую».</p>
<p> </p>
<p>І абарвецца, як дакор,</p>
<p>Званок. І распадуцца словы.</p>
<p>Густая ноч. Нямы прастор.</p>
<p>Сабака брэша бесталковы</p>
<p> </p>
<p>На гаражы, на лімузін,</p>
<p>На іншародную выгоду,</p>
<p>На апусцелы магазін</p>
<p>З лірычнай шыльдаю «Прырода».</p>
<p> </p>
<p>Далёка — бор. Няблізка — лес.</p>
<p>Глыбока — водар верасовы.</p>
<p>Але, куды ні гляну,— спрэс</p>
<p>Заходзяцца, рагочуць совы!</p>
<p> </p>
<p> </p>
<h4><a id="chapter246"></a>ЭЛЕГІЯ ДОМА</h4>
<p>Ці замнога адчаю і болю,</p>
<p>Ці зглынуў нас уедлівы быт?</p>
<p>Шыфаньерамі, кнігамі, моллю</p>
<p>Гэты дом дастатку набіт.</p>
<p> </p>
<p>Тут па лесвіцы крочаць бы ўпотай:</p>
<p>Хто — з балонкай, хто — з рыжым катом.</p>
<p>Тэлевізіяй, спешкай, самотай</p>
<p>Да астатку заселены дом.</p>
<p> </p>
<p>Праўда, скінецца дружна і разам</p>
<p>На пакойнага</p>
<p>люд па рублю.</p>
<p>І засведчыць сцяна безадказна</p>
<p>Нажавою зарукай «люблю».</p>
<p> </p>
<p>Стукне ў шыбіну мячык дзіцячы,—</p>
<p>Вецер схопіць гардзіны кілім.</p>
<p>Ў гэтым доме смяюцца і плачуць,</p>
<p>Але рэдка спяваюць у ім.</p>
<p> </p>
<p> </p>
<h4><a id="chapter247"></a>* * *</h4>
<p>Як доўга дождж ілье, а я не чую.</p>
<p>Наскрозь, да ніткі, вымакла зямля.</p>
<p>Ніхто нам шчасных дзён не навяшчуе,</p>
<p>Як самі мы — сягоння і пасля.</p>
<p> </p>
<p>Вяртаючыся з болю, нібы з бою,</p>
<p>Галубячы ўцалелы успамін,</p>
<p>Нязбыўны мой, заручымся журбою</p>
<p>Зялёнаю, як раска і палын!</p>
<p> </p>
<p>Даўно няма адказу ў запытання,</p>
<p>Жывём пад знакам шанцу і бяды.</p>
<p>І залатой разлукаю кахання</p>
<p>Апрануты асеннія сады.</p>
<p> </p>
<p> </p>
<h4><a id="chapter248"></a>Я ПАЧАКАЮ</h4>
<p>Нічога не вяртаецца назад:</p>
<p>Ні гэты міг, ні гэты дзень,— я знаю.</p>
<p>Ты адыходзіш ціха ў снегапад,</p>
<p>А я люблю вясну. Я пачакаю.</p>
<p> </p>
<p>Разрыў-трава. Нязбітая раса.</p>
<p>Халодны ветах блудзіць каля гаю.</p>
<p>І наша сцежка жытам прарасла.</p>
<p>А я люблю жніво. Я пачакаю.</p>
<p> </p>
<p>Ідуць дажджы — хоць з хаты не вылазь,</p>
<p>Бяссонны год, як лён, перабіраю.</p>
<p>На туфельках, на белым плацці — гразь.</p>
<p>Я не люблю слаты. Я пачакаю.</p>
<p> </p>
<p> </p>
<h4><a id="chapter249"></a>СПРОБА НЕСЕНТЫМЕНТАЛЬНАГА РАМАНСА</h4>
<p>Тваёй пакуты і святла прычына,</p>
<p>Тваіх скупых і неабачных слёз,—</p>
<p>Я возера з зялёнымі вачыма,</p>
<p>Агромленая голька ў высакос.</p>
<p> </p>
<p>Гатовая да ўсмешкі-запытання,</p>
<p>Да стоенай насмешкі з-за вугла,</p>
<p>Спазнала толькі я</p>
<p>азы кахання?</p>
<p>Ды і ў такім — няшчаснай не была.</p>
<p> </p>
<p>Здзіўляючыся дню і позняй красцы,</p>
<p>Што на пачатку снежня расцвіла,</p>
<p>Адчула я хіба што боль па ласцы,</p>
<p>Але і ў ім — жабрачкай не была.</p>
<p> </p>
<p>Мой дзень былы, нібы капрыз маленства,</p>
<p>Паўторыцца ў пяшчоце і ў жальбе.</p>
<p>Так многа у прыродзе падабенства!</p>
<p>Але няма падобных на цябе.</p>
<p> </p>
<p> </p>
<h4><a id="chapter250"></a>* * *</h4>
<p>Хай позняе лісце у жоўтай маркоце,</p>
<p>Хай смутак не мае акрас.</p>
<p>У век, што аглух да крынічных эмоцый,</p>
<p>Дазвольце мне думаць пра Вас.</p>
<p> </p>
<p>Я дзёрзкія струны да болю кранаю,</p>
<p>Баюся напышлівых фраз.</p>
<p>Зязюля зялёнага гаю, гукаю:</p>
<p>Дазвольце мне думаць пра Вас.</p>
<p> </p>
<p>Быў шлях. Застаецца кароткая сцежка.</p>
<p>Бязлітасна коціцца час.</p>
<p>Успышка імгнення і дотык усмешкай —</p>
<p>Усё, што было паміж нас.</p>
<p> </p>
<p>Гарачыя вусны успыхнуць капрызна,</p>
<p>Нібы закружыў падэграс.</p>
<p>Ніколі. Нічога. Сягоння і прысна!</p>
<p>Дазвольце мне помніць пра Вас.</p>
<p> </p>
<p> </p>
<h4><a id="chapter251"></a>ЗНАК ТАЙНЫ</h4>
<p>Ёсць тайны знак у песні неўміручай,</p>
<p>А гукі-словы — сэрца спарышы.</p>
<p>Ці знацьмеш ты, о колькі рос гаручых</p>
<p>Змясцілася на дне маёй душы.</p>
<p> </p>
<p>Хай над усім мяккі вятрэц трапеча</p>
<p>І молада хвалюецца жытцо.</p>
<p>Прашу цябе: у гэты светлы вечар</p>
<p>Не гавары мне праўды пра жыццё.</p>
<p> </p>
<p>Мой белы цвет асыпаўся дачасна,</p>
<p>Гарэзная, вада у шкле стаіць.</p>
<p>Але чаму заўсёды гэтак ясна,</p>
<p>Так лёгка мне з табою гаварыць.</p>
<p> </p>
<p> </p>
<h4><a id="chapter252"></a>* * *</h4>
<p>Гэтыя зоркія вочы!</p>
<p>Гэтай пяшчоты прыбой!</p>
<p>Нічога не паўтараецца двойчы.</p>
<p>Я застаюся з табой.</p>
<p> </p>
<p>Скруха з турботы знікае</p>
<p>Лёгка, як след мураўя.</p>
<p>Вецер мяне абвівае</p>
<p>А ці самота твая?</p>
<p> </p>
<p>Поўныя бездані вочы</p>
<p>Нібы застылі ў мальбе.</p>
<p>Нічога не паўтараецца двойчы.</p>
<p>Як мне запомніць цябе</p>
<p> </p>
<p>Так,</p>
<p>каб не чуў і не ведаў</p>
<p>Жалю майго краявід,</p>
<p>Так, каб не бегчы па следу</p>
<p>Хваляй салёнай наўзрыд!</p>
<p> </p>
<p> </p>
<h4><a id="chapter253"></a>КАХАННЯ САД</h4>
<p> </p>
<h4><a id="chapter254"></a>І ЛАСТАЎКА ВЯСНЫ</h4>
<p>І дождж, і гром, і несціханы вецер,</p>
<p>І першы клейкі лісцік выразны!</p>
<p>...Абуджваюць балючае дасвецце</p>
<p>Кахання сад і ластаўка вясны.</p>
<p> </p>
<p>Яшчэ з табой мы павяснуем, доля,</p>
<p>Бо соты раз, як позва адкрыцця,—</p>
<p>У светлыні агромленага голля</p>
<p>Кахання май і ластаўка жыцця.</p>
<p> </p>
<p>Вясна, агонь зялёнага азарту,</p>
<p>Люблю твайго размаху крыгаход...</p>
<p>Зялёны сад — ён стане жоўтым заўтра,</p>
<p>Але нальецца тайнай сілай плод!</p>
<p> </p>
<p>Аціхне шум. Ацяжалее крона.</p>
<p>Ды зноў успыхне лісцік выразны.</p>
<p>І блаславіць нашчадак акрылёна</p>
<p>Кахання сад і ластаўку вясны.</p>
<p> </p>
<p> </p>
<h4><a id="chapter255"></a>СКЕРЦА</h4>
<p>Сплыве туман над ярам,</p>
<p>Над быстраю вадой.</p>
<p>А вось — і прыйдзе старасць</p>
<p>З кавенькаю тупой.</p>
<p> </p>
<p>Напомніць пра зазімкі</p>
<p>У сцішанай вясне;</p>
<p>Рассыпле фотаздымкі,</p>
<p>Як веерам махне.</p>
<p> </p>
<p>І хіба ў нашай волі</p>
<p>Хоць хвілю запыніць?</p>
<p>Яшчэ святла даволі</p>
<p>І нельга не любіць.</p>
<p> </p>
<p>Парушым дзень звычайны,</p>
<p>Стандарт свайго жытла.</p>
<p>Яшчэ такой адчайнай</p>
<p>Я ўчора не была.</p>
<p> </p>
<p>І покуль снег зляжалы</p>
<p>Вясёлы дождж скубе,</p>
<p>Залётныя,</p>
<p>без жалю</p>
<p>Даверымся сабе!</p>
<p> </p>
<p> </p>
<h4><a id="chapter256"></a>ФАРТЫСІМА</h4>
<p>Расклад зімы вясна ў архівы спіша.</p>
<p>З вясны пачнецца мой наступны год.</p>
<p>Фартысіма — расколатая ціша.</p>
<p>Фартысіма — які глабальны лёд!</p>
<p> </p>
<p>Вось-вось лістоў зялёныя запалкі</p>
<p>Успыхнуць, салютуючы вясне.</p>
<p>Узбудзяцца з ліловых сноў фіялкі,</p>
<p>А ў далавах не хоча таяць снег.</p>
<p> </p>
<p>Скажы, якім найменнем адгукнецца</p>
<p>Крыжасты крыгалом, нібы разбой?</p>
<p>Заходзіцца ў чаканні свята сэрца,</p>
<p>А на душы не хоча глохнуць боль.</p>
<p> </p>
<p>Мы злучым незлучальныя паромы.</p>
<p>Мы соль з’ямо, забыўшыся на мёд.</p>
<p>Фартысіма... Яшчэ няма мне стомы.</p>
<p>Фартысіма — які бясконцы лёд!</p>
<p> </p>
<p> </p>
<h4><a id="chapter257"></a>* * *</h4>
<p>Звіняць вясёлыя лісты</p>
<p>Пад ветлы шум дажджоў.</p>
<p>О, гэта ранішняе: «Ты!»</p>
<p>Вячэрняе: «Няўжо?»</p>
<p> </p>
<p>Які ж удакладніў мастак</p>
<p>Мой лёс на палатне:</p>
<p>О, гэта радаснае: «Так!»</p>
<p>Сумлівае: «О не!»</p>
<p> </p>
<p>Два словы: разам, неўпапад!</p>
<p>Нібы з паўзабыцця...</p>
<p>А гэты белы снегапад</p>
<p>І гразь — працяг жыцця?</p>
<p> </p>
<p>Ды растае у тумане,</p>
<p>Вяртае дня вярстак,</p>
<p>О, гэта зманлівае: «Не!»</p>
<p>Сардэчнае: «О так!»</p>
<p> </p>
<p> </p>
<h4><a id="chapter258"></a>ПА ГРЫБЫ</h4>
<p>Ах, верасоўе, золкавыя ранкі!</p>
<p>Сухім галлём гады зашамацяць.</p>
<p>Гурмой на ўзлеску высыплюць паганкі,</p>
<p>Нібы далей няма чаго шукаць.</p>
<p> </p>
<p>Дубоў ды сосен сцішаная варта.</p>
<p>Тут лепшы грыб не возьмеш напавер.</p>
<p>Стары ляснік падсыпле жару-жарту:</p>
<p>«Глядзі, чым мухамор — не кавалер?»</p>
<p> </p>
<p>Стары мудрэц,— ён, як ігліца, колкі,</p>
<p>А вокі два — як водбліск васількоў.</p>
<p>...Я лезу, прабіваюся праз ёлкі,</p>
<p>Праз кіяхі арэхавых званкоў.</p>
<p> </p>
<p>Так шчодра наталяюся расою.</p>
<p>Ужо, бы квач, цяжэе чаравік,</p>
<p>Зашыўся ў мох, цікуючы за мною,</p>
<p>Баярын бору — горды баравік.</p>
<p> </p>
<p> </p>
<h4><a id="chapter259"></a>* * *</h4>
<p>Ні парушынкі ў небе, ні дажджынкі,</p>
<p>І мройна вішня пышная цвіце.</p>
<p>Яшчэ мая хада лягчэй пушынкі.</p>
<p>Адкуль цяжар так сэрцайка гняце?</p>
<p> </p>
<p>Душыла смага, цалавала спёка.</p>
<p>Маланка з громам звязвала канцы.</p>
<p>Але не памірала ад апёкаў —</p>
<p>Зацягваліся песнямі рубцы.</p>
<p> </p>
<p>Жыццё, ты стэп, што выгарэў да краю,</p>
<p>Дрыготкі ліст на восеньскім галлі.</p>
<p>І ўсё адно — цябе я абдымаю,</p>
<p>І ўсё адно цябе я бласлаўляю</p>
<p>За боль і рай на песеннай зямлі.</p>
<p> </p>
<p> </p>
<h4><a id="chapter260"></a>* * *</h4>
<p>За высокай кручаю-гарою —</p>
<p>Крылы недасяжныя твае.</p>
<p>Дык чаму ж нацятаю струною</p>
<p>Не рыдае сэрца, а пяе?</p>
<p> </p>
<p>Я яго аб гора разбівала,</p>
<p>Аб чужыя душы-камяні.</p>
<p>І цябе гадамі забывала,</p>
<p>Памінала — Божа барані!</p>
<p> </p>
<p>Так жыву, бы з вечара да ранку,</p>
<p>Дзе гнязда і птушка не саўе.</p>
<p>Дык чаму ж струною-ашуканкай</p>
<p>Не канае сэрца, а пяе?</p>
<p> </p>
<p> </p>
<h4><a id="chapter261"></a>БАЛАДА ВЯРТАННЯ</h4>
<p>Прыйшла к табе з далёкае дарогі.</p>
<p>Вачэй маіх знямогу не лаві.</p>
<p>Знасіліся сандалікі. І ногі</p>
<p>Параніліся моцна, да крыві!</p>
<p> </p>
<p>Чытаеш боль ці песню на абліччы,</p>
<p>Баішся дакрануцца да рукі.</p>
<p>Віхор пашкуматаў мой лёгкі сітчык,</p>
<p>Але прыліплі к целу васількі.</p>
<p> </p>
<p>Ды даражэй за розныя прапажы</p>
<p>Сустрэты мной адзін сівы Баян.</p>
<p>Не чуў даўно такой гаворкі, кажаш?</p>
<p>Няўжо і я — апошняй з магікан!</p>
<p> </p>
<p>Гаворыш, сам сцярпеў разрыў і мукі?</p>
<p>Дык што ж застыў, далёкі Божа мой:</p>
<p>Вось сціхлыя, патрэсканыя рукі,—</p>
<p>Ліні на іх гаючаю вадой!</p>
<p> </p>
<p> </p>
<h4><a id="chapter262"></a>ЯК ПРЫХОДЗЯЦЬ РАДКІ</h4>
<p>Не тыя, што пяском цякуць з эстрады,</p>
<p>Не тыя, што лязгочуць, як станкі,—</p>
<p>Халоднай ноччу, цёмнай, непрагляднай,</p>
<p>Самой пяшчотай цепляцца радкі.</p>
<p> </p>
<p>Мая любоў, ты зналася са страхам,</p>
<p>Але праз прорвы бед і бальшакі —</p>
<p>Калінавым і жытнім спелым шляхам</p>
<p>Самой прыродай слаліся радкі.</p>
<p> </p>
<p>Не ведаю нудоты. Толькі ноты</p>
<p>Радкоў наступных, часе, не ўтаі.</p>
<p>Хто спачувае мне? У адзіноты</p>
<p>Ў сябрах былі хіба што гультаі!</p>
<p> </p>
<p>О толькі б не ўзарвалася дачасна</p>
<p>Зямля, дзе ўжо сумуюць жаўрукі.</p>
<p>Вось ты зірнуў! І хораша, і ясна</p>
<p>Да самай поўні мрояцца радкі.</p>
<p> </p>
<p> </p>
<h4><a id="chapter263"></a>МЕТАФАРА</h4>
<p>Я высветлю цябе зусім знянацку</p>
<p>Над ціхім і напорыстым радком.</p>
<p>Метафара — ты ёлачная цацка,</p>
<p>Ліловы чад над бацькавым грудком.</p>
<p> </p>
<p>Калі нячутна снег ляціць над светам</p>
<p>І доўга не праходзяць маразы,</p>
<p>Ты нібы ў дар з’яўляешся паэту,</p>
<p>Здзіўляючы да чуйнае слязы.</p>
<p> </p>
<p>Цябе не раз лавілі, як какетку,</p>
<p>Прыклейвалі на чыстыя лісты.</p>
<p>Але заўжды была ты этыкетам</p>
<p>Народнае і мудрай прастаты.</p>
<p> </p>
<p>Не адхіліць бы кволую былінку,</p>
<p>Не размяняць на дробязь пачуцця!</p>
<p>О, гэта ты — нязгасная іскрынка:</p>
<p>Метафара сумнення і жыцця.</p>
<p> </p>
<p> </p>
<h4><a id="chapter264"></a>БОЛЬ</h4>
<p>Уваж. Хай быль-трава</p>
<p>Не будзе горкай піжмай.</p>
<p>...Ён, мама, двойчы два Герой.</p>
<p>Паклон, што выжыў!</p>
<p> </p>
<p>У срэбры — галава.</p>
<p>І смута — агнявая!!</p>
<p>Ты, мама, ратных два,</p>
<p>Удоўка радавая.</p>
<p> </p>
<p>Ты, мама, да канца</p>
<p>Пакорліва-святая...</p>
<p>А некаму свінца</p>
<p>Дагэтуль не хапае.</p>
<p> </p>
<p>А ворагу пячэ</p>
<p>Зялёны звон планеты.</p>
<p>А ў хіжасці яшчэ</p>
<p>Плануюцца ракеты.</p>
<p> </p>
<p>Не дай жа лёс, калі...</p>
<p>За намі, мама, тыя,</p>
<p>Навекі што ў зямлі</p>
<p>І двойчы два — жывыя!</p>
<p> </p>
<p> </p>
<h4><a id="chapter265"></a>* * *</h4>
<p>Калі змагла б, вярнула б я не слова:</p>
<p>Адзін прамень — зямлёй і небам між.</p>
<p>Мой ясны свет, зялёная дуброва,</p>
<p>Ты ўсё шуміш, ты ўсё яшчэ шуміш.</p>
<p> </p>
<p>Адзін прамень! Яго шукаюць рукі</p>
<p>Аблокамі і кручаю паміж.</p>
<p>Зялёны ліст нясцерпнае разлукі,</p>
<p>А ты звініш. Ты ўсё яшчэ звініш.</p>
<p> </p>
<p>Шукае смага ў працы паратунку,</p>
<p>А дзень з гары ляціць, як пара лыж,</p>
<p>Крыжасты шлях сумненняў і лятункаў,</p>
<p>Чым далей, боль,— мацней яшчэ баліш!</p>
<p>Адкрыты дням і снам трывожным вочы,</p>
<p>Дзе так нацята стоеная ціш!..</p>
<p>Страла, што паўз мяне прайшла аднойчы,</p>
<p>Ты ўсё ляціш, ты ўсё яшчэ ляціш.</p>
<p> </p>
<h4><a id="chapter266"></a>ЛЯ МУРОЎ СТАГОДДЗЯЎ</h4>
<p>І рака бруіцца васількова,</p>
<p>І лябёдка плавае ў стаўку.</p>
<p>Не сказаў на развітанне слова —</p>
<p>Толькі спешна сціснуў мне руку.</p>
<p> </p>
<p>Ля муроў стагоддзяў, ля падмуркаў,</p>
<p>Дзе яшчэ не вымерла святло,</p>
<p>Мітусяцца восы і казюркі,</p>
<p>Ладзячы утульнае жытло.</p>
<p> </p>
<p>А калі успыхнуць зараніцы</p>
<p>Горача,</p>
<p>нібыта макаў квет,—</p>
<p>Бачу голаў скрушнае званіцы,</p>
<p>Гамлета трагічны сілуэт.</p>
<p> </p>
<p>Дружа мой, як абяднела ліра:</p>
<p>Толькі спрэчкі — стрэламі ў сцяне.</p>
<p>Час — даўно! — ідзе пасля Шэкспіра,</p>
<p>А білет на драму — у цане!</p>
<p> </p>
<p> </p>
<h4><a id="chapter267"></a>НА ЎСЯКІ ВЫПАДАК</h4>
<p>Сын, як заўсёды,</p>
<p>Акуратна рабі урокі:</p>
<p>Дысцыпліна — харошая якасць</p>
<p>Не толькі поспеху ў школе.</p>
<p> </p>
<p>Сынок, як і ўчора,</p>
<p>Паслужы няўцешным суседзям,</p>
<p>Адзіны сын у каторых</p>
<p>Нечакана загінуў ад кулі</p>
<p>На суровым полі заслоны!</p>
<p> </p>
<p>Сыночак, чэсна, бы ўчора,</p>
<p>Прынось грашовую здачу</p>
<p>З прадуктовага магазіна.</p>
<p>Ды, на ўсякі выпадак,</p>
<p>Умей даць здачы</p>
<p>Подласці і няпраўдзе!</p>
<p> </p>
<p>І яшчэ: будзь прывязан,</p>
<p>Як можаш,</p>
<p>Да верных сяброў па сэрцу</p>
<p>(Не дай табе божа мяняць іх на новых!),</p>
<p>Бо можа так здарыцца,</p>
<p>Што заўтра —</p>
<p>Не выйду табе насустрэчу.</p>
<p>Мама.</p>
<p> </p>
<p> </p>
<h4><a id="chapter268"></a>* * *</h4>
<p>Будзе слоту абвяшчаць прагноз,</p>
<p>Лістабой учыніць ператруску.</p>
<p>Песняй, што расчуліла да слёз,</p>
<p>Я прыму цябе па-беларуску.</p>
<p> </p>
<p>Краю блаславёнага дачка,</p>
<p>Дзякуй лёсу,</p>
<p>маю не ў нагрузку —</p>
<p>Зорны крыж Мацея Бурачка...</p>
<p>Ты ўва мне прызнаеш беларуску?</p>
<p> </p>
<p>Сто разоў шукай другой красы,</p>
<p>А тым больш што свет даўно не вузкі!</p>
<p>...Ды калі ты не бязродны сын —</p>
<p>Гавары са мной па-беларуску.</p>
<p> </p>
<p>Час — вар’ят, шалёнае таксі.</p>
<p>Толькі ўсё ж не мыслю я аб спуску.</p>
<p>Кажаш, што магілы зараслі?</p>
<p>Памаўчы са мной па-беларуску.</p>
<p> </p>
<p> </p>
<h4><a id="chapter269"></a>ТАТА</h4>
<p>Позірк пяшчотны злаўлю,</p>
<p>Светлы, нібы ад пшаніцы:</p>
<p>— Хочаш, пярсцёнак куплю,</p>
<p>Хочаш — вазьму завушніцы.</p>
<p> </p>
<p>Ты клапаціўся дарма:</p>
<p>Вока на цацкі не мела.</p>
<p>Столькі мне год, што й сама</p>
<p>Я абдарыць бы хацела.</p>
<p> </p>
<p>Як зажуруся ў жыцці —</p>
<p>Хоць бы маленькую ўцеху!</p>
<p>А да цябе — не дайсці,</p>
<p>А да цябе — не даехаць.</p>
<p> </p>
<p>Ты мой заступнік адзін.</p>
<p>Высахлі слёзы. Не плачу.</p>
<p>Дык хоць у сне пакладзі</p>
<p>Рукі на лоб мой гарачы.</p>
<p> </p>
<p> </p>
<h4><a id="chapter270"></a>НАША ПОЛЕ</h4>
<p>Вось і пажата наша поле,</p>
<p>Аціхлі спеву каласы.</p>
<p>...Мы пасядзім з табой, саколе,</p>
<p>Як і ў мінулыя часы.</p>
<p> </p>
<p>На шлях няроўны азірнуся</p>
<p>І на удачу — мімаходзь...</p>
<p>Ты не паддайся чорнай скрусе,</p>
<p>Капрызам веку не дагодзь!</p>
<p> </p>
<p>Сягоння — ўзлёт, а заўтра ціша</p>
<p>І крылы складзены стырна.</p>
<p>Але прыслухайся, як дыша</p>
<p>І як пяе душы струна.</p>
<p> </p>
<p>Адна яна! Адна — да болю,</p>
<p>Да азарэння, да слязы!</p>
<p>І каласіцца наша поле,</p>
<p>Як і ў харошыя часы.</p>
<p> </p>
<p> </p>
<h4><a id="chapter271"></a>РАДАСЦЬ</h4>
<p>Вось бы й не было тугі — бяссоння,</p>
<p>Злых вятроў, занудлівых дажджоў.</p>
<p>Чысты снег на плоце і балконе.</p>
<p>Я кармлю расчулена сягоння</p>
<p>З далані вясёлых снегіроў.</p>
<p> </p>
<p>Лес, ставок ды заінелы кусцік...</p>
<p>Шклінка недаверу звонка хрусне.</p>
<p>Ўецца маладая палазня.</p>
<p>Ўсё ізноў вяртаецца да вусця:</p>
<p>Годы, перазовы, чысціня.</p>
<p> </p>
<p>Ты мне праўду залатую схлусіш,</p>
<p>Слоўкам недазволеным укусіш,</p>
<p>Нібыта юрлівы маразок.</p>
<p>Возьмеш — і навекі не адпусціш</p>
<p>Плеч маіх знямелы астравок.</p>
<p> </p>
<p>Будзе сон трывожны і адхланне.</p>
<p>Будзе падаць рэўнасці шкала.</p>
<p>Бласлаўляю сонечнае ззянне,</p>
<p>Позняе і дзіўнае вяртанне</p>
<p>Вуснамі — да вусця і святла!</p>
<p> </p>
<p> </p>
<h4><a id="chapter272"></a>ЗАСТАЮСЯ КАХАНАЙ!</h4>
<p>Страшна ўвечары жыць</p>
<p>З незагоенай ранай.</p>
<p>Ты сказаў: «Адбаліць,</p>
<p>Заставайся каханай».</p>
<p> </p>
<p>Страшна ноччу мне быць</p>
<p>З гаркатой апантанай.</p>
<p>Ты сказаў: «Адшчыміць,</p>
<p>Заставайся каханай».</p>
<p> </p>
<p>Ах, нуда — не бяда</p>
<p>Ў цішыні расстралянай.</p>
<p>На праломе ільда</p>
<p>Застаюся каханай.</p>
<p> </p>
<p>Валуны ды вуглы,</p>
<p>Золь дарогі калянай.</p>
<p>У праёме імглы</p>
<p>Застаюся каханай!</p>
<p> </p>
<p> </p>
<h4><a id="chapter273"></a>І ПРЫЙДУЦЬ ІНШЫЯ...</h4>
<p>І прыйдуць іншыя, другія,</p>
<p>Нібы вясновы — хлыне хор.</p>
<p>Ды ў час глыбокай настальгіі</p>
<p>Ёсць сэрцу спеўнаму дакор:</p>
<p> </p>
<p>Там, у палоне шчаснай мукі,</p>
<p>Дзе шлях паэта не відзён,</p>
<p>Я ноч растрачвала на гукі</p>
<p>І на радкі — праменні дзён.</p>
<p> </p>
<p>Але — ізноў! — ратункам рання</p>
<p>Любоў і песня на зямлі.</p>
<p>Ва ўсе часы — ад запытання</p>
<p>Да апраўдання мы жылі.</p>
<p> </p>
<p>І прыйдуць іншыя... Узаемна</p>
<p>Уславім дзён сэрцабіццё.</p>
<p>Пара мне знаць, што недарэмна</p>
<p>Па кроплі траціцца жыццё!</p>
<p> </p>
<p> </p>
<h4><a id="chapter274"></a>НА ГОЛАС ЛІРЫ</h4>
<p>І кожны дзень — гарачы вырай</p>
<p>Здзіўленняў, радасці, клапот.</p>
<p>Так я іду на голас ліры,</p>
<p>Дзе ўсё — фантазія, палёт.</p>
<p> </p>
<p>Які зайздросны свет паэта —</p>
<p>З нябачных промняў вобраз ткаць,</p>
<p>І — заміраць на схіле лета,</p>
<p>І ў вольным слове ўваскрасаць!</p>
<p> </p>
<p>Яшчэ світаюць і лунаюць</p>
<p>Сузор’і вернасці ў палях.</p>
<p>Няхай грамы ператрасаюць,</p>
<p>Пераварочваюць мой шлях.</p>
<p> </p>
<p>Але гудзе любові крылле,</p>
<p>Шчаслівы славячы прыгнёт.</p>
<p>Жыццё маё, і там, на схіле,</p>
<p>Ты ўсё — загадкавы палёт.</p>
<p> </p>
<p> </p>
<h4><a id="chapter275"></a>АБОЗ</h4>
<p> </p>
<h5><a id="chapter276"></a>Малюнак дзяцінства</h5>
<p>Абшар жытны, зіркастыя півоні.</p>
<p>Яшчэ на ласку не ўзрасло цаны.</p>
<p>Майго маленства залатыя коні</p>
<p>І шчырыя — на песню — цыганы.</p>
<p> </p>
<p>Рассыпаны па ўзлесках медуніцы,</p>
<p>Гандлюе крама сітчыкам з нябёс.</p>
<p>Смачнейшую бярэ ваду з крыніцы</p>
<p>Перасялян здарожаны абоз.</p>
<p> </p>
<p>Дзяцей варушыць дзядзька чарнавокі:</p>
<p>«Праспіце, соўкі, сонца ў галавах».</p>
<p>Плывуць шляхі, як светлыя аблокі...</p>
<p>Ды я не знаю ніц яшчэ пра Шлях!</p>
<p> </p>
<p>Мне хочацца кудысь перасяліцца</p>
<p>І ехаць пад крылатасцю аблок.</p>
<p>...Імчыць жыццё, нібыта калясніца,</p>
<p>А я ў руках трымаю вузялок.</p>
<p> </p>
<p>Куды ж — здалёк! — вяртаюся напіцца?</p>
<p>Даверлівасць душы, як матылёк.</p>
<p>Імчыць жыццё, нібыта калясніца,</p>
<p>І я у ім — заманлівы яздок.</p>
<p> </p>
<p> </p>
<h4><a id="chapter277"></a>...ТЫ НІБЫ ЗНОЎ  КУПАЕШСЯ Ў РАЦЭ</h4>
<p>Нервова ў сне уздрыгвае стыхія.</p>
<p>Вартуе месяц зорак чараду.</p>
<p>Спакойны плаў, а берагі крутыя.</p>
<p>І п’е зара глыбокую ваду.</p>
<p> </p>
<p>Расце трава пад буйнаю расою,</p>
<p>Тэмпература яснасці у руж.</p>
<p>Я захлынуся дзіўнай цішынёю</p>
<p>Бліз вёсачкі, што грэе сорак душ.</p>
<p> </p>
<p>Лясоў і рэк высокая свабода,</p>
<p>Мне не з пляча з табою быць на «ты».</p>
<p>Спакон вякоў натуршчыца-прырода</p>
<p>Баялася людское слепаты.</p>
<p> </p>
<p>О колькі пад нагамі красак стлела!</p>
<p>О колькі незаўважана цвіце!</p>
<p>Душа, ты, як ад болю, прасвятлела,</p>
<p>Ты нібы зноў купаешся ў рацэ.</p>
<p> </p>
<p> </p>
<h4><a id="chapter278"></a>* * *</h4>
<p>Шастае вятрыска па дуброве.</p>
<p>Сонца лістапада — на нулю.</p>
<p>Залатой саломачкі карове</p>
<p>Паўкапешкі шчыра рассцялю.</p>
<p> </p>
<p>Покуль будуць частавацца госці</p>
<p>Ды цягнуць расчулены хмялёк,</p>
<p>Занясу Барбосу (ягамосці,</p>
<p>Проша не аб’едзены кусок).</p>
<p> </p>
<p>Пойдзе галасей руды і хмуры,</p>
<p>Асівее цішыня двара.</p>
<p>Лаз прыкрыю, каб дурніцы-куры</p>
<p>Не ўпусцілі хіжага тхара.</p>
<p> </p>
<p>Стане песні дзіўнай пераборы</p>
<p>Варушыць зрадзелая радня.</p>
<p>Будзе ноч празрыстая. І зоры.</p>
<p>І паўсюль — на свеце! — дабрыня.</p>
<p> </p>
<p> </p>
<h4><a id="chapter279"></a>* * *</h4>
<p>Слоў медзякі... Пачуццяў бранзалеткі...</p>
<p>Іграй, святло! Струмень, любові ток!</p>
<p>Душа, ты напрасілася ў паэткі?</p>
<p>Глыбей, з гадамі, чую твой аброк.</p>
<p> </p>
<p>О ты, чаўночак сельскае хаціны,</p>
<p>Вяртай мяне ды на свае кругі!</p>
<p>Прайшлі вякі, баталіі, карціны...</p>
<p>Каму ж і чым не сплочаны даўгі?</p>
<p> </p>
<p>На карце міру хто паставіць кропку —</p>
<p>Празорлівы палітык ці паэт?</p>
<p>Яшчэ не ўсе раскрыліся раскопкі</p>
<p>Загінуўшых ад хіжасці планет.</p>
<p> </p>
<p>А свет ізноў — спакусы ды інтрыгі,</p>
<p>А свет ізноў на вастрыні падзей.</p>
<p>...Мае вярыгі — будучыя кнігі,</p>
<p>Я думаю пра вас, як пра людзей.</p>
<p> </p>
<h4><a id="chapter280"></a>ВІШНЯ</h4>
<p>Ясельда. І кладачка, як прасла,</p>
<p>Зоўнае зязюліна «ку-ку».</p>
<p>Молада. Зажурана. І ясна.</p>
<p>Ціха, бы ў таежным тупіку.</p>
<p> </p>
<p>Дзесьці спее сонная залева</p>
<p>І чакае лодачка вясла.</p>
<p>Берагам пакатым ходзіць Ева —</p>
<p>Заатэхнік нашага сяла.</p>
<p> </p>
<p>Вішня ў квеце, цененькае дрэва</p>
<p>Да смугі — адкрытае вясне.</p>
<p>Жэўжыкі гукаюць: «Калалева!»</p>
<p>Каралева? А чаму ж і не!</p>
<p> </p>
<p>Гэй, дружочкі, хто аклікне Еву,</p>
<p>Хто пашле сардэчны ёй прывет?</p>
<p>Ані вецярочка, ні павеву...</p>
<p>Ападае сам вішнёвы цвет.</p>
<p> </p>
<p> </p>
<h4><a id="chapter281"></a>СВЯТА ПІРАГА</h4>
<p>Пірог спякла, ды ўспомніла шайморы,</p>
<p>Бяздомнасці сівыя палыны...</p>
<p>Ты плачаш, мама? (Год ідзе каторы,</p>
<p>Каторы час ідзе пасля вайны!)</p>
<p> </p>
<p>Ты ўся гарыш, нібы пасля застуды,</p>
<p>Як за акном — пякуча-алы мак.</p>
<p>Мне страшна так, што я бягу да студні,</p>
<p>Вядро ж не набіраецца ніяк!</p>
<p> </p>
<p>Нясу нарэшце менш чым паўвядзерца —</p>
<p>Вада чамусьці плешча цераз край!</p>
<p>Маёй журбы сярэбранае сэрца,</p>
<p>Ты пачакай. Я хутка. Пачакай!</p>
<p> </p>
<p>Пагодны май, і светлыні даволі.</p>
<p>Святочны май. І свята пірагоў.</p>
<p>Ды ўбачу, як расце яшчэ на полі</p>
<p>Наш горкі хлеб. І горкая любоў.</p>
<p> </p>
<p> </p>
<h4><a id="chapter282"></a>* * *</h4>
<p>Такой прысні, як яблыневы сад.</p>
<p>Там не ачахла сонечная сцежка.</p>
<p>Хвалюецца высокі снегапад,</p>
<p>А на губах — іскрыстая усмешка.</p>
<p> </p>
<p>Нібы прадаўшы жыта, спяць сваты,</p>
<p>А на вусах — па зманліваму слоўцу.</p>
<p>Мы пройдзем праз драпежныя пасты</p>
<p>Шыпшынніку і хітрага ядлоўцу.</p>
<p> </p>
<p>Гусцее пільнай ночы абалонь,</p>
<p>А наша лодка, як на смех, без донца.</p>
<p>Ды пройдзем праз калінавы агонь,</p>
<p>Каб затрымацца на узлёце сонца!</p>
<p> </p>
<p>Запамятай такою, як была,</p>
<p>Здзірала як нясцерпныя кляйноты.</p>
<p>Смяюцца вочы, поўныя святла,</p>
<p>А на губах — гарчавінка самоты.</p>
<p> </p>
<p> </p>
<h4><a id="chapter283"></a>* * *</h4>
<p>Вось так узгараецца слова:</p>
<p>Паблізу. Сардэчна. Здаля.</p>
<p>Мы будзем з табою часова —</p>
<p>Праменьчык,</p>
<p>Іскрынка,</p>
<p>Ралля.</p>
<p> </p>
<p>Спяшаемся часта дарэмна.</p>
<p>Марудзім на пошласць і зло.</p>
<p>Мы будзем з табою ўзаемна —</p>
<p>Каліна,</p>
<p>Слязіна,</p>
<p>Святло.</p>
<p> </p>
<p>Глядзі, як заранка трапеча</p>
<p>Над шапкай зялёнай галля!</p>
<p>Мы будзем з табою навечна —</p>
<p>Карэньчык,</p>
<p>Каменьчык,</p>
<p>Зямля.</p>
<p> </p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Мтацмінда (груз.) — святая гара</p>
</div>
<div class="footnote"><p><sup><a id="footnote-2">2</a></sup> Memento mori (лац.)  - помні пра смерць.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>