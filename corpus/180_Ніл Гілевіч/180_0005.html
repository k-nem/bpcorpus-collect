<div class="container">
<div class="book-utils">
<div id="qrcode"></div>
<a href="/Nil_Hilevic/Nacleh_na_buslancy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ніл Гілевіч -->
<!-- HEADER_FIELD CreationYear: 1975-1977 -->
<!-- HEADER_FIELD Edition: Гілевіч Н.  Начлег на буслянцы: П'есы.— Мн.: Маст. літ., 1980.— 176 с. -->
<!-- HEADER_FIELD FirstPublicationYear: 1980 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1980 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Начлег на буслянцы -->
<h2><a href="http://knihi.com/Nil_Hilevic/">Ніл Гілевіч</a></h2>
<h2>Начлег на буслянцы</h2>
<div style="height: 3rem"></div>
<!-- TOC_BEGIN -->
<a href="#chapter1">КАРЦІНА ПЕРШАЯ</a><br/>
<a href="#chapter2">КАРЦІНА ДРУГАЯ</a><br/>
<a href="#chapter3">КАРЦІНА ТРЭЦЯЯ</a><br/>
<a href="#chapter4">КАРЦІНА ЧАЦВЁРТАЯ</a><br/>
<a href="#chapter5">КАРЦІНА ПЯТАЯ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p><b>ДЗЕЙНЫЯ АСОБЫ:</b></p>
<p><b>Барэйка Павел Арсеневіч</b> — навуковы супрацоўнік інстытута мовазнаўства, гадоў 25.</p>
<p><b>Лера</b> — жонка Барэйкі, на год-два маладзейшая за мужа.</p>
<p><b>Бладыка Аскольд Гаўрылавіч</b> — гаспадар дачы на возеры Лясное, гадоў 30.</p>
<p><b>Алік</b> — сябар і хаўруснік Бладыкі, гадоў 30.</p>
<p><b>Жыткевіч Адам Лявонавіч</b> — былы рабочы рыбгаса ў Лясным, пенсіянер, гадоў 60 з хвосцікам.</p>
<p><b>Жардэцкі Юстын Антонавіч</b> — аднавясковец і равеснік Жыткевіча, таксама пенсіянер.</p>
<p><b>Нішчык Сцяпан Іванавіч</b> — кватарант Жыткевіча, гадоў 50.</p>
<p><b>Іра, Люда</b> — дзяўчаты з турбазы, ім гадоў па 20.</p>
<p> </p>
<h3><a id="chapter1"></a>КАРЦІНА ПЕРШАЯ</h3>
<p>Хата і двор Жыткевіча. Злева на пярэднім плане хата — сцяной, процілеглай фасаду. У сцяне два акны, адно адчынена. Каля хаты, якраз паміж вокнамі, лаўка. Справа на пярэднім плане хляўчук, за ім — дашчаная прыбудоўка. Крыху далей — дрывотня, ляжаць круглякі, стаяць дзве калодкі. За дрывотняй — высокая бяроза з буслянкай на зломаным вяршку. Далей за дваром — сосны. У прагале блішчыць вада — там возера.</p>
<p><b>Гаспадар</b> — у шэрым танным гарнітуры, у шэрай шапцы, у чаравіках — выходзіць з-за хаты і садзіцца на лаўцы. Бачна, што ён нападпітку. Адкідвае галаву да сцяны, заплюшчвае вочы і пачынае няголасна спяваць.</p>
<p><b>Жыткевіч </b><i>(пяе).</i></p>
<p> </p>
<div class="POETRY">
<p>Хлопец здуру ажаніўся, ой-ё-ёй,</p>
<p>Навек жонкай падавіўся, ой, божа ж мой!</p>
<p>Ані лыжкі, ані міскі, ой-ё-ёй,</p>
<p>Павесілі тры калыскі, ой, божа ж мой!</p>
<p>Даў ён жонцы тры капейкі, ой-ё-ёй:</p>
<p>— Купі, жонка, хлеба, солі, ой, божа ж мой!</p>
<p>Хлеба, солі не купіла, ой-ё-ёй,</p>
<p>На базары заблудзіла, ой, божа ж мой!</p>
</div>
<div class="CLEAR"></div>
<p> </p>
<p>Справа на сцэну выходзіць <b>Жардэцкі</b> — у ботах, у чорных галіфэ, у паношаным рыжым кіцелі, у старой фуражцы з бліскучым казырком.</p>
<p><b>Жардэцкі </b><i>(падыходзячы да Жыткевіча).</i> Слаба пяеш!</p>
<p><b>Жыткевіч </b><i>(адплюшчыў вочы).</i> А-а, Юстын. Здароў!</p>
<p><b>Жардэцкі. </b>Здароў! <i>(Падае руку. Садзіцца побач.)</i> Слаба пяеш, кажу. Чуць цягнеш. Як<b> </b>бы табе дыхання не хапае.</p>
<p><b>Жыткевіч. </b>Ты ж ведаеш, што нам дыханне дае. З <b></b>бутэлькі «чарніла» не распяешся.</p>
<p><b>Жардэцкі. </b>Дык усё-такі бутэльку ўжо ўвабраў?</p>
<p><b>Жыткевіч. </b>Гэны, што ў Вікці на кватэры, лодку ўзяў. Прыпёрся на досвітку — я яшчэ дрыхнуў. Замест рублёўкі гатовую прадукцыю прынёс. Яблычнае. Ну, чорт з ім, кажу. Так смылела ў душы, што і яблычнаму рад быў.</p>
<p><b>Жардэцкі. </b>А я сёння яшчэ нашча. І <b></b>не нюхаў.</p>
<p><b>Жыткевіч. </b>Дык схадзі панюхай! <i>(З </i><b></b><i>намёкам.) </i>Я магу правесці, паказаць дзе. І <b></b>адкупорыць памагу.</p>
<p><b>Жардэцкі. </b>Гэ-э, бач, мондры! Ты ж мяне не клікаў на падмогу — адкупорваць... Я вось прыйшоў да вываду, што трэба яшчэ адну лодку раздабыць.</p>
<p><b>Жыткевіч. </b>Дзвюх ужо мала? За шкірку возьмуць. Скажуць, прыватную лодачную станцыю адкрыў.</p>
<p><b>Жардэцкі.</b> Не возьмуць. У сястры будзе стаяць, у Тэклі. Мае ж яна права на лодку, хоць сабе і без мужыка жыве? Каму якая справа да гэтага? Буду да яе пасылаць дачнікаў, хай выдае, як сваю.</p>
<p><b>Жыткевіч. </b>Каб у цябе іх і дзесяць было, дык ты б думаў, як бы гэта і яшчэ адну, адзінаццатую, займець.</p>
<p><b>Жардэцкі.</b> І <b></b>дзесяць не завадзіла б... Паспрабуй не думаць, калі сёння зранку, ну, далібог, чалавек сем пыталася! Вось тады і дыханне было б што трэба! І <b></b>пелася б іначай.</p>
<p>У адчыненым акне паказваецца <b>Нішчык,</b> аблакаціўся на падаконнік і прыслухоўваецца да размовы.</p>
<p><b>Жыткевіч. </b>Я ўжо не раз казаў, што табе трэба было з маёй Анцяй жаніцца. Яна во мне жыцця не дае — каб яшчэ і з гэтага боку, ля гэтай сцяны, веранду зрабіў для дачнікаў. Каб яшчэ за лета сотні паўтары выкалачваць...</p>
<p><b>Жардэцкі.</b> З <b></b>галавой баба, правільна мазгуе. Ты ж пенсію ёй не аддаеш, а грошы ў хаце патрэбны.</p>
<p><b>Жыткевіч. </b>Во-во, паспачувай ёй!.. Ты спытай, дзе яна гэтыя дзяе, што бярэ з кватарантаў. Мне ж не перападае ні капейкі! Мой увесь прыварак — калі пушчу каго пераначаваць у сваю «рэзідэнцыю», у гэну прыбудоўку ля хлева. Яшчэ ў канцы мая мяне выпэндзіла туды... Грошы, брат, колькі б іх ні меў,— усё роўна мала.</p>
<p><b>Жардэцкі. </b>Але лепей, калі іх болей. Ты ж, відаць, чуў, што мы ўчора пастанавілі?</p>
<p><b>Жыткевіч. </b>Дзе?</p>
<p><b>Жардэцкі. </b>У Занямонца. Сабраліся грамадой і прынялі пастанову. Па цябе таксама хлапца пасылалі, калі гэта дзела абмазгоўвалі, але ж цябе некуды знесла.</p>
<p><b>Жыткевіч. </b>А што вы пастанавілі?</p>
<p><b>Жардэцкі. </b>А так што пераключай сваіх кватаранцікаў на дзесятку вышэй. Пастанавілі ў гэтым годзе браць у месяц за пакой ці там за веранду на чырвонца болей. Так што — давай абвяшчай сваім. Каб не было разнабою. Каб па ўсёй вёсцы адна цана была.</p>
<p><b>Жыткевіч.</b> І <b></b>гэтыя браць сорамна, а вы яшчэ дзесятку. Язык не павернецца сказаць людзям...</p>
<p><b>Жардэцкі</b> <i>(з запалам).</i> Ат, ерунду ты, Адам, гародзіш, скажу я табе! Сорамна! Якое тут сорамна, калі ўсё законна, па агульнай пастанове! Пакой, як сырабойня, і аддаваць за паўсотні на цэлы месяц? Сама мала шэсцьдзесят браць трэба! У Крыму, расказваў Тэклін хлапец, малюпасенькая каморка на тры ложкі — сто цалковых без разгавораў! А ты — сорамна!.. <i>(Паўза.)</i> Пайшлі — паможаш адкупорыць, і я табе лепш растлумачу, чаму не сорамна. У мяне тут недзе <i>(ляпае па кішэні кіцеля)</i> пяцёрачка целяпаецца. <i>(Падымаецца з лаўкі.)</i></p>
<p><b>Жыткевіч</b> <i>(ажыўлена).</i> Гэта — іншая справа! З <b></b>гэтага і пачынаў бы адразу. <i>(Падымаецца з лаўкі.)</i></p>
<p><b>Жардэцкі.</b> Ты скажы Анці пра нашу пастанову. Калі сам гэткі сарамлівы — хай яна аб’явіць...</p>
<p><b>Жыткевіч</b> і <b>Жардэцкі</b> пайшлі.</p>
<p>На двор выходзіць з хаты <b>Нішчык</b> — тоўсты, лысаваты, у майцы і ў шортах, у сандалях басанож. Нейкі час ён стаіць пасярод двара, задумаўшыся.</p>
<p><b>Нішчык</b> <i>(сам сабе, ківаючы галавой).</i> М-хы-хы-хы! Што ж гэта такое робіцца? Яшчэ дзесятачку лупіць будуць! Тры гады назад за гэты самы пакойчык плаціў трыццаць, праз год — сорак, летась — паўсотні, а сёлета, выходзіць,— шэсцьдзесят. Можна падумаць, што і мая зарплата за гэтыя гады ў два разы большая стала. <i>(Ківае галавой.) </i>І <b></b>нічога не зробіш: усім сялом змовіліся. Заўтра аб’явяць семдзесят — будзеш плаціць семдзесят, калі адпачыць хочаш. Не стаўляць <b></b>жа мне палатку ў лесе! М-мы-хы-хы! <i>(Круціць галавой, ідзе на край сцэны да дрывотні, садзіцца на калодку, падымае з зямлі недароблены лазовы кошык, дастае з кішэні складанчык, прымаецца за работу.)</i></p>
<p>З <b></b>левага краю сцэны паяўляюцца <b>Павел</b> і <b>Лера.</b> Бачна, што вельмі стомленыя.<b></b> Спыняюцца,<b></b> ставяць на зямлю куфэрак, бавул і рукзак, азіраюць хату. Нішчыка ім пакуль не бачна.</p>
<p><b>Лера.</b> Усё, Паўлік, больш я — ні кроку. Калі і тут не ўладкуемся — я вяртаюся ў Мінск.</p>
<p><b>Павел</b> <i>(кладзе Леры на плячо руку і ласкава глядзіць у твар).</i> Уладкуемся. Вось пабачыш. Ёсць <b></b>у мяне такое прадчуванне... Толькі ты не кідайся ў паніку. Ну, вельмі прашу цябе!</p>
<p><b>Лера.</b> А калі ўсё-такі не — што ты думаеш рабіць?</p>
<p><b>Павел.</b> Думаю, тады мы зробім так: перадыхнём тут, папалуднуем, ты супакоішся і — пойдзем далей, у Альхоўку ці ў Жылічы. Свет клінам не сышоўся! І <b></b>там — тое самае возера, і бераг, кажуць, не горшы. Згода?</p>
<p><b>Лера</b> <i>(круціць галавой).</i> Не. Я сваё сказала цвёрда: або тут, у Лясным, або — вяртаюся ў Мінск. Ты зусім забываешся на адну акалічнасць. Тут цэнтр, на беразе — і лодачная станцыя, і кінатэатр, і рэстаран, і закусачная... А там, там жа — нічога гэтага няма, глухамань. Ці ты думаеш, я буду ўвесь час капцець на кухні? Добра ж я правяду адпачынак! Дзякуй табе. <i>(Надзьмула губы, гатова вось-вось заплакаць.)</i></p>
<p><b>Павел</b> <i>(гладзіць Леру па плячы, супакойвае). </i>Ціх-ціх-ціх-ціх!.. Толькі не засмучайся, прашу цябе. Такой жоначцы я і сам гатаваць памагу.</p>
<p><b>Лера.</b> Ведаю тваю помач. Як зоймешся тут сваёй навукай — толькі і будзеш цягацца па хатах, па старых бабулях. Як і летась у Заазер’і.</p>
<p><b>Павел.</b> Ну, што <b></b>ты загадзя бядуеш? Можа, нас чакае добрая кватэра! Пайду ў хату пытацца. <i>(Памкнуўся пайсці, але пачуў у двары кашаль і ўбачыў Нішчыка. Ціха да Леры.)</i> А вунь ці не гаспадар сядзіць? Хадзем. <i>(Павел і Лера бяруць рэчы і падыходзяць да Нішчыка.)</i> Добры дзень вам!</p>
<p><b>Нішчык</b> <i>(шморгаючы дубцом між рэбраў кошыка).</i> Дзень добры і вам!</p>
<p><b>Павел.</b> Ці не гаспадар будзеце?</p>
<p><b>Нішчык.</b> Не. Гаспадар, мабыць, у закусачную падаўся.</p>
<p><b>Павел.</b> А я гляджу — за такой работай, пэўна, гаспадар, думаю. Гэта ж на грыбы рыхтуеце?</p>
<p><b>Нішчык.</b> На грыбы. Некалі ў маленстве, як жыў у вёсцы, плёў неблагія кошыкі. Вот — рашыў успомніць.</p>
<p><b>Павел.</b> Добра атрымліваецца. Прыгожа.<b></b></p>
<p><b>Лера.</b> А вы не ведаеце: у гаспадара ёсць вольны пакой? Нам патрэбен на месяц пакой — хочам адпачыць тут.</p>
<p><b>Нішчык</b> <i>(падымае вочы на Леру, глядзіць з іранічнай усмешкай).</i> Вольны пакой?.. Пра што вы гаворыце. У гэтай хаце кватарантаў, як селядцоў у бочцы. І <b></b>ў пакоях, і на верандах, і ў сенцах. Можа, нават і на гарышчы, бо і там, чуваць, вечарам тупаюць. Хіба што, можа, хто-небудзь выязджаць збіраецца.</p>
<p><b>Лера.</b> А сам ён з сям’ёю дзе начуе? Для сябе ж нейкі пакой пакінуў?</p>
<p><b>Нішчык.</b> Сям’я ў яго цяпер — адна старая. Дзеці — <b></b>жанатыя, калі часам заглянуць — усіх на гарышча тураць. А старая — шчыра кажучы, дык і не ведаю, дзе начуе. Мабыць, недзе ў сенцах на лаве. Сам во ў гэтай прыбудоўцы спіць <i>(ківае галавой на прыбудоўку.)</i></p>
<p>Дзесьці за хатай зноў чуецца «Хлопец здуру ажаніўся, ой-ё-ёй» у знаёмым выкананні Жыткевіча.</p>
<p>Вось і гаспадар вяртаецца. З <b></b>песняй.</p>
<p>З-за <b></b>хаты выходзіць <b>Жыткевіч</b> і кіруе да прыбудоўкі.</p>
<p><b>Павел.</b> Добры дзень вам!</p>
<p><b>Жыткевіч</b> <i>(спыняецца).</i> Здрасце!</p>
<p><b>Павел.</b> А мы да вас, гаспадар. Ці не патрэбны вам кватаранты?</p>
<p><b>Жыткевіч.</b> Кватаранты? Міленькі ты мой... Мне як мне, але маёй бабе вы — во як патрэбны! <i>(Паказвае «пазарэз».)</i> Ды яна б вас... палавіну Мінска ўзяла да сябе! Яна б вас у кожную шчыліну панаторкала!</p>
<p><b>Лера</b> <i>(нецярпліва).</i> Ну, хоць адзін вольны пакой ёсць у вас?</p>
<p><b>Жыткевіч.</b> Божа, якая пекная панечка! Дайце вашу ручку! <i>(падыходзіць і цмокае Леры ў руку.) </i>Што ж гэта мне для вас прыдумаць?.. Слухайце, можа, вам мая «рэзідэнцыя» спадабаецца? Вы ж маладыя, здаровыя, га?</p>
<p><b>Лера.</b> Якая рэзідэнцыя?</p>
<p><b>Жыткевіч.</b> Мая асабістая! Калі толькі прыйдзецца вам даспадобы — займайце! <i>(Ідзе да прыбудоўкі і адчыняе насцеж дзверы.)</i> Прашу! Як вам, маладым, дык можна тут жыць прыпяваючы!<b></b></p>
<p>Павел і Лера падыходзяць да дзвярэй.</p>
<p><b>Лера</b> <i>(крывячы губы).</i> У гэтым катуху — жыць прыпяваючы?</p>
<p><b>Жыткевіч</b> <i>(крыху абражана).</i> Панечка! Вы ж будзеце спаць на свежым сене і на чыстым паветры! Наберыцё здароўя на сто гадоў сабе! Скажу бабе, каб вам дала коўдру цёплую нанач. Тут во і ўслон я зрабіў, і цвікі загнаў у сцяну, каб вопратку вешаць. А як жа людзі ў палатках жывуць? На зямлі спяць?..</p>
<p><b>Павел</b> <i>(да Леры</i> — <i>тонам, у якім чуецца просьба, каб яна згадзілася).</i> А ты ведаеш, тут, бадай, не горш, чым у якім пакоі. Ты паглядзі: зацішна і сена многа, а ў сене — цёпла, хораша... Я ўсё маленства летам спаў у пуні на сене, аж пакуль вучыцца не паехаў.</p>
<p><b>Лера</b> <i>(да Паўла).</i> Ціха!.. <i>(Паварочваецца да Жыткевіча.)</i> Тут у вас нехта ляжыць у сене! Я чую, як нехта цяжка сапе!</p>
<p><b>Жыткевіч</b> <i>(ступае наперад).</i> Хто сапе? Ніхто не мог сюды залезці — замкнута было. А калі які валацуга залез, дык я яго зараз!.. <i>(Прыслухоўваецца.)</i> Панечка, ніхто не сапе! Гэта свіння дыхае!</p>
<p><b>Лера.</b> Хто?</p>
<p><b>Жыткевіч.</b> Свіння! Наелася, пражора, дык ляжыць і адсапваецца.</p>
<p><b>Лера.</b> О, які жах! <i>(Да Паўла.)</i> Куды ты мяне прывёў, Паўлік? Гэта я разам са свіннёй спаць буду?</p>
<p><b>Жыткевіч.</b> Панечка, дык жа свіння не тут, а ў хляве, за сцяною. А тут усё чыстае.</p>
<p><b>Лера.</b> Але ж чуваць, як яна агідна сапе! А калі ўздумае рохкаць?</p>
<p><b>Жыткевіч.</b> Ды яна амаль ніколі не рохкае! Чаго ёй рохкаць? Што ёй — яды не хапае... Чыстым хлебам баба корміць, па васемнаццаць капеек буханка!.. А часам дык і батонамі!.. Ну, я бачу — пані не <b></b>падабаецца мая «рэзідэнцыя», тады — перапрашаю.<b></b> Я вам хацеў паспагадаць, бо нічога вы ў Лясным лепшага не знойдзеце, а калі так... то перапрашаю. <i>(Хоча зачыніць прыбудоўку.)</i></p>
<p><b>Павел</b> <i>(спыняе Жыткевіча).</i> Пачакайце. <i>(Да жонкі.)</i> Не расстройвайся, Лерачка, і паслухай мяне. Адразу мы можам не знайсці, што хочам. Таму я прапаную так: спынімся тут на дзень-два, а тым часам я пахаджу ў наваколлі, пашукаю. Нічога за дзень-два тут з намі не стане. Чэснае слова! А тым часам лёс нам пойдзе насустрач. Вось пабачыш! <i>(Да Жыткевіча.)</i> На пару дзён вы адступіце нам гэту «рэзідэнцыю»?</p>
<p><b>Жыткевіч</b> <i>(махае ў знак згоды рукою).</i> Хай будзе на пару дзён. Бутэльку «чарніла» з вас — і ўвесь клопат.</p>
<p><b>Павел.</b> Гэта — само сабою. Не хвалюйцеся.</p>
<p><b>Лера.</b> Прабачце, а дзе вы, між іншым, самі начаваць будзеце, аддаўшы нам «рэзідэнцыю»?</p>
<p><b>Жыткевіч.</b> Я? <i>(Паварочваецца і паказвае рукой на бярозу з буслянкай.)</i> Унь там, бачыце, пад небам? Цудоўная пасцель намошчана!</p>
<p><b>Лера.</b> У бусліным гняздзе?! Вы жартуеце?!</p>
<p><b>Жыткевіч.</b> Ніякіх жартаў! Буслы там не жывуць — ужо колькі гадоў, як не прылятаюць. Адракліся. Не перанеслі шуму-гаму, як набудавалі тут санаторыяў. Вось я там і раскашуюся, дзякаваць ім. Ну, а вы раскашуйцеся тут. Прыемнага вам адпачынку! <i>(З </i><b></b><i>усё той жа песняй пакідае новых кватарантаў.)</i></p>
<p>Павел і Лера пераносяць рэчы ў прыбудоўку. Праз хвіліну выходзяць, аглядаюць падворак.</p>
<p><b>Павел</b> <i>(у добрым настроі, задаволены).</i> Ну, зачэпка зроблена. Ты тут, Лерчык, адпачні трохі, а я скокну ў магазін па хлеб, і будзем палуднаваць. Згода?</p>
<p><b>Лера</b> <i>(іранічна).</i> Гаспадар такой «рэзідэнцыі» і пытае ў мяне згоды! Рабі як знаеш.</p>
<p><b>Павел</b> <i>(ласкава).</i> Вось і малайчына <i>(прыхінае Леру да сябе, цалуе ў шчаку).</i> Я хутка вярнуся.</p>
<p>Лера заходзіць у прыбудоўку і праз хвіліну выходзіць у лёгкім пляжным <b></b>халаце. Ідзе <b></b>да Нішчыка <b></b>і садзіцца насупраць яго на другой калодцы.</p>
<p><b>Лера.</b> Першы раз бачу, як кошыкі плятуць.</p>
<p><b>Нішчык</b> <i>(зацягваючы новы </i><b></b><i>дубец).</i> Відаць, не <b></b>ў вёсцы гадаваліся.</p>
<p><b>Лера.</b> Не. Я — карэнная гараджанка. І <b></b>ўсе мае продкі — гараджане.</p>
<p><b>Нішчык.</b> І <b></b>чым жа вы, калі не сакрэт, у горадзе займаецеся?</p>
<p><b>Лера.</b> Музыкант. Я музычнае вучылішча закончыла.</p>
<p><b>Нішчык.</b> І <b></b>цяпер — што?</p>
<p><b>Лера.</b> У Доме культуры працую.</p>
<p><b>Нішчык.</b> Зайздросная прафесія. Музыку я цаню вышэй за ўсякае іншае мастацтва. Сапраўдную музыку.</p>
<p><b>Лера</b> <i>(злёгку іранічна).</i> Пад сапраўднай вы, канешне, разумееце толькі класічную і народную. Так?</p>
<p><b>Нішчык</b> <i>(уважліва глядзіць на Леру).</i> Не зусім так. Я разумею музыку, якая глыбока хвалюе душу, якая прымушае на свет і на людзей глядзець больш яснымі, больш добрымі і... і... <i>(шукае слова)</i> больш справядлівымі вачыма. А вы, прабачце, як разумееце?</p>
<p><b>Лера.</b> А я сапраўднай лічу тую музыку, якая мне падабаецца. Якая не падабаецца — тая для мяне не існуе наогул, як жа я магу лічыць яе сапраўднай? А падабаюцца мне перш за ўсё сучасныя рытмы. Рытмы нашага веку: моцныя, рэзкія, напорыстыя. Даўнейшыя рытмы мяне не хвалююць.</p>
<p><b>Нішчык.</b> Супруг ваш, вядома, гэтак жа разумее, як і вы?</p>
<p><b>Лера.</b> На жаль, не. Ён <b></b>у мяне трохі старамодны. Відаць, затое, што ў яго навука такая.</p>
<p><b>Нішчык.</b> Ён <b></b>гісторык?</p>
<p><b>Лера.</b> Не, ён мовазнаўца, філолаг, але... з гістарычным ухілам. У мове яго найбольш цікавяць рэдкія, а таксама старыя, забытыя словы.<b></b> Ён збірае назвы траў і кветак — не навуковыя, а даўнейшыя, народныя назвы. Работа накладае адбітак і на характар. Ну, але да сучасных рытмаў я яго ўсё-такі прывучу.</p>
<p><b>Нішчык.</b> Упэўнены ў гэтым?</p>
<p><b>Лера.</b> Абсалютна! Ён мяне слухаецца.</p>
<p><b>Нішчык.</b> Прабачце, а вы — яго?</p>
<p><b>Лера</b> <i>(паціскае плячыма).</i> Не ведаю. Мабыць, не заўсёды... <i>(Наўмысна мяняе тэму гутаркі.) </i>А нашто вы такі вялікі кош робіце? Хіба гэтак многа грыбоў у лесе?</p>
<p><b>Нішчык.</b> Далей, вёрст за дзесяць — пятнаццаць адсюль, трохі ёсць, і то нямнога. А тут, паблізу, ніводнага грыба няма. Затое — пад кожнай хвояй — бутэлька з-пад віна або бляшанка з-пад кансерваў. Як пабудавалі тут санаторый, дом адпачынку, турбазу і як абласавалі гэта возера «дзікуны» — вытапталі і запаскудзілі ўвесь лес навакола. Хутка і сам лес загіне, дык пра якія ўжо грыбы тут гаварыць. <i>(Круціць кош у руках, аглядае, ці роўна.)</i> Калі я прыехаў сюды першы раз,— гадоў пятнаццаць назад,— дык баравікі во тут, каля хаты, зразаў. Ледзь адыдзеш крокаў на колькі — і тут жа грыбы. Ды якія грыбы! <i>(Ставіць кош на дол.)</i> Ну, але на сёння хопіць. Дубцы скончыліся. Заўтра зранку схаджу нарэжу болей. <i>(Падымаецца і ідзе ў хату.)</i></p>
<p><b>Лера</b> накіроўваецца ў прыбудоўку, заходзіць і зачыняе за сабой дзверы. У гэты ж момант на двары паяўляецца з кійком у руцэ <b>Бладыка:</b> на ім палатняныя штаны і блакітная тэніска, на дахоўцы — залацістая цюбецейка. Пачуўшы, што нехта ёсць у прыбудоўцы, ён накіроўваецца туды, трохі не дайшоўшы, спыняецца і прыслухоўваецца.</p>
<p><b>Бладыка.</b> Адам Лявонавіч! Ты тут?</p>
<p>У гэты момант у прыбудоўцы чуецца моцны прарэзлівы крык, адчыняюцца насцеж дзверы, і на двор вопрамеццю вылятае перапалоханая <b>Лера.</b> Бладыка робіць ёй крок насустрач, і яна, амаль без памяці, абвісае ў яго на руках. Бладыка глядзіць у расчыненыя дзверы, але адтуль за жанчынай ніхто не гоніцца. Тады ён пачынае злёгку тармасіць Леру.</p>
<p>Што з вамі, грамадзяначка? Апомніцеся! <i>(Убачыў, што каля хаты паявіўся Жыткевіч.)</i> Скарэй вады сюды! <i>(Працягвае трэсці Леру.)</i> Грамадзяначка, ачніцеся! Хто вас так напалохаў?</p>
<p><b>Лера</b> <i>(упалым голасам).</i> Пацук...</p>
<p><b>Бладыка. </b>Хто-хто?</p>
<p><b>Лера</b> <b></b><i>(аслабаняючыся з рук Бладыкі, закрываючы </i><b></b><i>твар далонямі).</i> Прабачце,<b></b> дзякую вам... Ой, як я напужалася! Памру, мабыць, ад гэтага перапуду.<b></b>..</p>
<p><b>Жыткевіч </b><i>(бяжыць з вядром вады).</i> Што — ужо вада не трэба?</p>
<p><b>Бладыка </b><i>(пазнае Леру, моцна, здзіўлена).</i> Лера?!<b></b> <i>(Адступае паўкроку.)</i> Лера!..</p>
<p><b>Лера </b><i>(пазнае Бладыку, перапалох </i><b></b><i>на твары пераходзіць у здзіўленне, здзіўленне саступае месца няёмкасці і сораму).</i> Аскольд Гаўрылавіч? Ой, прабачце, калі ласка... <i>(Зноў закрывае твар рукамі.)</i></p>
<p><b>Жыткевіч. </b>Дык што — вада ўжо не трэба, пытаюся?</p>
<p><b>Лера. </b>Дайце, дайце, калі ласка! Ой, мусіць, не прыйду ў сябе ад страху... <i>(Бярэ з рук Жыткевіча конаўку вады і п’е.)</i></p>
<p><b>Жыткевіч </b><i>(да Бладыкі).</i> А я толькі выйшаў з хаты, гляджу — што гэта вы з чужой маладзіцай абнімаку рэжаце? Ажно панечцы нечага блага стала?</p>
<p><b>Бладыка. </b>Перапалохалася вельмі.</p>
<p><b>Лера </b><i>(аддае конаўку Жыткевічу).</i> Дзякую... Пацук там... Во такі вось пацук <i>(разводзіць рукі на добрага паўметра).</i> Расхінаю бавул, хацела прадукты дастаць, а ён адтуль як скочыць — проста на мяне!.. Ой, не ведаю, ці адыду я, усё яшчэ ўнутры калоціцца... Ой, як гэта страшна!</p>
<p><b>Жыткевіч. </b>А, каб жа яны павыдахлі, каб яны! Во падлы ненажэрныя! Заўтра ж накладу мыш’яку на ўсіх іх дарожках! Даруйце, панечка, за такую прыгоду.</p>
<p><b>Бладыка. </b>Што гэта ты, Лявонавіч, так і не вывеў іх?</p>
<p><b>Жыткевіч. </b>Ды ўжо былі звяліся, каб на іх мор! А цяпер ізноў аднекуль прыгнала халера. Да свінячага карыта прынадзіліся, дык вось і гарцуюць тут, у хляве. Ну, заўтра я за іх вазьмуся. <i>(Бярэ вядро, хоча ісці ў хату.)</i></p>
<p><b>Бладыка</b> <i>(Жыткевічу).</i> Лявонавіч, ты мне патрэбен — пачакай хвілінку. Я ўжо дамовіўся з Жардэцкім і прыйшоў прасіць цябе — трэба ў мяне пачысціць студню. Зацвіла вада. Калі ты зможаш прыйсці?</p>
<p><b>Жыткевіч.</b> Толькі на тым тыдні — раней нічога не выйдзе: паеду да сына на хрэсьбіны. На тым тыдні — змагу.</p>
<p><b>Бладыка.</b> Добра, значыць, дамовіліся. На тым тыдні — чакаю.</p>
<p><b>Жыткевіч.</b> Пачысцім, раз трэба. <i>(Адыходзіць.)</i></p>
<p><b>Бладыка</b> <i>(нейкі час выпрабавальна глядзіць на Леру).</i> Ну, што, пачнём з таго, што павітаемся? <i>(Падае Леры руку.)</i> Добры дзень!</p>
<p><b>Лера.</b> Добры дзень.</p>
<p><b>Бладыка.</b> Ну і спатканне, больш пікантнага не прыдумаеш!</p>
<p><b>Лера.</b> Прабачце мне, я сапраўды так спужалася.</p>
<p><b>Бладыка.</b> Дзіва што! Я і сам умлеў бы на вашым месцы.</p>
<p><b>Лера</b> <i>(скаланаецца).</i> Вы-ы-ы, як страшна!.. Ды так неспадзявана!</p>
<p><b>Бладыка.</b> Ці не адпачываць вы прыехалі сюды?</p>
<p><b>Лера</b> <i>(няўпэўнена).</i> Думалі. Пабачым, як яно тут будзе.</p>
<p><b>Бладыка.</b> З <b></b>мужам ці адна?</p>
<p><b>Лера.</b> З <b></b>мужам, канешне!.. А адкуль вы ведаеце, што я замужам? Мы з вамі столькі часу не бачыліся.</p>
<p><b>Бладыка</b> <i>(шматзначна).</i> Я ўсё пра вас ведаю. <i>(Пасля паўзы.)</i> І <b></b>што — у гэтым свінушніку кватэру знялі?</p>
<p><b>Лера</b> <i>(засаромеўшыся.)</i> Дзе? Тут? Ды што вы!.. Мы проста на некалькі хвілін, перадыхнуць... Зараз вернецца Павел, і пойдзем далей... Мы — вандроўнікі.</p>
<p><b>Бладыка.</b> А што — возера Лясное вам не да спадобы?</p>
<p><b>Лера</b> <i>(паціскае плячыма).</i> Не ведаю. Яшчэ не агледзеліся. Пабачым.</p>
<p><b>Бладыка.</b> Тады я вам вось што прапаную — па старому знаёмству: пакуль агледзіцеся — можаце спыніцца ў мяне: ёсць вольны пакой. А спадабаецца — <b></b>кватаруйце, колькі вам трэба. Тым больш што я цяпер адзін тут.</p>
<p><b>Лера.</b> Як гэта ў вас... вольны пакой? Вы што — здымаеце цэлую хату?</p>
<p><b>Бладыка</b> <i>(паблажліва ўсміхаючыся).</i> Навошта мне яе здымаць? Я сам — гаспадар <b></b>гэтай хаты.</p>
<p><b>Лера</b> <i>(здагадваецца).</i><b></b> У вас тут дача?</p>
<p><b>Бладыка.</b> А вы не ведалі? Хіба я вам тады не гаварыў?</p>
<p><b>Лера.</b> Не помню,<b></b> можа, і гаварылі.</p>
<p><b>Бладыка</b> <i>(упэўнена).</i> Гаварыў. Але вы тады на такія бытавыя дробязі не звярталі ўвагі. Гэта — бацькава спадчына. Маці хварэе і паяўляецца тут рэдка, так што фактычна дачай распараджаюся я. Дык як — прымаеце маё запрашэнне?</p>
<p><b>Лера.</b> Не ведаю,<b></b> я вам шчыра дзякую... Але... гэта так нечакана. Можа, ваша сям’я будзе пярэчыць?</p>
<p><b>Бладыка.</b> Я ж вам сказаў, што я цяпер адзін. Вы нікому замінаць не будзеце.</p>
<p><b>Лера.</b> Дзякую, Аскольд Гаўрылавіч. Я пагавару з Паўлам і... калі вы так шчыра запрашаеце — думаю, што мы прыйдзем да вас.</p>
<p><b>Бладыка.</b> Тады запомніце: проста па беразе, у тым кірунку <i>(паказвае рукой)</i>, не больш паўкіламетра. Пятая дача па парадку. Каля зялёных варот — <b></b>высозная таполя стаіць. У другіх няма такой. Запомнілі?</p>
<p><b>Лера.</b> Знойдзем.</p>
<p><b>Бладыка</b> <i>(падае руку).</i> Да хуткай сустрэчы! Чакаю вас.</p>
<p><b>Лера. </b>Дзякую.</p>
<p><b>Бладыка</b> ідзе за хату. Лера нейкі час стаіць у роздуме, потым садзіцца на калодку і глядзіць на «рэзідэнцыю». З <b></b>буханкай хлеба ў авосьцы вяртаецца <b>Павел.</b></p>
<p><b>Павел. </b>Прабач, Лерчык, прыйшлося пачакаць, пакуль прадаўшчыца тавары прыме. А яшчэ на пару хвілін мяне затрымаў Мікола Зайчык. Ён <b></b>тут у доме адпачынку, аказваецца. І <b></b>так узрадаваўся мне! Будзем разам на рыбу ездзіць. Дамовіліся, што заўтра ж ранічкай, на досвітку, і пададзімся. Пакуль ты будзеш спаць — я прывязу табе да снядання залатую рыбку. Ну, хадзем папалуднуем <i>(хоча ўзяць Леру за руку).</i></p>
<p><b>Лера.</b> Не, не, я не пайду туды!</p>
<p><b>Павел.</b> Чаму? <i>(Глядзіць уважліва на Леру.) </i>Што-небудзь здарылася?</p>
<p><b>Лера.</b> Здарылася. Я ледзь не памерла.</p>
<p><b>Павел.</b> Што?</p>
<p><b>Лера.</b> Ад страху... Там пацукі.</p>
<p><b>Павел.</b> Пацукі?</p>
<p><b>Лера.</b> Пацукі. Адзін залез у бавул і выскачыў проста на мяне. Во гэткі. <i>(Разводзіць рукі на паўметра.)</i> Я была абамлела.</p>
<p><b>Павел</b> <i>(устрывожана)</i>. Абамлела? І <b></b>нікога блізка не было?</p>
<p><b>Лера.</b> Былі... Ішоў якраз чалавек... Гаспадар вады прынёс.</p>
<p><b>Павел</b> <i>(садзіцца на другую калодку).</i> Вось гэта аказія!.. Што ж ён не ведае, што ў яго «рэзідэнцыі» пацукі водзяцца? Якога ж д’ябла ён нам прапанаваў яе!</p>
<p><b>Лера</b> <i>(пасля паўзы).</i> Нам зрабілі другую прапанову.</p>
<p><b>Павел.</b> Хто?</p>
<p><b>Лера.</b> Тут яшчэ адзін знаёмы аказаўся. Праўда, ты яго, відаць, не ведаеш. Бладыка, Аскольд Гаўрылавіч, супрацоўнік Міністэрства гандлю. Два гады назад мы былі разам у замежнай турыстычнай паездцы — круіз па Дунаі. Я табе, здаецца, расказвала.</p>
<p><b>Павел.</b> Не помню. І <b></b>што ён прапанаваў?</p>
<p><b>Лера.</b> У яго тут дача. І <b></b>нікога няма цяпер. Прапаноўвае вольны пакой. Хоць на суткі, сказаў, хоць на ўвесь час. Калі ласка, кажа, вы мне замінаць не будзеце.</p>
<p><b>Павел.</b> Так сам і прапанаваў?</p>
<p><b>Лера.</b> Ну, канешне, сам! Няўжо ж ты думаеш, што я прасілася?</p>
<p><b>Павел.</b> Дзіўна. На гаспадароў дач гэта не падобна.</p>
<p><b>Лера.</b> А можа, якраз і нічога дзіўнага. Проста добры чалавек — і толькі. Калі ў яго сапраўды пустуе цэлы дом — то чаму не паспачуваць нам? Хіба ты сам не зрабіў бы так для сваіх знаёмых, калі б у цябе пуставала дача, а іх чакаў начлег у кампаніі са свіннёй і з пацукамі? Замест таго каб быць удзячным чалавеку,<b></b> ты пачынаеш <b></b>сумнявацца ў яго дабрыні і тым самым зневажаць яго. Не бачыўшы нават у вочы, не ведаючы яго...</p>
<p><b>Павел. </b>Можа, і твая праўда... <i>(Памаўчаўшы.) </i>І <b></b>што ты яму сказала? Прыняла яго запрашэнне?</p>
<p><b>Лера. </b>Сказала, што пагавару з табою.</p>
<p><b>Павел </b><i>(усміхаючыся).</i> А калі я не згаджуся?</p>
<p><b>Лера </b><i>(усміхаючыся, але сур’ёзна).</i><b> </b>Тады ты застанешся тут — з пацукамі, а я вяртаюся дадому. У цябе, аказваецца, зусім няма пачуцця гонару. Ты можаш дазволіць і сабе і жонцы начаваць у свінушніку.</p>
<p><b>Павел. </b>Ціх-ціх-ціх-ціх!.. Толькі не засмучайся! Я прапаноўваў пайсці ў суседнюю вёску, але ты не хочаш. Што ж датычыць гонару — дык я баюся, ці не страцім мы яго больш, прыняўшы запрашэнне твайго знаёмага. Скажы, на якіх правах мы пойдзем да яго: як госці ці як кватаранты? Калі як кватаранты — я згодзен. У такім разе мы заплоцім яму, колькі належыць, і ўсё.</p>
<p><b>Лера. </b>Неяк не магу ўявіць, каб ён узяў з нас грошы. Ён вырас у культурнай сям’і, інтэлігентны чалавек. Зрэшты, мы можам спыніцца ў яго толькі на два-тры дні, а там пабачым.</p>
<p><b>Павел. </b>Добра. Такі варыянт я прымаю. І <b></b>то — каб не сварыцца з табою. Зразумела? <i>(Усміхаецца Леры і цалуе яе ў шыю пад вухам.)</i> Не ведаю чаму, але мне вельмі не хочацца ісці да гэтага Бладыкі. Вельмі не хочацца!.. Гатоў лепш тут усю ноч пацукоў ганяць, каб цябе не палохалі!..</p>
<p><b>Лера. </b>Ой, які ты смешны, Паўлік! Ну, навошта табе ганяць пацукоў, калі чалавек прапануе чысты і ўтульны пакой? Хадзем! <i>(Падымаецца з калодкі.)</i><b> </b>Хадзем! Тут — недалёка,<b></b> ён гаварыў — не больш паўкіламетра. Бяры рэчы. Я ў гэту «рэзідэнцыю» больш не зайду.</p>
<p><b>Павел</b> падымаецца і ідзе ў прыбудоўку.</p>
<p><i>Заслона.</i></p>
<p> </p>
<h3><a id="chapter2"></a>КАРЦІНА ДРУГАЯ</h3>
<p>Дача Бладыкі. На пярэднім плане — прасторны травяністы падворак. Далей, у зелені дрэў,— фасад дачы з высокім крытым і зашклёным ганкам. Злева перад домам — разгалістая яблыня, пад ёй — укапаны стол з лаўкамі. Справа — гародчык з кветкамі, каля плота — студня з высокай дашчанай стрэшкай і бліскучай металічнай корбай. Каля стала тупае <b>Б л а д ы к а</b> — засцілае, ставіць кафейнік, цукарніцу, кубкі,— збіраецца піць каву. З <b></b>ганка ў лёгкім сарафане, у хатніх пантофлях выходзіць <b>Л е р а.</b></p>
<p><b>Бладыка</b> <i>(да Леры).</i> Як вы чытаеце мае думкі! Я толькі збіраўся пастукацца і запрасіць вас на каву. Сябры лічаць мяне спецыялістам па гатаванню <b></b>кавы. Так што прашу, калі ласка, адведаць. Ну, і ацаніць маё майстэрства.</p>
<p><b>Лера.</b> Дзякую шчыра, але я... дрэнна разбіраюся ў каве, ацаніць ваша майстэрства я не здолею.</p>
<p><b>Бладыка.</b> Такую каву ацэніце адразу. Не трэба асабліва і разбірацца, каб адчуць, што гэта экстра-клас. Прашу да стала, прашу!</p>
<p><b>Лера.</b> Прабачце, Аскольд Гаўрылавіч, але ж... у мяне клопат ёсць... Хачу да прыходу Паўла сёе-тое падрыхтаваць на абед,— з таго, што купіла сёння на базары...</p>
<p><b>Бладыка.</b> Ды паспееце вы зрабіць абед свайму заўзятаму мовазнаўцу. <i>(Падыходзіць да Леры, уладна бярэ яе за локаць і </i><b></b><i>вядзе да стала.)</i> Сядайце і пакаштуйце маёй кавы! <i>(Налівае ёй у кубак каву.)</i> Цукар сыпце па густу. Між іншым, па маіх назіраннях,— а я гэтыя два дні стараўся назіраць за вамі,— у вас не зусім правільныя ўяўленні пра абавязкі жонкі,— вядома, калі жонка — сучасная інтэлігентная жанчына, а не вясковая цётка Палуся. <i>(Налівае каву ў свой кубак.)</i> Я настолькі перакананы ў гэтым, што нават не прашу ў вас прабачэння за крытыку, хаця лічыцца, што сямейныя справы іншых крытыцы не падлягаюць і ўмешвацца ў іх нетактоўна.</p>
<p><b>Лера.</b> Ад вас я гатова выслухаць і крытыку. Я не пакрыўджуся. <i>(Спрабуе каву.)</i> Сапраўды, кава смачная.</p>
<p><b>Бладыка. </b>Ага! А чым больш п’еш, тым яна смачнейшая. <i>(Мякка, даверліва, з салодкай мінай.)</i> Вы, дарагая Лерачка, не павінны ператварацца ў домработніцу малодшага навуковага супрацоўніка Паўла Барэйкі. А такая тэндэнцыя ў вашых паводзінах заўважаецца. І <b></b>калі ёй даць развіцца — то праз нейкі час вы станеце звычайнай хатняй гаспадыняй, без свайго ўласнага духоўнага жыцця, без уласнага імя і прызнання ў культурным грамадстве. Станеце гаспадарчым прыдаткам свайго мужа — на ўсё жыццё. І <b></b>самі не заўважыце, як гэта здарыцца.</p>
<p><b>Лера.</b> Мне здаецца, вы перабольшваеце небяспеку, Аскольд Гаўрылавіч. З <b></b>чаго вы робіце такое заключэнне, з якіх назіранняў?</p>
<p><b>Бладыка.</b> Хопіць толькі сённяшняга дня. З <b></b>самага ранку — калі так соладка спіцца — вы ўжо адправіліся ў Альхоўку на базар па правізію — пяшком за тры кіламетры! Ну, добра, што я вас нагнаў на машыне, падвёз і назад даставіў — а то б вы туды і адтуль прамаршыравалі б шэсць кіламетраў. А дзеля чаго? Каб згатаваць абед свайму малодшаму навуковаму супрацоўніку!.. Вось і цяпер вы спяшаецеся на кухню ўсё з тым жа клопатам — замест таго каб пасядзець спакойна на беразе ці ў бяседцы, якая вам падабаецца, падыхаць азёрным або лясным паветрам... Скажыце, хіба нельга паабедаць у рэстаране, пакарыстацца паслугамі дзяржаўных кухараў? Тут жа даволі добры рэстаран, да вашага ведама.</p>
<p><b>Лера.</b> Я ведаю, мы ўжо адзін раз былі там.</p>
<p><b>Бладыка.</b> А-а-а... я вас разумею. На зарплаце малодшага супрацоўніка асабліва не разгонішся. Адразу ж узнікае праблема фінансава-эканамічнага характару.</p>
<p><b>Лера.</b> А як жа гэтай праблемы пазбегнеш? Хіба ёсць сем’і, у якіх яна не ўзнікае зусім?</p>
<p><b>Бладыка.</b> Так, гэта праблема ўзнікае для кожнага, але ўся справа ў тым, як хто яе вырашае. Адны вырашаюць з толкам, з розумам, рэалістычна, так, каб не задумвацца — ісці ў рэстаран ці не ісці, каб не падлічваць медзякі ў жмені... Ну, а другія вырашаюць яе ўсё жыццё, штодзённа і без поспеху — <b></b>вырашаюць тым спосабам, што ў магазіне выбіраюць самую танную ялавічыну і каўбасу, а на базары таргуюцца за кожны медны пятак...</p>
<p><b>Лера.</b> Аскольд Гаўрылавіч, я нарадзілася і вырасла ў сям’і, дзе гэту праблему вырашалі іменна так — штодзённа і без асаблівага поспеху. Прыходзілася і выбіраць недарагое, і таргавацца за некалькі капеек. Хаця мой бацька, здаецца, і талковы, і з розумам, яго вельмі паважаюць на службе...</p>
<p><b>Бладыка</b> <i>(прыўстае з лаўкі, бярэ ў руку кафейнік).</i> Дазвольце дабавіць кубачак... Дазвольце, дазвольце, не бойцеся — вам не пашкодзіць, толькі на здароўе будзе... Вы кажаце, у такой сям’і гадаваліся... Я нічога дрэннага не думаю пра вашых бацькоў. Але вы зразумейце адну рэч. У бацькоў ваша становішча цалкам залежала ад іх, вы былі несамастойным чалавекам. А цяпер? Цяпер сітуацыя рэзка перайначылася. Вы — ні ад кога не залежыце. Вы можаце самастойна распараджацца сабою, як хочаце. Сабою і ўсім, чым вас надзяліў усявышні, а ён даў вам, Лерачка, нямала. Я маю на ўвазе не толькі <b></b>вашы музычныя здольнасці... <i>(Робіць паўзу, глядзіць на Леру вачыма чалавека, які ведае, што гаворыць, і не сумняваецца ў сваёй праваце.)</i> Вы мне ў машыне сказалі, што належыце да арміі музыкантаў звычайных, якіх тысячы. Можа быць... Але ў вас — у адрозненне ад тысяч жанчын-музыкантш ёсць затое нешта іншае. Усявышні, Лерачка, даў вам зайздросную прыгажосць...</p>
<p><b>Лера</b> <i>(задаволена ўсміхаецца).</i> Гэта вам так здаецца, Аскольд Гаўрылавіч...</p>
<p><b>Бладыка</b> <i>(як бы не звярнуўшы ўвагі на словы Леры).</i> Дык вось — як вы думаеце распарадзіцца ў жыцці гэтым божым дарам? Ці ведаеце вы, што з вашымі данымі можна законна прэтэндаваць на зусім іншае становішча, чым тое, у якім вы марнуеце сваю жаночую маладосць?..</p>
<p><b>Лера</b> <i>(какетліва).</i> Відаць, я не ўмею прэтэндаваць на іншае. Мабыць, так ужо мне суджана <b></b>тым самым усявышнім. У кожнага свой лёс — як каму пашанцуе.</p>
<p><b>Бладыка.</b> Наіўная дзівачка вы, і толькі! У кожнага <b></b>свой лёс, кажаце? Але што значыць лёс? Кожны павінен сам быць гаспадаром свайго лёсу. Вы ж, на жаль, уручылі свой лёс чалавеку, які наўрад ці забяспечыць вам тое,<b></b> чаго вы заслугоўваеце. Я ўважліва слухаў у машыне вашу інфармацыю пра навуковую тэму мужа, што ён даследуе і чым займаецца. Прабачце мне, але гэта не навука, а глупства.<b></b> <i>(Iранічна-грэбліва.</i><b></b><i>)</i> Ён збірае народныя назвы траў і кветак! Па ўсёй рэспубліцы вандруе ў пошуках нікому не патрэбнага слова: як стогадовая бабка Палуся ці яшчэ больш выкапнёвая бабка Даміцэля называе нейкую травінку ці зёлку! І <b></b>так па аднаму слоўцу яму трэба назбіраць на цэлую дысертацыю! Прабачце мне, але гэта — глупства, а не сапраўдная навуковая работа! Гэта проста смешна, каб у наш век, у эпоху НТР, дарослы мужчына з вышэйшай адукацыяй займаўся такой справай.</p>
<p><b>Лера</b> <i>(засмучаная, упалым голасам).</i> Аскольд Гаўрылавіч, я і сама спрабавала смяяцца з яго навукі, але ён страшэнна крыўдзіцца і заўзята даказвае, што гэта вельмі важная і патрэбная справа. У яго нават навуковым кіраўніком нейкі вядомы вучоны, акадэмік, чэснае слова!</p>
<p><b>Бладыка</b> <i>(іранічна).</i> Акадэмік!.. Пакуль твой малодшы супрацоўнік дойдзе да акадэміка,— ды што да акадэміка, пакуль да кандыдата навук дойдзе,— дык ты станеш старой жанчынай, ты гэта можаш зразумець?!. Прабач, што ў гарачнасці я перайшоў на «ты» — само неяк перайшлося... Зрэшты, тады, на параходзе, мы былі з табою на «ты», ці не так?</p>
<p><b>Лера.</b> Завіце і цяпер, калі ласка, толькі... перад Паўлам не трэба, ён можа няправільна зразумець...</p>
<p><b>Бладыка</b> <i>(лісліва ўсміхаецца).</i> Дзякую за давер, Лерачка. Мне так хочацца, каб між намі было прасцей, па-сяброўску... Дык вось, я прадоўжу свае выкладкі. Пры такой рабоце твой малодшы супрацоўнік напіша і абароніць кандыдацкую дысертацыю ў лепшым выпадку пад сорак гадоў. Ты што — таксама да сарака гадоў будзеш чакаць, пакуль ён выб’ецца ў людзі? Да сарака гадоў будзеш начаваць у хлеўчуках — з пацукамі? А ў сорак пачнеш жыць? Калі жыццё фактычна скончыцца? Калі ад гэтай тваёй прыгажосці і следу не застанецца? Дык схамяніся ж, дарагая мая!</p>
<p><b>Лера</b> <i>(разгублена круціць галавой).</i> Вы такі шквал абрынулі на мяне, Аскольд Гаўрылавіч, і так нечакана, што я нават не ведаю, што і адказаць вам... Аж у галаве закружылася...</p>
<p><b>Бладыка.</b> Чаму нечакана? Хіба ў цябе самой ніколі не ўзнікала незадаволенасць сваім становішчам, і не хацелася рашуча пратэставаць, і не марылася аб тым, каб зрабіць сваё жыццё лепшым? Не сумняваюся, што нават вельмі часта — і абуралася, і пратэставала, і марыла. Так?</p>
<p><b>Лера.</b> Марыла, вядома...</p>
<p><b>Бладыка</b>. Вось прызнайся шчыра, што ты думала, калі мы ехалі сёння з Альхоўкі з базару?</p>
<p><b>Лера.</b> Што я думала? Усякае думала...</p>
<p><b>Бладыка.</b> Саромеешся прызнацца?.. Дарэмна! Думкі твае былі зусім законныя, і саромецца іх няма чаго. Я сам табе скажу, што ты думала. У цябе ўсё было напісана на твары. Ты з зайздрасцю думала пра тых жанчын, што могуць вось гэтак — ва ўласнай камфартабельнай машыне — ездзіць і на базар, і куды хочаш кожны дзень! Вось пра што ты думала! Так?</p>
<p><b>Лера</b> <i>(збянтэжана ўсміхаючыся).</i> Не ведаю, Аскольд Гаўрылавіч, не помню... Але цяпер ужо мне здаецца, што я сапраўды думала пра гэта...</p>
<p><b>Бладыка.</b> Пра гэта, Лерачка, пра гэта! І паўтараю — <b></b>не трэба саромецца. Я знаю, што табе вельмі спадабалася — вяртацца з базару ў «Волзе». Дзіва што! Сядзіш сабе як чалавек, любуешся дарогай, хараством прыроды ды з пагардай глядзіш на тых няшчасных жанчын, што сунуцца абочынай пешшу, цягнучы на сабе авоські і сумкі з пакупкамі... Нават жонка вядомага паэта — бачыла? — і тая плялася наўючаная правізіяй, як вярблюдзіца. Мы яшчэ на яе чуць граззю не пырснулі з лужыны, абганяючы... Дык скажы ты мне, дарагая мая неразумная дзевачка, чаму ты не хочаш вось гэтак жа на першакласнай машыне ездзіць кожны дзень? І <b></b>на базар, і з базару, і ў любы магазін, і ў любы горад — куды толькі душа зажадае? Чаму не хочаш праводзіць лета на такой шыкоўнай дачы?</p>
<p><b>Лера.</b> Аскольд Гаўрылавіч, як гэта вы гаворыце — <b></b>не хачу! Можа, я і вельмі <b></b>хачу — але што з таго? Хто гэткі добры стане мяне вазіць?</p>
<p><b>Бладыка</b> <i>(пільна ўставіўшыся позіркам у Леру, не адразу).</i> Я, напрыклад... Калі ты, канешне, згодна...</p>
<p><b>Лера</b> <i>(круціць галавой, з ледзь прыкметнай сумнай усмешкай на вуснах).</i> Не трэба так, Аскольд Гаўрылавіч... Не жартуйце так... А то я вазьму і паверу...</p>
<p><b>Бладыка</b> <i>(даверліва, інтымна).</i> Ты думаеш, мне сёння трэба было на базар? Не. Я дзеля цябе паехаў. Пачуў выпадкова, як ты гаварыла Паўлу... Уявіў, як ты стомлена крочыш па сонцы, як у цябе млеюць рукі ад нагружаных авосек. Шкада стала...</p>
<p><b>Лера</b> <i>(доўга глядзіць сумнымі вачыма на Бладыку).</i> Дзякую, Аскольд Гаўрылавіч...</p>
<p><b>Бладыка.</b> А яшчэ я хацеў бы сказаць, што магу дапамагчы табе ўладкавацца на лепшую работу. Так, так! Не забывай, што я ўсё-такі чын у Міністэрстве гандлю. Твая цяперашняя пасада нічога не варта — ні вялікага хлеба з яе, ні тым больш вядомасці і славы. А што такое — музыкант без вядомасці? Нішто! Нуль без палачкі!.. Я магу памагчы табе паступіць на працу ў філармонію, у якую-небудзь музычна-вакальную групу. Гэта дасць табе не толькі добрыя грошы. З <b></b>добрымі грашыма прыйдзе і ўсенародная вядомасць. Арганізуем рэкламу, афішы з тваім прозвішчам. А можа, і з партрэтам, м-м-м? <i>(Пераможна падміргвае.)</i></p>
<p><b>Лера</b> <i>(зноў са скептычнай усмешкай круціць галавой).</i> Аскольд Гаўрылавіч, такое мне можа толькі ў сне прысніцца...</p>
<p><b>Бладыка.</b> Ты сумняваешся, што ўсё гэта можа стаць рэальнасцю? Дзівачка! Адзінае, што для гэтай рэальнасці трэба, гэта — твая згода. Але я даю табе час падумаць. Усё павінна трымацца ў нас, у культурных людзей, на ўзаемнай згодзе і дамоўленасці. Каб пасля ніякіх нараканняў і прэтэнзій!.. Ты мяне разумееш?..</p>
<p><b>Лера.</b> Разумею, Аскольд Гаўрылавіч...</p>
<p><b>Бладыка.</b> Ну, вось і добра. Ну, дык як мая кава?</p>
<p><b>Лера.</b> Цудоўная! Я нават не ведала, што кава можа быць такая смачная. Я ніколі раней не магла ў ёй дабраць смаку і ўсё дзівілася, што ў ёй такое знаходзяць...</p>
<p><b>Бладыка.</b> Кава, Лерачка, гэта — напітак для душэўнай сяброўскай размовы. Толькі за такою размовай і можна адчуць яе сапраўдны смак. Раз ты яго адчула — значыць, у нас з табою была шчырая сяброўская размова. Так?</p>
<p><b>Лера</b> <i>(трохі гулліва ўсміхаючыся).</i> Мабыць, так...</p>
<p><b>Бладыка.</b> Ну, а наогул — табе падабаецца тут, на маёй дачы?</p>
<p><b>Лера.</b> Што вы пытаеце... Тут і пытацца не <b></b>трэба.</p>
<p><b>Бладыка.</b> Вось і цудоўна. Табе падабаецца, і мне вельмі прыемна, што хоць нейкую радасць магу зрабіць для цябе...</p>
<p><b>Лера.</b> Я вам вельмі ўдзячна, Аскольд Гаўрылавіч. Толькі вельмі прашу вас — сёння ж вазьміце ў Паўла грошы.</p>
<p><b>Бладыка.</b> Лера!.. І <b></b>табе не сорамна прапаноўваць мне за дачу грошы? Хіба я на такіх умовах вас запрашаў?</p>
<p><b>Лера.</b> Аскольд Гаўрылавіч, выслухайце мяне... Калі вам сапраўды прыемна... <i>(апускаючы ўніз вочы),</i> калі вы хочаце, каб мы тут былі — сёння ж вазьміце ад Паўла грошы.<b></b> Ён згадзіўся сюды пайсці толькі на такой умове. Іначай заўтра ж мы развітаемся з вамі. Сур’ёзна! Вы проста не ведаеце Паўла...</p>
<p><b>Бладыка.</b> Ну, калі ўжо гэтак сур’ёзна — тады няхай будзе па-твойму. Ладна: мы за тыя грошы наладзім тут агульную вечарынку. І <b></b>не толькі з кавай, разумеецца. <i>(Глянуў убок, кагосьці згледзеў.</i><b></b><i>)</i> Здаецца, сябра мой ідзе,<b></b> Алік, яго капялюш мільгануўся.</p>
<p><b>Лера</b> <i>(падхапіўшыся).</i> То я пайду, не буду замінаць вам...</p>
<p><b>Бладыка.</b> Ды пачакай <b></b>хвілінку — пазнаёмлю.<b></b> Гэта вельмі інтэлігентны <b></b>джэнтльмен.</p>
<p>Заходзіць <b>Алік</b> — усходняга тыпу малады брунет, з каротка падстрыжанымі вусікамі, у лёгкім летнім капелюшы, у франтаватым светлым гарнітуры.</p>
<p><b>Алік.</b> Мір дому гэтаму!<b></b> <i>(Да Леры.)</i> Маё шанаванне, сеньёра!</p>
<p><b>Лера.</b> Добры дзень!</p>
<p><b>Бладыка.</b> Прывітанне, Аляксандр Іванавіч. Прашу <b></b>пазнаёміцца — мая госця, а фактычна цяпер і гаспадыня гэтай халасцяцкай вілы, Валерыя Змітраўна. Таленавітая піяністка, будучая зорка нашай філармоніі.</p>
<p>Алік падыходзіць да Леры і галантна цмокае ў руку.</p>
<p><b>Алік.</b> У такой цудоўнай віле толькі і можа быць такая цудоўная гаспадыня.</p>
<p><b>Лера</b> <i>(збянтэжана ўсміхаючыся).</i> Прабачце, я не гаспадыня... Аскольд Гаўрылавіч жартуе...</p>
<p><b>Алік.</b> Нашто адмаўляецеся? Дарэмна адмаўляецеся! Вам што — не падабаецца гэтая віла? Ці вам не падабаецца тытул гаспадыні?</p>
<p><b>Лера.</b> Справа не ў тым, ці падабаецца... Проста я не маю падстаў... Я тут апынулася выпадкам...</p>
<p><b>Алік</b> <i>(перабівае).</i> О, гэта легендарная сціпласць беларускіх жанчын! Калі б у маім горадзе жыла такая каралева — яна была б гаспадыняй самай багатай вілы на беразе нашага беспадобнага заліва.</p>
<p><b>Бладыка.</b> Вельмі добра гаворыш, дарагі мой друг! Сапраўды, нашы жанчыны часам не ведаюць сабе цаны і ўсё жыццё празябаюць у невядомасці, трацячы свае каралеўскія вартасці недастойным чынам...</p>
<p><b>Лера</b> <i>(да Аліка</i> — <i>каб перамяніць тэму гаворкі).</i> Прабачце, а дзе гэты ваш горад знаходзіцца, на якім моры?</p>
<p><b>Алік.</b> На беразе самага прыгожага ў свеце мора. Нават у песні пацверджана. <i>(Пяе.)</i> «Самае сіняе ў свеце — Чорнае мора маё». Там мой горад — на Чарнаморскім узбярэжжы. Прыязджайце — я буду шчаслівы бачыць вас госцяй маёй вілы. Яна чуць-чуць, трошачку лепшая за гэту <i>(з прыязнай усмешкай паварочваецца да Бладыкі) — </i>пардон за шчырасць, дарагі брат мой!</p>
<p><b>Бладыка.</b> Катэгарычна не згодзен! Але — не будзем спрачацца. Дадзім магчымасць і папросім быць суддзёй Леру. Няхай яна вырашыць і скажа, чыя віла лепшая.</p>
<p><b>Алік.</b> Выдатная прапанова, дарагі брат мой! <i>(Да Леры.)</i> Цяпер слова за вамі. Прашу прыехаць у госці і пагаспадарыць на маёй віле.</p>
<p><b>Лера.</b> Дзякую, Аляксандр Іванавіч. Шчыра дзякую...</p>
<p><b>Алік. </b>Навошта дзякую?.. Не трэба дзякую! Трэба прыехаць і паглядзець, пажыць у нас. Спадабаецца — прыязджайце кожнае лета. Жывіце! Дыхайце! Купайцеся! Загарайце! Лепшыя ў свеце марскія і сонечныя ванны — вашы! Кладу руку на сэрца — вы будзеце задаволены. Спытайце Аскольда, брата майго дарагога,— ён быў там. Цяпер я хачу, каб і вы пабывалі. Як гаворыць наша ўсходняя мудрасць: сябры маіх сяброў — мае сябры!</p>
<p><b>Лера. </b>Дзякую, Аляксандр Іванавіч. Можа, калі-небудзь і скарыстаем ваша запрашэнне. Праўда, Паўлу больш падабаецца праводзіць лета ў Беларусі, ён любіць вандраваць тут, па сваёй зямлі...</p>
<p><b>Алік. </b>Па якой сваёй зямлі? Што за перажыткі? Дзе жывуць сябры — там і свая зямля! Угаварыце супруга! Не магу ўявіць мужчыну, які б вас не паслухаў. Заявіце яму сваё жаданне — і толькі!</p>
<p><b>Лера </b><i>(усміхаючыся).</i> Пастараюся... Можа, і ўгавару... Ну, а цяпер прабачце мне — я маю там сякі-такі клопат...</p>
<p><b>Бладыка. </b>Калі ласка, Лерачка. А твой акадэмік скора прыйдзе?</p>
<p><b>Лера </b><i>(глянула на гадзіннік).</i> Вось-вось павінен быць. Абяцаў — не пазней дванаццаці.</p>
<p><b>Бладыка. </b>У мяне ўзнікла ідэя — схадзіць усім нам разам у рэстаран паабедаць. Аляксандр Іванавіч, ты з мужам і я. Запрашаю і частую я, разумеецца. Як ты глядзіш на гэта?</p>
<p><b>Лера </b><i>(круціць галавой, працяжна).</i> О-о, не ведаю... Я асабіста не супраць, але што скажа на гэта Павел — не ведаю...</p>
<p><b>Бладыка.</b> Ну, што ж, пачакаем <b></b>твайго вучонага мужа.</p>
<p>Лера ківае галавой <b></b>на развітанне і ідзе ў хату.</p>
<p><b>Алік</b> <i>(падсеўшы </i><b></b><i>бліжэй да Бладыкі).</i> Што за птаха?</p>
<p><b>Бладыка</b> <i>(хітра ўсміхаецца).</i> Сам бачыш, друг мой.</p>
<p><b>Алік.</b> Бачу. І <b></b>што — можа быць поспех?</p>
<p><b>Бладыка.</b> На гэты <b></b>раз — кроў з носа!</p>
<p><b>Алік.</b> Чаму — на гэты раз!</p>
<p><b>Бладыка.</b> Таму што аднойчы яна ўжо ад мяне выслізнула. Выказала мне непавагу. А я гэтага не люблю, як ты ведаеш. <i>(Цынічна смяецца.)</i></p>
<p><b>Алік.</b> Калі і дзе?</p>
<p><b>Бладыка.</b> Два гады назад мы былі разам у круізе па Дунаі. Яна была яшчэ незамужняя. Два тыдні я змарнаваў тады на пустыя заляцанні. Корчыла з сябе такую незачэпу, што куды там! А пасля круіза нават не захацела спаткацца. Сказала па тэлефоне — няма сэнсу. І <b></b>вось — лёс пайшоў мне насустрач: ёй давялося прыняць маё запрашэнне і стаць маёй кватаранткай.</p>
<p><b>Алік.</b> Калі я правільна зразумеў — яна тут разам з мужам?</p>
<p><b>Бладыка.</b> Іменна! Яна ўжо больш года замужам. І,<b></b> здаецца, за гэты час прыкметна паразумнела. Ва ўсякім разе, ужо не здаецца мне такой упартай і недаступнай. Цяпер перамога прынясе мне яшчэ большае задавальненне.</p>
<p><b>Алік.</b> А што такое — ён? Што за фрукт?</p>
<p><b>Бладыка.</b> Ён? <b></b>Калі выразіцца па-кніжнаму — ідэаліст-рамантык, а калі сказаць прасцей — дурань. Для нас з табою ён — дурань, і толькі. <i>(Іранічна ўсміхаючыся.)</i> З <b></b>тых, што вераць у справядлівасць, у ідэалы, у лозунгі.</p>
<p><b>Алік.</b> А з чаго жыве?</p>
<p><b>Бладыка.</b> Малодшы навуковы супрацоўнік Акадэміі. Восемдзесят чыстых штомесяц кладзе — як лёду. <i>(Пагардліва ўхмыляецца.)</i></p>
<p><b>Алік.</b> І <b></b>за такія медзякі трымаецца гэта апетытная малодка?</p>
<p><b>Бладыка.</b> Трымаецца — пакуль зусім не паразумнее. Хачу сёння <b></b>зрабіць яшчэ адзін абходны манеўр: уразіць — усё тым жа спосабам кантрасту — <b></b>у рэстаране. Каб у яе вочкі акругліліся ад здзіўлення, як я буду пагардліва выкідваць на стол чырвонцы. Думаю закаціць такі абед, каб — на ўсю месячную зарплату яе «акадэміка». А тады паглядзім, якой яна мовай будзе гаварыць са мною. Спадзяюся, ты прыйшоў у ажуры?</p>
<p><b>Алік.</b> Якія могуць быць сумненні? Мае людзі не падводзілі мяне ніколі. «Волга» ўчора ж пакацілася да Чорнага мора. З <b></b>варот магазіна — адразу ж — узяла кірунак на поўдзень. Твае людзі атрымалі ўсё дакладна, як і дамаўляліся. <i>(Лезе ў кішэнь,</i><b></b><i> вымае загорнуты ў паперу пачак </i><b></b><i>грошай, падае Бладыку.)</i> А гэта — твая доля. Тры тысячы. Прашу пералічыць, не адыходзячы ад касы.</p>
<p><b>Бладыка</b> <i>(бярэ пачак).</i><b></b> Абавязкова! Толькі прашу самую «касу» прайсці за мною — тут лічыць такія грошы непажадана: можа раптам сведка заявіцца. Прашу! <i>(Жэстам паказвае Аліку на дзверы ў дом.)</i></p>
<p><b>Бладыка </b>і <b>Алік </b>ідуць у дом.</p>
<p><i>Заслона.</i></p>
<p> </p>
<h3><a id="chapter3"></a>КАРЦІНА ТРЭЦЯЯ</h3>
<p>Дэкарацыя карціны другой. З <b></b>дачы выходзяць <b>Павел </b>і <b>Лера. </b>Ён — у гумавых рыбацкіх ботах, на галаве — саламяны брыль; у руцэ — спінінг; яна — яшчэ заспаная — у хатнім халаце.</p>
<p><b>Павел</b> <i>(бярэ каля ганка вядро, глянуў на гадзіннік).</i> Мікола ўжо, відаць, чакае мяне. Пабягу... <i>(Да Леры, усміхаючыся.)</i> Што злавіць? Які будзе заказ?</p>
<p><b>Лера</b> <i>(пазяхаючы).</i> Што мне трэба, ты таго не зловіш. Як і ў сваёй навуцы, так і тут — ты ловіш адну драбязу. Там паўдня ходзіш дзеля аднаго слоўца, а тут — паўдня тырчыш на возеры дзеля аднаго ярша.</p>
<p><b>Павел</b> <i>(раптам спахмурнеўшы).</i> Лера!.. Я столькі табе тлумачыў, што мая навука — не драбяза, а ты ўсе сваё... Ты стала кожны дзень папікаць мяне маёй навукай. Што з табой?</p>
<p><b>Лера</b> <i>(зноў пазяхаючы).</i> Ідзі, Паўлік, а то і няшчаснага ярша не прынясеш. Нават кату паласавацца <b></b>не будзе.</p>
<p><b>Павел.</b> Ты кажаш — дзеля аднаго слоўца. Але якога слоўца? Слоўца ж залатое! Чыстае золата душы народнай! Вышэйшай пробы!.. <i>(Невялікая паўза. Сумна-іранічна заўсміхаўшыся.</i><b></b><i>)</i> Ну, рыбка — <b></b>згодзен, пакуль што — дробная і не залатая. Але ж ты ведаеш казку: хто надта прагне займець залатую рыбку — той застаецца ўрэшце каля разбітага карыта...</p>
<p><b>Лера.</b> Добра, Павел, мне зябкавата стаяць тут...</p>
<p><b>Павел.</b> Прабач. Ідзі дасыпай. Ты дарэмна паднялася. Мне шкада, што я не змог вышмыгнуць употайкі, каб ты не пачула.</p>
<p><b>Лера.</b> Якое — «дасыпай»! Трэба ж ізноў на базар цягнуцца.</p>
<p><b>Павел.</b> Паспееш пазней, базар нідзе не дзенецца... <i>(Панізіўшы голас.)</i> Між іншым, вельмі прашу цябе: не карыстайся аўтапаслугамі Бладыкі. Не трэба. Сваімі паслугамі ён прыніжае нас. Няўжо ты гэтага не разумееш?</p>
<p><b>Лера</b> <i>(злуючыся).</i> О, божа мой! У цябе ўсё навыварат!.. Чалавек прапанаваў жыць у яго на дачы — ты быў скрывіўся, бо цябе гэта прыніжае! Прапаноўвае падвезці на сваёй машыне — цябе гэта зноў прыніжае! Табе лепей, каб я цягнулася, як наўючаная вярблюдзіца, па пыльнай дарозе? Чаму цябе не прыніжае, што я валаку на сабе з базару пакупкі?</p>
<p><b>Павел</b> <i>(падступае бліжэй, ласкава кранае за плячо).</i> Ціх-ціх-ціх-ціх, толькі не злавацца. Толькі не крыўдаваць! Ты во зусім не падумаўшы сказала — а я ж не злуюся.</p>
<p><b>Лера.</b> Чаму — не падумаўшы? Падумаўшы. Я больш думаю, чым табе здаецца.</p>
<p><b>Павел.</b> Падумаўшы?.. Тады гэта кепска. Ты ж ведаеш, што да ўласнай машыны нам яшчэ далёка. Навошта ж папракаць мяне?.. Зрэшты — не ідзі на базар зусім — абыдземся.<b></b> Паабедаем <b></b>у рэстаране.</p>
<p><b>Лера.</b> Сам не думаючы гаворыш. Калі мы будзем абедаць у рэстаране — праз тыдзень застанёмся без капейкі. Не з нашымі фінансамі хадзіць па рэстаранах.</p>
<p><b>Павел</b> <i>(засмучаны, стараецца ўсміхнуцца). </i>Вось... што з табой бывае, калі ты недаспіш. Ідзі — дабяры яшчэ пару гадзінак, ну? Дабяры сваё, калі ласка. <i>(Прыхінае да сябе і цалуе ў шчаку.)</i> І <b></b>няхай табе прысніцца залатая рыбка!.. Да хуткай сустрэчы! <i>(Адыходзіць.)</i></p>
<p><b>Лера</b> <i>(спакойна).</i> Шчасліва.</p>
<p><b>Павел </b>знікае за вуглом дачы. Лера застаецца стаяць ля ганка. Пацягваецца, пазяхае, аглядае падворак. Не бачыць, як з дому ціхенька, на дыбачках, выходзіць у піжаме <b>Бладыка, </b>становіцца зусім блізка ў яе за спіною.</p>
<p><b>Бладыка</b> <i>(гулліва, упаўголаса).</i><b></b> З <b></b>добрым ранкам!</p>
<p>Лера паварочваецца, не паспявае нічога адказаць, як Бладыка хапае яе ў абдымкі і цалуе.</p>
<p><b>Лера</b> <i>(спалохана, вырываючыся).</i> Здурнеў ты!.. Ён жа можа вярнуцца і ўбачыць! Пусці!.. Чуеш?..</p>
<p><b>Бладыка</b> <i>(не выпускаючы з абдымкаў).</i> Не ўбачыць! Пашнураваў узмежкам да возера. Па залатую рыбку! <i>(Зноў намагаецца пацалаваць Леру.)</i></p>
<p>У гэты час на падворак заходзіць, несучы ў руках доўгую драбіну, <b>Жыткевіч. </b>Бачыць незвычайную сцэну і замірае.</p>
<p><b>Жыткевіч</b> <i>(кашлянуўшы).</i> Добры дзень вам!</p>
<p><b>Лера </b>ўскрыкнула і вопрамеццю кінулася ў дом. Бладыка застаўся каля ганка.</p>
<p><b>Бладыка</b> <i>(хутка аправіўшыся).</i> А-а-а, прывітанне, Адам Лявонавіч, прывітанне!</p>
<p><b>Жыткевіч</b> <i>(падыходзячы бліжэй).</i> І <b></b>ў вас, я гляджу, пацукі завяліся?</p>
<p><b>Бладыка</b> <i>(здзіўлена).</i> У мяне — пацукі? Дзе ты іх бачыў?</p>
<p><b>Жыткевіч</b> <i>(спыніўся, абапёр драбіну на плячо). </i>Ды я, гэта, гляджу, што зноў пані ў вас на грудзях самлела... дык я, гэта, думаю, мусіць, і тут пацукі напалохалі...</p>
<p><b>Бладыка </b><i>(гучна зарагатаў).</i> Што табе здалося, Адам Лявонавіч? Ты, відаць, яшчэ не зусім прачнуўся?</p>
<p><b>Жыткевіч. </b>Але во хітрыя, падлы!.. Зразумелі, што я наклаў клёцак з атрутай, дык ад мяне да вас перабеглі.</p>
<p><b>Бладыка </b><i>(смеючыся).</i> Хітрыя, заразы!.. Але я думаю, мы з табой перахітрым іх, га? <i>(З </i><b></b><i>намёкам паглядзеў на Жыткевіча.)</i></p>
<p><b>Жыткевіч. </b>Папросіце добра — дык я і ў вас клёцак з атрутай накідаю.</p>
<p><b>Бладыка </b><i>(з намёкам).</i> Буду прасіць. Ты ж сам разумееш, што пацукі мне тут не патрэбны. Яшчэ дойдзе да людзей — смяяцца будуць, што на такой шыкоўнай дачы жыву з пацукамі... <i>(Сур'ёзна.</i><b></b><i>) </i>А што ж ты адзін? Дзе Жардэцкі?</p>
<p><b>Жыткевіч. </b>Рамантуе почапку ў вядры, зараз прыйдзе. Толькі сёння агледзеўся, што почапка слаба трымаецца, можа адарвацца вядро з граззю ды па галаве таму, хто будзе на дне студні...</p>
<p><b>Бладыка. </b>Правер усё як мае быць сам. Табе ж не ўпершыню займацца гэтым... Слухай, Адам Лявонавіч, а як мы дамовіліся наконт разліку: колькі я сказаў заплачу за ачыстку студні?</p>
<p><b>Жыткевіч </b><i>(не здагадваючыся, навошта той пытае).</i> Дваццаць пяць цалковых на дваіх!</p>
<p><b>Бладыка. </b>Ага, ну, правільна... Дык вось, Адам Лявонавіч, я рашыў табе асабіста як начальніку ачысткі, як прарабу, чырвонца накінуць. Разумеецца, свайму напарніку ты не кажы аб гэтым... Ну, і пра пацукоў таксама...</p>
<p><b>Жыткевіч. </b>Не, Аскол Гаўрылавіч, я, гэта, употайкі ад Юстына, не магу... Рабіць будзем разам, дык хай і за работу пароўну будзе. Колькі мне, столькі і яму. Так што, калі вы набавіце чырвонца,— мы яго падзелім... А наконт пацукоў... Які мне клопат, ці пані ў вас на грудзях самлела, ці яшчэ ў каго...</p>
<p>З <b></b>вялікім старым вядром у руках паяўляецца <b>Жардэцкі.</b></p>
<p><b>Жардэцкі. </b>Добрай раніцы!.. І <b></b>гаспадар на нагах ужо? <i>(Да Жыткевіча.)</i> Ці не ты ўспароў?</p>
<p><b>Бладыка.</b> Прывітанне, Юстын Антонавіч! А што ты здзіўляешся, што я на нагах? Хіба гэта рана?</p>
<p><b>Жардэцкі.</b> Для вас, па-мойму, рана. Гэта мы яшчэ з малых гадоў прывыклі ўздзірацца разам з сонцам. А вам — чаго?.. Некалі нябожчыца-маці, помню,<b></b> усё любіла гаварыць нам: позняя птушачка вочкі трэ, а ранняя — ужо дзюбку чысціць... Вам можна, як той позняй птушачцы, і не спяшацца.</p>
<p><b>Бладыка.</b> Ну-у-у, Юстын Антонавіч, ты так пра мяне не думай. Я такі ж працоўны чалавек, як і ты, як і Адам Лявонавіч, толькі ў кожнага свая праца, свой клопат. І <b></b>падымаюся я, да твайго ведама, заўсёды рана. Твая маці гаварыла табе пра птушачак, а мая — яна таксама была з вясковай, сялянскай сям’і — гэтую ж ісціну ўнушала мне другой прыказкай: хто рана ўстае, таму бог дае. Так што гэту мудрасць і я ведаю...</p>
<p><b>Жыткевіч</b> <i>(да Жардэцкага).</i> Ты во лепш парадуйся ды скажы дзякуй чалавеку: Аскол Гаўрылавіч накінуў нам за работу чырвонца.</p>
<p><b>Жардэцкі</b> <i>(ажыўлена).</i> Накінуў? Ты глянь, як мае думкі акурат богу ў вушка папалі! Я ж ішоў і толькі пра адно думаў: як бы гэта спагнаць з гаспадара яшчэ хоць чырвончыка! Страшная ж работа!</p>
<p><b>Бладыка</b> <i>(Жардэцкаму).</i> Так, я рашыў дзесятку накінуць. У мяне, канешне, лішніх дзесятак няма, і лёгка яны мне не даюцца, але... Я спадзяюся, што ў такім разе вы пастараецеся зрабіць як мага лепш.</p>
<p><b>Жардэцкі.</b> Гэ-э, можаце не сумнявацца, Аскол Гаўрылавіч! Гэта — само сабой!..</p>
<p><b>Бладыка.</b> Ну, тады за работу! Жадаю вам поспеху. А мне трэба на базар падскочыць.</p>
<p><b>Бладыка</b> ідзе ў дом. Жыткевіч з драбінай і Жардэцкі з вядром падыходзяць да студні.</p>
<p><b>Жыткевіч</b> <i>(абапёр драбіну канцом на плот гародчыка).</i> Пачнём з перакуру. Спяшацца нам няма куды. <i>(Дастае з кішэні пінжака папяросы і запалкі.)</i></p>
<p><b>Жардэцкі.</b> Буду я спяшацца!.. Дзякаваць богу, дажылі жыцця, што спяшацца не трэба. Досыць усе маладыя гады душыліся работай, усё хапалі, спяшаліся, каб паспець, каб управіцца... <i>(Садзіцца на лаўку, на якую ставяць, наліваючы ваду, вёдры.)</i> А цяпер — дзякаваць богу! Можна <b></b>пажыць і не спяшаючыся.</p>
<p><b>Жыткевіч</b> <i>(дае Жардэцкаму папяросу і прысаджваецца на край драбіны).</i> А хто дзе цяпер надта душыцца работай? Думаеш, толькі ты паразумнеў? Гэ-э, брат!.. Во, каб далёка не хадзіць — наш Аскол. Можа, думаеш, ён на сваёй службе вельмі на пуп бярэ? Ні халеры ён не бярэ! А бачыш, як раскашуецца? І <b></b>дача, як звон, і свая машына, як цацачка, і чырвонцаў, як гразі... <i>(Убачыўшы, што з ганка выходзяць Бладыка і Лера.) </i>Трэба асцярожна гэту стрэшку здымаць <i>(ківае на студню),</i> каб не развалілася, яна ўжо гнілаватая...</p>
<p><b>Бладыка </b>і <b>Лера </b>праходзяць міма. Лера кідае Жыткевічу і Жардэцкаму «добры дзень». Тыя адказваюць.</p>
<p><b>Жардэцкі</b> <i>(правёўшы позіркам Бладыку з Лерай).</i> Разваліцца — будзем яшчэ мець хаўтурку: папросіць зрабіць новую.</p>
<p><b>Жыткевіч.</b> Не хачу больш <b></b>ад яго хаўтуркі. Шкадую, што і на гэту пайшоў.</p>
<p><b>Жардэцкі.</b> Нечым недагадзіў?</p>
<p><b>Жыткевіч.</b> Ды не! Проста так. Шалахвост ён. Бацька быў чалавек што трэба. А сын — крутадух нейкі.</p>
<p><b>Жардэцкі.</b> Табе не здаецца, што ён падбівае кліны да гэнай маладзіцы? Я ўжо разы тры бачыў іх разам на базары. Сёння зноў павёз.</p>
<p><b>Жыткевіч.</b> Не ведаю. У яго кожны тыдзень <b></b>тут новая дзевуля <b></b>— ці з дома адпачынку, ці з турбазы. А то і па дзве на тыдзень. Дык што за дзіва, калі ён задумаў і гэту абкруціць?</p>
<p><b>Жардэцкі.</b> І <b></b>што гэта пачало на свеце рабіцца, скажы ты мне? Толькі кругом і чуеш: гэны выракся сваёй і знюхаўся з тою, тая кінула свайго і прынадзіла да сябе гэнага... Суцэльныя шпацэры! Я разоў колькі назіраў, як тут <b></b>круцяць любоў гэтыя, што ў санаторыі. Проста кіно! Асабліва як развітваюцца, на ад’езд. І <b></b>смешна, і пляваць хочацца. Адна, помню, дык, ну ўжо напэўна ўнукаў мае — і згарбелая, і аблезлая, і ўся шыя — як тая трубка ў процівагазе,— а так закахалася ў нейкага залатазубага здараўца, што на развітанні, каля аўтобуса, уся слязьмі сышла. Слімберыла і слімберыла — некалькі насовак змачыла. І <b></b>ўсё прасіла: «Пішы, мой мілы, пішы мне — буду чакаць прывета, як салавей лета...» Каб табе чорт скуру спісаў, мая ты кабеціна!..</p>
<p>З-за <b></b>вугла дома выйшаў са спінінгам і вядром у руках <b>Павел. </b>Убачыўшы Жыткевіча і Жардэцкага, накіраваўся да іх.</p>
<p><b>Павел</b> (<i>падыходзячы).</i> Добры дзень! <i>(Падае руку аднаму і другому).</i></p>
<p>Жыткевіч і Жардэцкі адказваюць на прывітанне.</p>
<p><b>Жыткевіч.</b> Ужо з возера? Ці яшчэ туды?</p>
<p><b>Павел.</b> З <b></b>возера. Не пашанцавала сёння. Рыбалка ляснула.</p>
<p><b>Жыткевіч.</b> А што такое?</p>
<p><b>Павел.</b> Пацякла лодка. Дый здорава. Спачатку думалі — так сабе, трохі сочыцца — няхай. А тады бачым, што трэба вяртацца.</p>
<p><b>Жыткевіч.</b> А чыя лодка? У каго вы бралі?</p>
<p><b>Павел.</b> Ды я нават і не ведаю. Гэта мой знаёмы Мікола Зайчык браў. Гаспадар такі нізенькі, з пісклявым голасам. Здаецца, Васілём зваць.</p>
<p><b>Жардэцкі.</b> А-а, у Бахмэта бралі!.. Дык якая ж у яго лодка! Яна ж уся на дзірках. Яе ўжо даўно спісаць трэба.</p>
<p><b>Жыткевіч.</b> На Бахмэтавай лодцы вы рыбы не наловіце. Гэна яго лодка — як мая доля: нічога не варта. Яна яшчэ і новая працякала.</p>
<p><b>Павел.</b> Ну, я ж не ведаў. Зайчык раней у кагосьці іншага браў, але да таго нібыта прыехаў сын-рыбак, дык ён дамовіўся з гэтым, з Васілём... <i>(Да Жыткевіча.)</i> А чаго гэта вы так на сваю долю наракаеце — што яна ў вас, як тая Бахмэтава лодка?..</p>
<p><b>Жыткевіч.</b> Бо так і ёсць, што і мая доля гэткая ж дзіравая. Усё жыццё ні плыву і ні тону. А так — адно вычэрпваю ды вычэрпваю, а яна ўсё цячэ і цячэ... У маладосці — ого на што разлічваў, якія планы складаў сабе! І <b></b>галава нібыта была, а людзі кажуць, што нават і нейкія здольнасці <b></b>меў... І <b></b>ўсё намарна. Напачатку — пілсудчыкі не далі разгону, панавалі тут і асаджвалі на месца любога, хто з мужыкоў хацеў вышэй узляцець. А пасля ўжо і можна было, ды сам здураваў, сам здаўся на волю лёсу. Сілёнкі ў душы не хапіла. <i>(Да Паўла.)</i> От вы, я чуў, навукай займаецеся? У акадэміі працуеце?</p>
<p><b>Павел. </b>Працую... <i>(Заўсміхаўшыся.</i><b></b><i>)</i> Таксама — планы вялікія маю, а што атрымаецца — не ведаю.</p>
<p><b>Жыткевіч.</b> А што гэта ў вас за такая навука дзіўная, што вы ўсё па старых людзях ходзіце ды пра розныя зёлкі-травы пытаеце? Нашто гэта вам?</p>
<p><b>Павел. </b>Нашто?.. Цяжкавата мне будзе вам растлумачыць, але — паспрабую.</p>
<p><b>Жардэцкі </b>(<i>падымаецца, уступаючы месца Паўлу).</i> Прысядзьце, у нагах праўды няма, а я ўжо насядзеўся...</p>
<p><b>Павел. </b>Дзякую... Але я пастаю — не турбуйцеся.</p>
<p><b>Жардэцкі. </b>Зрэшты, мы можам тут і ўдвух памесціцца...</p>
<p><b>Павел. </b>Не, не, я садзіцца не буду. Сядайце, прашу вас... Навука мая людзям недасведчаным можа, на першы погляд, сапраўды здацца крыху дзіўнай і нават непаважнай. Але гэта — толькі на першы погляд. Я збіраю народныя назвы траў, розных лугавых, палявых і лясных зёлак, нават садовых кветак і вазонаў. У кожнай мясцовасці — яны, гэтыя назвы, розныя, людзі называюць травы і зёлкі па-свойму, і таму гэтых назваў — калі сабраць разам, з усяго нашага краю — вельмі-вельмі многа. Можа, некалькі тысяч! А ведаем <b></b>мы іх зусім мала. Вы, напрыклад, ведаеце толькі назвы са сваёй мясцовасці, як тут, у вас, называюць, ды і то не ўсе.</p>
<p><b>Жыткевіч. </b>Якое там «усе»! Што я ведаю!.. Можа, мая Анця яшчэ трохі і помніць, а я ўжо ўсе гэтыя назвы пазабываў. Калісьці малы, кароў у поле ганяючы, таксама нямала ведаў, а цяпер!.. Тады ж іх збіралі, гэтыя краскі-зёлкі, то на лекі, то на корм жывёле, а то — моладзь, дзяўчаты на вяночкі рвалі... Дык тады і ведалі! А хто ж іх цяпер збірае? Яшчэ адна старая Шушута ў нас хіба што на лекі рве іх!..</p>
<p><b>Жардэцкі.</b> Гэна яшчэ збірае! У гэнай заўсёды, круглы год, усякіх сушаных зёлак — ад любой хваробы. <i>(Да Паўла.)</i> Вам трэба абавязкова да яе зайсці, да Шушуты.</p>
<p><b>Павел.</b> Да Шушуты — гэта да Ганны Алісіёнак, што на самым канцы жыве?</p>
<p><b>Жардэцкі.</b> Ну-ну! Толькі яе ніхто ў нас па імені не заве — Шушута і Шушута.</p>
<p><b>Павел.</b> У Ганны Паўлаўны я ўжо быў, о так, яна мне многа памагла, дзесяткі тры назваў запісаў ад яе. Цяпер я хаджу па навакольных вёсках — і яшчэ сёе-тое знаходжу... Ну, дык вось: кожную травінку-былінку, зёлку-краску людзі ахрысцілі пэўным імем, і не проста абы-як, а каб гэта імя-назва адпавядала сутнасці, нейкай характэрнай асаблівасці расліны. Падбіралі імя ці паводле знешняй формы — па падабенству да якога-небудзь прадмета, жывёліны, птушкі; ці па пэўнай уласцівасці, па прыгоднасці да выкарыстання; ці паводле таго месца, дзе гэтая зёлка расце; ці паводле часу, калі зацвітае. Я прывяду вам некалькі прыкладаў. Скажам, зёлка, якая ў вашай мясцовасці завецца глухі або дзікі цыкорый. Ведаеце такую?</p>
<p><b>Жыткевіч.</b> Гэта — высокая, з жоўтымі кветкамі, як у табакі? У лесе расце?</p>
<p><b>Павел.</b> Так, так, у лесе, і з жоўтымі, як у табакі, кветкамі.</p>
<p><b>Жардэцкі.</b> Шушута надоечы несла <b></b>гэтага дабра дадому цэлую торбу.</p>
<p><b>Павел.</b> Дык вось у гэтай зёлкі вельмі многа імён. Мною пакуль што зафіксаваны пятнаццаць, але, безумоўна, гэта далёка не ўсе, я яшчэ не ўсю Беларусь аблазіў. Апрача дзікі або глухі цыкорый, гэту зёлку яшчэ называюць так: лясная табака, жаўтакруг, грыбкі, куннік, розга, угаднік, палятуха, мядовік, перастрэл, стрэльнік, пухоўка, сумнік,<b></b> блошнік. Бачыце, колькі яркіх, цікавых, арыгінальных слоў-назваў! Толькі ў адной зёлкі! І <b></b>кожная назва патрабуе адказу на пытанне: а чаму так называецца? Чаму — перастрэл ці стрэльнік? Чаму — сумнік? Чаму — угаднік? Чаму — куннік? Чаму— <b></b>палятуха? Або, напрыклад, ёсць такая трава — «кашачыя лапкі». Дык яе ў Беларусі называюць яшчэ так: коце-лапкі, кошачкі, аўдулькі, грыжная трава, грызнік, скочыкі, стакратка,<b></b> сухапут, магільнік, мёртвае зелле — я запісаў ужо больш дзесяці назваў. І <b></b>зноў жа ўзнікае пытанне: а чаму — грызнік? Чаму — скочыкі? Чаму — стакратка? Чаму мёртвае зелле? Хіба чалавеку гэта ведаць не цікава? Хіба нам не цікава ведаць, якія травы, краскі-зёлкі вырастаюць з роднага долу, упрыгожваюць нашу дарагую, утульную і мілую зямлю і тым самым упрыгожваюць наша жыццё? Расліны — адвечныя сябры людзей, без іх нам было б проста немагчыма жыць. Але калі яны нашы сябры — дык жа сорамна не ведаць, як сяброў завуць. І <b></b>чаму завуць менавіта так? А кожная назва — <b></b>паўтараю — невыпадковая, яна не з неба бралася, а давалася, так сказаць, па заслугах, і давалася чалавекам разумным, назіральным, надзеленым паэтычнай фантазіяй. Таму гэтыя назвы, як вы маглі толькі што пераканацца — вельмі трапныя, дакладныя, прыгожыя, за іншай з іх — стаіць пэўная гісторыя, паданне, легенда! А ў цэлым — <b></b>у гэтых назвах адлюстраваны многія асаблівасці жыцця і быту народа. Пра паходжанне адной назвы нават песня складзена <b></b>— о так, яшчэ шмат стагоддзяў назад складзена цудоўная песня-балада, якая гучыць у народзе і да гэтага часу. Гэта песня пра <b></b>брата і сястру, якіх няшчасная доля разлучыла яшчэ ў маленстве, а праз многа гадоў яны спаткаліся і — абое прыгожыя, маладыя — моцна пакахалі адно другога. І,<b></b> можа, дайшло б нават да граху, ды, на шчасце сваё, яны разгаварыліся і з жахам для сябе высветлілі — што абое родам з адной і той жа мясцовасці і што ў іх адзін і той жа бацька... Страшна сорамна стала ім за сваё каханне, за свае грахоўныя пачуцці, і тады сказала сястра брату:</p>
<p> </p>
<div class="POETRY">
<p>Пойдзем, братка, ў поле,</p>
<p>Рассеемся абое.</p>
<p>З <b></b>цябе будзе сіні цвет,</p>
<p>З <b></b>мяне будзе жоўты цвет.</p>
<p>Будуць людзі краскі рваць —</p>
<p>Нас з табой успамінаць:</p>
<p>Гэта ж тая травіца,</p>
<p>Што братка і сястрыца.</p>
</div>
<div class="CLEAR"></div>
<p> </p>
<p>Брат і сястра — так і цяпер называюцца гэтыя дробныя красачкі, што цвітуць у два колеры — сінім і жоўтым. Іх яшчэ называюць браткі, дзень і ноч, сачноўка, чмельнік, мядунка, быкоўнік.</p>
<p><b>Жардэцкі.</b> Як гэта даўней было, дык хоць яны разгаварыліся, гэныя хлопец і дзяўчына. А каб цяпер — дык <b></b>бы так і пайшло! Спачатку б награшылі, а тады б пачалі пытацца адзін другога, адкуль ты родам і хто твой бацька...</p>
<p><b>Жыткевіч</b> <i>(да Жардэцкага).</i> Што ты пляскаеш языком недарэчы? Чалавек дзела расказвае, а ты перабіваеш!..</p>
<p><b>Жардэцкі</b> <i>(тонам апраўдання).</i> Як гэта недарэчы? Я ж пра тое, што і чалавек гаворыць!.. Ну, перапрашаю, калі перабіў...</p>
<p><b>Павел.</b> Нічога, нічога, гэта сапраўды дарэчы. І <b></b>вы мяне не перабілі. Я прадоўжу сваё растлумачэнне... Значыць, назвы траў і красак — гэта, калі хочаце, частка народнай мудрасці, народнай паэзіі, тое, што створана душой і розумам многіх пакаленняў людзей, нашых з вамі продкаў, нашых дзядоў і прадзедаў. І <b></b>само сабой зразумела — гэта частка нашай роднай мовы, бо мова — цягам доўгіх стагоддзяў — складвалася па слоўцу, яна прарастала тут, на гэтай зямлі, па каліўцу, па зернятку, жыла разам з намі і разам з усім гэтым стракатым і гаманкім светам, што нас акружае. У кніжачцы аднаго нашага паэта я калісьці прачытаў такія радкі <i>(натхнёна і выразна дэкламуе):</i></p>
<p> </p>
<div class="POETRY">
<p>Тут, між гэтых пагоркаў, у гэтых лясах і дубровах,</p>
<p>Каля гэтых азёраў і рэк, каля гэтых крыніц,</p>
<p>Узышла і ўзрасла на вякі наша родная мова —</p>
<p>І <b></b>ніякай інакшай яе немагчыма ўявіць!</p>
<p> </p>
<p>Кожным гукам і словам — па каліўцу — тут прарастала,</p>
<p>Разам з кожнай травінкай і зёлкай — найменнямі іх.</p>
<p>Што ж за дзіва, што нашай душой неўміручаю стала?</p>
<p>Мы ж і самі ўзышлі і ўзраслі — тут, з глыбінь векавых!</p>
</div>
<div class="CLEAR"></div>
<p> </p>
<p>Іменна так — кожным гукам і словам, па каліўцу, прарастала. Разам з кожнай травінкай і зёлкай, чые назвы я збіраю. Услухайцеся толькі, як цудоўна гэтыя назвы гучаць. Я нагадаю ўсяго некалькі. <i>(Вымаўляе назвы эмацыянальна, смакуючы </i><b></b><i>і любуючыся,</i><b></b><i> захапляючыся і паўтараючы некаторыя словы двойчы</i> — <i>як бы запрашаючы сваіх слухачоў глыбей і паўней спасцігнуць іх асаблівы, незвычайны сэнс і хараство.)</i> Зверабой, ваўкабой, чартагрыз, пчалалюб, чарвяточнік! Або: серпарэз, свярбігуз, сухалом, касталом, галавалом, крывапуск, зубашчок, марыморд, балігалоў, крываўнік. Або такія: сухаягаднік, сямітычнік, залатахвост, каменеломнік, зімазялён, белаквет, жаўтажылле. Або такога ўзору: жыгунец, ядранец, чыхавец, яшчарэц, завязнік, вятроўнік, дрэмлік, раннік. Ці, скажам, гэткія: нячуй-вецер, панна-дзіванна, мацер-душка, сынавод і шмат іншых. Тысячы і тысячы такіх слоў-назваў, багатых зместам, цікавых па формаўтварэнню, яркіх па гучанню! Выкіньце іх з нашай мовы — і як яна раптам збяднее! Як шмат яна страціць! Як паблякнуць і прыцьмеюць яе фарбы-колеры, як парадзее і аслабне яе зямны, язычніцкі водар! Хто ж нам даў маральнае права дапусціць, каб такое здарылася? Каб гэтыя тысячы слоў старыя людзі, паміраючы, назаўсёды забралі з сабой у магілу? Мова — самы дарагі, самы каштоўны скарб у любога народа. <i>(Чым далей</i> <b></b>— <i>тым з большым запалам, узнёсла.)</i> Дык скажыце, хіба зберажэнне і вывучэнне гэтага скарбу не ёсць патрэбная справа? Хіба навука, якая гэтым займаецца, марная навука? Хіба чалавек жыве толькі хлебам надзённым? А хлеб для душы? А для душы — патрэбен хлеб ці не патрэбен? А які гэты хлеб? Перш за ўсё — слова! Слова, слова, слова — вось самы спажыўны хлеб для нашай душы! Але гэты хлеб не вырастае за адзін год, як жыта ў полі. О, не! Збажына мовы вырастае цягам цэлых стагоддзяў. Гэта хлеб, які сеялі і расцілі яшчэ нашы прадзеды і прапрадзеды, і прадзеды нашых прапрадзедаў! Сеялі і расцілі — для нас, на ўцеху нам — многія дзесяткі пакаленняў. І <b></b>нам завяшчалі працягваць гэту вялікую сяўбу і гэты вялікі клопат. На жаль, многія ў нашы дні пачынаюць траціць пашану да духоўнай спадчыны сваіх продкаў. Яны клапоцяцца і дбаюць толькі пра хлеб надзённы, пра тое, што пакладзеш у рот, чым напіхаеш чэрава. Ім мала абыходзіць, а што ж кладзецца ў душу і на сэрца. Вось такім бяскрылым сучасным спажыўцам матэрыяльных <b></b>даброт і здаецца мой клопат дробязным, пустым і марным. Для іх наогул уся духоўная спадчына ніякай цаны не мае, нічога не варта. Яны жывуць адным днём. Іх не цікавіць мінулае свайго народа толькі таму, што іх не цікавіць і яго будучыня! Яны крывяцца і кісляцца, гаворачы пра мову, пра фальклор, пра мастацкія скарбы сваёй зямлі. Яны саромеюцца таго, чым трэба ганарыцца. Калі б катораму з іх сказаў: твой дзед быў дурань і тупіца, ні да чога не здатны няўмека і недарэка, а прадзед твой дык і зусім быў круглы ёлупень! — калі б сказаў такое — ён, напэўна б, даў аплявуху, ва ўсякім разе — запратэставаў бы і пачаў аправяргаць, даказваць, што яго дзед быў — ого які разумны і здольны чалавек, а прадзед дык наогул быў вялікі мудрэц і талент! Гэта — калі б сказалі канкрэтна пра яго дзеда. Калі ж нехта пачынае гаварыць пра ўсіх нашых дзядоў і прадзедаў як пра ёлупняў і недарэкаў — прыніжаць усіх нашых продкаў разам узятых,— тады гэты сучасны інтэлігент маўчыць і не пратэстуе. Тым больш — не дае аплявуху. Яго не абражае і не крыўдзіць! Вось, дарагія мае дзядзькі, чым я жыву і куды вядзе мой клопат! Такі нязначны, на першы погляд, клопат: як называецца ў народзе тая ці гэта травінка-былінка, тая ці гэта зёлка-краска!.. <i>(Сарамліва заўсміхаўся.)</i> Прабачце мне, я трохі разышоўся... Цэлую прамову тут абрынуў на вас... Прабачце...</p>
<p><b>Жыткевіч </b><i>(амаль у захапленні).</i> Добрая ж прамова ваша, дарагі чалавеча! Добра гаварылі! От цяпер сапраўды ясна, што да чаго і навошта гэта вы ходзіце ды пытаеце, як што завецца... Цудоўна гаварылі!</p>
<p><b>Жардэцкі </b><i>(амаль абыякава).</i> Для таго і вучыўся чалавек, каб гаварыць гладка.</p>
<p><b>Жыткевіч </b><i>(падхопліваецца).</i> Дазвольце мне падзякаваць вам! <i>(Паціскае і трасе руку Паўлу.</i><b></b><i>) </i>Надта <b></b>ж хораша сказалі! Надта! Дзякую ад усёй душы!..</p>
<p><b>Павел</b> <b></b><i>(крыху збянтэжана).</i> Дзякую вам...</p>
<p><b>Жардэцкі.</b> Цяпер <b></b>майстроў гладка гаварыць многа. Часам слухаеш па радыё ці па цілявізару — ну, так жа кругленька словы коцяцца! Бывае, праўда, што каторы і не <b></b>ўмее; хоць з выгляду і культурны, а гаворыць усё роўна як з бульбінай гарачай у роце...</p>
<p><b>Жыткевіч</b> <i>(са злосцю).</i> Ну, ты, Юстын, сапраўды-такі ёлупень,<b></b> хаця бацька твой і разумны быў!.. Ты ж ні халеры, выходзіць, не зразумеў, што чалавек сказаў нам!.. Прычым тут гладка і кругленька, калі тут — разумна і справядліва! Па ўсіх пунктах — разумна і справядліва!</p>
<p><b>Жардэцкі.</b> Дык а што я благое сказаў на чалавека? Чаго ты ўз’еўся? Ты ўжо выдаеш сябе такім мондрым, нібыта разам з гэтым чалавекам інсцітут скончыў. Такі ж самы цёмны, як і я. На адну зіму болей у школку хадзіў...</p>
<p><b>Жыткевіч.</b> От ты ўжо нават і не помніш. На цэлыя дзве зімы я хадзіў болей за цябе.</p>
<p><b>Жардэцкі.</b> Можа, і на дзве. Усё роўна. Такі ж тапор нетачоны, як і я.</p>
<p><b>Жыткевіч</b> <i>(да Паўла).</i> Дарэчы, пра школу зайшло... Скажыце, а ці настаўнікі ў школе гавораць такое дзецям, ці не? Як на мой розум, дык гэта трэба перш за ўсё школьнікам, моладзі гаварыць, каб яны разумелі...</p>
<p><b>Павел.</b> Думаю, што талковыя, разумныя настаўнікі гавораць. Вы добра заўважылі: гэта вельмі патрэбна ўкладаць у душу моладзі, іначай яе выхаванне будзе аднабаковым, негарманічным.</p>
<p><b>Жыткевіч</b> <i>(уздыхнуўшы).</i> Першы раз такую цікавую лекцыю слухаў. Шкада, што толькі для двух нас — старых пенсіянераў — гаварылі. Трэба б сабраць усіх гэтых людцоў — і з санаторыі, і з турбазы, ды і з вёсак. Хай бы гэта ўсе паслухалі!..</p>
<p><b>Павел.</b> Прашу яшчэ раз прабачэння, што загаварыў вас, адарваў ад работы... Пайду будзіць жонку — хопіць ёй спаць. Хай прымае мой багаты ўлоў <i>(усміхаецца).</i></p>
<p><b>Жардэцкі. </b>Будзіць жонку? Яе разбудзілі без вас! Яна паехала на базар з Асколам!</p>
<p><b>Павел </b><i>(мяняючыся з твару).</i><b></b> Пайшла на базар?!</p>
<p><b>Жардэцкі. </b>Не пайшла, а паехала. З <b></b>Асколам! Каб вы хвілін на колькі раней, дык бы яшчэ заспелі.</p>
<p><b>Жыткевіч. </b>Ужо, мабыць, хутка вернецца. На машыне ж...</p>
<p><b>Павел </b><i>(спахмурнелы).</i> Надумала купіць нешта. <i>(Зрабіў спробу ўсміхнуцца.)</i> Усё пра мяне клапоціцца, каб не галадаў тут. Прабачце — мне таксама пара за работу. <i>(Ідзе ў дом.)</i></p>
<p>Жыткевіч і Жардэцкі пераглядваюцца.</p>
<p><b>Жардэцкі. </b>Бачыў, як ён учарнеў адразу?</p>
<p><b>Жыткевіч </b><i>(у задуменні).</i> Дык што ж гэта такое выходзіць? Што ж гэта яна сабе думае...</p>
<p><b>Жардэцкі. </b>Значыць, і ён ужо западозрыў. Здагадваецца.</p>
<p><b>Жыткевіч </b><i>(як бы не чуе Жардэцкага).</i> Такі светлы чалавек! <i>(Ківае ў бакі галавой.)</i> Такі светлы чалавек!</p>
<p><b>Жардэцкі. </b>Вот таму і ўчарнеў, што светлы. На светлым лепш відаць чорнае.</p>
<p><b>Жыткевіч </b><i>(у роздуме, нібы сам сабе).</i> Такога чалавека ашукваць!.. Ну, паскуды! Гэта ўжо, брат, паскуды!..</p>
<p>У лёгкім летнім адзенні, з партфелем у руцэ, выходзіць з дому <b>Павел.</b></p>
<p><b>Павел </b><i>(прыпыніўшыся на імгненне).</i> Адам Лявонавіч, я вас папрашу: як вернецца Лера — скажыце ёй, калі ласка, што я пайшоў у свой паход і вярнуся толькі пад вечар. Добра?</p>
<p><b>Жыткевіч. </b>Скажу, калі ўбачу, скажу...</p>
<p>Павел уздымае руку на развітанне, як бы бярэ пад казырок, і пакідае падворак.</p>
<p><b>Жардэцкі </b><i>(правёўшы позіркам Паўла).</i> Мусіць, гэнай яго малодцы больш даспадобы ездзіць на машыне, чым хадзіць пяшком.</p>
<p><b>Жыткевіч </b><i>(як бы не чуючы Жардэцкага).</i> Такога чалавека ашукваць!.. Ну, паскуды!</p>
<p><b>Жардэцкі.</b> Ланна, хопіць табе абурацца. Давай прыступім да справы — і так перакур наш зацягнуўся.</p>
<p><b>Жыткевіч</b> <i>(раптам схамянуўшыся, голасна). </i>Усё!<b></b> На гэтым і па рабоце! Смурод сам — хай і ваду смярдзючую пугае. Хочаш — чысці з кім іншым, а я з паскуднікам справы мець <b></b>не хачу. <i>(Падхопліваецца,</i><b></b><i> зашпіляе </i><b></b><i>пінжак.)</i></p>
<p><b>Жардэцкі.</b> Ты з глузду з’ехаў, Адам! Ад такой хаўтуркі адмаўляцца? Гэта ж на цэлы тыдзень будзе нам разгавення!</p>
<p><b>Жыткевіч.</b> Не хачу! Не трэба мне ні яго грошай, ні ласкі. І <b></b>драбіну сваю забіраю. Калі будзеш чысціць — сам прынясеш. <i>(Бярэ на плячо драбіну і ідзе з надворка прэч.)</i></p>
<p><b>Жардэцкі</b> <i>(услед Жыткевічу).</i> Ай-я-яй, ну, дальбог, здурнеў чалавек! Што гэта яго за муха раптам укусіла? Якая яму справа, каго возіць гэны Аскол на базар?.. Ну, што ж, пайду шукаць другога напарніка. Такая хаўтурка не часта здараецца. <i>(Бярэ сваё вядро і пакідае падворак.)</i></p>
<p><i>Заслона.</i></p>
<p> </p>
<h3><a id="chapter4"></a>КАРЦІНА ЧАЦВЁРТАЯ</h3>
<p>Дэкарацыя тая ж, што і ў дзвюх папярэдніх карцінах. Двор асветлены лямпачкай, падвешанай доўгім шнуром да яблыні. Стол пад яблыняй застаўлены бутэлькамі і закускай: у <b>Бладыкі </b>— гулянка. Ягоныя госці — <b>Алік, Іра </b>і <b>Люда.</b> Разам з імі і <b>Лера. </b>Усе ўжо нападпітку. На табурэтцы — магнітафон. Гучыць сучасная музыка. Гаспадар і госці тут жа, на падворку, танцуюць — у свабодным стылі, хто як умее. Азартней за ўсіх — Люда. На пару з ёй — Бладыка. З <b></b>Лерай — Алік. Іра — адна, паміж астатнімі. У гэты момант і заходзіць на двор <b>Павел. </b>Ён воддаль, куды святло амаль не дастае, яго не адразу заўважаюць, і ён нейкі час назірае вясёлую кампанію.</p>
<p><b>Люда</b> <i>(заўважыўшы Паўла).</i> Ірка! Глянь — табе кавалер знайшоўся! Хапайся, пакуль не ўцёк!</p>
<p>Усе павярнулі галовы да Паўла.</p>
<p><b>Бладыка</b> <i>(не перастаючы танцаваць).</i> Ага!<b></b> Аб’явіўся <b></b>вучоны акадэмік!</p>
<p><b>Лера</b> <i>(не перастаючы танцаваць).</i> Павел! <i>(Да Іры.)</i> Ірка — гэта Павел. Ідзі запрасі яго ў танец, ён сам не адважыцца.</p>
<p><b>Бладыка.</b> Правільна! Ірка — не ўпускай акадэміка! Рэдкая табе нагода — патанцаваць з такім адукаваным партнёрам!</p>
<p><b>Іра</b> <i>(танцуючы, набліжаецца да Паўла, з рэверансам запрашае </i><b></b><i>на твіст).</i> Прашу вас, Павел бацькавіч! Уважце! <i>(Твістуе перад ім.)</i> Прашу!</p>
<p><b>Павел</b> <i>(з акамянелым тварам).</i> Дзякую за гонар, але... я не танцую. Прабачце.</p>
<p><b>Іра</b> <i>(прытворна надзьмуўшы губы).</i> У-у! І <b></b>вы таксама грэбуеце мною! Вы такі ж непачцівы, як і тыя абодва! <i>(Завярнулася, танцуючы, вяртаецца да грамады.)</i> Лера! Я твайму акадэміку не спадабалася! Атрымала ад варот паварот!</p>
<p><b>Лера</b> <i>(перастала танцаваць, запляскала ў далоні над галавой).</i> Прашу ўвагі! Ціха! <i>(Стала, прыкметна захмялелая, паміж грамадой і мужам.) </i>Павел!<b></b> Я аб’яўляю табе суровую вымову з апошнім папярэджаннем: ты не ўважыў просьбу жанчыны!</p>
<p><b>Люда.</b> Дзівакі! Які гэта мужчына пусціцца ўсухамятку скакаць? Вы яго спачатку да стала запрасіце — <b></b>у яго божай расінкі не было ў роце!</p>
<p><b>Бладыка.</b> Правільна, Люда! Прашу ўсіх да стала!</p>
<p><b>Алік.</b> Канешне! Як гаворыць народная мудрасць: галодны мядзведзь у скокі не йдзець. Канешне, трэба пачынаць з бакала!</p>
<p><b>Павел</b> <i>(падышоўшы да Леры, няголасна, цвёрда).</i> Ты замнога выпіла, Лера! Табе трэба адпачыць. Хадзем у пакой. <i>(Бярэ жонку за локаць, але яна выслабаніла руку з яго пальцаў.)</i></p>
<p><b>Лера.</b> Ха-ха! Клапатлівец знайшоўся! Я і яшчэ вып’ю — поўны фужэр вып’ю! За тваю навуку, Павел Арсеневіч! <i>(Насмешліва.)</i> За твае травінкі-былінкі і краскі-зёлкі! За залатое слоўца бабы Шушуты!</p>
<p><b>Бладыка.</b> Брава, Лера! <i>(Падымае бакал.)</i> За росквіт навукі на сыравіннай базе бабы Шушуты! <i>(Заходзіцца рогатам.)</i> Брава! <i>(Да Іры і Люды.) </i>Вы ведаеце, чым займаецца наш шаноўны вучоны? Збірае і запісвае старыя назвы траў і кветак. Вырвіце любую травіну — і ён вам скажа, як яе называлі пры цару Гароху. <i>(Рагоча.)</i></p>
<p><b>Іра.</b> А што гэткая за навука? Навошта яна?</p>
<p><b>Павел</b> <i>(зноў узяў Леру за руку).</i> Лера, ты траціш памяць і гаворыш немаведама што. Зараз жа пакінь гэты балаган! Нас абражаюць. Чуеш?!</p>
<p><b>Алік</b> <i>(вырваў ля плота жмут пустазелля, падышоў да Паўла, працягнуў у руцэ адну зёлку).</i> Пардон, як гэта будзе паводле вашай навукі?</p>
<p><b>Павел</b> <i>(з непрыязню, але спакойна).</i> І <b></b>паводле навукі і паводле народнай мудрасці <b></b>— гэта дурнап’ян — вельмі шкодная, атрутная расліна!</p>
<p><b>Алік.</b> О-о! Дарагі мой, нашто так сярдзіта?</p>
<p><b>Іра</b> <i>(выцягнуўшы са жмута ў Аліка нейкую кветку).</i> А гэта?</p>
<p><b>Павел.</b> А гэта — курыная галоўка. Пустазелле.</p>
<p><b>Люда</b> <i>(таксама выцягвае са жмута зёлку). </i>А вось гэта?</p>
<p><b>Павел.</b> А гэта, прашу прабачэння,— сучы хвост. Таксама пустазелле.</p>
<p>Іра і Люда весела рагочуць.</p>
<p><b>Бладыка</b> <i>(да Іры і Люды).</i> Вось бачыце, якая арыгінальная навука! <i>(Да Паўла</i> — <i>іранічна.)</i> Вы, канешне, пайшлі ў гэту навуку не па разліку, а па прызванню?</p>
<p><b>Павел</b> <i>(спакойна).</i> Так, гэта маё прызванне. Яно, вядома, зусім не падобнае на ваша.</p>
<p><b>Бладыка.</b> О, не дай бог мне гэтакі талент! Усё жыццё сноўдаць, як жабрак, ад Шушуты да Шушуты, каб урэшце ашчаслівіць чалавецтва вялікім навуковым адкрыццём: вось гэта трава з-пад плота называецца сучча вымя, а вось гэта, з-пад хлява,— курыны пуп. Ура!..</p>
<p>Алік, Іра і Люда рагочуць.</p>
<p><b>Павел</b> <i>(да Іры і Люды).</i> А вось вы — смяецеся дарэмна. Вам па колькі гадоў? Па дваццаць — не болей? Вы сваё прызванне знайшлі? Паверылі ў яго? Ведаеце, чаму жыццё прысвяціць?.. Вам смешна, што я займаюся назвамі траў і кветак. Вам здаецца, што ў гэтым няма ніякага сэнсу. Памыляецеся! Для вас — тысячы розных траў — трава, і толькі, тысячы розных кветак — кветкі, і толькі. Для вас і лес — зборышча дрэў, і толькі, летам — цянёк, а зімою — дровы. Але запомніце, што я вам скажу: сёння вам не цікава ведаць, сёння вам абыякава, усё роўна, як вашы дзед і бабуля называлі травы і зёлкі роднай зямлі, а заўтра вам стане ўсё роўна і вы забудзеце, як звалі саміх дзеда і бабулю, вашых кроўных продкаў, якім вы абавязаны сваім існаваннем. Далей застанецца адзін крок, каб забыць, дзе вы нарадзіліся і як завецца Радзіма! Ясна? Дык вось, каб такога не здарылася з вамі — я і хаджу, і сноўдаю кожны дзень ад Шушуты да Шушуты. І <b></b>я ганаруся сваім прызваннем. Гэтым іронікам <i>(ківае на Бладыку і Аліка)</i> зразумець мой клопат ужо немагчыма. Іх прызванне, вядома, больш высакароднае: жлукціць каньяк, капыціць каблукамі танцпляцоўку, спакушаць і ашукваць наіўных зеляпух, а можа, і яшчэ што... Вось так, мілыя рагатушкі!</p>
<p>Дзяўчаты стаяць разгубленыя. Лера — таксама.</p>
<p><b>Алік</b> <i>(да Бладыкі).</i> Дарагі Аскольд, па-мойму, шаноўны акадэмік просіць нас павысіць яму адукацыю? <i>(Папраўляе пояс, робіць крок бліжэй да Паўла.)</i></p>
<p><b>Бладыка.</b> Спакойна, Аляксандр Іванавіч! Спакойна! Проста таварыш вучоны не ў гуморы — стаміўся і хоча адпачыць.</p>
<p>Павел рэзка павярнуўся і накіраваўся ў дом.</p>
<p><b>Лера.</b> Павел! Павел, стой, я кажу!</p>
<p>Павел абярнуўся і спыніўся.</p>
<p>Павел, ты абразіў добрых людзей. Вярніся і папрасі прабачэння!</p>
<p>Павел зноў завярнуўся і моўчкі пайшоў у дом.</p>
<p>Павел!.. Ну, пачакай жа, асёл упарты!.. <i>(Да Бладыкі.)</i> Налівай! <i>(Схапіла фужэр і працягнула Бладыку.)</i> Заўтра ён будзе ў мяне ў нагах валяцца!</p>
<p><b>Бладыка </b><i>(наліваючы Леры віна).</i> Супакойся — усё нармальна.<b></b> Трохі нервы не ў парадку ў твайго <b></b>акадэміка — гэта не бяда. <i>(Падымае </i><b></b><i>фужэр з віном.)</i> І <b></b>так, за што драбалызнем?</p>
<p><b>Люда.</b> Калі я выйду замуж, то ў мяне муж будзе па струнцы хадзіць. Скажу «стой!» — будзе стаяць, пакуль у слуп не абернецца.<b></b></p>
<p><b>Іра.</b> А калі я выйду замуж, я буду рабіць усё, што толькі ні загадае муж. Для мяне найвялікшая асалода — выконваць жаданне <b></b>каханага.</p>
<p><b>Люда.</b> Ну і дурная будзеш.</p>
<p><b>Алік.</b> Чаму дурная? Наадварот — харошая дзевачка!</p>
<p><b>Бладыка.</b> П’ём <b></b>і танцуем! Я хачу яшчэ патанцаваць! <i>(Выпівае, уключае магнітафон і запрашае ў танец Люду.)</i></p>
<p>Алік запрашае Леру. Іра выходзіць на круг адна. Усе досыць заўзята танцуюць. Праз некалькі хвілін з дому выходзіць <b>Павел.</b> За спіной у яго набіты рэчамі рукзак, у адной руцэ — бавул, у другой — куфэрак. Параўняўшыся з танцорамі, спыніўся, стаў і глядзіць на Леру. Яго заўважылі. Бладыка выключыў музыку.</p>
<p><b>Лера</b> <i>(да Паўла).</i> Ты гэта што?..</p>
<p><b>Павел.</b> Хадзем адсюль!</p>
<p><b>Лера.</b> Куды — хадзем?</p>
<p><b>Павел.</b> У рэзідэнцыю з пацукамі.</p>
<p><b>Лера.</b> Ах, вось як?! <i>(З </i><b></b><i>жэстам.)</i> Дываном дарога, Павел Арсеневіч! А я нікуды не пайду адгэтуль! І <b></b>занясі мае рэчы назад!</p>
<p><b>Павел.</b> Лера, я кажу зусім сур’ёзна: хадзем!</p>
<p><b>Лера.</b> А я табе кажу: занясі мае рэчы назад!.. Да чаго абнаглеў супруг: запрашае мяне начаваць у хлеўчуку з пацукамі!</p>
<p><b>Бладыка</b> <i>(да Паўла).</i> Вось гэта вы ўжо ні к чаму. Я вас не выганяю. Жывіце! Я нават не пакрыўдзіўся за вашы паклёпніцкія выдумкі.</p>
<p><b>Павел</b> <i>(не зрэагаваўшы на словы Бладыкі, да Леры).</i> Ну, што ж! Бывай здарова, жонка. <i>(Ставіць куфэрак і бавул на зямлю.)</i> Заставайся. Рэчы назад занясуць джэнтльмены. <i>(Папраўляе за плячыма рукзак і ідзе прэч з двара.)</i></p>
<p><b>Лера</b> <i>(услед Паўлу, крыху ўстрывожана).</i> Павел!.. Павел Арсеневіч!..</p>
<p>Павел нават не азірнуўся і знік з вачэй.</p>
<p><i>(Лера апусцілася на лаўку і нейкі час маўчыць. Затым схамянулася і з усмешкай павярнулася да Бладыкі.)</i> Ну, вось так, Аскольд Гаўрылавіч. Патанцуем? <i>(Да Аліка.)</i> Алік, музыку!</p>
<p>Алік уключае музыку, адводзіць дзяўчат крыху воддаль і там з імі твістуе.</p>
<p><b>Бладыка</b> <i>(сеў насупраць Леры каля стала). </i>Супакойся. Нідзе твой акадэмік не дзенецца.</p>
<p><b>Лера</b> <i>(даверліва ўсміхаючыся).</i> А мне ўжо цяпер хвалявацца няма чаго. Я сваё слова сказала. Я зрабіла так, як ты хацеў.</p>
<p><b>Бладыка</b> <i>(не ўспрыняўшы слоў Леры).</i> Я думаю,<b></b> ён скора вернецца па цябе.</p>
<p><b>Лера.</b> Павел? Нізашто! Ты проста не ведаеш Паўла!</p>
<p><b>Бладыка</b> <i>(хутчэй устрывожана, чым узрадавана).</i> Не вернецца?</p>
<p><b>Лера.</b> Ні ў якім разе!.. А ты што — баішся, каб ён сабе чаго не зрабіў? Не бойся: у яго сіла волі — во! <i>(Паказвае вялікі палец.)</i></p>
<p><b>Бладыка.</b> Ды я не гэтага баюся...</p>
<p><b>Лера.</b> А чаго ты... баішся?</p>
<p><b>Бладыка.</b> Справа не ў боязі... Справа ў тым, што... неяк зусім нечакана ўзнікла ў вас гэта сварка...</p>
<p><b>Лера.</b> Нечакана?.. Як — нечакана?.. Пасля ўсяго, што ў нас з табой было... Ён адчуў. Я кепска ўмею прытварацца...</p>
<p><b>Бладыка.</b> Ну, з-за гэтага, што ў нас было, сварыцца з мужам не варта. Гэта ж муж усё-такі!</p>
<p><b>Лера.</b> Што? <i>(На твары адбілася страшнае працверазенне.)</i> Не варта?.. Цяпер — не варта?..</p>
<p>Падыходзяць Алік, Іра і Люда.</p>
<p><b>Люда.</b> Хопіць вам тут сакрэтнічаць! Ёсць <b></b>прапанова прагуляцца берагам возера.</p>
<p><b>Іра.</b> Так — мы ўсе трое рашылі ісці на прагулку. Нас большасць — значыць, вы — хоцькі-няхоцькі — падчыняецеся нашаму рашэнню і пойдзеце з намі.</p>
<p><b>Бладыка </b><i>(ажывіўся).</i> Выдатная ідэя! Цалкам падтрымліваю. Толькі трэба спачатку прыбраць стол, занесці ў дом пасуду, магнітафон, разумеецца — <b></b>гаручае. Давайце тут жа гэта і аформім! Іра і Люда — збірайце талеркі, відэльцы, фужэры. Аляксандр Іванавіч, забірай бутэлькі. Я панясу магнітафон. <i>(На Леру не звяртае ўвагі, як быццам яе няма.)</i></p>
<p><b>Іра</b> <i>(з талеркамі ў руках падышла да Леры). </i>Што замаркоцілася? Вернецца твой Павел! Мілыя сварацца — толькі цешацца!<b></b> Бяры свой бавул і нясі ў дом. А куфэрак мужчыны занясуць.</p>
<p><b>Лера.</b> Зараз... Я на хвіліну выйду на дарогу... Гляну... Потым сама занясу.</p>
<p><b>Алік</b> панёс бутэлькі, <b>Бладыка</b> — магнітафон, <b>Іра</b> і <b>Люда</b> — пасуду. На падворку засталася адна Лера. Аглянуўшыся кругом, яна паціху ідзе да студні, што бялеецца ў змроку. Спынілася, заглянула ў студню, адхіснулася, зайшла на процілеглы бок і прыхілілася, прылёгшы грудзьмі і галавой, да пакатай стрэшкі. У такой позе замерла. З <b></b>дому выходзяць <b>Бладыка,</b> <b>Алік</b> і <b>Іра.</b> Бладыка з вядром у руцэ.</p>
<p><b>Бладыка</b> <i>(з ноткай трывогі ў голасе).</i> А дзе ж Лера? Рэчы стаяць, а яе не бачна?</p>
<p><b>Іра.</b> Не хвалюйцеся, пайшла глянуць на дарогу, зараз прыйдзе. Алік, вазьмі яе бавул і куфэрак, а я занясу абрус і табурэтку.</p>
<p>Бладыка з вядром ідзе да студні, не дастаючы ваду, садзіцца на лаўку. <b>Іра</b> ўзяла са стала абрус і табурэтку і панесла ў дом. Алік таксама падышоў да студні. Леру яны не бачаць — яна з другога боку, за стрэшкай.</p>
<p><b>Бладыка.</b> Складаная сітуацыя, Аляксандр Іванавіч. З <b></b>мяне ажно хмель выйшаў.</p>
<p><b>Алік.</b> Што такое, дарагі мой? Людачка не клюе?</p>
<p><b>Бладыка.</b> Людачка клюнула, і, па-мойму,<b></b> надзейна. Я хацеў бы неадкладна, сёння ж, заняцца ёю. А тут, бачыш, якую ініцыятыву праявіла Лера: справадзіла к чорту, на ноч гледзячы, свайго лапуха-акадэміка і думае застацца начаваць у мяне. Яна ж сапсуе мне ўсю абедню! А галоўнае, што яна, дурніца, рассмакавалася і ўсур’ёз спадзяецца стаць гаспадыняй маёй дачы і «Волгі»... Можа, ты сёння аб ёй паклапоцішся?</p>
<p>За студняй ускрыкнула і асунулася на зямлю Лера. Бладыка і Алік кінуліся туды.</p>
<p><b>Бладыка</b> (<i>спалохана).</i> Лера?!. <i>(Аліку.)</i> Яна тут стаяла і ўсё чула!</p>
<p><b>Алік.</b> Тым лепш, дарагі мой: сітуацыя спрасцілася сама.</p>
<p><b>Бладыка.</b> Яна страціла прытомнасць.<b></b> Скарэй вады! <i>(Хапае вядро на ланцугу.)</i> Трохі ёсць у вядры... Цягні сюды яе, тут відней. Жыва!</p>
<p>Алік падцягвае Леру. Бладыка плёхае ёй на галаву вадой і тармосіць.</p>
<p>Лера!.. Лера!.. Ты што надумала?.. Лера?!.</p>
<p>Лера прыйшла да памяці і села.</p>
<p><i>(З </i><b></b><i>палёгкай.)</i> Фу-ты, якога коніка выкінула, га?..</p>
<p><b>Алік.</b> Нашто падаць? Нашто абміраць? Нашто так браць да сэрца сварку з мужам? Вернецца твой муж — гэта я табе гарантую! Хіба ён можа пакінуць такую каралеву?</p>
<p><b>Лера</b> <i>(седзячы на зямлі, спачатку слабым шэптам, але з кожным словам усё грамчэй).</i> Сволач... Сволач!.. Мярзотнік!.. Скаціна бязрогая!.. Скаціна!.. Ненавіджу цябе, скаціна!..</p>
<p>З <b></b>дачы выходзяць <b>Іра </b>і <b>Люда.</b></p>
<p><b>Люда</b> <i>(здалёк).</i> Што там у вас? Чаго яна села на зямлю?</p>
<p><b>Бладыка.</b> Блага стала. Мабыць, выпіла лішне. Ідзіце памажыце ёй.</p>
<p><i>Заслона.</i></p>
<p> </p>
<h3><a id="chapter5"></a>КАРЦІНА ПЯТАЯ</h3>
<p>Дэкарацыя карціны <b></b>першай — хата і падворак Жыткевіча. Новая толькі адна дэталь — каля бярозы, абапершыся высока аб ствол, стаіць драбіна. Відаць, яе <b></b>паставіў гаспадар, вярнуўшыся з дачы Бладыкі. На дварэ — шэры прыцемак летняга вечара. <b>Жыткевіч</b> сядзіць на лаўцы пад хатай. Падыходзіць з рукзаком <b>Павел.</b></p>
<p><b>Павел. </b>Добры вечар, Адам Лявонавіч!</p>
<p><b>Жыткевіч. </b>Добры вечар. Гэтак позна ў дарогу некуды?</p>
<p><b>Павел.</b> Ды не, не ў дарогу. Іду начлегу шукаць.</p>
<p><b>Жыткевіч.</b> Начлегу?</p>
<p><b>Павел.</b> Ну, так, начлегу. Не пад кустом жа начаваць, Лявонавіч. <i>(Садзіцца побач на лаўку, рукзак кладзе на зямлю.)</i></p>
<p><b>Жыткевіч</b> <i>(пільна паглядзеў у твар Паўла). </i>Сабе аднаму ці... дваім?</p>
<p><b>Павел.</b> Аднаму.</p>
<p><b>Жыткевіч.</b> А-а-а, значыць, толькі сабе... <i>(Памаўчаўшы.)</i> Па мордзе хоць пляснулі гэнаму ці не?</p>
<p><b>Павел.</b> А за што?</p>
<p><b>Жыткевіч.</b> Ну, як няма за што, то і не трэба. Хаця... каб гэта на мяне, скажу вам шчыра, то ўжо я б яго змалаціў на грэцкі сноп! Не тлумачачы за што. Я малады, брат, быў порсткі. Да двух не гавары! На вечарынцы, бывала, аж хацелася, аж карцела, каб хто-небудзь зачапіў хоць словам маю Анцю, каб тут жа пастаяць за яе гонар і расквасіць нюхаўку нахабніку... І <b></b>самому, праўда, даставалася. Цяпер як падумаю — ну і дурны ж быў! Каб была тая Анця чаго варта, а то — ат!.. Як падрэзала мне крылы ў маладосці, так і застаўся я птахам нялётным. Так і змадзелася жыццё... Тут, брат, такі закон: калі адзін крылаты, дык трэба, каб і ў другога крылы выраслі. А калі ў другога не вырастуць, дык тады і ў першага могуць адпасці, адваліцца за непатрэбнасцю. Са мною так і здарылася. Вот — жыў, жыў і канчаю тым, што нават пенсіі людскай не выслужыў, самую малую бяру, як утрыманец усё роўна. Жыву, як мой большы сын кажа, на дывідэнды — гэта ён так называе грошы, што мне кватаранты плоцяць...</p>
<p>Нейкі час абое маўчаць.</p>
<p><b>Павел.</b> Дык як з начлегам будзе, Лявонавіч? Знойдзецца што-небудзь?</p>
<p><b>Жыткевіч</b> <i>(з ноткай дакору). А</i> што ж я цяпер знайду? Рэзідэнцыю маю вы не ўпадабалі — пацукоў спалохаліся.</p>
<p><b>Павел.</b> Там, дзе я быў, пацукі больш страшныя, больш драпежныя. Гатоў лепей з тыграмі жыць, чым з тымі пацукамі.</p>
<p><b>Жыткевіч.</b> Вось бачыце.<b></b>.. Дык маю рэзідэнцыю ўжо занялі. Нейкія два рыбачкі прыехалі. На матацыкле. Занялі, брат! Усё, што магу цяпер прапанаваць,— гэта буслянка. Хочаце на буслянцы паначаваць?</p>
<p><b>Павел.</b> А што? <i>(Усміхаючыся.)</i> Я згодзен. Гэта будзе цудоўны начлег! Пад зорным небам, пад ясным месяцам. Буду слухаць, што шэпча ветрык, што гавораць зоркі...</p>
<p><b>Жыткевіч.</b> Дык бярыце! Малады некалі і я неаднойчы марыў паначаваць на буслянцы. Хоць раз, думаў! Хоць адзін раз! Але так і не давялося. Нешта мне так і не дало забрацца туды. Ну, а цяпер ужо позна. Гэта — начлег для маладога, крылатага... Бярыце, адным словам! Вам там спадабаецца, я ўпэўнены. Па-мойму, гэта якраз для вашай душы.</p>
<p><b>Павел</b> <i>(з разуменнем усміхаючыся).</i> Дзякую, Адам Лявонавіч. Я ведаў, што вы мяне выручыце.</p>
<p><b>Жыткевіч.</b> Ну, а калі пачнецца навальніца і вы змокнеце і змерзнеце там — тады злазьце і прыходзьце ў хату. Сёння выехаў — раней тэрміну — Нішчык, пастаянны мой кватарант, і да вашых паслуг цэлы пакой. Можаце жыць хоць да зімы.</p>
<p><b>Павел</b> <i>(узрадавана).</i> Сур’ёзна? У вас вызваліўся пакой?</p>
<p><b>Жыткевіч.</b> Ну, кажу ж, чалавек паехаў сёння... Ужо там Анця і парадак навяла. Можаце ісці раскватароўвацца. Во — можаце ў акно глянуць, якраз гэты. <i>(Падымаецца і расчыняе акно.)</i> Хаця без святла нічога не ўбачыце...</p>
<p><b>Павел.</b> Я вам вельмі ўдзячны, Адам Лявонавіч. Бясконца вам удзячны!.. Ага! Значыць, так: я ўкіну свой рукзак у пакой, а сам схаджу да Міколы Зайчыка, трэба мне пагаварыць з ім. <i>(Бярэ рукзак і праз акно апускае яго ў пакой.)</i></p>
<p><b>Жыткевіч.</b> Акно зачыніце, а то камары налятуць. З <b></b>таго боку ёсць другое, зацягнутае марляй, яно дзень і ноч адчынена, каб свежа дыхалася...</p>
<p><b>Павел</b> <i>(зачыніўшы акно).</i> Лявонавіч, я хутка вярнуся. <i>(Шпарка знікае за хатай.)</i></p>
<p>Жыткевіч зноў застаецца на лаўцы адзін. Праз хвіліну ён бачыць — да хаты набліжаецца, валочучы ў руках бавул і куфэрак, <b>Лера.</b> Яна заўважыла Жыткевіча, спынілася, паставіла рэчы каля ног, дастала хусцінку, выцерла вочы. Пакінула рэчы, дзе стаяла, падышла да Жыткевіча.</p>
<p><b>Лера </b><i>(сумным, упалым голасам).</i> Добры вечар...</p>
<p><b>Жыткевіч </b><i>(наадварот</i> — <i>вельмі бадзёра).</i> Добры вечар, панечка!</p>
<p><b>Лера. </b>Скажыце, Паўлік у вас?</p>
<p><b>Жыткевіч </b><i>(наўмысна разыгрываючы </i><b></b><i>Леру).</i> Які Паўлік?</p>
<p><b>Лера. </b>Мой муж, Павел?</p>
<p><b>Жыткевіч. </b>А хто ён? У мяне многа ўсякага народу.</p>
<p><b>Лера. </b>Хіба вы мяне не пазнаеце? Мы прасіліся да вас на кватэру, тыдні два назад, помніце? Мы жылі гэты час у... <i>(Запнулася і не сказала ў каго.) </i>Вы туды прыходзілі.</p>
<p><b>Жыткевіч. </b>У каго вы жылі?</p>
<p><b>Лера </b><i>(громка, злосна).</i> У пацука!.. На якога няма атруты!</p>
<p><b>Жыткевіч </b><i>(засмяяўшыся).</i> От гэта вы добра сказалі! У пацука вы жылі, панечка, у пацука! Позна, праўда, расшалопалі.</p>
<p><b>Лера. </b>Чаму — позна?</p>
<p><b>Жыткевіч. </b>Ну, можа, і не позна! Калі ўрадзіліся для шчасця, дык, можа, і не позна. Не ведаю.</p>
<p><b>Лера. </b>Дзе Павел? Мне трэба яго неадкладна ўбачыць.</p>
<p><b>Жыткевіч </b><i>(усё тым жа жартаўлівым тонам). </i>Павел?.. Павел спіць, вядома!</p>
<p><b>Лера. </b>Дзе? У вашай «рэзідэнцыі»?</p>
<p><b>Жыткевіч. </b>Не! «Рэзідэнцыю» занялі другія. Два рыбачкі пасяліліся. Прыехалі сёння.</p>
<p><b>Лера. </b>Дык а дзе ён... спіць?</p>
<p><b>Жыткевіч </b><i>(паварочваецца і паказвае рукой). </i>А вунь там, высока. На буслянцы.</p>
<p><b>Лера. </b>На буслянцы?!</p>
<p><b>Жыткевіч. </b>Ну, кажу ж, на буслянцы!</p>
<p><b>Лера. </b>Вы жартуеце. Вы мяне падманваеце.</p>
<p><b>Жыткевіч. </b>Якія жарты? Хіба вы не бачыце вунь драбіну каля бярозы? Да сукоў далез па драбіне, а там — па суках і ў гняздо. Што яму туды залезці—  <b></b>такому дужаму, спрытнаму хлопцу! Раз плюнуць!</p>
<p><b>Лера.</b> Вы... сапраўды сур’ёзна? Не смеяцеся з мяне? Пакляніцеся, прашу вас!</p>
<p><b>Жыткевіч</b> <i>(хрысціцца).</i> Вось вам крыж, што ваш муж цяпер высока-высока! Вам да яго цяпер не дастаць, панечка!</p>
<p>Лера адыходзіць ад хаты, бліжэй да бярозы, задзірае галаву, глядзіць на буслянку, пачынае плакаць, а затым клікаць Паўла.</p>
<p><b>Лера.</b> Паўлік! Паўлік!.. Ты мяне чуеш, Паўлік? <i>(Яшчэ больш голасна.)</i> Паўлік!.. <i>(Да Жыткевіча.)</i> Ён не адзываецца!..</p>
<p><b>Жыткевіч</b> <i>(падыходзячы да Леры).</i> А раней... ён вам адзываўся адразу?</p>
<p><b>Лера.</b> З <b></b>першага слова. Нават з паўслова.</p>
<p><b>Жыткевіч</b> <i>(разводзіць рукамі).</i> Відаць, не пазнае вас. Можа, у вас голас змяніўся, не той, што раней быў? Калі змяніўся, дык ужо цяпер, панечка, з паўслова адклікацца не будзе...</p>
<p><b>Лера</b> <i>(хліпаючы носам).</i> Пры чым тут голас. Голас у мяне той самы, і ўсё ў мяне тое самае... Проста ён пакрыўдзіўся на мяне... <i>(Зноў пачынае клікаць.)</i> Паўлік!.. Паўлічак, любенькі, міленькі, злазь!.. Злазь дадолу, Паўлічак!.. Ты чуеш?.. Спускайся на зямлю!.. Паўлік!..</p>
<p><b>Жыткевіч.</b> Панечка, не цягніце яго долу! Хай ён пабудзе там — высока. Яму цяпер ветрык лісцвяную калыханку пяе. Ён цяпер размаўляе там з зоркамі і з месячкам, з хмаркамі, што прабягаюць над галавой.<b></b> Ён <b></b>жа разумее іх мову! І,<b></b> мабыць, гэтак жа добра, як і нашу, як і мову гэтай зямлі, мову траў і кветак, вады і ветру. Не клічце яго, панечка, не трэба...</p>
<p><b>Лера</b> <i>(выціраючы вочы).</i> А я туды магу залезці?</p>
<p><b>Жыткевіч.</b> Э-э, не! Вам туды няможна.</p>
<p><b>Лера.</b> Чаму?</p>
<p><b>Жыткевіч.</b> У вас, панечка, галоўка слабая. Закружыцца. Вам трэба толькі па зямлі хадзіць. Або ў машыне ездзіць. І <b></b>начаваць вам таксама — на зямлі спадручней. Так што ідзіце, панечка, у пакой, які вас чакае, і — добрай вам ночы. А Паўла я сам разбуджу на буслянцы, скажу яму...</p>
<p><b>Лера.</b> Дзе мяне чакае пакой?</p>
<p><b>Жыткевіч.</b> У маёй хаце. Чысты, прыбраны, гатовы для вас пакой. Кватарант выехаў — і ён свабодны. Хадземце — завяду. <i>(Ідзе і бярэ бавул з куфэркам, нясе іх.)</i> Хадземце!.. Хай на буслянцы паспіць той, у каго сумленне — такое ж яснае і чыстае, як святло гэтых зорак у небе... Хадземце!..</p>
<p><b>Жыткевіч </b>і <b>Лера </b>знікаюць за вуглом хаты. Гасне святло. Ноч.</p>
<p><i>Заслона.</i></p>
<p>1975—1977</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>