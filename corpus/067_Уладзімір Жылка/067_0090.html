<div class="container">
<div class="book-utils">
<div id="qrcode"></div>
<a href="/Uladzimir_Zylka/Pad_hetym_niebam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пад гэтым небам... -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Пад гэтым небам...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>[...] Пад гэтым небам, так каханым,</p>
<p>Я пастушком — ганяў у бор,</p>
<p>І тут, прыроды сын адданы,</p>
<p>Кунежны стаў яе сябёр.</p>
<p>Яна ж паглядам незраўнаным</p>
<p>Зірнула ў вочы мне ўсупор</p>
<p>І, сэрца ранячы вяскоўца,</p>
<p>Шапнула таямніцы слоўца.</p>
<p>Яно было пра тое, як</p>
<p>Прыгож бязмерна свет дзівосны,</p>
<p>Які жыцця зайздросны смак,</p>
<p>Як босы йдзеш па сцежках росных</p>
<p>І лыне ў грудзі поўна так</p>
<p>Птушыны шчэбет шматгалосны,</p>
<p>Шырокі гоман тонкіх хвой</p>
<p>І неба сінь над галавой.</p>
<p> </p>
<p>І ўцяміў я (— о, смех і плач! —)</p>
<p>Паўней, чымся калі, й суцэльней,</p>
<p>Што я, малюсенькі таўкач,—</p>
<p>Быцця сусветнага удзельнік</p>
<p>І з’яў сусветных суглядач.</p>
<p>І вось і слодыч і пякельня</p>
<p>Мяне палонілі ўсуцэль</p>
<p>І абвілі, як ліпу хмель.</p>
<p>Былі ў душы і шчасце й млосць,</p>
<p>Бы лёгкі сон упаў на вейкі,</p>
<p>І я пабачыў прыгажосць,</p>
<p>Што па-над спевы салавейкі</p>
<p>Зачаравала маладосць,</p>
<p>І стаў спяваць... Мае жалейкі</p>
<p>Звініць матыў, і кожны тон —</p>
<p>Сусветнай пекнаце уклон.</p>
<p>Мой край!.. Ужо малой дзяцінай</p>
<p>Паўнюткім радасці вядром</p>
<p>Аднэй шчасліваю гадзінай</p>
<p>Напіўся смагла я нагбом</p>
<p>Ад пекнаты яго жанчыннай,</p>
<p>І п’ян адвечным хараством,</p>
<p>І закаханы ў ім без меры —</p>
<p>Там быў пачатак мае веры.</p>
<p>Яна была мне праз гады</p>
<p>Хлапцу і сталаму спамогай,</p>
<p>Хоць і губляў свае сляды</p>
<p>Я у завеях ветру злога,</p>
<p>Але сярод згрызот хады</p>
<p>Я ведаў, меў адну дарогу:</p>
<p>Яна, як промень да святла,</p>
<p>Да краю роднага вяла.</p>
<p>Усцяж свяціла мне нязгасна</p>
<p>Мая праводная звязда,</p>
<p>Таму ні мужнасць і ні яснасць</p>
<p>Не залілі слата й жуда.</p>
<p>Мая бясцэнная уласнасць,</p>
<p>Са мной мой край, яго бяда,</p>
<p>Са мной праз горы і каменне</p>
<p>Высачыня майго натхнення.</p>
<p>І мне здалося неаднойчы,</p>
<p>Што ў тайне радасных часін,</p>
<p>У момант паўніні станоўчай</p>
<p>У маім злонні быў зачын,</p>
<p>І зблытаў я, мой краю-войча,</p>
<p>Хто бацька быў, а хто быў сын,</p>
<p>І, поўны любасці вялікай,</p>
<p>Не ведаў, як яе мне клікаць.</p>
<p>Быў я ў дзівосным сне:</p>
<p>Я пачуваў пад сэрцам ношу,</p>
<p>Чароўны голас да мяне,</p>
<p>Пачуццяў матчыных раскошу,</p>
<p>Трывогу ў сэрцы дзесь на дне,</p>
<p>І быў — пагодлівы, харошы! —</p>
<p>Мой край мне лёсам і жыццём,</p>
<p>Маім распешчаным дзіцём.</p>
<p>Няма за што на лёс мне плакаць,</p>
<p>Знайсці шчаслівейшы мне дзе б?</p>
<p>Бядняк, я быў багат, аднака</p>
<p>Не знаў збытэчных я патрэб,</p>
<p>Зацірка мне была прысмакам</p>
<p>І смачны быў разовы хлеб,</p>
<p>Хоць соляй, а не маслам тлуста</p>
<p>Была прыкрашана мне луста.</p>
<p>Мне хата з нізкаю страхой</p>
<p>Была мілей за ўсе палацы</p>
<p>І над пакоямі пакой.</p>
<p>Я тут вучыўся не паддацца</p>
<p>Галечы з нэндзай і бядой,</p>
<p>І тут пазнаў я радасць працы,</p>
<p>І атрымаў сталёвы гарт</p>
<p>І стаў мужык, мужчына ўпарт</p>
<p>На гонях бацькаўскіх далёкіх</p>
<p>Я ўчуў пад спелы жыта шум</p>
<p>Дзівосных сіл жывыя токі</p>
<p>І спеў, што я ў сабе нашу,</p>
<p>Зямных глыбінь густыя сокі</p>
<p>І з промняў сонечных душу.</p>
<p>І люб мне чалавек бясконца,</p>
<p>Высокі плод зямлі і сонца.</p>
<p>Цяпер жа сілы сталі дрэнь,</p>
<p>Сівая мгла мне засціць вочы,</p>
<p>І кліча ноч на свой пругмень,</p>
<p>І дні жыцця прыйшлі да ночы</p>
<p>І хоць змагарна жыў я дзень,</p>
<p>І хоць яшчэ я светам крочу,—</p>
<p>Тугою чорнай збіты ўшчэнт,</p>
<p>Пішу я гэты тэстамэнт.</p>
<p>З прыродай зліцца я гатоў,</p>
<p>Хай прыме дол худое цела,</p>
<p>Але прашу яе вятроў</p>
<p>Мой запавет, як плод даспелы</p>
<p>Да родных данясці палёў</p>
<p>І любасці, і боль знямелы</p>
<p>Хай рыне там у будні скрух</p>
<p>І жыватворны ўздыме рух.</p>
<p>Усім найдарожшым прысягаю</p>
<p>Сваіх грахоў не утаю,</p>
<p>І любасць гэтую да краю,</p>
<p>І гнеў, і ненавісць сваю,</p>
<p>І што набыў, усё, што маю,</p>
<p>Што долю цешыла маю —</p>
<p>Ўсе скарбы, ўсе свае багацці,</p>
<p>І песні ўсе — крывіцкай хаце.</p>
<p>Даруйце мне, людцы, цяжкія,</p>
<p>А мімавольныя грахі,</p>
<p>Часы бяспутныя, ліхія</p>
<p>Не раз садзілі на штыхі.</p>
<p>Хто плыў ў раз’юшанай стыхіі,</p>
<p>Калі бушуе шквал ліхі,—</p>
<p>Той ведае, як хібы блізкі,</p>
<p>Як залівае човен хісткі.</p>
<p>І хто сягаў выходзіць з дому</p>
<p>За будны круг штодзённых праг,</p>
<p>Каму, няўтомнаму, вядомы</p>
<p>І чорнага прадоння жах,</p>
<p>І верхавіны гораў стромых,</p>
<p>Той, пэўна, скажа: — Цяжкі шлях</p>
<p>Яшчэ не ёсць яго памылка,</p>
<p>Ён нёс і жарсць і дух асілка...</p>
<p>Спявай, зямля, упіся сонцам,</p>
<p>Абмыйся чэрвеньскім дажджом,</p>
<p>Расці, пладзі, красуй бясконца,</p>
<p>Пладоў, зярнят насып каўшом.</p>
<p>Уцехай будзь маёй старонцы,</p>
<p>Дары красой, дары дабром!</p>
<p>Вітай! — Цябе у сіле поўнай</p>
<p>Я аддаю сям'і працоўнай.</p>
<p>У вольнай працы рупных пчол</p>
<p>Яны паллюць шчаслівым потам,</p>
<p>Абсемяняць прастор наўкол,</p>
<p>Канца не будзе іх клапотам,</p>
<p>Садамі высадзяць твой дол,</p>
<p>Як жонку, будуць песціць потым,</p>
<p>І будзеш ім святою ты,</p>
<p>І кожны плод твой — ім святы.</p>
<p>У цудоўнай сіле ўроды й моцы</p>
<p>Прадбачу я твае палі;</p>
<p>Праз забабоны, гніль, суроцы,</p>
<p>Праз звады зла ўсе караблі</p>
<p>Маіх надзей і дум к затоцы</p>
<p>Вялікай прыйшласці плылі,</p>
<p>Дзе будзе смех звінець вясёлы</p>
<p>І радасцю квітнецьмуць сёлы.</p>
<p>Ў імя людства, людскога шчасця</p>
<p>І духу творчага зямлі,—</p>
<p>Пракляцце шэршню ўсякай масці</p>
<p>І панству — ўласніку раллі!</p>
<p>На новы лад мы свет аснасцім,</p>
<p>Перааром без меж палі,</p>
<p>І будзе ўсё дабро агульна</p>
<p>І ўсім у краі маім ўтульна.</p>
<p>Каб ні зладзей і ні тыран,</p>
<p>Ні чалавек ліхі, пракляты</p>
<p>Не скралі волі ды у зман,</p>
<p>Не завялі сляпыя хаты,—</p>
<p>На варце стаўлю гнеў зацяты</p>
<p>Тваіх работнікаў, сялян.</p>
<p>Калі між імі будзе еднасць —</p>
<p>Ліхое згіне ў бясследнасць.</p>
<p>Я пакідаю з дзіўным сумам</p>
<p>Маю дабродзейку зямлю.</p>
<p>Я голад знаў, душыўся глумам,</p>
<p>Ды імі сэрца не кармлю.</p>
<p>Яна ўсяго, як толькі ўздумаць,</p>
<p>Дала, й такой яе люблю:</p>
<p>З бядою, з ліхам, з посным квасам</p>
<p>І з радасцю кароткай часам.</p>
<p>Бывай, надзей сардэчны ўздым!</p>
<p>Бывайце, сны і слодыч веснаў!</p>
<p>І вы, снягі, завеі зім!</p>
<p>На зломе дзвюх эпох злавесным,</p>
<p>У неспрыяльным ветры злым</p>
<p>Сваё жыццё прайшоў я чэсна:</p>
<p>Пясняр, змагар, бядняк праз век,—</p>
<p>Быў перш за ўсё я чалавек.</p>
<p>Бывай, мой ранак срэбраросы!</p>
<p>Бывай, мой дзень клапот, пакут!</p>
<p>Прайшоўшы свет раздзетым, босым,</p>
<p>Пара падумаць і пра кут:</p>
<p>На могілках зацішных Росы</p>
<p>Хачу спачыць ад каламут.</p>
<p>Сачыцьмуць мой спакой найпільней</p>
<p>Муры старой, каханай Вільні.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>