<div class="container">
<div class="book-utils">
<div id="qrcode"></div>
<a href="/Uladzimir_Zylka/Krychu_uzrusany_i_rady.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1923 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Крыху ўзрушаны і рады..." -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>"Крыху ўзрушаны і рады..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Крыху ўзрушаны і рады,</p>
<p>Спатыкаюся з табой,</p>
<p>І цвітуць твае пагляды</p>
<p>І ўва мне і нада мной...</p>
<p>Ты варожыш, ты чаруеш,</p>
<p>О, чароўная, бы світ,</p>
<p>Абяцала — падаруеш</p>
<p>Губ вясёлы аксаміт.</p>
<p>І вясною веюць пасмы</p>
<p>Хмелю светлага валос;</p>
<p>Уступаем ў светлы пас мы,—</p>
<p>З намі, з намі светлы лёс.</p>
<p>З намі кволасць, з намі казкі,</p>
<p>Летуценняў лёгкі лёт.</p>
<p>Пацалункаў плюскат, ласкі,—</p>
<p>Ўсё ў адзіны карагод.</p>
<p>Толькі мовіць мне нясмела</p>
<p>Ўсё пабожна, што таю,</p>
<p>Толькі ўзняць рукой знямелай</p>
<p>Руку дробную тваю...</p>
<p>Ды халодны і стрыманы,</p>
<p>Не скажу патрэбных слоў,</p>
<p>Адыду ў мае туманы,</p>
<p>Ў неазначнасць белых сноў.</p>
<p>І адтуль, як сказ баляды,</p>
<p>Сутуняючай парой</p>
<p>Будуць згадвацца пагляды,</p>
<p>Дараваныя табой.</p>
<p>1923</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>