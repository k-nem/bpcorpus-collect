<div class="container">
<div class="book-utils">
<div id="qrcode"></div>
<a href="/Uladzimir_Zylka/Kamu_zyccio_-_atruty_kielich.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Каму жыццё — атруты келіх..." -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>"Каму жыццё — атруты келіх..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каму жыццё — атруты келіх.</p>
<p>Хто спанявераны, як я,</p>
<p>Хто ўжо не сніць аб далях, белях</p>
<p>Пад ветру свіст і шум былля;</p>
<p>Каму спакой душы няшчаснай</p>
<p>Нездавальнення точыць крот;</p>
<p>Каму дакучыў жонкі ўласнай</p>
<p>На ўласным ложку пешчаў лёд.</p>
<p>Каму распачна ноч пустую</p>
<p>Спакусным смехам цешыць сук;</p>
<p>Каму ўсё роўна, бы якую</p>
<p>Сціскаць пярсцёнкам млявых рук;</p>
<p>Хто сэрца — поўную амфору —</p>
<p>Нясці стараўся й не данёс;</p>
<p>Хто патаёмных мукаў хвору</p>
<p>Гаіў расою ночных слёз;</p>
<p>Хто душу чорную, як вугаль,</p>
<p>Злачынствам цешыў і крывёй;</p>
<p>Хто п’яніца, разбой, зладзюга</p>
<p>З мізэрнай, дробнаю душой;</p>
<p>Каму распусты жах прынадны,</p>
<p>Хто гора топіць у віне,—</p>
<p>Маім абоймам тыя жадны,</p>
<p>Прыходзяць тыя да мяне.</p>
<p>Я ўсіх вітаю ветла, рада,—</p>
<p>Хто б ён ні быў, хто ён ні ёсць,—</p>
<p>Мае жаночыя прынады</p>
<p>За плату мае ўсякі госць.</p>
<p>Я імітую ім каханне,</p>
<p>Ім не суджонае праз лёс,</p>
<p>Нясмелыя дзяцей спатканні</p>
<p>І палкасці глухі наркоз.</p>
<p>Змушаю верыць мімаволі</p>
<p>І жар ўзбуджаю малады,</p>
<p>Сама няўзрушная ніколі,</p>
<p>Сама халодная заўжды.</p>
<p>Ў душы адзін, адзін лятунак,</p>
<p>Глыбока схованы на дне —</p>
<p>Далёкі, любы мой пястунак —</p>
<p>Той, хто кахаў калісь мяне.</p>
<p>Які не смеў, не смеў ні разу</p>
<p>Свае мне пешчы дараваць,</p>
<p>Якога мела за абразу</p>
<p>Ў дзявочых думках цалаваць.</p>
<p>Цяпер і ён такі ж прапашчы,</p>
<p>Ланцуг жыцця цягае ледзь;</p>
<p>Ніхто, ніхто яго не лашчыць,—</p>
<p>Лёс прысудзіў яму гібець.</p>
<p>Цяпер, як кожны ён, як кожны —</p>
<p>Будынак знішчаны, пусты;</p>
<p>Час папаліў усё, што можна,</p>
<p>З кута прыбраў абраз святы.</p>
<p>Ды сэрца сніць пад шум асенні,</p>
<p>І сну мне не мінуць таго,</p>
<p>Ў маім найбольшым паніжэнні</p>
<p>Сустрэну незнарок яго.</p>
<p>У сэрцы будзе боль і горыч,</p>
<p>І мы, два целы, дзве труны,</p>
<p>Мы рукі сціснем, ляжам поруч.</p>
<p>І аб мінулым будуць сны.</p>
<p>Як вербалозы нікнуць веццем,</p>
<p>Так нізка схіліцца ўспамін</p>
<p>Над нашым страшным ліхалеццем</p>
<p>І над канцом далёкіх днін.</p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>