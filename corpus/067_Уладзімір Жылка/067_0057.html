<div class="container">
<div class="book-utils">
<div id="qrcode"></div>
<a href="/Uladzimir_Zylka/Viersy_ab_Vilni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вершы аб Вільні -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Вершы аб Вільні</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Калі сябры нас гудзяць згубаю</p>
<p>І ворагі прарочаць скон,—</p>
<p>Тады к Табе, о Вільня любая,</p>
<p>Прыводзяць згадкі у палон.</p>
<p>Ў маіх лятунках ты — ўладарная,</p>
<p>Пануеш ты, харашыня: —</p>
<p>Завулкаў сон і ціш кляштарная,</p>
<p>Вільлі празрыстай глыбіня;</p>
<p>Вялікай вуліцы экзотыка,</p>
<p>Тэатры, кіно, шпіталі:</p>
<p>І маліцьвенна ўзносіць готыка</p>
<p>Да неба тонкія шпілі;</p>
<p>Святая Ганна — спеў, напеўнасцю</p>
<p>Салодка ўзрушаны ўсягды;</p>
<p>А поруч з бізантыйскай пэўнасцю</p>
<p>Царква прысела ля вады;</p>
<p>У вечар за гарой трохкрыжнаю</p>
<p>Палае захаду пажар,</p>
<p>Як знак, што веліччу аблыжнаю</p>
<p>Яна не выкліча ахвяр;</p>
<p>І плюск Вілейкі, хвалі ветрыка</p>
<p>Люляюць Бернардынскі сад;</p>
<p>І мігаціць праз ноч электрыка</p>
<p>Ў зацёмкаў мескіх шалы чад;</p>
<p>Плыве па вулках пыха панская,</p>
<p>Распуста, блуднасць і мана;</p>
<p>І ярасць жорсткая, паганская</p>
<p>Бліскае ў вочах літвіна.[...]</p>
<p>А там, па-над мурамі даўнімі,</p>
<p>Дзе места ўсенькае відно,</p>
<p>Руіна думамі дзяржаўнымі</p>
<p>Гадае там: чыё яно?</p>
<p>Але ўжо лёс рукой няўхільнаю</p>
<p>Загад вызначвае з вякоў:</p>
<p>Усё магутней б’е пад Вільняю</p>
<p>Прыбой нямоўкнучы з палёў...</p>
<p>Ўсё пераможней нестрыманае</p>
<p>Стыхіі шум і бурны круг...</p>
<p>О, места роднае, каханае,</p>
<p>Цябе залье грымотны рух!</p>
<h3><a id="chapter2"></a>ІІ</h3>
<p>О, Вільня, крывіцкая Мэкка!</p>
<p>О, места — ўсё цуд, хараство!</p>
<p>Дзяржаўная думнасць павекаў,</p>
<p>Узнята рашуча брыво!</p>
<p>Абліччам пад ветры і буры</p>
<p>Туды — у разлогі палёў.</p>
<p>Дзе гоняў рунелыя суры,</p>
<p>Ўзіраешся поўная сноў.</p>
<p>Чытай жа, чытай жа праз цемень,</p>
<p>Праз гэты бяздолля туман —</p>
<p>Там дзеці жаданнем, бы крэмень,</p>
<p>Кляліся на новы каран.</p>
<p>Там дзеці (твае яны дзеці!)</p>
<p>З-пад сле'пых, закураных хат...</p>
<p>Вітай жа — ў часы ліхалецця</p>
<p>Змагарскі іх блішча пагляд.</p>
<p>Ім кажуць, прапасці са свету,</p>
<p>У парожнасць рассеяцца, ў дым;</p>
<p>Ды думкай, бы выш мінарэту,</p>
<p>Стаяць яны ў ветрыску злым.</p>
<p>Ім доля дала паніжэнне,</p>
<p>Ды Бога крым Бога няма;</p>
<p>І Бог іх адзін — вызваленне,</p>
<p>І з нянавісці іх да ярма.</p>
<p>Руіна замчышча — Кааба —</p>
<p>Ім прошча ўздыханняў і дум.</p>
<p>Салодкіх лятункаў — прываба,</p>
<p>Ў сваім запусценні — іх сум.</p>
<p>У крыўдзе і горы пякельным</p>
<p>Пагудкі, як клічы адны,</p>
<p>Чакаюць наўкол непадзельна,</p>
<p>Каб рушыць разводдзем вясны.</p>
<p>Ўжо ў песнях звініць перамога</p>
<p>І крокамі курыцца шлях...</p>
<p>Але ці там чуеш святога?</p>
<p>Ці вее прарокавы сцяг?</p>
<p>А ён, паганяты, няўзнаны,</p>
<p>Душой шчэ згарае між нас,—</p>
<p>Хоць месяц мінуў Рамадана,</p>
<p>І вызначан тэрмін і час?</p>
<p>Ці сэрца гартуе да чыну?</p>
<p>Ці ў модлах да бога свайго?</p>
<p>Між тых, хто ўцяклі да Медыны,</p>
<p>Ці бачыш, ці бачыш яго?</p>
<p>І ты ці чакаеш пад здзекам,</p>
<p>Што бомкне ўрачыстая медзь?..</p>
<p>О, Вільня, крывіцкая Мэкка!</p>
<p>Ці варта прарока ты стрэць?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>