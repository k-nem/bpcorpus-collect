<div class="container">
<div class="book-utils">
<div id="qrcode"></div>
<a href="/Uladzimir_Zylka/Pierajmannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Перайманне -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Перайманне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ледзь лятункі ўздыхнуць аб каханку</p>
<p>І да сэрца прылашчыцца сум,</p>
<p>Ў амазонцы вы выйдзеце з ганку,</p>
<p>І каня патрымае вам грум.</p>
<p>Прачакалі трывожнае ранне,</p>
<p>Не было і сягоння ліста.</p>
<p>Ах, што значыць даўгое маўчанне,</p>
<p>А на сэрцы такая слата.</p>
<p>І лягчэй у блакітнай паветцы,</p>
<p>Дзе жальбуе сумота цішэй,</p>
<p>Калі конь нібы вецер нясецца,</p>
<p>Калі вецер звініць ля вушэй.</p>
<p>Імчыцеся вы шпарка палямі,</p>
<p>Упіваецца далямі зрок,</p>
<p>А наводдалі скача за вамі</p>
<p>Тонкі грум, шчэ дзіця, дзецючок.</p>
<p>Нібы неба ягоны пагляды,</p>
<p>І танчэй, чым у дзеўчыны, пас.</p>
<p>Ён пацешыць вас быў бы так рады,</p>
<p>Ён маліцца гатовы на вас.</p>
<p>Ды як мовіць малы неразумны,</p>
<p>Што на сэрцы салодка цяжыць.</p>
<p>Толькі бровы танклявыя думны</p>
<p>І нямота на вуснах ляжыць.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>