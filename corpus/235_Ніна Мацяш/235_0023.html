<div class="container">
<div class="book-utils">
<div id="qrcode"></div>
<a href="/Hi_de_Mapasan/Zvier_vaspana_Beloma.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Гі дэ Мапасан -->
<!-- HEADER_FIELD LangOrig: fra -->
<!-- HEADER_FIELD Title: Звер васпана Бэлёма -->
<!-- HEADER_FIELD Translation: Ніна Мацяш -->
<h2><a href="http://knihi.com/Hi_de_Mapasan/">Гі дэ Мапасан</a></h2>
<h2>Звер васпана Бэлёма</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гаўраўскі дыліжанс быў гатовы да ад'езду з Крыкто; усе пасажыры сабраліся ў двары гатэля «Камэрс», які належаў Маляндэну-сыну, і чакалі, калі іх паклічуць на пасадку.</p>
<p>Дыліжанс - жоўтая карэта на высокіх, некалі таксама жоўтых, а цяпер амаль шэрых ад бруду колах. Пярэднія колы былі зусім невялічкія; заднія, высокія і вузкія, падпіралі касабокую буду, пузатую, як чэрава нейкага звера. Тры сівыя канякі, чые вялізныя галовы і таўшчэзныя круглыя калені адразу кідаліся ў вочы, запрэжаныя «арбалетам» - адзін конь уперадзе, два астатнія - галава ў галаву - ззаду, - мусілі цягнуць гэтую калымагу, у будове і ў выглядзе якой мелася нешта ад страшыдла. Коні, здавалася, паспелі ўжо задрамаць паперадзе дзівакаватай фуры.</p>
<p>На парозе гатэля, выціраючы рот рукою, з'явіўся Сезэр Арлавіль, невысокі, пузаты, але спрытны ад пастаяннага навыку ўскарасквацца на козлы, з набарвяненым вятрамі, дажджамі, слотаю ды кілішкамі тварам і з прыжмуранымі ад вечнага ветру ды сцюжы вачыма. Каля нерухомых сялян стаялі вялікія круглыя корабы з перапуджаным свойскім птаствам. Сезэр Арлавіль адзін за адным пабраў корабы і паставіў іх на даху карэты; пасля тамсама асцярожна ўмасціў карзіны з яйцамі; потым пазакідаў туды торбы з зернем і іншую дробную паклажу, уверчаную ў хусты, кавалкі палатна або ў паперу. Тады ён расчыніў ззаду дзверцы, дастаў з кішэні спіс і пачаў выклікаць сваіх пасажыраў.</p>
<p>- Пан кюрэ з Горжвіля.</p>
<p>Свяшчэннік - магутны мужчына, шыракаплечы, бухматы, ружовы і прыязны - ступіў наперад. Ён падхапіў сутану, каб не блыталася ў нагах - гэтак жанчыны падымаюць падолы сваіх спадніц, - і залез у калымагу.</p>
<p>- Настаўнік з Ральбоск-ле-Трынэ. Замітусіўся цыбаты, сарамлівы, у рэдынгоце да каленяў дзяцюк і таксама знік у чэраве дыліжанса.</p>
<p>- Васпан Пуарэ, два месцы.</p>
<p>Рушыў высокі, ссутулены, згарбачаны плугам і выпетраны ашчаднасцю, кашчавы, з лускаватаю скураю Пуарэ. За ім пацягнулася жонка, маленькая і худая, падобная на змардаваную ведзьмачку, з вялізным зялёным парасонам у руках.</p>
<p>- Васпан Рабо, два месцы.</p>
<p>Сарамлівы ад роду Рабо нерашуча патаптаўся на месцы.</p>
<p>- Гэта ты мяне клічаш? - перапытаў ён.</p>
<p>Толькі фурман, якога людзі празвалі «Выскалякам», хацеў адказаць грубаватым жартам, як тут Рабо потырч кульнуўся да расчыненых дзверцаў ад моцнага жончынага тумака - тумака гром-бабы з вялізным, круглым, як бочка, жыватом і шырознымі, як пранікі, ручышчамі.</p>
<p>І Рабо, нібы пацук у нару, шмыгнуў у карэту.</p>
<p>- Васпан Каніво.</p>
<p>Пад здаравенным селянінам, які, пэўна, важыў болей за быка, ажно аселі рысоры, і вось ужо і ён апынуўся ў жоўтай фуры.</p>
<p>- Васпан Бэлём.</p>
<p>Падышоў сухарэбры Бэлём; галава ў яго была схілена набок, ён з гаротным выглядам туліў да вуха насоўку, быццам яго мучыў моцны боль зубоў.</p>
<p>Усе пасажыры былі ў сініх блузах паўзверх дзівакаватых старадаўніх світак з чорнага альбо зеленаватага сукна - святочных строях, у якіх сяляне пакажуцца толькі на вуліцах Гаўра; на галаве ў кожнага вежай узвышалася шаўковая каскетка - вяршыня элегантнасці ў нармандскай вёсцы.</p>
<p>Сезэр Арлавіль зачыніў дзверцы ў будзе, ускараскаўся на сваё сядзенне і ляснуў пугай.</p>
<p>Канякі толькі матлянулі галовамі, і глуха зазвінелі шамкі.</p>
<p>Тады фурман на ўсё горла нокнуў і наводмаш сцебануў па конях. Яны занепакоіліся, тузануліся і няроўным, няспешным трушком рушылі ў дарогу. А ззаду, калоцячыся ўсімі расхістанымі шыбкамі ды рысорным жалеззем, з жахлівым бляшана-шкляным грукатам закалывалася карэта, і абодва рады пасажыраў, раскалыханыя, нібы хвалі, заматляліся то ў адзін, то ў другі бок.</p>
<p>Напачатку ўсе маўчалі - з павагі да кюрэ, прысутнасць якога стрымлівала выліванне пачуццяў. Чалавек гаваркі і свойскі, ён першы падаў голас.</p>
<p>- Ну, як вы маецеся, васпан Каніво?</p>
<p>Волат-падарожны, якога прыемна лучыла з царкоўным служкам аднолькавасць росту, плячэй і жывата, адказаў з усмешкай:</p>
<p>- Памаленьку, пане ойча, памаленьку. А як вы?</p>
<p>- Ды ў мяне заўсёды ўсё добра.</p>
<p>- А вашы справы як, васпан Пуарэ? - пацікавіўся абат.</p>
<p>- Ат, у мяне - як у мяне. Рапс ніяк не ўрадзіў сёлета, дык трэба неяк выкручвацца.</p>
<p>- Што зробіш, часы цяжкія.</p>
<p>- А ўжо ж пэўна што нялёгкія, - пацвердзіў жандарскі голас пышнацелай паловы васпана Рабо.</p>
<p>Яна была родам з суседняга сяла, і кюрэ ведаў яе толькі па імені.</p>
<p>- Гэта вы, Блёндэль? - папытаўся ён.</p>
<p>- Ага. Я. Замужам вось за Рабо.</p>
<p>Нядошлы, затурканы, але задаволены Рабо з усмешкай павітаўся з кюрэ, у глыбокім паклоне перагнуўся ўперад, быццам кажучы: «Гэта я-Рабо, гэта я ажаніўся з Блёндэль».</p>
<p>Раптам васпан Бэлём, які ўсё затуляў насоўкай вуха, жаласна застагнаў. І пры кожным сваім «вой... м-м... ммм...» ён ажно прытупваў нагою ад нясцерпнай пакуты.</p>
<p>- У вас баляць зубы? - паспачуваў кюрэ.</p>
<p>Селянін на момант перастаў стагнаць і адказаў:</p>
<p>- Ды не... пане ойча... Не зубы... Нешта ў вуху, там... глыбока...</p>
<p>- Што ж там такое ў вашым вуху? Скула?</p>
<p>- Ды не ведаю... Мо скула, мо не скула. Але, далібог, туды залез нейкі страшны звер, калі я спаў на сене,</p>
<p>- Звер? Вы ў гэта верыце?</p>
<p>- Дзіва што! Як у існаванне раю веру, пане ойча! Я ж чую, як ён шалпочацца там, у вуху. Ён грызе мне галаву, далібожачкі, грызе галаву! Вох, ммм... ммм... ммм... - і Бэлём зноў затупаў нагою.</p>
<p>Гэта падзея надзвычай зацікавіла пасажыраў. Кожны меркаваў па-свойму. Пуарэ сцвярджаў, што ў вуху павук, настаўнік - што вусень. Ён бачыў ужо нешта падобнае ў Кампмюрэ, у дэпартаменце Орн, дзе пранастаўнічаў шэсць гадоў; дык там вусень запоўз у вуха і выпаўз цераз нос. Але чалавек аглух на адно вуха, бо вусень прадзіравіў барабанную перапонку.</p>
<p>- Хутчэй за ўсё гэта чарвяк, - падагуліў кюрэ.</p>
<p>Васпан Бэлём, адкінуўшы галаву набок і прыпёршыся да дзверцаў - ён залез у дыліжанс апошні, - стагнаў:</p>
<p>- Вой! Ммм... ммм... ммм... Па-мойму, там мурашка, вялізная мурашка... Вой, як кусае!.. Во, во, пане ойча, шавеліцца, рынулася... Вох! Ммм... ммм... ммм... Горачка маё!..</p>
<p>- Ну, а ў доктара ты быў? - папытаўся Каніво.</p>
<p>- Вядома, не!</p>
<p>- А чаму?</p>
<p>Ад страху перад доктарам Бэлёму ажно палягчэла. Ён выпрастаўся, праўда, насоўку ад вуха так і не адняў.</p>
<p>- Чаму! Сам плаці гэтым лайдакам, як у цябе лішнія грошы завяліся! Хіба ён парадзіць табе за раз? Не, пайдзі да яго і раз, і два, і тры, і чатыры, і пяць разоў! А гэта ж цэлыя два экю па сто су, цэлыя два экю, не меней!.. Дый што б ён зрабіў мне, лайдак той, што б ён зрабіў мне, га? Ну от скажы!</p>
<p>Каніво засмяяўся:</p>
<p>- Не ведаю. А куды ж ты едзеш?</p>
<p>- У Гаўр, да Шамбралана.</p>
<p>- Да якога Шамбралана?</p>
<p>- Ды да лекара.</p>
<p>- Да якога лекара?</p>
<p>- Каторы вылечыў майго бацьку.</p>
<p>- Твайго бацьку?</p>
<p>- Ну. Даўно ўжо.</p>
<p>- А што ж з ім такое было, з тваім бацькам?</p>
<p>- Сярэдзіну адняло, і варухнуць нагою не мог.</p>
<p>- І як жа яго вылечыў Шамбралан?</p>
<p>- А штомоцы скусаў яму спіну - як цеста мясіў, аберуч! І што ты думаеш? Праз гадзіну-другую ўсё як рукой зняло!</p>
<p>Бэлём прыгадаў, што Шамбралан у дадатак яшчэ і шаптаў нешта, але ў прысутнасці святара не пасмеў сказаць пра гэта.</p>
<p>Каніво са смехам прадаўжаў:</p>
<p>- То, можа, трусяня якое залезла табе ў вуха? Убачыла зараслі дый падумала, што гэта яго нара! От чакай, зараз я вытуру яго адтуль.</p>
<p>Каніво склаў трубкай рукі і ўзяўся падрабляць галасы гончых сабак на паляванні. Што ён толькі ні вырабляў: і якацеў, і рыкаў, і вішчаў, і брахаў! Усе пасажыры ажно клаліся ад рогату, смяяўся нават вечна сур'ёзны настаўнік.</p>
<p>Але Бэлёма злавала, што з яго пацвельваюцца, і кюрэ тактоўна павярнуў размову. Ён абярнуўся да таўстухі Рабо і папытаўся:</p>
<p>- А ці вялікая ў вас сям'я?</p>
<p>- Ды вялікая, пане ойча... Ледзьве спраўляемся з неслухамі!</p>
<p>Рабо згодна заківаў галавой, маўляў, праўда-праўда, ледзьве спраўляемся!</p>
<p>- Колькі ж дзетак у вас?</p>
<p>Кабета з гонарам, гучна і ўпэўнена абвясціла:</p>
<p>- Шаснаццаць, пане ойча! Пятнаццаць ад мужа!</p>
<p>Рабо яшчэ шырэй заўсміхаўся, заківаў галавой. Праўда-праўда, гэта ён, Рабо, бацька пятнаццаці дзяцей, сам настараўся, нікога не прасіў! Сама жонка прызнала гэта! Значыць, і сумнявацца няма чаго! Яму было чым ганарыцца, чорт вазьмі!</p>
<p>Ад каго шаснаццатае? Яна прамаўчала. Відаць, гэта быў першынец. І, мусіць, гісторыю з'яўлення яго на свет ведалі ўсе, бо ніхто не здзівіўся. Нават Каніво не выявіў ніякай цікаўнасці.</p>
<p>Але тут Бэлём заенчыў зноў:</p>
<p>- Ой! Вой! Ммм... ммм... ммм... Глыбей, глыбей паўзе... Ой, горачка!..</p>
<p>Дыліжанс спыніўся каля кавярні «Паліт». Кюрэ прапанаваў:</p>
<p>- А калі б трохі вады ўліць у вуха? Можа, той звер і выплыве? Давайце паспрабуем!</p>
<p>- Давайце! Я ўжо на ўсё згодны.</p>
<p>Падарожныя вылезлі з карэты: усім карцела паглядзець, як будуць выганяць звера.</p>
<p>Свяшчэннік папрасіў тазік, ручнік і шклянку вады; потым загадаў настаўніку схіліць галаву пацыенту набок, а як толькі вадкасць трапіць у слухавы праход, хутчэй адвярнуць галаву назад.</p>
<p>Аднак Каніво, які ўжо зазіраў Вэлему ў вуха, спадзеючыся ўбачыць там звера, усклікнуў:</p>
<p>- Ну і мармеладу, чорт вазьмі! Давай спачатку выкалупвай усё гэта, стары. Інакш тваё трусаня век не вылужацца з гэтага павідла. Уліпне ўсімі чатырма лапамі!</p>
<p>Кюрэ таксама агледзеў вуха і мусіў прызнаць, што з такой цеснай, бруднай нары звера не выгнаць. Давялося настаўніку ўзяць запалку, наматаць на яе шматок анучкі і прачысціць вуха. І вось настаў момант, калі ўсе трывожна сцішыліся, а свяшчэннік лінуў у прачышчаны слыхавы праход з палову шклянкі вады, якая пацякла Вэлёму і па твары, і ў валасы, і за каўнер. Настаўнік імгненна, нібыта хочучы адкруціць, павярнуў галаву пацыенту да тазіка. У белую пасудзіну капнула некалькі кропель. Усе кінуліся разглядваць іх. Аднак ніякага звера ў тазіку не аказалася.</p>
<p>Тым не меней Бэлём заявіў:</p>
<p>- Здаецца, не варушыцца.</p>
<p>Кюрэ пераможна ўсклікнуў:</p>
<p>- Значыць, мы яго ўтапілі!</p>
<p>Усе парадаваліся такому зыходу і вярнуліся ў карэту.</p>
<p>Аднак ледзьве дыліжанс рушыў далей, як Бэлём зноў страшэнна залямантаваў. Звер ачуняў і проста ашалеў. Бэлём бажыўся, што цяпер ён залез ужо ў самую галаву і пажырае мазгі. Бедалага так енчыў і курчыўся, што жонка Пуарэ, падумаўшы, што ў яго ўсяліўся д'ябал, заплакала і пачала хрысціцца. Па нейкім часе, калі боль трохі суняўся, хворы стаў расказваць, якія выкрунтасы ён робіць у яго вуху. Бэлём быццам бачыў яго, сачыў за ім позіркам і пальцам паўтараў кожны рух звера:</p>
<p>- Во-во, ужо вышэй лезе... вой!.. вой!.. вой!.. А горачка ж маё!</p>
<p>Каніво не вытрываў:</p>
<p>- Гэта, пэўна, твайму зверу жытло не даспадобы. Але ж мо як-небудзь абвыкне-такі!</p>
<p>Зноў зарагаталі. Каніво прадаўжаў:</p>
<p>- Вось заедзем у кавярню Бурбо, ты дай яму чарачку, дык ён і не варухнецца болей, праўду табе кажу!</p>
<p>Але Бэлёму было ўжо проста не вытрываць. Ён падняў такі лямант, быццам з яго вымотвалі душу. Кюрэ змушаны быў падтрымліваць яго галаву. Пасажыры папрасілі Сезэра Арлавіля спыніцца каля першага ж стрэчнага жытла.</p>
<p>Ім аказалася прыдарожная ферма. Бэлёма завялі ў хату і паклалі на кухонны стол, каб яшчэ раз зрабіць прамыванне. Каніво настойліва раіў змяшаць ваду з гарэлкаю: звер нап'ецца і засне, а мо і ўвогуле аддасць канцы. Але кюрэ выбраў воцат.</p>
<p>На гэты раз сумесь улівалі па кроплі, каб яна трапіла як мага глыбей, і на некалькі хвілін пакінулі няведама кім заселены орган у спакоі.</p>
<p>Потым зноў прынеслі тазік, асілкі кюрэ і Каніво адным махам перавярнулі Бэлёма на другі бок, а настаўнік забарабаніў пальцамі па здаровым вуху пацыента, каб з хворага як мага хутчай вылілася ўся вадкасць.</p>
<p>Нават Сезэр Арлавіль не стрываў, з пугай у руках зайшоў у хату паглядзець на працэдуру.</p>
<p>І раптам на дне ў тазіку ўсе ўбачылі чорненькую, не буйнейшую за насенінку цыбулі кропачку. Кропачка варушылася. Гэта была блыха! Пасыпаліся ўражаныя воклічы, потым грымнуў смех. Блыха! Ну гэта ж трэба, такая здатненькая, міленькая блыха! Каніво ляпаў сабе па сцёгнах, Сезэр Арлавіль ляскаў пугай; рогат кюрэ быў падобны на рык асла, смех настаўніка нагадваў чханне, а кабеты ўсцешана заліваліся, быццам сакатлівыя куры.</p>
<p>Бэлём сядзеў на стале і, трымаючы тазік на калепях, уважліва і сур'ёзна, з задаволеным абурэннем разглядваў пераможанае стварэнне, якое вілося ў кроплі вады.</p>
<p>- Вось табе, падлюга! - буркнуў ён і плюнуў у тазік.</p>
<p>Ашалелы ад смеху фурман усё паўтараў як заведзены:</p>
<p>- Блыха, блыха! Ах ты, чортава блошка! Чортава блошка!</p>
<p>Калі ўсе трохі супакоіліся, ён гукнуў:</p>
<p>- Ну то што, паехалі? І так процьму часу змарнавалі.</p>
<p>Падарожнікі, усё яшчэ смеючыся, пакіравалі да экіпажа.</p>
<p>І тут Бэлём, які падышоў апошні, заявіў:</p>
<p>- А я не паеду далей, вяртаюся ў Крыкто. Цяпер мне ўжо няма чаго рабіць у Гаўры.</p>
<p>Фурман адказаў:</p>
<p>- Як сабе хочаш, але заплаці за месца!</p>
<p>- Заплачу, але толькі палову, я ж адно палову дарогі праехаў.</p>
<p>- Мусіш заплаціць цалкам, месца ж ты атрымаў да канца.</p>
<p>І распачалася спрэчка, якая неўзабаве ператварылася ў зацятую сварку: Бэлём прысягаў, што ён заплаціць толькі дваццаць су, Сезэр Арлавіль даказваў, што ён мусіць заплаціць усе сорак. Яны стаялі адзін перад адным і зацята лаяліся.</p>
<p>З дыліжанса вылез Каніво.</p>
<p>- Па-першае, сорак су ты павінен даць бацюшку, ясна? Па-другое, мусіш даць на чарку ўсім нам, тваім спадарожнікам, - на гэта, думаю, пяцьдзесят пять су будзе даволі. Ну і Сезэру плаці дваццаць су. Ты згодны, Выскаляка?</p>
<p>Фурман, усцешаны, што Бэлём раскашэліцца аж на тры франкі семдзесят пяць су, адказаў:</p>
<p>- Згода.</p>
<p>- Тады плаці.</p>
<p>- Я не дам ні капейкі! Па-першае, бацюшка - не доктар.</p>
<p>- Калі ты не расплацішся, дык я завалаку цябе ў карэту і завязу ў Гаўр.</p>
<p>Волат аберуч ухапіў Бэлёма і лёгка, як дзіця, падняў угору.</p>
<p>Бэлёму стала ясна, што супраціўляцца дарэмна. Ён дастаў кашалёк і адлічыў грошы.</p>
<p>Пасля гэтага дыліжанс папраставаў далей, у Гаўр, а Бэлём павярнуў назад, у Крыкто, і прымоўклыя пасажыры яшчэ доўга бачылі на белай дарозе сінюю сялянскую блузу, якая матлялася над цыбатымі Бэлёмавымі нагамі.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Nina_Macias/">Ніна Мацяш</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>