<div class="container">
<div class="book-utils">
<div id="qrcode"></div>
<a href="/Arkadz_Kulasou/Varsauski_slach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: красавік 1972 -->
<!-- HEADER_FIELD FirstPublicationYear: 1973 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Варшаўскі шлях -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Варшаўскі шлях</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p><b>1</b></p>
<p> </p>
<p>Пакуль у целе чуецца душа,</p>
<p>Не веру я ў таемны сэнс другога</p>
<p>Яе жыцця. Таму дазволь, дарога,</p>
<p>Варшаўскі шлях, Варшаўская шаша,</p>
<p>Звяртацца да цябе, а не да бога</p>
<p>Радком, што просіцца з карандаша.</p>
<p> </p>
<p>Ляціш на захад ты, з другімі ў згодзе</p>
<p>Шляхамі, шлях мой! Ты не знаеш меж,</p>
<p>Ляціш, не падуладны перашкодзе.</p>
<p>Што суша? Акіян - не твой рубеж!</p>
<p>Ты адшукаеш трап, на параходзе</p>
<p>Нязвыклы грунт вінтом пераграбеш.</p>
<p> </p>
<p>Пасля таго, мой шлях, як абагнеш</p>
<p>Ты ўсю Зямлю, зноў з'явішся на ўсходзе,</p>
<p>Ляці адтуль, сяброўства сувязным,</p>
<p>Насустрач мне, зрабі прывал пад Доўскам,</p>
<p>Агонь начлежны раскладзі.</p>
<p>                                     Пры ім</p>
<p>Пагутарым аб часе, аб Твардоўскім,</p>
<p>Што земляком тваім быў і маім.</p>
<p> </p>
<p>Пад шум агню і пералётны дым,</p>
<p>Сярод аблюбаванае паляны,</p>
<p>Пачнём свой дыялог, патрэбны ўсім,</p>
<p>Каб ён надзейна запеленгаваны</p>
<p>Быў лесам і падлескам маладым.</p>
<p> </p>
<p><b>2</b></p>
<p> </p>
<p>Мой шлях! Вайна яшчэ не згрэбла трэсак</p>
<p>Тут, дзе з табой сядзім мы пры агні.</p>
<p>У полымя ўглядаецца падлесак.</p>
<p>Як помнікі, нас абступілі пні.</p>
<p> </p>
<p>Шумелі тут вяршыні баравыя,</p>
<p>Ствол да ствала - гудзеў лясны арган.</p>
<p>Цяпер ён змоўк, як песні, што ў курган</p>
<p>З сабой забралі песняры былыя.</p>
<p> </p>
<p>З такім і наш зямляк сустрэўся горам.</p>
<p>Як бор, ён абжываў мясцовасць борам,</p>
<p>Арганным рэхам бед і перамог.</p>
<p>Ніхто таго не дагаворыць хорам,</p>
<p>Што ён адзін дагаварыць бы мог...</p>
<p>Мог, каб, як бор той самы, не палёг.</p>
<p> </p>
<p>Смерць здольны вынаходзіць век.</p>
<p>                                                А лек</p>
<p>Ад смерці не знаходзіць чалавек.</p>
<p>Хварэем мы, хварэюць нашы рэкі,</p>
<p>Хварэе час, што чыніць гвалт і здзекі,</p>
<p>Планета, што пазбавілася сну</p>
<p>Ад вечных дум: чым адхіліць вайну -</p>
<p>Спыніць хваробу ў моманце крытычным?</p>
<p>Няпроста свет ад бед яго лячыць,</p>
<p>Пакуль цябе, дарога, стратэгічным</p>
<p>Аб'ектам не пакінулі лічыць.</p>
<p> </p>
<p><b>3</b></p>
<p> </p>
<p>Зямляк наш мог бы рукі грэць цяпельцам,</p>
<p>Як мы, каб з пахаванкаю сваёй</p>
<p>Не перапоўз дарогу рак.</p>
<p>                               Не той,</p>
<p>Што ў нашых рэках жывіцца тапельцам,</p>
<p>А той, які, нябачныя кляшні</p>
<p>З нябачных выпускаючы пячорак,</p>
<p>Перапаўзае шлях жывых каморак,</p>
<p>Каб доўгі век іх спапяліць за дні.</p>
<p> </p>
<p>Адкуль з'явіўся непраглядны морак?</p>
<p>Магчыма, ён таіўся ў глыбіні</p>
<p>Саміх каморак, а пара настала -</p>
<p>І ён пачаў, не скінуўшы забрала,</p>
<p>Жывіцца імі на правах радні?</p>
<p> </p>
<p>Не прывыкаць паэтам да дуэлі,</p>
<p>Не страшна гінуць ім, папаўшы ў цэль.</p>
<p>Страшней, калі забойца, што ў пасцелі,</p>
<p>Выходзіць не жадае на дуэль,</p>
<p>Ад лекараў хаваючы свой вырыс.</p>
<p> </p>
<p>Адкуль узяўся смертаносны вірус,</p>
<p>Прыстасаваўся да якіх умоў?</p>
<p>А можа, ён з вайны той самай вырас</p>
<p>І смела па слядах яе пайшоў,</p>
<p>Каб свой уклад</p>
<p>                 унесці ў картатэку</p>
<p>Заўчасных страт на ўсіх кладзішчах веку?</p>
<p> </p>
<p><b>4</b></p>
<p> </p>
<p>Няхай, мой шлях, твайго агню іскрынак</p>
<p>Не гасіць куль трасіруючых рой!..</p>
<p> </p>
<p>Тут некалі на дзёрзкі паядынак</p>
<p>Выходзіў наш зямляк - з напасцю той.</p>
<p>Жыццё і смерць. Дуэль радкоў з крыжамі.</p>
<p>З вайною, не кіруючы франтамі,</p>
<p>На ўсіх франтах, мой шлях, ён вёў баі.</p>
<p> </p>
<p>З рукамі каваля, з душой жняі,</p>
<p>Не раз ён тут салдатам нёс уцеху</p>
<p>І жартам весяліў іх, каб яны</p>
<p>Забыліся на змрочны жарт вайны.</p>
<p>Здаралася, ён ім хлусіў для смеху,</p>
<p>Ды не маніў ніколі для маны.</p>
<p>Не раз, стаіўшы плач зямлі сірочай,</p>
<p>Ён іх на подзвіг зваў сваёй прарочай,</p>
<p>Чорнарабочай</p>
<p>               кнігай пра байца,</p>
<p>Не ўсімі дачытанай да канца...</p>
<p> </p>
<p>З душой жняі, з рукамі каваля,</p>
<p>Калі ўздыхнула радасна Зямля,</p>
<p>Ён за яе салютам пераможным,</p>
<p>Як за апошнім валам агнявым,</p>
<p>Ішоў з байцом жывым і нежывым</p>
<p>І плакаў на вялікім свяце тым</p>
<p>За кожнага</p>
<p>          і з кожным, з кожным, з кожным...</p>
<p> </p>
<p><b>5</b></p>
<p> </p>
<p>Ён нарадзіўся памятнай парой,</p>
<p>Калі зара страчаецца з зарой,</p>
<p>А доўгі дзень купелі бласлаўляе</p>
<p>На доўгі век...</p>
<p> </p>
<p>              Магіла, як акоп,</p>
<p>З натужных рук цяжар труны прымае.</p>
<p>Хто слёзы лье, хто слёзы выцірае.</p>
<p>На месцы поп, на месцы далакоп.</p>
<p>А хто, каб рытуалу не пярэчыць,</p>
<p>Пасоўваецца ціха ў першы рад,</p>
<p>Наіўнай і не крыўднай думцы рад,</p>
<p>Што можа над труной увекавечыць</p>
<p>Яго прысутнасць фотаапарат.</p>
<p> </p>
<p>А ў гэты час, за сотні вёрст ад страты,</p>
<p>Дняпро плыве і сушу ліжа Сож.</p>
<p>І хоць ні ў чым яны не вінаваты,</p>
<p>Як ты і я, мой шлях, - а ўсё ж, а ўсё ж...</p>
<p>А ўсё ж на сэрцы блага мне, і шкода -</p>
<p>І крыўдна ад вядомасці тае,</p>
<p>Што гэтак, як раней, жыве прырода,</p>
<p>Што больш не зможа ўбачыць ён яе,</p>
<p>Што больш яна, з зямлёй і небакраем,</p>
<p>Не варухнецца ў ім радком жывым,</p>
<p>Мой шлях!..</p>
<p> </p>
<p>           Над памяццю яго схіляем</p>
<p>Я - горкі верш, а ты - свой горкі дым.</p>
<p> </p>
<p><b>6</b></p>
<p> </p>
<p>На могілках спрадвечных бачыў кожны,</p>
<p>Чытаў на надмагільных камянях</p>
<p>Такі зварот: «Спыніся, падарожны!</p>
<p>Сваім маўчаннем ушануй мой прах.</p>
<p>Я дома, ты яшчэ ў гасцях».</p>
<p> </p>
<p>Адгасцяваўшы, ён пайшоў дадому -</p>
<p>У несмяротнасць. І, відаць, нікому</p>
<p>З тых, у каго гасціў ён пры жыцці,</p>
<p>Цяпер яго парог не перайсці</p>
<p>Па праву і па звычаю былому.</p>
<p> </p>
<p>Калі не быць сяброўскім песням там,</p>
<p>Дык, можа, з іх народзіцца такая</p>
<p>Калісьці песня, у якой пазнае</p>
<p>Ён голас наш і выйдзе з дому сам</p>
<p>Насустрач ёй, з удзячнасцю сябрам.</p>
<p> </p>
<p>Мне горка ад таго, што не хапае</p>
<p>Не нас яму сягоння, нам - яго.</p>
<p>Было з кім гаварыць, было ў каго</p>
<p>Сумленню прыклад браць, радкам - вучыцца.</p>
<p>Пытаю я ў цябе, мой шлях, чаму</p>
<p>Магло так прычыніцца, што яму</p>
<p>Мы ўжо не снімся больш, а нам ён сніцца?</p>
<p> </p>
<p>Такіх, як ён,</p>
<p>           за ценевай мяжой,</p>
<p>Адна зара перадае другой.</p>
<p> </p>
<p><b>7</b></p>
<p> </p>
<p>Я не агонь начлежны раскладаю</p>
<p>У гонар земляка.</p>
<p>                   Я ўпершыню</p>
<p>Сябе нібы дадому выпраўляю...</p>
<p>Няма, як кажуць, дыму без агню.</p>
<p>Мы - людзі франтавога пакалення,</p>
<p>Знаёмыя даўно, з юнацкіх дзён.</p>
<p>Таму няма спакою ад здзіўлення,</p>
<p>Што я ў гасцях яшчэ, што дома ён.</p>
<p>Усё часцей, у часе весялосці</p>
<p>Застольнай, дзе сяджу я да зары,</p>
<p>Мне шэпча хтосьці:</p>
<p>                        «Дарагія госці,</p>
<p>Ці не абрыдлі вам гаспадары?»</p>
<p>Паддаючыся голасу чужому,</p>
<p>Такому аддаюся пачуццю:</p>
<p>А можа, сапраўды мне час дадому</p>
<p>Збірацца ўжо, як позняму гасцю?</p>
<p>Ці не пара і мне, як дзед Даніла,</p>
<p>Складаць пажыткі, класціся ў труну?</p>
<p> </p>
<p>Тут, дзе мяне цяпельца прытуліла,</p>
<p>Мой шлях, я на грудзях тваіх засну.</p>
<p>Пара!.. Няўхільна падарожжа гэта...</p>
<p>Лячу, лячу, упэўнены амаль,</p>
<p>Што я навечна гэты боль і жаль</p>
<p>Пакіну на зямлі,</p>
<p>                 як гук</p>
<p>                           ракета.</p>
<p> </p>
<p><b>8</b></p>
<p> </p>
<p>На дым, што адлятае ў сіняву,</p>
<p>Гляджу з тугой.</p>
<p>                 Бывай, бывай, дарога!</p>
<p>Табе пакіну я сябе самога</p>
<p>З той купінай, што клаў пад галаву...</p>
<p>А ўсё ж, пакуль лячу, датуль жыву!</p>
<p>Я ў тайны сэнс свайго быцця другога</p>
<p>Не веру, хоць лячу.</p>
<p>                       Затое веру,</p>
<p>Што там, дзе я не буду жыць зусім,</p>
<p>Не толькі мне, не дадзена Гамеру</p>
<p>Сказаць аб тым, што адляцела з ім.</p>
<p>Ляціць ракетай дзён маіх астача,</p>
<p>Яшчэ мне не чужых і дарагіх,</p>
<p>Ляціць мая сляза, і па сваіх</p>
<p>Рамэо і Джульеце сэрца плача.</p>
<p>Прыкметны на канцы карандаша,</p>
<p>Ляціць мой сум, ляціць мая душа.</p>
<p>А разам з імі верш ляціць той самы,</p>
<p>Адзіны мой, ляціць, як эпілог</p>
<p>Яшчэ дагэтуль не пачатай драмы,</p>
<p>Што, можа б, напісаў, каб час памог.</p>
<p> </p>
<p>І час ляціць! - для ўсіх абмежаваны</p>
<p>Хваробаю, нястачаю, вайной.</p>
<p> </p>
<p>На купіне, сярод лясной паляны,</p>
<p>Я не ляжу. Лячу я разам з ёй!..</p>
<p> </p>
<p><b>9</b></p>
<p> </p>
<p>Вайна ягоны век укараціла?..</p>
<p>Хвароба?.. Не!</p>
<p>                Не падуладна ім</p>
<p>Любоў да працы прагнай, што спаліла</p>
<p>Звышчалавечым высілкам сваім</p>
<p>Яго жыццё, нібы маланка лес,</p>
<p>Які ў агні самазнішчальным згінуў.</p>
<p>Не веру я, што Пушкіна Дантэс,</p>
<p>Што Лермантава некалі Мартынаў</p>
<p>Забіў. Не веру!</p>
<p>                Волатаў скасіла</p>
<p>Паэзія, а ворагі - пасля,</p>
<p>Ясеніна - яна, а не пятля.</p>
<p> </p>
<p>Усім такія словы гаварыла</p>
<p>Паэзія, калі вяла ў паход:</p>
<p>«Не вер, што свет шырок, ён думкам цесны.</p>
<p>Хай ісціны старэюць з году ў год,</p>
<p>Хай сэрца разрывае гук жалезны,</p>
<p>А ты за ўсё ў адказе, мой балесны,</p>
<p>За справу, за дзяржаву, за народ.</p>
<p>Далёкае разгледзь арліным вокам,</p>
<p>Лаві на слых ледзь чутны крок бяды:</p>
<p>Мяне абраўшы, мусіш быць прарокам.</p>
<p>Як не прарокам,</p>
<p>                   кім жа быць тады?</p>
<p>Не бойся слова гучнага - прарок! -</p>
<p>Прарок не бога - праўды слых і зрок.</p>
<p> </p>
<p><b>10</b></p>
<p> </p>
<p>Ратуй людзей з бяды ліхой,</p>
<p>                                      іх душы</p>
<p>На гвалт і на адчай не пакідай,</p>
<p>Ты радасць ім нясі, сабе - адчай,</p>
<p>Ім - волю, гвалт - сабе, ты духам дужы.</p>
<p>Ідзі, вяшчун, па моры, як па сушы,</p>
<p>Калі пакліча да сябе сляза</p>
<p>Пякучая.</p>
<p> </p>
<p>      Над прорвай па канаце</p>
<p>Ідзі туды, як па лязе нажа.</p>
<p>Крычы: «Ўставайце!» Не кажы: «Канайце!»</p>
<p>Аб мёртвых дбай, шануй дамоўкі іх,</p>
<p>З сям'ёю продкаў не жыві ў разладзе,</p>
<p>Іх больш, чым нас, іх большасць на парадзе,</p>
<p>На пераклічцы мёртвых і жывых.</p>
<p>Яны - мінулы час у новым часе.</p>
<p>І гарады ў вялікіх гарадах,</p>
<p>Што будаваліся на іх касцях.</p>
<p>Ты, як нашчадак іх, за ўсё ў адказе:</p>
<p>За сёлы ў сёлах і за час у часе.</p>
<p>Хай зрок не спіць, трывожны рог гучыць -</p>
<p>Ты сам гарыш, калі Зямля гарыць!..»</p>
<p> </p>
<p>Штодзённай прыналежнасцю святой</p>
<p>Да спраў людскіх</p>
<p>                    паэзія паліла</p>
<p>Яго... І, спапяліўшы, запрасіла</p>
<p>І пасяліла ў дом высокі свой.</p>
<p> </p>
<p><b>11</b></p>
<p> </p>
<p>Ён пры жыцці быў крытыкам суровым</p>
<p>Сваім.</p>
<p>  Тым песням падаваў руку,</p>
<p>Дзе пачуццё было не выпадковым,</p>
<p>З непазычанай думкай у радку.</p>
<p> </p>
<p>Яго дзялянка ўсім відна цяпер:</p>
<p>На ёй прыкметных дат і вех нямала,</p>
<p>Якія, апрача дзяржаўных мер,</p>
<p>Ягонай музы моц замацавала.</p>
<p> </p>
<p>Дзве кузні, дзве вяхі дзялянкі той:</p>
<p>Адна - Урал, кіпіць у строфах чулых,</p>
<p>Другая кузня,</p>
<p>             шлях Варшаўскі мой, -</p>
<p>Зямлячка наша, памяць дзён мінулых.</p>
<p>Аднак ад курнай кузні каваля,</p>
<p>Што чорнай бляхай ад агню абшыта,</p>
<p>Да рудных гор -</p>
<p>                  яшчэ не ўся зямля,</p>
<p>Што ім раскарчавана і абжыта.</p>
<p>Яшчэ - і ўтаймаванне Ангары,</p>
<p>Траціл, што грудзі рве надрэчным скалам,</p>
<p>Зямля шляхоў, якая ад зары</p>
<p>І да зары спявае пад металам.</p>
<p>А там, а там - яшчэ за даллю даль,</p>
<p>За даллю даль, як шпал бясконцы шэраг.</p>
<p> </p>
<p>А там і даль - апошняя, на жаль, -</p>
<p>Запоўнены таварышамі бераг...</p>
<p> </p>
<p><b>12</b></p>
<p> </p>
<p>Варшаўскі шлях!</p>
<p>                  На ростанях тваіх,</p>
<p>Падобных з вышыні на васьмінога,</p>
<p>Стаіць бажок у ролі сувязнога</p>
<p>Юдолі грэшнай і нябёс святых.</p>
<p>Ён не такі ўжо страшны для паклонаў,</p>
<p>Ён не такі ўжо лекар ад тугі</p>
<p>Цяпер, калі нізрынуты багі</p>
<p>З крыжоў сваіх, з бажніц былых, з амбонаў.</p>
<p>Займаючы дарожныя пасты,</p>
<p>Яшчэ не пакідаючы каплічкі,</p>
<p>Яшчэ распяццем свенцячы крынічкі,</p>
<p>Не знае ён, што бог не ён, а ты.</p>
<p>Часовы ён.</p>
<p>          Ты ж вечны і нязменны</p>
<p>Душ сувязны. Ты, як само жыццё,</p>
<p>Імчыш, змяніўшы толькі пакрыццё -</p>
<p>Парог пясчаны на парог каменны.</p>
<p>Ты лечыш раны, суцішаеш боль,</p>
<p>Надзеяй апаясваеш, дарога,</p>
<p>Ты шар зямны.</p>
<p>                Таму дазволь, дазволь</p>
<p>Звяртацца да цябе, а не да бога.</p>
<p> </p>
<p>Мне крыўдна за пакутную юдоль,</p>
<p>За тысячагадовыя скрыжалі,</p>
<p>За тых, што на магільных камянях</p>
<p>Свет замагільны домам называлі...</p>
<p> </p>
<p><b>13</b></p>
<p> </p>
<p>Не веру я ў той вечны дом, мой шлях!</p>
<p> </p>
<p>Я падарожны, як і ўсе, бясспрэчна,</p>
<p>Хай немагчыма, але вечна, вечна</p>
<p>Быць я хацеў бы</p>
<p>                   у цябе ў гасцях.</p>
<p>Я знаю, каб памёршыя знайшлі</p>
<p>Зваротную дарогу ў свет зялёны,</p>
<p>То адбівалі б толькі ёй паклоны,</p>
<p>Маліліся б шляхам сваёй зямлі.</p>
<p>Зямля для ўсіх, хто там, для ўсіх, хто тут, -</p>
<p>Адзіная сапраўднасць і бясспрэчнасць,</p>
<p>У ёй адной - іх вечнасць і нявечнасць...</p>
<p> </p>
<p>Яна адзін для ўсіх вышэйшы суд.</p>
<p>Мінецца ўсё: пустая слава, мода,</p>
<p>І застанецца толькі сэнс адзін</p>
<p>Тых слоў, каторым саладзей ад мёду</p>
<p>Банкетнага быў палявы палын.</p>
<p>На брустверы акопа, на зямлянцы</p>
<p>Ён рос, і там - дзе праца рве карчы.</p>
<p> </p>
<p>І толькі ён не рос на той дзялянцы,</p>
<p>Дзе не работу дзеляць, а харчы...</p>
<p>На подзвіг, а не танныя заробкі</p>
<p>Ішоў зямляк наш, кнігі кладучы</p>
<p>На шалі часу, нібы самародкі,</p>
<p>З пластоў глыбокіх</p>
<p>                       вымытыя працай...</p>
<p> </p>
<p><b>14</b></p>
<p> </p>
<p>І прыкладу таму рэкамендацый</p>
<p>Маіх не трэба. Як не трэба іх</p>
<p>Ні для чытацкіх сфер, ні для рэдакцый.</p>
<p>Пішу аб ім я згодна праў другіх...</p>
<p>Не для таго размова, каб часова</p>
<p>Развеяць зразумелую тугу</p>
<p>Нам блізкай страты: не скажу я слова</p>
<p>Цяпер - пасля, не знаю, ці змагу.</p>
<p>Пасля, пасля!.. А як яго не стане,</p>
<p>А як не будзе гэтага пасля?..</p>
<p> </p>
<p>Пішу цяпер, пакуль я на паляне,</p>
<p>Пакуль яшчэ са мной мая зямля,</p>
<p>Пакуль яшчэ пры мне маё цяпельца</p>
<p>І часу прысак на яго не лёг...</p>
<p>А дагарыць агонь, прашу цябе я,</p>
<p>Мой шлях! - ты не падпісвай некралог,</p>
<p>А новы раскладзі агонь пад Доўскам...</p>
<p>І без мяне з вандроўнікам другім</p>
<p>Пагавары аб часе, аб Твардоўскім,</p>
<p>Як мы з табой, пры вогнішчы жывым</p>
<p>На месцы тым, дзе бор касіла бітва...</p>
<p> </p>
<p>Няхай, як памяць вечная аб ім</p>
<p>Твая, як да цябе мая малітва,</p>
<p>Ідзе ўгару,</p>
<p>         далоні склаўшы,</p>
<p>                                      дым.</p>
<p> </p>
<p><b>Замест эпілога</b></p>
<p> </p>
<p>Я знаю, ты, мой шлях, перажывеш</p>
<p>Мяне, мой верш.</p>
<p>                   Дык знай, калі рубеж</p>
<p>Ты не мінеш, які завуць вайною,</p>
<p>Апошняй бітваю дабра са злом,</p>
<p>З тым злом, што мы пад Брэстам і Масквою</p>
<p>У сорак першым нішчылі з табою, -</p>
<p>Знай:</p>
<p>дзень, што судным выбухне агнём,</p>
<p>Той дзень і нашым будзе судным днём.</p>
<p> </p>
<p>Тады мяне ты ўспомні як салдата.</p>
<p>А за грахі, калі яны былі,</p>
<p>Не дазваляй пад дулам аўтамата</p>
<p>Злу верш мой гнаць на мінныя палі.</p>
<p>Ты не дазволь, каб за маёй спіною</p>
<p>Зло з крыкамі злараднымі ішло.</p>
<p>Дазволь, каб верш мой мінай быў тваёю</p>
<p>Там, дзе крывёю захлынецца зло.</p>
<p> </p>
<p>У судны дзень дазволь радку ўзрывацца,</p>
<p>Сабе самому выракаць прысуд,</p>
<p>Дазволь загінуць для таго, каб тут,</p>
<p>Дзе я жыву цяпер,</p>
<p>                      ты мог застацца.</p>
<p>Каб тут, на месцы векавых пакут,</p>
<p>Каб тут, дзе не загіне наша праца,</p>
<p>Ты, сын Зямлі, мог абдымаць Зямлю...</p>
<p>Варшаўскі шлях, аб тым цябе малю!</p>
<p> </p>
<p><i>1972</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>