<div class="container">
<div class="book-utils">
<div id="qrcode"></div>
<a href="/Alaksandar_Puskin/Jeuhieni_Oniehin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе А. Куляшова -->
<!-- HEADER_FIELD OriginalCreationYear: 1833 -->
<!-- HEADER_FIELD SectionAuthor: Раманы -->
<!-- HEADER_FIELD Title: Еўгені Онегін -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Еўгені Онегін</h2>
<div style="height: 3rem"></div>
<!-- TOC_BEGIN -->
<a href="#chapter1">Прысвячэнне</a><br/>
<a href="#chapter2">ГЛАВА ПЕРШАЯ</a><br/>
<a href="#chapter3">ГЛАВА ДРУГАЯ</a><br/>
<a href="#chapter4">ГЛАВА ТРЭЦЯЯ</a><br/>
<a href="#chapter5">ГЛАВА ЧАЦВЁРТАЯ</a><br/>
<a href="#chapter6">ГЛАВА ПЯТАЯ</a><br/>
<a href="#chapter7">ГЛАВА ШОСТАЯ</a><br/>
<a href="#chapter8">ГЛАВА СЁМАЯ</a><br/>
<a href="#chapter9">ГЛАВА ВОСЬМАЯ</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Pétri de vanité il avait encore plus de cette espèce d’orgueil qui fait avouer avec la même indifférence les bonnes comme les mauvaises actions, suite d’un sentiment de supériorité peut-être imaginaire.</p>
<p class="sign"><i>Tiré d’une lettre particuliére.</i><sup><a href="#footnote-1">*</a></sup></p>
</div>
<div class="CLEAR"></div>
<p> </p>
<div class="POETRY">
<h3><a id="chapter1"></a>Прысвячэнне</h3>
<p>Не горды свет пацешыць маю,</p>
<p>Сяброўству ўважліваму рад,</p>
<p>Табе я слова прысвячаю</p>
<p>І аддаю яго ў заклад,</p>
<p>Як вартае душы музычнай,</p>
<p>Душы, ў якой агонь святы</p>
<p>Паэзіі жывой, крынічнай,</p>
<p>Высокіх дум і прастаты;</p>
<p>Ды так і быць – рукой крытычнай</p>
<p>Прымі ты збор стракатых глаў,</p>
<p>Крыху і смешных, і журботных,</p>
<p>Узвышаных, простанародных,</p>
<p>Нядбалы плён натхнёных спраў,</p>
<p>Бяссоніц, лёгкіх хваляванняў,</p>
<p>Няспелых год майго жыцця,</p>
<p>Разваг, халодных назіранняў</p>
<p>І горкіх метак пачуцця.</p>
<p> </p>
<h3><a id="chapter2"></a>ГЛАВА ПЕРШАЯ</h3>
<p> </p>
<div class="EPIGRAPH">
<p>Спяшаецца і жыць і адчуваць</p>
<p class="sign"><i>Князь Вяземскі</i></p>
</div>
<div class="CLEAR"></div>
<p> </p>
<p>I</p>
<p>Мой дзядзька правіл без заганы,</p>
<p>Калі не жартам занямог,</p>
<p>Усіх прымусіў да пашаны</p>
<p>І лепей выдумаць не мог.</p>
<p>Другіх той прыклад навучае;</p>
<p>Ды, божа мой, нуда якая</p>
<p>Пры хворым дзень і ноч сядзець,</p>
<p>Не адыходзіцца, нудзець!</p>
<p>Прытворства нізкае якое</p>
<p>Напаўжывога забаўляць,</p>
<p>Яму падушкі папраўляць,</p>
<p>І лекі падаваць з тугою,</p>
<p>Ды моўчкі думаць пра сабе:</p>
<p>«Калі ўжо возьме чорт цябе!»</p>
<p> </p>
<p>II</p>
<p>Гуляка малады імчаўся</p>
<p>Да дзяздькі з думкаю такой,</p>
<p>Ён з ласкі боскае застаўся</p>
<p>Як спадчыннік радні ўсёй.</p>
<p>Сябры Людмілы і Руслана,</p>
<p>З героем гэтага рамана</p>
<p>Без лішніх слоў, у гэты-ж час,</p>
<p>Дазвольце пазнаёміць вас:</p>
<p>Онегін, мы з ім сябравалі,</p>
<p>Узрос на беразе Невы,</p>
<p>Дзе можа, мой чытач, і вы</p>
<p>Радзіліся ці красавалі;</p>
<p>Калісь і мы гулялі там,</p>
<p>Ды толькі поўнач шкодзіць нам.</p>
<p> </p>
<p>ІІІ</p>
<p>Сумленна службу адбываўшы,</p>
<p>З пазычак бацька існаваў,</p>
<p>Па тры балы на год даваўшы,</p>
<p>Усё прапіў і прагуляў.</p>
<p>Еўгені гора ведаў мала:</p>
<p>Madame малога даглядала,</p>
<p>Пасля Monsieur яе змяніў;</p>
<p>Хлапчук гарэзны, мілы быў.</p>
<p>Monsieur l’Abbé<sup><a href="#footnote-2">**</a></sup></p>
<p>, француз убогі,</p>
<p>Каб лішніх мук хлапчук не знаў, —</p>
<p>Навукаю не дакучаў,</p>
<p>Не вельмі быў мараллю строгі,</p>
<p>Вымоў бясконцых не рабіў</p>
<p>І ў Летні сад гуляць вадзіў.</p>
<p> </p>
<p>IV</p>
<p>Калі-ж юнацкіх дзён мяцежных</p>
<p>Прышла Еўгенію пара,</p>
<p>Пара надзей і мар бязмежных,</p>
<p>Monsieur пратурылі з двара.</p>
<p>Онегіна выхоўваць годзе;</p>
<p>І ён падстрыжаны па модзе,</p>
<p>Як Dandy<sup><a href="#footnote-3">***</a></sup> лонданскі адзет –</p>
<p>З’яўляецца ў высокі свет.</p>
<p>Ён па-французску дасканала</p>
<p>Мог размаўляць і мог пісаць;</p>
<p>Мазурку лягка танцаваць</p>
<p>І адбіваць паклон нядбала;</p>
<p>Чаго-ж яшчэ? І свет рашыў,</p>
<p>Што ён разумны, мілы быў.</p>
<p> </p>
<p>V</p>
<p>Мы ўсе вучыліся патроху</p>
<p>Таму-сяму, абы адбыць,</p>
<p>Дык выхаваннем, дзякуй богу,</p>
<p>У нас нікога не здзівіць.</p>
<p>Онегін быў на думку многіх</p>
<p>(Рашучых суддзяў, нават строгіх)</p>
<p>Вучоны хлопец, хоць педант:</p>
<p>Меў надзвычайны ён талант</p>
<p>У часе гутаркі сардэчнай</p>
<p>Пра ўсё крыху паразважаць,</p>
<p>З вучоным выглядам маўчаць</p>
<p>Заўсёды пры размове спрэчнай,</p>
<p>І выклікаць усмешку дам</p>
<p>Агнём раптоўных эпіграм.</p>
<p> </p>
<p>VI</p>
<p>Латынь з даўнейшай выйшла ролі:</p>
<p>Дык, калі праўду вам сказаць,</p>
<p>Ён у латыні знаў даволі,</p>
<p>Каб эпіграфы разбіраць,</p>
<p>Пагаварыць аб Ювенале,</p>
<p>У канцы ліста паставіць vale<sup><a href="#footnote-4">****</a></sup>,</p>
<p>Хоць не дакладна, прыгадаць</p>
<p>Мог з Энеіды сказаў пяць.</p>
<p>Ён парушыць не меў ахвоты</p>
<p>Гісторыі архіўны пыл –</p>
<p>Старое тло старых магіл,</p>
<p>Але былыя анекдоты</p>
<p>Ад Ромула да нашых дзён</p>
<p>У памяці захоўваў ён.</p>
<p> </p>
<p>VII</p>
<p>Не павяла яго надзея</p>
<p>Да паэтычных мар, трывог,</p>
<p>Ён ямб адрозніць ад харэя,</p>
<p>Як мы ні біліся, не мог.</p>
<p>Гамера лаяў, Феакрыта,</p>
<p>Але чытаў Адама Сміта</p>
<p>І знаўцай стаўся неблагім,</p>
<p>І разважаць умеў аб тым,</p>
<p>Як лад дзяржавы расцвітае</p>
<p>І як мацнее, і чаму</p>
<p>Не трэба золата яму,</p>
<p>Калі прадукт звычайны мае.</p>
<p>Не верыў бацька ў гэты лад</p>
<p>І аддаваў зямлю ў заклад.</p>
<p> </p>
<p>VIIІ</p>
<p>Усё, што ведаў наш Еўгені,</p>
<p>Не ўзяўся-б я пералічыць;</p>
<p>Ды ў чым ён быў сапраўдны гені,</p>
<p>Чаму мог іншых навучыць,</p>
<p>Што з дзён малых яго займала,</p>
<p>Пакутаю і шчасцем стала,</p>
<p>Што асвятляла, як прамень,</p>
<p>Яго ляноты кожны дзень, -</p>
<p>Была навука пра каханне,</p>
<p>Каторую ўслаўляў Назон,</p>
<p>За што дажыў да сумных дзён</p>
<p>І горам горкага выгнання</p>
<p>Закончыў век мяцежны свой</p>
<p>Ён у Малдавіі глухой.</p>
<p> </p>
<p>IX</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p> </p>
<p>X</p>
<p>Як ён маніць наўчыўся рана,</p>
<p>Таіць надзею, раўнаваць,</p>
<p>Прымусіць верыць нечакана,</p>
<p>Ці зноў не верыць прымушаць.</p>
<p>Маркотным, радасным з’яўляцца,</p>
<p>Ці добрым, ці благім здавацца!</p>
<p>Як пранікнёна мог маўчаць,</p>
<p>Як мог прыгожа размаўляць!</p>
<p>Як ён лісты пісаў нядбала!</p>
<p>Як ён, захоплены адным,</p>
<p>Мог аб сабе забыць зусім!</p>
<p>Як неспакойна вока ззяла,</p>
<p>Як сарамліва, а парой</p>
<p>Слухмянай бліскала слязой!</p>
<p> </p>
<p>XI</p>
<p>Як мог ён новым быць самохаць,</p>
<p>Жартуючы, дзяўчо здзіўляць,</p>
<p>Адчаем робленым палохаць,</p>
<p>Ліслівым словам забаўляць,</p>
<p>Лавіць часы замілавання</p>
<p>І недаверлівасць дазвання</p>
<p>Развагай, страсцю разбураць,</p>
<p>Міжвольнай прыязні чакаць,</p>
<p>Прасіць і вымагаць прызнання,</p>
<p>Падслухаць сэрца першы гук,</p>
<p>Не выпускаць ахвяры з рук,</p>
<p>Аж да таемнага спаткання</p>
<p>І потым ёй, каторы раз,</p>
<p>Даваць бязлітасны адказ!</p>
<p> </p>
<p>XII</p>
<p>Як рана мог ён непакоіць</p>
<p>Красуняў мары, сэрцы іх!</p>
<p>Калі ж ён браўся супакоіць</p>
<p>Залётных ворагаў сваіх,</p>
<p>Як нішчыў словы іх пустыя!</p>
<p>А пасткі ставіў ім якія!</p>
<p>А вы, жанатыя даўно,</p>
<p>Вы з ім сябры, вы з ім адно:</p>
<p>Яго і хітры муж запросіць,</p>
<p>І ўсе Онегіну сябры,</p>
<p>І недаверлівы стары,</p>
<p>І той, што горда рогі носіць,</p>
<p>Што задаволены сабой,</p>
<p>Абедам, жонкаю сваёй.</p>
<p> </p>
<p>XIII, XIV</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p> </p>
<p>XV</p>
<p>Бывала, ён яшчэ ў пасцелі:</p>
<p>Яму запіскі шлюць сябры.</p>
<p>Што? Запрашэнні прыляцелі?</p>
<p>Так, запрашэнні. Цэлых тры:</p>
<p>Там баль дарослых, там дзіцячы.</p>
<p>Куды ж гуляка мой паскача?</p>
<p>Усіх наведае ці не?</p>
<p>Але. Нікога не міне.</p>
<p>Пакуль жа ў ранішнім уборы,</p>
<p>Надзеўшы модны белівар,</p>
<p>Онегін едзе на бульвар,</p>
<p>І там гуляе на прасторы,</p>
<p>Адтуль, у пэўны час, брэгет</p>
<p>Яго пакліча на абед.</p>
<p> </p>
<p>XVI</p>
<p>У сані наш герой сядае.</p>
<p>Ужо сцямнела на двары;</p>
<p>«Пайшоў, пайшоў!» – і срэбрам ззяе</p>
<p>Снег на бабровым каўняры.</p>
<p>К Talon імчыць: ён цвёрда знае,</p>
<p>Каверын там яго чакае,</p>
<p>Зайшоў: і ўгору корак скок,</p>
<p>Віна імклівы пырснуў сок.</p>
<p>І roast-beef перад ім прынадны,</p>
<p>І труфлі, – хто не каштаваў</p>
<p>Найлепшае з французскіх страў! –</p>
<p>І страсбургскі пірог выдатны,</p>
<p>Між сырам лімбургскім жывым</p>
<p>І ананасам залатым.</p>
<p> </p>
<p>XVII</p>
<p>‘Шчэ смага з келіхаў жадае</p>
<p>Заліць гарачы тлушч катлет,</p>
<p>Ды ім брэгет апавяшчае,</p>
<p>Што хутка мае быць балет.</p>
<p>Тэатра крытык дасканалы,</p>
<p>Прыхільнік, хоць не вельмі сталы,</p>
<p>Красы чароўнае актрыс,</p>
<p>Заўжды жаданы госць куліс,</p>
<p>Імчыць Онегін да тэатру,</p>
<p>Дзе кожны, вольная душа,</p>
<p>Гатовы ганіць Entrechat<sup><a href="#footnote-5">*****</a></sup>,</p>
<p>Высмейваць Федру, Клеапатру,</p>
<p>Маіну зваць (дзеля таго,</p>
<p>Каб толькі чуць маглі яго).</p>
<p> </p>
<p>XVIII</p>
<p>О, край чароўны! Там даволі,</p>
<p>Сатыры смелы уладар,</p>
<p>Грымеў Фанвізін, сябра волі,</p>
<p>І Княжніна нясталы дар.</p>
<p>Там Озераў, мінулым часам,</p>
<p>Дзяліў з Сямёнаваю разам</p>
<p>Даніны воплескаў і слёз;</p>
<p>Каценін там высока ўзнёс</p>
<p>Карнеля гені, сонцу роўны;</p>
<p>Там вёў Шахоўскі за сабой</p>
<p>Уласных п’ес шумлівы рой,</p>
<p>Дзідло меў поспех безумоўны,</p>
<p>Там, там у засені куліс</p>
<p>Я маладосць правёў калісь.</p>
<p> </p>
<p>XIX</p>
<p>Мае багіні дарагія!</p>
<p>Што з вамі? Дайце мне адказ:</p>
<p>Ці вы ўсё тыя? ці другія,</p>
<p>Змяніўшы, не зацьмілі вас?</p>
<p>Ці ўчую зноў я вашы хоры,</p>
<p>Ці ўбачу рускай Тэрпсіхоры</p>
<p>Палёт, што выканан з душой?</p>
<p>Ці, можа, вас не знойдзе мой</p>
<p>На сумнай сцэне позірк сумны,</p>
<p>І на чужы навёўшы свет</p>
<p>Расчараваны свой ларнет,</p>
<p>Глядач нядбалы, легкадумны,</p>
<p>Без слоў я буду пазяхаць</p>
<p>І пра былое ўспамінаць?</p>
<p> </p>
<p>XX</p>
<p>Тэатр паўнюткі: ложы ззяюць;</p>
<p>Партэр і крэслы – ўсё кіпіць;</p>
<p>Вось і заслону падымаюць,</p>
<p>Яна ўзвілася і шуміць,</p>
<p>Ў хусцінкі лёгкія прыбрана,</p>
<p>Стаіць, смычком зачаравана,</p>
<p>Сярод натоўпу німф адна</p>
<p>Істоміна; нагой яна</p>
<p>Кранаецца падлогі квола,</p>
<p>Другою кола абвяла,</p>
<p>І раптам скок, і паплыла,</p>
<p>Плыве, як пух ад губ Эола;</p>
<p>То стан звіе, то развіе,</p>
<p>То хуткай ножкай ножку б’е.</p>
<p> </p>
<p>XXI</p>
<p>Шум воплескаў. Ён уваходзіць,</p>
<p>Між крэслаў па нагах ідзе,</p>
<p>Ларнет на ярусы наводзіць,</p>
<p>На ложы дам, але нідзе</p>
<p>Не задаволіўся ні ўборам,</p>
<p>Ні тварамі, на ўсё з дакорам</p>
<p>Глядзіць Онегін, наш герой;</p>
<p>З мужчынамі вакол, як свой,</p>
<p>Ён прывітаўся і на сцэну</p>
<p>Пасля няўважліва зірнуў</p>
<p>І адвярнуўся, пазяхнуў,</p>
<p>Сказаўшы: “час усіх на змену;</p>
<p>Балеты доўга я трываў,</p>
<p>Але й Дзідло старэць пачаў”.</p>
<p> </p>
<p>XXII</p>
<p>Яшчэ амуры, чэрці, гномы</p>
<p>На сцэне скачуць і шумяць;</p>
<p>Яшчэ і лёкаі ад стомы</p>
<p>На футрах ля пад’езда спяць;</p>
<p>Яшчэ на хвілю не змаўкалі</p>
<p>Кашляць і тупацець у залі;</p>
<p>Яшчэ ў тэатры, на двары</p>
<p>Усюды свецяць ліхтары;</p>
<p>Яшчэ, пазябшы, б’юцца коні</p>
<p>Ў чаканні нудным зноў і зноў.</p>
<p>І лаюць возчыкі паноў,</p>
<p>Ля вогнішчаў б’ючы ў далоні -</p>
<p>А ўжо Онегін выйшаў вон;</p>
<p>Дамоў адзецца едзе ён.</p>
<p> </p>
<p>XXIII</p>
<p>Ці намалюю я праўдзіва</p>
<p>Героя ціхі кабінет,</p>
<p>Дзе ён у гэты час імкліва</p>
<p>Адзет, раздзет, ды зноў адзет?</p>
<p>Усё, чым Лондан прамысловы</p>
<p>Капрызу дагадзіць гатовы,</p>
<p>Што па Балтыйскіх хвалях сам</p>
<p>За лес і сала возіць нам,</p>
<p>Усё, што вынайшаў за грошы</p>
<p>Парыж, славуты на ўвесь свет, -</p>
<p>Усё сабраў у кабінет</p>
<p>Сын бесклапотнае раскошы,</p>
<p>Выдатны выхаванца мод,</p>
<p>Мудрэц у восемнаццаць год.</p>
<p> </p>
<p>XXIV</p>
<p>Янтар на люльках, што з Царграда,</p>
<p>Фарфор ды бронза на стале,</p>
<p>Найпрыямнейшая прынада –</p>
<p>Духі ў гранёным хрустале;</p>
<p>Грабёнкі, пілачкі стальныя,</p>
<p>Нажніцы простыя, крывыя,</p>
<p>Яшчэ б, напэўна, там знайшоў</p>
<p>Для ногцяў шчоткі, для зубоў,</p>
<p>Русо (звяртаю вашу ўвагу)</p>
<p>Не разумеў, як шчоткай Грым</p>
<p>Мог чысціць ногці перад ім,</p>
<p>Лічыў такое за знявагу</p>
<p>Тут абаронца волі й праў</p>
<p>Зусім не слушна крыўдаваў.</p>
<p> </p>
<p>XXV</p>
<p>Быць можна сталым чалавекам</p>
<p>І ногці даглядаць заўжды:</p>
<p>Не след дарма спрачацца з векам,</p>
<p>Дзе звычай дэспат грамады.</p>
<p>Еўгені мой, другі Чадаеў,</p>
<p>Каб свет ва ўбор яго не лаяў,</p>
<p>У гэтай справе быў педант</p>
<p>І тое, што завецца франт.</p>
<p>Ён прыхарошваўся без меры,</p>
<p>Калі ж люстэрка пакідаў,</p>
<p>То быў падобны, я б сказаў,</p>
<p>Да легкадумнае Венеры,</p>
<p>Прыбранай на мужчынскі лад,</p>
<p>Перад яздой на маскарад.</p>
<p> </p>
<p>XXVI</p>
<p>Найвыдатнейшым туалетам</p>
<p>Я б прысвяціў дакладны твор,</p>
<p>Калі б перад вучоным светам</p>
<p>Тут апісаў ягоны ўбор;</p>
<p>Была б пашана мне і слава,</p>
<p>Пісаць мая, нарэшце, справа;</p>
<p>Ды панталоны, фрак, жылет –</p>
<p>Па-руску іх не чуў паэт;</p>
<p>Я тут віну прызнаць гатовы,</p>
<p>Што ўжо і так, не першы раз</p>
<p>Мой бедны вершаваны сказ</p>
<p>Засмечваюць чужыя словы,</p>
<p>Хоць і чытаў (бяда мая)</p>
<p>Акадэмічны Слоўнік я.</p>
<p> </p>
<p>XXVII</p>
<p>Ды ў нас не гэтае на мэце:</p>
<p>Мы лепей баль апішам той,</p>
<p>Куды ў сваёй ямской карэце</p>
<p>Ужо імчыць Онегін мой.</p>
<p>Перад патухшымі дамамі</p>
<p>Караты свецяць ліхтарамі,</p>
<p>Санлівай вуліцы спакой</p>
<p>Яны ўпрыгожваюць сабой,</p>
<p>На снег кідаючы праменні;</p>
<p>Увесь у плошках, ззяе дом</p>
<p>Вясёлым радасным святлом;</p>
<p>Снуюць па светлых вокнах цені,</p>
<p>Мільгаюць профілі гадоў</p>
<p>І дам, і модных дзівакоў.</p>
<p> </p>
<p>XXVIII</p>
<p>Не затрымаўся ў сенцах новых,</p>
<p>Мінуў швейцара мой герой,</p>
<p>Узбег па сходках мармуровых,</p>
<p>Паправіў валасы рукой,</p>
<p>Зайшоў. Народу поўна ў залі;</p>
<p>Музыкі ўжо амаль прысталі;</p>
<p>Мазуркаю заняты ўсе;</p>
<p>Баль ува ўсёй грыміць красе;</p>
<p>Чуць шпораў звонкае трымценне;</p>
<p>Мільгаюць ножкі мілых дам;</p>
<p>Зм імі сочыць тут і там</p>
<p>Гарачы позірк захаплення,</p>
<p>І глушыць скрыпак дружны хор</p>
<p>Жанок зайздросны нагавор.</p>
<p> </p>
<p>XXIX</p>
<p>Любіў я ў дні былых жаданняў</p>
<p>На свецкі баль наш учашчаць;</p>
<p>Там знойдзеш месца для прызнанняў</p>
<p>І зможаш ліст свой перадаць.</p>
<p>О вы, шаноўныя супругі,</p>
<p>Вам прапаноўваю паслугі;</p>
<p>Прашу заўважыць гэты сказ:</p>
<p>Хачу я папярэдзіць вас.</p>
<p>А вам, жанкі, сачыць параю</p>
<p>І даглядаць дачок, як след:</p>
<p>Трымайце проста свой ларнет!</p>
<p>А не – бяда… Папераджаю!</p>
<p>Я гэтае таму пішу,</p>
<p>Што сам даўно ўжо не грашу.</p>
<p> </p>
<p>XXX</p>
<p>Але, на гульні, на каханне</p>
<p>Я шмат жыцця свайго згубіў!</p>
<p>Была б прыстойнасць у пашане,</p>
<p>Дагэтуль балы б я любіў.</p>
<p>Люблю я гульні маладосці</p>
<p>І шум, і выбух весялосці,</p>
<p>І дам уборы бачыць рад;</p>
<p>Люблю іх ножкі; ды наўрад</p>
<p>Ці знойдзецца ў Расіі цэлай</p>
<p>Тры пары стройных дамскіх ног.</p>
<p>Ах! доўга я забыць не мог</p>
<p>Дзве ножкі!.. Сумны, схаладзелы,</p>
<p>Усё іх помню я, і ў сне</p>
<p>Яны хвалююць сэрца мне.</p>
<p> </p>
<p>XXXI</p>
<p>Закінуты ў краі глухія,</p>
<p>Калі ўжо ты забудзеш іх?</p>
<p>Ах, ножкі! Дзе ж вы, дарагія?</p>
<p>Па кветках ходзіце якіх?</p>
<p>На ўсходзе вырасшы пяшчотным,</p>
<p>На снезе поўначы халодным</p>
<p>Вы не пакінулі слядоў:</p>
<p>Любілі мяккіх дываноў</p>
<p>Вы дарагое дакрананне.</p>
<p>Ці не для вас я забываў</p>
<p>Жаданне славы, прагу спраў</p>
<p>І край бацькоўскі, і выгнанне?</p>
<p>Ды знік юнацкі светлы свет –</p>
<p>Як на лугах ваш лёгкі след.</p>
<p> </p>
<p>XXXII</p>
<p>Дыяны грудзі, шчокі Флоры –</p>
<p>Каго краса іх не кране!</p>
<p>Ды толькі ножка Тэрпсіхоры</p>
<p>Больш да спадобы будзе мне.</p>
<p>Яна, прыемная такая,</p>
<p>Узнагароду абяцае,</p>
<p>Умоўнай вабячы красой</p>
<p>Жаданняў, парыванняў рой.</p>
<p>Люблю яе, мой друг Эльвіна,</p>
<p>Пад доўгім абрусом сталоў,</p>
<p>Вясной на мураве лугоў,</p>
<p>Зімой на чыгуне каміна,</p>
<p>У залі на паркетным шкле</p>
<p>І каля мора на скале.</p>
<p> </p>
<p>XXXIII</p>
<p>Я памятаю гоман хваляў</p>
<p>Перад навалаю марской,</p>
<p>Што набягалі з хмарных даляў</p>
<p>З любоўю легчы ў ногі ёй!</p>
<p>Як прагнуў вуснамі сваімі</p>
<p>Крануцца ног я разам з імі!</p>
<p>Ніколі я ў былыя дні</p>
<p>Не прагнуў цалаваць ані</p>
<p>З такім пакутным парываннем</p>
<p>Ні вусны маладых Армід,</p>
<p>Ні ружы полымных ланіт,</p>
<p>Ні персі, поўныя жаданнем,</p>
<p>Ніколі, не, пачуццяў рой</p>
<p>Так не паліў душы маёй!</p>
<p> </p>
<p>XXXIV</p>
<p>Другія дні я памятаю!</p>
<p>Бывала ў марах дарагіх</p>
<p>Рукамі стрэмя я трымаю…</p>
<p>І адчуваю ножку ў іх;</p>
<p>Зноў уяўленне закіпае,</p>
<p>Зноў дотык ножкі распаляе</p>
<p>У схаладнелым сэрцы кроў,</p>
<p>Ізноў туга, каханне зноў!</p>
<p>Ды кіну вершамі сваімі</p>
<p>Красуняў гордых славіць я;</p>
<p>Яны не варты пачуцця,</p>
<p>Ні песень, што атхнёны імі;</p>
<p>Паводзіны красуняў тых</p>
<p>Здрадлівыя… як ножкі іх.</p>
<p> </p>
<p>XXXV</p>
<p>Што ж мой герой? Імчыць санлівы</p>
<p>Адпачываць у родны дом:</p>
<p>Збуджае Пецербург шумлівы</p>
<p>Світальны барабана гром</p>
<p>Устаў купец, ідзе разносчык,</p>
<p>На біржу валачэцца возчык,</p>
<p>З пасудкам охцінка бяжыць,</p>
<p>Пад ёй марозны снег рыпіць.</p>
<p>Прачнуўся дзень прыемны, новы.</p>
<p>Блакітны дым ад каміноў</p>
<p>Слупамі да нябёс пайшоў,</p>
<p>І хлебнік немец, і ўжо не раз</p>
<p>Свой адчыняе <i>васісдас</i>.</p>
<p> </p>
<p>XXXVI</p>
<p>Ды, балем стомлены шумлівым,</p>
<p>Спаць кладучыся раніцой,</p>
<p>Спакойна спіць юнак шчаслівы,</p>
<p>Дзіця раскошы, мой герой</p>
<p>Прачнецца позна ён, і знае,</p>
<p>Што сёння зноў яго чакае</p>
<p>Той самы распарадак дня –</p>
<p>Той клопат, тая ж мітусня,</p>
<p>Аднак Еўгені, вучань моды,</p>
<p>Ці ведаў шчасце без трывог</p>
<p>Сярод сардэчных перамог,</p>
<p>Сярод штодзённай асалоды?</p>
<p>Сярод гулянак і піроў</p>
<p>Ці ладна жыў, ці быў здароў?</p>
<p> </p>
<p>XXXVII</p>
<p>Пачуцці рана ў ім завялі;</p>
<p>Яму абрыдзеў свету шум;</p>
<p>Красуні доўга не займалі</p>
<p>Яго штодзённых мар і дум;</p>
<p>Яго стаміць паспелі здрады;</p>
<p>Ён і сябрам ужо не рады,</p>
<p>Таму, што не заўсёды ж мог</p>
<p>Beef-steaks<sup><a href="#footnote-6">******</a></sup> і страсбургскі пірог</p>
<p>Шампанскім заліваць заўзята,</p>
<p>Не мог на слова сыпаць два,</p>
<p>Калі балела галава;</p>
<p>І хоць хлапец быў зухаваты,</p>
<p>Ды зненавідзеў пад канец</p>
<p>Ён бойку, шаблю і свінец.</p>
<p> </p>
<p>XXXVIII</p>
<p>Хвароба, нам яе прычыну</p>
<p>Даўно ўжо адшукаць пара,</p>
<p>Зусім падобная да <i>спліну</i>,</p>
<p>Альбо па-нашаму <i>хандра</i>,</p>
<p>Ім авалодала патроху;</p>
<p>Застрэліцца ён, дзякуй богу,</p>
<p>Паспрабацаць не пажадаў;</p>
<p>Але й жыцця не шкадаваў,</p>
<p>Як Child-Harold<sup><a href="#footnote-7">*******</a></sup> заўжды маркотны</p>
<p>Сярод людзей з’яўляўся ён,</p>
<p>Ні плётак свету, ні бастон,</p>
<p>Ні позірк любы і пяшчотны,</p>
<p>Нішто не кратала яго,</p>
<p>Ён уцякаў ад усяго.</p>
<p> </p>
<p>XXXIX. XL. XLI</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p> </p>
<p>XLII</p>
<p>Вялікасвецкае сваволі</p>
<p>Сяброўкі! Вас пакінуў ён;</p>
<p>І праўда тое, што даволі</p>
<p>Абрыдзеў нам вышэйшы тон;</p>
<p>Хоць, можа, разумее дама</p>
<p>Не кепска Сея і Бентама,</p>
<p>Але размова гэтых дам</p>
<p>Здаецца недарэчнай нам;</p>
<p>А да таго ж яны святыя,</p>
<p>Разумныя, адно зважай,</p>
<p>Прыстойныя, хоць адбаўляй,</p>
<p>Недасягальныя такія</p>
<p>Для самаўпэўненых мужчын,</p>
<p>Што выгляд іх раджае <i>сплін</i>.</p>
<p> </p>
<p>XLIII</p>
<p>І вы, красуні маладыя,</p>
<p>Якіх імчаць у позні час</p>
<p>Па бруку коні вараныя,</p>
<p>Пакінуў мой герой і вас.</p>
<p>Ад асалод ён адцураўся,</p>
<p>Замкнуўся ад усіх, узяўся</p>
<p>З нуды за творчае сціло</p>
<p>Еўгені, ды не тут было,</p>
<p>Упартай працы ён не ведаў</p>
<p>І ведаць, пэўна, не жадаў,</p>
<p>Пакуты творчай не зазнаў</p>
<p>І не прабіўся ў цэх паэтаў,</p>
<p>Якіх хваліць ці ганіць грэх,</p>
<p>Бо гэта й мой таксама цэх.</p>
<p> </p>
<p>XLIV</p>
<p>Ды зноўку, ад нуды шалёнай</p>
<p>Дзён аднастайных і пустых,</p>
<p>Засеў ён – з мэтаю хвалёнай</p>
<p>Вучыцца розуму ў другіх;</p>
<p>Заставіў кнігамі паліцу,</p>
<p>Ён жыццятворчую крыніцу</p>
<p>Шукаў у іх, ды скрозь адна</p>
<p>Альбо туга, альбо мана.</p>
<p>На ўсіх іх розныя верыгі;</p>
<p>Старое старае зусім,</p>
<p>Здаецца новае старым.</p>
<p>Ён, як жанчын, пакінуў кнігі,</p>
<p>І шарфы з пыльнай іх сям’ёй</p>
<p>Завесіў чорнаю тафтой.</p>
<p> </p>
<p>ХLV</p>
<p>Як ён, паставіўся нядбала</p>
<p>І я да свецкіх тлумных спраў,</p>
<p>Нас прыязнь шчырая з’еднала</p>
<p>У тыя дні. Я ўпадабаў</p>
<p>У ім да мар жывую прагу.</p>
<p>Яго халодную развагу,</p>
<p>Ягоны розум палюбіў.</p>
<p>Я злосны, ён пахмуры быў:</p>
<p>Жаданні занядбалі разам:</p>
<p>Жыццё стамляла роўна нас;</p>
<p>Агонь у нашых сэрцах згас;</p>
<p>Чакала ўперадзе тымчасам</p>
<p>І нас, і нашу маладосць</p>
<p>Людзей, сляпога лёсу злосць.</p>
<p> </p>
<p>XLVI</p>
<p>Хто жыў і думаў, той не можа</p>
<p>Душой не зневажаць людзей;</p>
<p>Хто сэрца меў, таго трывожа</p>
<p>Былая здань былых надзей:</p>
<p>Той захапляцца даўна кінуў,</p>
<p>Таму гадзюка успамінаў</p>
<p>Нідзе спакою не дае.</p>
<p>Вось гэта ўсё і надае</p>
<p>Цікавы, шчыры тон размове.</p>
<p>Онегіна спачатку я</p>
<p>Не разумеў; але пасля</p>
<p>Прывык да едкіх слоў у мове,</p>
<p>Да жартаў з ядам папалам,</p>
<p>Да злосці змрочных эпіграм.</p>
<p> </p>
<p>XLVII</p>
<p>Як часта летняю парою,</p>
<p>Калі заліта спрэс святлом</p>
<p>Начное неба над Невою,</p>
<p>Вада вясёлым ззяе шклом,</p>
<p>Не адбіваючы Дыяны,</p>
<p>Згадаўшы даўнія раманы,</p>
<p>Згадаўшы даўнюю любоў,</p>
<p>Усхваляваныя ізноў,</p>
<p>Пілі маўкліва, закахана</p>
<p>Начы прыемны подых мы.</p>
<p>Як вязня соннага з турмы</p>
<p>У лес аднёслі-б нечакана,</p>
<p>Так нашай мары светлы сон</p>
<p>Адносіў нас да даўніх дзён.</p>
<p> </p>
<p>XLVIII</p>
<p>Душою ў даўняе ўлюбёны,</p>
<p>Руку паклаўшы на граніт,</p>
<p>Стаяў Еўгені задумёны,</p>
<p>Як апісаў сябе пііт.</p>
<p>Скрозь ціха, толькі вартавыя</p>
<p>Пераклікаліся начныя;</p>
<p>Ды колаў грукат, гулкі крок</p>
<p>З Мільённай далятаў здалёк;</p>
<p>І лодку, што на відавоку,</p>
<p>Паволі несла ўдаль рака:</p>
<p>Нас вабіў тонкі гук ражка</p>
<p>І песня вольная здалёку...</p>
<p>Ды больш прыемным я ўяўляў</p>
<p>Напеў Таркватавых актаў!</p>
<p> </p>
<p>XLIX</p>
<p>Адрыятычныя прыбоі,</p>
<p>О Брэнта! поўны чыстых дум,</p>
<p>У шчырым песенным настроі,</p>
<p>Я ўчую ваш чароўны шум!</p>
<p>Сяяты для ўнукаў Апалона,</p>
<p>Па гордай ліры Альбіона</p>
<p>Ён мой знаёмы, блізкі мой.</p>
<p>Красу Італіі начной</p>
<p>Адчую я тады на волі,</p>
<p>З венецыянкай маладой.</p>
<p>То ціхаю, то гаваркой,</p>
<p>Ў таемнай плывучы гандоле;</p>
<p>З ёй равам я зазнаць гатоў</p>
<p>Петраркі мову і любоў.</p>
<p> </p>
<p>L</p>
<p>Хаджу в тугою каля ўзмор’я.</p>
<p>Аб лёсе дбаючы сваім;</p>
<p>Чакаю волі і надвор’я,</p>
<p>Зайздрошчу ветразям марскім.</p>
<p>Калі, калі, пазбыўшы гора,</p>
<p>На бурапенных хвалях мора</p>
<p>Зазнаю волю, кран другі?</p>
<p>Пара пакінуць берагі</p>
<p>Мне непрыязнае стыхіі,</p>
<p>І ў сіняй завадзі марской,</p>
<p>Пад небам Афрыкі маёй</p>
<p>Аб змрочнай уздыхаць Расіі,</p>
<p>Дзе я пакутваў, дзе кахаў.</p>
<p>Дзе рана сэрца пахаваў.</p>
<p> </p>
<p>LI</p>
<p>Наведаць край чужы са мною</p>
<p>Онегін быў ужо гатоў;</p>
<p>Ды толькі лёс сваёй рукою</p>
<p>На доўгі тэрмін нас развёў.</p>
<p>Тады ягоны бацька хворы</p>
<p>Якраз памёр, і крэдыторы</p>
<p>Атакавалі ўраз яго.</p>
<p>Адрокся ён ад усяго:</p>
<p>Ён ненавідзеў суд пракляты,</p>
<p>Судзіцца не жадаў зусім,</p>
<p>Адрокся спадчыны, і ў тым</p>
<p>Вялікае не бачыў страты,</p>
<p>Ці, можа быць, прачуў здалёк.</p>
<p>Што родны дзядзька ў ложак злёг.</p>
<p> </p>
<p>LII</p>
<p>Ды атрымаў ён неўзабаве</p>
<p>Ад управіцеля даклад,</p>
<p>Што дзядзька і на самай справе</p>
<p>З ім развітацца быў бы рад.</p>
<p>Еўгені прачытаў пасланне</p>
<p>Маркотнае, і на спатканне</p>
<p>З чарговай поштай паскакаў</p>
<p>І ўжо наперад пазяхаў,</p>
<p>Быў дзеля спадчыны гатовы</p>
<p>Ён на нуду, прытворства, зман</p>
<p>(І тым пачаў я свой раман);</p>
<p>Ды, прыскакаўшы ў кут вясковы,</p>
<p>Цяжкое долі не зазнаў,</p>
<p>Бо бацька на стале ляжаў.</p>
<p> </p>
<p>LIII</p>
<p>Ляжаў нябожчык нерухома;</p>
<p>З усіх бакоў ён пасклікаў</p>
<p>Сяброў і ворагаў, вядома,</p>
<p>Аматараў хаўтурных спраў.</p>
<p>Яго як трэба пахавалі,</p>
<p>Папы і госці балявалі.</p>
<p>Пілі і елі, а тады</p>
<p>Раз’ехаліся хто куды.</p>
<p>Воск мой герой жыхар вясковы,</p>
<p>І поўнамоцны гаспадар,</p>
<p>Лясоў, заводаў уладар,</p>
<p>Нядаўна вораг найсуровы</p>
<p>Парадку, ён сягоння рад,</p>
<p>Што жыць пачаў на іншы лад.</p>
<p> </p>
<p>LIV</p>
<p>Два дні яму здаваўся новы</p>
<p>І ціхі плёскат ручая,</p>
<p>І зацень змрочнае дубровы,</p>
<p>І вока лашчыла ралля,</p>
<p>На трэці—гай, узгорак, далі</p>
<p>Яго ўжо болей не займалі;</p>
<p>А потым выклікалі сон;</p>
<p>Пасла выразна ўбачыў ён,</p>
<p>Што весялосці ў вёсцы мала,</p>
<p>Хоць тут ні вуліц, ні сяброў,</p>
<p>Ані палацаў, ні пляцоў.</p>
<p>Хандра яго і тут чакала,</p>
<p>За ім хадзіла кожны дзень,</p>
<p>Як жонка верная, як цень.</p>
<p> </p>
<p>LV</p>
<p>Радзіўся я для долі мірнай</p>
<p>І для вясковай цішыні,</p>
<p>Для творчых сноў, для песні лірнай,</p>
<p>Яскравейшай у глушыні.</p>
<p>Я дні гулянкам прысвячаю,</p>
<p>Над дзікім возерам блукаю</p>
<p>І far niente мой закон.</p>
<p>Я пакідаю ранкам сон</p>
<p>Ізноў для волі і пяшчоты:</p>
<p>Чытаю мала, доўга сплю,</p>
<p>Крылатай славы не лаўлю.</p>
<p>А ці не гэткія прыгоды,</p>
<p>У ціхай мірнай глушыні,</p>
<p>Зазнаў я ў маладыя дні?</p>
<p> </p>
<p>LVI</p>
<p>Каханне, кветкі, шлях, прысады,</p>
<p>Палі! адданы вам душой.</p>
<p>Заўважыць розніцу я рады</p>
<p>Тут між Онегіным і мной,</p>
<p>Каб мой чытач, ці крытык кплівы,</p>
<p>Ці майстра друку нецярплівы</p>
<p>Паклёпу выдаваць не стаў,</p>
<p>Рыс падабенства не шукаў,</p>
<p>І не зрабіў-бы вывад вольны,</p>
<p>Што напісаў я свой партрэт,</p>
<p>Як Байран, гордасці паэт,</p>
<p>Як быццам мы зусім не здольны,</p>
<p>Пісаць паэмы пра другіх,</p>
<p>А толькі пра сябе саміх.</p>
<p> </p>
<p>LVII</p>
<p>Заўважу: любіць летуценні</p>
<p>Паэтаў палкая сям’я.</p>
<p>Бывала мілыя стварэнні</p>
<p>Мне сніліся, душа мая</p>
<p>Іх шчыры вобраз захавала,</p>
<p>Пасля іх Муза ажыўляла:</p>
<p>Так, бесклапотны, браў за ўзор</p>
<p>У песнях я дзяўчыну гор,</p>
<p>Нявольніц з берагоў Салгіра.</p>
<p>Цяпер, сябры мае, ад вас</p>
<p>Нярэдка гэткі чую сказ:</p>
<p>«Аб кім твая ўздыхае ліра?</p>
<p>Каго з красунь бярэш за ўзор,</p>
<p>Каторай прысвячаеш твор?</p>
<p> </p>
<p>LVIII</p>
<p>Чыім ты позіркам натхнёны?</p>
<p>Хто шчырай прыязню да слёз</p>
<p>Твой спеў расчуліў задумёны?</p>
<p>Каго твой верш высока ўзнёс?»</p>
<p>Дальбог, сябры мае, нікога!</p>
<p>Кахання палкая трывога</p>
<p>Прайшла, я шчасця не зазнаў.</p>
<p>Шчаслівы той, хто спалучаў</p>
<p>З каханнем верш: ён тым падвоіў</p>
<p>Паэзію юнацкіх дзён,</p>
<p>За прыклад меў Петрарку ён,</p>
<p>Пакуты сэрца супакоіў,</p>
<p>І славу залавіў між тым:</p>
<p>Я ж у каханні быў другім.</p>
<p> </p>
<p>LIX</p>
<p>Прайшла любоў; прыходзіць Муза,</p>
<p>Святлее розум, гіне тлум.</p>
<p>Я вольны, прагну зноў саюза</p>
<p>Чароўных гукаў, мар і дум;</p>
<p>Пішу, і сэрца не смуткуе,</p>
<p>Пяро міжволі не малюе,</p>
<p>Каля няскончаных радкоў,</p>
<p>Ні дамскіх ножак, ні галоў;</p>
<p>Агонь пад прысакам не ўспыхне,</p>
<p>Сумую я, але без слёз.</p>
<p>Наперадзе лагодны лёс,</p>
<p>След буры ў сэрцы хутка сціхне:</p>
<p>Тады пачну я твор пісаць,</p>
<p>Не менш, на песень дваццаць пяць</p>
<p> </p>
<p>LX</p>
<p>Я меркаваў пра форму плана,</p>
<p>Пра тое, як героя зваць;</p>
<p>А покуль што майго рамана</p>
<p>Я змог пачатак напісаць:</p>
<p>Перачытаў усё я строга;</p>
<p>Хоць супярэчнасцей і многа,</p>
<p>Ды выпраўляць іх не хачу.</p>
<p>Даніну цэнзару плачу;</p>
<p>І журналістам на знішчэнне</p>
<p>Я працы плён кідаю зноў:</p>
<p>Плыві-ж да неўскіх берагоў</p>
<p>І заслужы, маё стварэнне,</p>
<p>Мне славу, да якой прывык:</p>
<p>І лаянку, і шум, і крык!</p>
<p> </p>
<h3><a id="chapter3"></a>ГЛАВА ДРУГАЯ</h3>
<p> </p>
<div class="EPIGRAPH">
<p>O rus!</p>
<p class="sign"><i>Hor.</i><sup><a href="#footnote-8">********</a></sup></p>
<p> </p>
<p>О Русь!</p>
</div>
<div class="CLEAR"></div>
<p> </p>
<p>І</p>
<p>Сяло, дзе сумаваў Еўгені, -</p>
<p>Куток утульны, ціхі край;</p>
<p>Хто змалку любіць летуценні,</p>
<p>Тут мог знайсці сапраўдны рай.</p>
<p>Стаяў над ціхаю ракою</p>
<p>Ад бур заслонены гарою</p>
<p>Маёнтак; перад ім палі</p>
<p>Скрозь стракацелі; скрозь цвілі</p>
<p>Лугі і нівы залатыя;</p>
<p>Мільгалі сёлы, віўся шлях;</p>
<p>Блукалі статкі па лугах,</p>
<p>Галіны раскідаў густыя</p>
<p>Вялізны адзічэлы сад,</p>
<p>Прытулак казачных дрыяд.</p>
<p> </p>
<p>ІІ</p>
<p>Меў гэты замак выгляд сталы,</p>
<p>Надзейна збудаваны ён:</p>
<p>Спакойны, моцны і трывалы,</p>
<p>У мудрым гусце даўніх дзён.</p>
<p>Высокія ў пакоях дзверы,</p>
<p>На сценках штофныя шпалеры,</p>
<p>Скрозь вечкі з кафлі распісной,</p>
<p>Цароў партрэты, супакой,</p>
<p>Усё з часамі заняпала,</p>
<p>Я сам не ведаю чаму –</p>
<p>Але Еўгенію майму</p>
<p>У тым было патрэбы мала,</p>
<p>Бо пазяхаў ён між усіх</p>
<p>І модных залаў, і старых.</p>
<p> </p>
<p>ІІІ</p>
<p>Ён у пакоі пасяліўся,</p>
<p>Дзе родны дзядзька доўга жыў,</p>
<p>Год сорак з ключніцай сварыўся,</p>
<p>На шлях глядзеў, ды мух душыў.</p>
<p>Звычайна ўсё: паркет дубовы,</p>
<p>Дзве шафы, стол, дыван пуховы,</p>
<p>Нідзе няма чарнільных плям.</p>
<p>Ён адмыкае шафу, там</p>
<p>Настоек розных скарб багаты,</p>
<p>Выдаткаў сшытак, а ў другой</p>
<p>Глякі з вішнёваю вадой</p>
<p>І календар за год дзевяты.</p>
<p>Стары, што меў багата спраў,</p>
<p>Кніжок інакшых не чытаў.</p>
<p> </p>
<p>IV</p>
<p>Адзін сярод сваіх абшараў,</p>
<p>Каб час хутчэй прамарнаваць,</p>
<p>Спачатку наш Еўгені марыў</p>
<p>Парадак новы ўсталяваць,</p>
<p>Старыя скасаваў законы</p>
<p>І дзедаўскі ярэм прыгонны</p>
<p>Аброкам лёгкім замяніў;</p>
<p>Нявольнік долю блаславіў,</p>
<p>Бяду ў тым чуючы, надзьмуўся</p>
<p>Яго разважлівы сусед.</p>
<p>Абмеркаваўшы ўсё, як след,</p>
<p>Другі сусед яго ўсміхнуўся,</p>
<p>І ўсе вакол рашылі так,</p>
<p>Што небяспечны ён дзівак.</p>
<p> </p>
<p>V</p>
<p>Усе спачатку заязджалі</p>
<p>Яго наведаць, ды таму,</p>
<p>Што спрытна слугі падавалі</p>
<p>Праз чорны ход каня яму,</p>
<p>Пачуўшы грукат у прасторах</p>
<p>Дамашняй брычкі на рэсорах –</p>
<p>Абражаныя ўчынкам тым,</p>
<p>Спынілі ўсе сяброўства з ім.</p>
<p>“Сусед наш невук, ён мудруе;</p>
<p>Ён фармазон; ён п’е адно</p>
<p>Са шклянак кіслае віно;</p>
<p>Ён дамам ручак не цалуе,</p>
<p>Ўсё да ды не; не скажа да-с,</p>
<p>Як гэта павялося ў нас”.</p>
<p> </p>
<p>VI</p>
<p>У той жа самы час у вёску</p>
<p>Памешчык новы прыімчаў,</p>
<p>Сярод суседзяў пагалоску</p>
<p>І ён не лепшую зазнаў.</p>
<p>Яго імя Владзімір Ленскі,</p>
<p>Душою – вучань гетынгенскі,</p>
<p>У росквіце юнацкіх лет,</p>
<p>Прыхільнік Канта і паэт.</p>
<p>Юнак з Нямеччыны туманнай</p>
<p>Прывёз навукі мудры плён:</p>
<p>Любіў пра волю марыць ён,</p>
<p>Прамовай дзіўнай, нечаканай</p>
<p>Ён слухачоў здзіўляць любіў,</p>
<p>Па плечы кудзеры насіў.</p>
<p> </p>
<p>VII</p>
<p>Крануцца светлых мар паэта</p>
<p>Яшчэ распуста не змагла,</p>
<p>Яшчэ душа яго сагрэта</p>
<p>Каханнем, дружбаю была,</p>
<p>Ён сэрцам быў неспакушоны,</p>
<p>Надзеям верыў, улюбёны,</p>
<p>І свету новы бляск і шум</p>
<p>З ягоных не выходзіў дум.</p>
<p>І цешыў мараю паэта</p>
<p>Сумненні сэрца ён свайго.</p>
<p>Загадкай шчырай для яго</p>
<p>Была жыцця людскога мэта;</p>
<p>Ён разгадаць яе жадаў</p>
<p>І дзівы дзіўныя ўяўляў.</p>
<p> </p>
<p>VIII</p>
<p>Ён верыў, ёсць душа такая, —</p>
<p>З ім паяднацца яна,</p>
<p>Яго ўвесь час яна чакае,</p>
<p>Штодня сумуючы адна;</p>
<p>Ён верыў, за яго гатовы</p>
<p>Сябры зазнаць ланцуг суровы,</p>
<p>У іх рука не задрыжыць</p>
<p>Згавор паклёпніцкі разбіць;</p>
<p>Ён верыў, ёсць абранцы долі,</p>
<p>Барацьбіты ва свой народ;</p>
<p>Іх бессмяротны, мужны род</p>
<p>Праменнямі дабра і волі</p>
<p>Асвеціць і зямлю і нас,</p>
<p>І сает зазнае лепшы час.</p>
<p> </p>
<p>ІХ</p>
<p>Нездаваленне, спачуванне,</p>
<p>Да праўды чыстая любоў,</p>
<p>І славы палкае жаданне</p>
<p>Ў ім рана хвалявалі кроў;</p>
<p>Ён з лірай вандраваў па свеце;</p>
<p>Пад небам Шылера і Геце,</p>
<p>Іх песень гартам маладым</p>
<p>Пачуцці закіпелі ў ім.</p>
<p>І ён высокіх муз узлёты</p>
<p>На глум і сорам не аддаў;</p>
<p>Ён горда ў песнях захаваў</p>
<p>Пачуцці ўзнёслыя заўсёды</p>
<p>І мары ранак залаты,</p>
<p>І чараўнічасць прастаты.</p>
<p> </p>
<p>X</p>
<p>Спяваў ён песню пра каханне,</p>
<p>І песня яснаю была,</p>
<p>Як сны дзявочыя, як ззянне</p>
<p>Маладзіковага святла,</p>
<p>Што промні шле з пустэль надземных</p>
<p>У ціхі кут сустрэч таемных.</p>
<p>Спяваў пра ростань і пра жаль,</p>
<p>Пра затуманеную <i>даль</i>,</p>
<p>І рамантычныя бярозы,</p>
<p>Пра край чужы, пра тыя дні,</p>
<p>Калі на ўлонні цішыні</p>
<p>Цяклі яго жывыя слёзы;</p>
<p>Спяваў і пра часы нягод</p>
<p>Паэт у восемнаццаць год.</p>
<p> </p>
<p>XI</p>
<p>У вёсцы, дзе адзін Еўгені</p>
<p>Мог зразумець ягоны спеў,</p>
<p>Паноў суседніх запрашэнні</p>
<p>Ён абыякава сустрэў;</p>
<p>Ён уцякаў ад іх размовы,</p>
<p>Бо іх адны і тыя-ж словы</p>
<p>Пра хатні квас, пра сенакос,</p>
<p>Пра коней і пра ўласны лёс</p>
<p>Не мелі шчырых парыванняў,</p>
<p>У іх не знойдзеце ані</p>
<p>Ні розуму, ні глыбіні,</p>
<p>І ні дасціпных параўнанняў;</p>
<p>А ад размовы іх жанок</p>
<p>Яшчэ-б далей, здаецца, ўцёк.</p>
<p> </p>
<p>XII</p>
<p>У шлюбе з Ленскім бачыць рады</p>
<p>Былі-б усе дачок сваіх:</p>
<p>Юнак прыгожы і багаты</p>
<p>Прыняты ўсімі, як жаніх,</p>
<p>Такі ўжо звычай наш вясковы;</p>
<p>Заходзіць ён — і ўсе размовы</p>
<p>Заняты тэмаю адной</p>
<p>Аб горкай долі халастой;</p>
<p>Яго завуць да самавара,</p>
<p>А Дуня налівае чай,</p>
<p>Ёй шэпчуць: «Дуня, прыкмячай!»</p>
<p>Пасля з’яўляецца гітара,</p>
<p>І спеў звініць на ўсе лады:</p>
<p><i>«Прыдзі ў чартог мой залаты!»</i></p>
<p> </p>
<p>XIII</p>
<p>Сябе жаніцьбаю навечна</p>
<p>Не даўся Ленскі закаваць,</p>
<p>Жадаў ён шчыра і сардэчна</p>
<p>З Онегіным пасябраваць.</p>
<p>Сышліся. Хваля са скалою.</p>
<p>Верш з прозай, полымя з вадою</p>
<p>Агульных маюць больш прыкмет.</p>
<p>Еўгені наш і наш паэт</p>
<p>Спачатку вельмі сумавалі;</p>
<p>А потым з радасцю яны</p>
<p>Удвух да ўмоўленай сасны</p>
<p>Штодня з’язджацца верхам сталі.</p>
<p>Так людзі — першы я такі –</p>
<p>З <i>нуды-ляноты</i> дружбакі.</p>
<p> </p>
<p>XIV</p>
<p>Няма і гэтага між намі,</p>
<p>Не знойдзеш прыязні між нас,</p>
<p>Бо іншых лічым мы нулямі,</p>
<p>Сябе-ж — адзінкамі ўвесь час;</p>
<p>Мы ўсе, не менш, Напалеоны;</p>
<p>Істот двуногіх міліёны</p>
<p>Не больш — як зброя нашых мэт;</p>
<p>Чужы для нас пачуццяў свет.</p>
<p>Прыстойней многіх быў Еўгені;</p>
<p>Хоць ён з людзьмі знаёмы быў</p>
<p>І іх наогул не любіў,</p>
<p>Але знаходзіў выключэнні:</p>
<p>Ён іншых шчыра прыкмячаў</p>
<p>І іх пачуцці паважаў.</p>
<p> </p>
<p>XV</p>
<p>У час сяброўскіх тых спатканняў</p>
<p>Паэт Онегіна здзіўляў</p>
<p>Няўстойлівасцю меркаванняў;</p>
<p>Ён палка спрэчку пачынаў,</p>
<p>У позірку натхненне ззяла;</p>
<p>Онегін супярэчыў мала,</p>
<p>Імкнуўся сам сябе стрымаць,</p>
<p>Не след, — ён думаў, — замінаць</p>
<p>Замілаванаму паэту;</p>
<p>І без мяне надыйдзе час;</p>
<p>Хай покуль ён жыве між нас</p>
<p>І верыць у прыстойнасць свету;</p>
<p>Даруем мы яму аднак</p>
<p>Юнацкі пал, бо ён юнак.</p>
<p> </p>
<p>XVI</p>
<p>Усё ў іх думку абуджала,</p>
<p>І выклікала спрэчкі ўраз:</p>
<p>Дабро, што з крыўдай бой трымала,</p>
<p>Навукі плён, імклівы час,</p>
<p>І векавыя забабоны,</p>
<p>І смерці жорсткія законы;</p>
<p>Жыццё людзей і ўласны лёс</p>
<p>На шчыры суд з іх кожны нёс.</p>
<p>Паэт Онегіну ў натхненні,</p>
<p>Спрачаючыся, паміж спраў,</p>
<p>Паэмы рускія чытаў;</p>
<p>І, ласку робячы, Еўгені</p>
<p>Хоць іх не вельмі разумеў,</p>
<p>Паэта слухаў, як умеў.</p>
<p> </p>
<p>XVII</p>
<p>Аля часцей займалі страсці</p>
<p>Развагу схімнікаў маіх.</p>
<p>Пазбавіўшыся іх напасці,</p>
<p>Заўсёды гаварыў аб іх</p>
<p>Онегін не без спачування.</p>
<p>Шчаслівы той, хто хваляванне</p>
<p>Зазнаў, але забыў аб ім;</p>
<p>Той шчаслівейшы, хто мусім</p>
<p>І знаць не знаў такое долі,</p>
<p>Хто ростанню студзіў любоў,</p>
<p>Хто пазяхаў сярод сяброў.</p>
<p>Не ведаў рэўнасці ніколі,</p>
<p>Карцёжны стрымліваў запал,</p>
<p>І дбаў пра даядаў капітал.</p>
<p> </p>
<p>XVIII</p>
<p>Калі пастанем мы пад сцягі</p>
<p>Разважлівае цішыні,</p>
<p>І ў нас няма ранейшай прагі,</p>
<p>І смешнымі здаюцца дні</p>
<p>Былых імкненняў і жаданняў,</p>
<p>Дні незваротных парыванняў –</p>
<p>Ужо спакойныя ў той час,</p>
<p>Мы любім з вамі іншы раз</p>
<p>Чужых пачуццяў слухаць мову,</p>
<p>Што нас узрушвае, сябры;</p>
<p>Вось гэтак інвалід стары</p>
<p>Заўсёды палкую размову</p>
<p>Вусатых, шчырых юнакоў</p>
<p>Ахвотна выслухаць гатоў.</p>
<p> </p>
<p>XIX</p>
<p>Хаваць і маладосць не стане</p>
<p>Таго, што ў палкім сэрцы ёсць:</p>
<p>Сваю варожасць ці каханне,</p>
<p>Сваю тугу ці весялосць,</p>
<p>Усё раскажа ў захапленні.</p>
<p>Сябе ў каханні наш Еўгені</p>
<p>За інваліда ўжо лічыў,</p>
<p>І слухаць Ленскага любіў;</p>
<p>Сваёй душы юнацкай споведзь</p>
<p>Паэт сардэчна выкладаў,</p>
<p>Еўгені неўзабаве знаў</p>
<p>Кахання юную аповесць,</p>
<p>Пачуццямі багаты сказ,</p>
<p>Даўно не новымі для нас.</p>
<p> </p>
<p>XX</p>
<p>Ах! Ён кахаў… каханне гэта</p>
<p>Не выказаць, не параўнаць,</p>
<p>Бо так адна душа паэта</p>
<p>Яшчэ асуджана кахаць.</p>
<p>Заўсёды мары парыванне,</p>
<p>Адно знаёмае жаданне,</p>
<p>Адзін знаёмы сэрцу жаль!</p>
<p>Ні ростані далечынь-даль,</p>
<p>Ні музе дадзеныя хвілі,</p>
<p>Ні паэтычная сляза,</p>
<p>Ні чужаземная краса,</p>
<p>Душы юнацкай не змянілі,</p>
<p>Сагрэтай першым пачуццём,</p>
<p>Нібы нягаснучым агнём.</p>
<p> </p>
<p>XXI</p>
<p>Даўно ўжо ў Ольгу закаханы,</p>
<p>З маленства трапіўшы ў палон,</p>
<p>Ён сведка быў замілаваны</p>
<p>Яе дзіцячых светлых дзён;</p>
<p>Ён быў, пад засенню дубровы,</p>
<p>Дзяліць з ёй забаўкі гатовы,</p>
<p>І дзецям зычылі вянкі</p>
<p>Сябры-суседзі, іх бацькі.</p>
<p>Пад шум лясоў, пад звон крынічны,</p>
<p>Сярод вясковай глушыні,</p>
<p>Яе красы дзявочай дні</p>
<p>Цвілі, як ландыш таямнічы,</p>
<p>Някрануты ў траве глухой</p>
<p>Ні матылямі, ні пчалой.</p>
<p> </p>
<p>XXII</p>
<p>Яна яму падаравала</p>
<p>Юнацтва радасныя сны,</p>
<p>І думка пра яе натхняла</p>
<p>Звон паэтычнае струны.</p>
<p>Бывайце, гульні залатыя!</p>
<p>Ён палюбіў гаі густыя</p>
<p>І адзіноту, і сяло,</p>
<p>І ноч, і месяца святло,</p>
<p>Якое заліло нябёсы,</p>
<p>Якому прысвячаў не раз</p>
<p>Свае гулянкі кожны з нас,</p>
<p>Пакуты светлыя і слёзы,</p>
<p>А сёння ў ім прызнаць гатоў</p>
<p>Замену цьмяных ліхтароў.</p>
<p> </p>
<p>XXIII</p>
<p>Вясёлая, нібы світанне,</p>
<p>І паслухмяная заўжды,</p>
<p>І любая, як час кахання,</p>
<p>Як пацалунак малады;</p>
<p>Блакітныя, як неба, вочы,</p>
<p>Льняныя косы, смех дзявочы,</p>
<p>Прыемны голас, лёгкі стан —</p>
<p>Вось Ольга... разгарні раман</p>
<p>Абы які і мімаволі</p>
<p>Яе партрэт убачыш там,</p>
<p>Ім захапляўся я і сам,</p>
<p>Ды мне абрыдзеў ён даволі.</p>
<p>Цябе, чытач цярплівы мой.</p>
<p>Знаёмлю я з яе сястрой.</p>
<p> </p>
<p>XXIV</p>
<p>Яе сястру завуць Тацяна...</p>
<p>Упершыню ўпрыгожу я</p>
<p>Радкі пяшчотнага рамана,</p>
<p>Ужыўшы гэткае імя.</p>
<p>І што-ж ? гучыць ямо прыемна;</p>
<p>З ім спалучаю недарэмна</p>
<p>Аб старасвеччыне ўспамін</p>
<p>Ці аб дзявочай. Не адзін</p>
<p>Сцвярджаю я: густоўных мала</p>
<p>Імёнаў сярод нас чуваць</p>
<p>(Пра вершы лепш і не казаць);</p>
<p>Да нас асвета не прыстала,</p>
<p>Мы ад яе ўзялі ўсяго</p>
<p>Манернасць — сэнс жыцця свайго.</p>
<p> </p>
<p>XXV</p>
<p>І так, завуць яе Тацянай.</p>
<p>Ані красы сястры сваёй,</p>
<p>Ні свежасці яе крамянай</p>
<p>Зазнаць не давялося ёй.</p>
<p>Заўжды трымалася маўкліва,</p>
<p>Як лань лясная — баязліва,</p>
<p>Здавалася ў сям’і сваёй</p>
<p>Яна дзяўчынкаю чужой.</p>
<p>Яна прылашчыцца не ўмела</p>
<p>Ні да бацькоў, ні да людзей;</p>
<p>Сама дзіця, сярод дзяцей</p>
<p>Гуляць дзяўчынка не хацела,</p>
<p>І часта целы дзень адна</p>
<p>Сядзела моўчкі ля акна.</p>
<p> </p>
<p>XXVI</p>
<p>З маленства адзінота стала</p>
<p>Сяброўкай дзеўчынкі маёй</p>
<p>І светлай марай аздабляла</p>
<p>Жыцця вясковага спакой.</p>
<p>Не ведалі іголак пальцы</p>
<p>Яе; схіліўшыся на пяльцы,</p>
<p>Узорам шоўкавым яна</p>
<p>Не ажыўляла палатна.</p>
<p>Улады першая прыкмета:</p>
<p>Гуляе з лялькаю дзіця,</p>
<p>Сябе да сталага жыцця</p>
<p>Рыхтуе па законах света,</p>
<p>Выкладваючы важна ёй</p>
<p>Накіды мацеры сваёй.</p>
<p> </p>
<p>XXVII</p>
<p>Ды лялькам і ў гады такія</p>
<p>Чужою дзеўчынка была;</p>
<p>Пра моды, весці гарадскія</p>
<p>Размовы з імі не вяла.</p>
<p>Маленства гульні — не для Тані;</p>
<p>Жахлівыя апавяданні,</p>
<p>Зімой, у цемені начной,</p>
<p>Больш хвалявалі сэрца ёй.</p>
<p>У час, калі збірала няня</p>
<p>На светлы, яркі луг усіх</p>
<p>Падружак ольгіных малых,</p>
<p>Ў гарэлкі не гуляла Таня,</p>
<p>Ёй сумны быў і звонкі смех,</p>
<p>І шум іх забавак і ўцех.</p>
<p> </p>
<p>XXVIII</p>
<p>Але затое палюбіла</p>
<p>Яна вітаць зары прыход,</p>
<p>Калі паволі з небасхіла</p>
<p>Знікае зорак карагод,</p>
<p>І ціха край зямлі святлее,</p>
<p>Вяшчун світання, вецер вее,</p>
<p>Яснее паступова дзень.</p>
<p>Зімой, калі паўночы цень</p>
<p>Далей поўсвета абымае,</p>
<p>Калі ў туманах за сялом,</p>
<p>Пад цьмяным месяца святлом,</p>
<p>Усход далей адпачывае,</p>
<p>Заўсёды ў пэўны час, адна,</p>
<p>Яна ўставала давідна.</p>
<p> </p>
<p>XXIX</p>
<p>Даўно раманы ў згодзе з ёю.</p>
<p>Яны ёй замянілі ўсё;</p>
<p>Яна захоплена маною</p>
<p>І Рычардсана і Русо,</p>
<p>Быў бацька добрым чалавекам,</p>
<p>Дарэмна не спрачаўся з векам,</p>
<p>Хоць не чытаў ніколі кніг,</p>
<p>Але не бачыў шкоды ў іх,</p>
<p>Лічыў іх забаўкай пустою;</p>
<p>Аб тым не дбаючы, які</p>
<p>Ляжаў да раніцы ў дачкі</p>
<p>Таемны том пад галавою,</p>
<p>А жонцы, жонцы Рычардсон</p>
<p>Быў да спадобы з даўніх дзён.</p>
<p> </p>
<p>XXX</p>
<p>Яна любіла Рычардсона,</p>
<p>Хона не здалела прачытаць,</p>
<p>Хоць і было ёй Грандысона</p>
<p>З Лаўласам цяжка параўнаць;</p>
<p>Ала пра іх княжна Аліна,</p>
<p>Яе маскоўская кузіна,</p>
<p>Расказвала калісьці ёй.</p>
<p>‘Шчэ жаніхом, часінай той,</p>
<p>Быў муж яе, пасланы доляй;</p>
<p>Яна-ж маліла аб другім,</p>
<p>Што сэрцам, розумам сваім</p>
<p>Тады ёй падабаўся болей;</p>
<p>Той Грандысон быў слаўны франт,</p>
<p>Гуляка, гвардыі сяржант.</p>
<p> </p>
<p>XXXI</p>
<p>Як ён, яна любіла моды</p>
<p>Вялікасвецкае Масквы.</p>
<p>Ды не пытаючыся згоды,</p>
<p>Яе павезлі да царквы.</p>
<p>Далей ад горкага настрою</p>
<p>Разумны мут паехаў з ёю</p>
<p>Адразу ў кут вясковы, дзе</p>
<p>Спачатку ў нуднай грамадзе</p>
<p>Яма паплакала нямала,</p>
<p>Ледзь з мужам не ўзяла развод;</p>
<p>Але прывыкла з цягам год</p>
<p>І гаспадыняй добрай стала,</p>
<p>Прывычку даў нам лёс здаўна:</p>
<p>Замена шчасцю ў нас яна.</p>
<p> </p>
<p>XXXII</p>
<p>Прывычка пасабіла справе,</p>
<p>Дапамагла ў няшчасці ёй;</p>
<p>Адно здарэнне неўзабаве</p>
<p>Бяду яе зняло рукой:</p>
<p>Характар мужа зразумела</p>
<p>Яна, і кіраваць умела</p>
<p>Ім пачала, як след, тады,</p>
<p>І больш не ведала бяды.</p>
<p>Людзей ганяла на работу,</p>
<p>Саліла на зіму грыбы,</p>
<p>Галіла рэкрутам ілбы,</p>
<p>У лазні мылася ў суботу,</p>
<p>Служанак біла — як не біць —</p>
<p>І муж не мог забараніць.</p>
<p> </p>
<p>XXXIII</p>
<p>Крывёю некалі пісала</p>
<p>Яма ў альбомы вершаў шмат,</p>
<p>Палінаю Праскоўю звала,</p>
<p>Любіла забаўкі дзяўчат,</p>
<p>Карсет насіла вельмі вузкі,</p>
<p>І рускі Н, як N французскі,</p>
<p>Заўсёды вымаўляла ў нос;</p>
<p>Ды хутка ўсё з’іначыў лёс.</p>
<p>Карсет, альбом, княжну Аліну</p>
<p>І вершаў сшытак не адзін</p>
<p>Пакінула, і з тых хвілін</p>
<p>Акулькай клікала Селіну,</p>
<p>І абнавіла пад канец</p>
<p>На ваце шлафар і чапец.</p>
<p> </p>
<p>XXXIV</p>
<p>Ды муж любіў яе сардэчна,</p>
<p>У справах ёй не замінаў,</p>
<p>Ёй верыў шчыра і бясспрэчна.</p>
<p>Сам у халаце піў, гуляў,</p>
<p>Жыццё, спакойнае даволі,</p>
<p>Плыло, кацілася паволі</p>
<p>Там ад зары і да зары;</p>
<p>Суседзі – добрыя сябры</p>
<p>На вечаровыя размовы</p>
<p>З’язджаліся; прыемна ім</p>
<p>Сустрэцца ў коле гаваркім,</p>
<p>А там і самавар гатовы,</p>
<p>А там і адпачынак зноў,</p>
<p>І госці едуць спаць дамоў.</p>
<p> </p>
<p>XXXV</p>
<p>Пары далёкай старажытнай</p>
<p>Хавалі звычаі яны;</p>
<p>У часе масленіцы сытнай</p>
<p>Былі ў іх рускія бліны;</p>
<p>На год па два разы гавелі;</p>
<p>Любілі круглыя арэлі;</p>
<p>І варажбу і карагод;</p>
<p>На сёмуху, калі народ</p>
<p>Зяхае, чуючы малебны,</p>
<p>Ранялі на пучок зары</p>
<p>Замілавана слёзкі тры;</p>
<p>Ім квас, як сонца, быў патрэбны,</p>
<p>І ў іх гасцям прыём гатоў</p>
<p>Паводле рангаў і чыноў.</p>
<p> </p>
<p>XXXVI</p>
<p>Воса тах сівелі іх галовы,</p>
<p>І разам старалі яны,</p>
<p>І скончыў муж свой шлях жыццёвы</p>
<p>На дне сасновае труны.</p>
<p>І ён памёр перад абедам,</p>
<p>Аплаканы сваім суседам,</p>
<p>І дзецьмі, і раднёю ўсёй,</p>
<p>І жонкі вернаю слязой.</p>
<p>Памёр ён — просты, добры барын,</p>
<p>І там, дзе закапана тло,</p>
<p>На помніку відаць было:</p>
<p><i>Слухмяны грэшнік, Дзмітры Ларын,</i></p>
<p><i>Раб божы і вайны герой</i></p>
<p><i>Пад каменем знайшоу спакой.</i></p>
<p> </p>
<p>XXXVII</p>
<p>Вярнуўшыся ў свой кут вясковы,</p>
<p>Наведаў Ленскі за сялом</p>
<p>Той помнік, камень той суровы,</p>
<p>Дзе спіць сусед адвечным сном;</p>
<p>І доўга, доўга сэрца ныла.</p>
<p>«Poor Vоrісk! — вымавіў пахіла;</p>
<p>Ён на руках мяне трымаў,</p>
<p>Мяне ў маленстве забаўляў</p>
<p>Сваім очакаўскім медалем!</p>
<p>Ён Ольгу зычыў за мяне,</p>
<p>Казаў: ці дажыву ці не?»</p>
<p>І тут-жа, поўны шчырым жалем,</p>
<p>Склаў мадрыгал суседу ён,</p>
<p>Ушанаваўшы вечны сон.</p>
<p> </p>
<p>XXXVIII</p>
<p>І там-жа надпісам самотным</p>
<p>Ён бацьку, маці ўшанаваў,</p>
<p>Што спалі разам сном халодным...</p>
<p>Вось так! сярод жыццёвых спраў</p>
<p>Кіпяць жаданні і імкненні,</p>
<p>Растуць і спеюць пакаленні</p>
<p>І пакідаюць белы свет;</p>
<p>Другія ім ідуць услед...</p>
<p>Вось так і мы збіраем сілы,</p>
<p>І адціскаем да труны</p>
<p>Сваіх дзядоў у дні вясны.</p>
<p>Надыйдзе дзень, і да магілы</p>
<p>Адціснуць некалі і нас</p>
<p>І нашы ўнукі ў добры час!</p>
<p> </p>
<p>XXXIX</p>
<p>А покуль захапляцца раю</p>
<p>Прывабнай лёгкасцю жыцця!</p>
<p>Яго нікчэмнасць добра знаю</p>
<p>І ім не захаплюся я;</p>
<p>На мары я махнуў рукамі;</p>
<p>Ды ў сэрца свеціць мне часамі</p>
<p>Надзей далёкае святло:</p>
<p>Бея следу сумна мне б было</p>
<p>Пакінуць гэты свет шумлівы.</p>
<p>Не для хвальбы жыву, пішу,</p>
<p>Я аднаго ў жыцця прашу —</p>
<p>Мой лёс праславіць нешчаслівы,</p>
<p>Каб пра мяне, як дружбакі,</p>
<p>Нагадвалі мае радкі.</p>
<p> </p>
<p>ХL</p>
<p>І будуць жыць яны на свеце.</p>
<p>Як сведкі шчасця і пакут,</p>
<p>І можа не патоне ў Леце</p>
<p>Страфа, што я складаю тут;</p>
<p>І, можа быць (о час жаданы),</p>
<p>Дзівак высокапаважаны</p>
<p>Зірне тады на мой партрэт</p>
<p>І скажа: вось дзе быў паэт!</p>
<p>Прымі ж, прымі ж мой дзякуй шчыры,</p>
<p>Прыхільнік творчасці маёй,</p>
<p>О ты, у памяці чыёй</p>
<p>Жыць будуць гукі гэтай ліры,</p>
<p>Чыя прыхільная рука</p>
<p>Кранецца і майго вянка!</p>
<p> </p>
<h3><a id="chapter4"></a>ГЛАВА ТРЭЦЯЯ</h3>
<p> </p>
<div class="EPIGRAPH">
<p>Elle était fille, elle était amoureuse</p>
<p class="sign"><i>Malfilatre</i><sup><a href="#footnote-9">*********</a></sup></p>
</div>
<div class="CLEAR"></div>
<p> </p>
<p>І</p>
<p>«Бяда мне гэтыя паэты!»</p>
<p>— Бывай, мне часу не стае. —</p>
<p>«Я не трымаю, але дзе ты</p>
<p>Праводзіш вечары свае?»</p>
<p>— У Ларыных. — «Што за прыгода?</p>
<p>Даруй! Хіба табе не шкода</p>
<p>Там кожны вечар марнаваць?»</p>
<p>— Ані. — «Да ладу мне не ўзяць</p>
<p>Цікавасць там сядзець якая?</p>
<p>Па-першае, зазначу я —</p>
<p>Зусім звычайная сям’я.</p>
<p>Гасцям увага немалая,</p>
<p>Размовы аднастайны тон</p>
<p>Пра дождж, пра стайню, ды пра лён...»</p>
<p> </p>
<p>ІІ</p>
<p>— Я ў тым бяды не заўважаю. —</p>
<p>«Але-ж нуда за ўсё страшней».</p>
<p>— Я модны свет ваш зневажаю,</p>
<p>Мне кола хатняе мілей,</p>
<p>Дзе я магу... — «І зноў эклога!</p>
<p>Даволі, пашкадуй хоць бога.</p>
<p>Ну, што-ж, ты едзеш? Шкода мне.</p>
<p>Паслухай, Ленскі; льга ці не</p>
<p>Зірнуць мне на Філіду тую,</p>
<p>На вобраз думак і пяра,</p>
<p>І слёз, і рыфм еt сеtега<sup><a href="#footnote-10">**********</a></sup>?»</p>
<p>— Жартуеш пэўна? — «Не жартую».</p>
<p>— Тады за мною! ехаць час,</p>
<p>Яны з ахвотай прымуць нас.</p>
<p> </p>
<p>III</p>
<p>За мною. — Паскакалі другі,</p>
<p>З’явіліся; сустрэлі іх</p>
<p>Цяжкія іншы раз паслугі</p>
<p>З часоў гасцінных, з дзён былых.</p>
<p>Вядомы звычай пачастунку:</p>
<p>Там і найлепшага гатунку</p>
<p>Варэнне з ягады лясной</p>
<p>І збан з бруснічнаю вадой</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p>. . . . . . . . . . . . . . . . . .</p>
<p> </p>
<p>IV</p>
<p>Найкарацейшым шляхам разам</p>
<p>З гасцей імчаць яны дамоў.</p>
<p>А мы падслухаем тымчасам</p>
<p>Размову нашых юнакоў.</p>
<p>– Ну што, Онегін, занудзіўся? –</p>
<p>«Як і заўжды». – Але зрабіўся</p>
<p>Змрачнейшым ты. – «Як і раней.</p>
<p>Хутчэй, хутчэй гані, Андрэй!</p>
<p>Аднак зусім сцямнела ў полі;</p>
<p>Мясціны горшае няма!</p>
<p>Дарэчы: Ларына сама</p>
<p>Бабулька мілая даволі;</p>
<p>Баюся: не было б бяды</p>
<p>Мне ад бруснічнае вады.</p>
<p> </p>
<p>V</p>
<p>Скажы, каторая Тацяна?»</p>
<p>— Ды тая, што ўвесь час адна,</p>
<p>Маўклівая, нібы Светлана,</p>
<p>Сядзела ціха ля акна.</p>
<p>«Няўжо ты меншай захапіўся?»</p>
<p>— А што? — «Я-б на другой спыніўся,</p>
<p>Каб меў, як ты, паэта дар.</p>
<p>Як у Мадонны ў Ольгі твар,</p>
<p>Твар, што адзін Ван-Дэйк малюе,</p>
<p>Ён і чырвоны і буйны,</p>
<p>Як месяц круглы і дурны,</p>
<p>Што небасхіл дурны вартуе».</p>
<p>Владзімір суха адказаў</p>
<p>І потым увесь час маўчаў.</p>
<p> </p>
<p>VI</p>
<p>Між тым раптоўнае з’яўленне</p>
<p>Да Ларыных сяброў маіх,</p>
<p>Нібы выключнае здарэнне,</p>
<p>Зрабіла ўражанне на ўсіх.</p>
<p>Скрозь размаўлялі, жартавалі,</p>
<p>Тацяне жаніха жадалі:</p>
<p>А чым Онегін не жаніх?</p>
<p>А іншыя на маладых</p>
<p>Ужо глядзелі, як на родных.</p>
<p>Пра шлюб казалі: быць яму,</p>
<p>А не адбыўся ён таму,</p>
<p>Што не знайшлі пярсцёнкаў модных.</p>
<p>А Ленскага і Ольгі шлюб</p>
<p>Іх сэрцу быў даўно ўжо люб.</p>
<p> </p>
<p>VII</p>
<p>Тацяне слухаць непрымена</p>
<p>Такія плёткі, слоў няма,</p>
<p>Але яна аб тым таемна</p>
<p>Міжволі думала сама;</p>
<p>І думка ў сэрца ёй запала;</p>
<p>Час адышоў, яна кахала.</p>
<p>Так зерні з веснавой раллі</p>
<p>Насустрач сонцу прараслі.</p>
<p>Даўно дзявочае ўяўленне</p>
<p>Гарэла млоснаю тугой,</p>
<p>Мінулы страціўшы спакой,</p>
<p>Паліла грудзі ёй імкненне,</p>
<p>І сэрца прагнула свайго;</p>
<p>Душа чакала ўжо... яго.</p>
<p> </p>
<p>VIII</p>
<p>І дачакалася. І вочы</p>
<p>Не ашукалі; гэта ён!</p>
<p>Цяперака і дні і ночы</p>
<p>І жаркі, адзінокі сон</p>
<p>Заняты ім; дзяўчыне мілай</p>
<p>Аб ім, аб ім з чароўнай сілай</p>
<p>Сцвярджае ўсё. Яе тугі</p>
<p>Ні клопат служкі дарагі,</p>
<p>Ні спачуванне не знішчае.</p>
<p>І задумёная, адна,</p>
<p>Гасцей не слухае яна,</p>
<p>Нікога бачыць не жадае.</p>
<p>Кляне раптоўны іх прыезд.</p>
<p>Кляне працяглы іх прысест.</p>
<p> </p>
<p>ІХ</p>
<p>Цяпер з якой чытае ўвагай</p>
<p>Раманы модныя яна,</p>
<p>Як прагна п’е, з якою смагай,</p>
<p>Ману чароўную да дна!</p>
<p>У маладым яе ўяўленні</p>
<p>Жывыя паўстаюць стварэнні,</p>
<p>Каханак Юліі Вальмар,</p>
<p>Малёк-Адэль і дэ Лінар,</p>
<p>І Вертэр, што мяцежна гіне,</p>
<p>І бездакорны Грандысон,</p>
<p>Каторы нас кідае ў сон,</p>
<p>Здаюцца блізкімі дзяўчыне.</p>
<p>Усе яны зліліся ў ім,</p>
<p>Усе ў Онегіне адным.</p>
<p> </p>
<p>X</p>
<p>Сябе ўявіўшы гераіняй</p>
<p>Сваіх любімых песняроў,</p>
<p>Кларысай, Юліяй, Дэльфінай</p>
<p>Тацяна ў зацішку лясоў</p>
<p>Са шкоднай кнігаю блукае,</p>
<p>У кнізе той яна шукае</p>
<p>Сваёй душы таемны жар,</p>
<p>Здзяйсненне ўсіх сардэчных мар,</p>
<p>Яна ўздыхае і, чужое</p>
<p>Сабе прысвоіўшы жыццё,</p>
<p>Завучвае праз забыццё</p>
<p>Ліст да любімага героя...</p>
<p>Аднак, якім ні здаўся-б ён,</p>
<p>Быў наш герой не Грандысон.</p>
<p> </p>
<p>XI</p>
<p>Жывым ахоплены настроем,</p>
<p>Пясняр пісаў калісьці твор,</p>
<p>У ім знаёміў нас з героем,</p>
<p>Якога трэба браць за ўзор.</p>
<p>Яго герой абавязкова</p>
<p>Быў гнаны праз жыццё сурова.</p>
<p>Разумны, чулы, малады,</p>
<p>Прыгожы з твару, хоць куды.</p>
<p>І шчырым сэрцам закаханы,</p>
<p>Заўжды захоплены, герой</p>
<p>Быў рад ахвяраваць сабой.</p>
<p>І крыўдзе пад канец рамана</p>
<p>Прысуд выносіла пяро,</p>
<p>Высока славячы дабро.</p>
<p> </p>
<p>ХІІ</p>
<p>А сёння розумы ў тумане,</p>
<p>Мараль жа слухаць нудна ўсім,</p>
<p>Ёсць крыўдзе месца і ў рамане,</p>
<p>Яна ўслаўляецца і ў ім.</p>
<p>Брытанскай музы небыліцы</p>
<p>Трывожаць сэрца таямніцы,</p>
<p>Цяпер дзявочых мар палёт</p>
<p>Вампір трывожыць ці Мельмот.</p>
<p>Стаў новым у дзяўчат кумірам:</p>
<p>Сам Вечны жыд, альбо Карсар,</p>
<p>Альбо загадкавы Сбагар.</p>
<p>Лорд Байран іх з натхненнем шчырым</p>
<p>Закуў у змрочны рамантызм</p>
<p>І ў безнадзейны эгаізм.</p>
<p> </p>
<p>XIII</p>
<p>Сябры мае, ці-ж сэнс у гэтым?</p>
<p>Магчыма, воляю нябёс</p>
<p>І я пакіну быць паэтам,</p>
<p>І я зазнаю іншы лёс,</p>
<p>Забыўшы Фебавы пагрозы,</p>
<p>Сыйду я да звычайнай прозы;</p>
<p>Пачну раман на лад стары</p>
<p>На схіле ўласнае зары.</p>
<p>Не душ злачынных адчуванні</p>
<p>Я грозна занатую там,</p>
<p>Я проста намалюю вам</p>
<p>Сямейства рускага паданні,</p>
<p>Ды маладое пачуццё,</p>
<p>Ды старадаўняе жыццё.</p>
<p> </p>
<p>XIV</p>
<p>Звычайныя ў ім будуць рэчы:</p>
<p>Размовы простыя бацькоў,</p>
<p>Дзяцей умоўленыя стрэчы</p>
<p>Каля тых ліп і ручаёў;</p>
<p>Пакуты сэрца, развітанні,</p>
<p>Зноў слёзы згоды, зноў спатканні</p>
<p>Зноў спрэчкі і ў канцы канцоў</p>
<p>Я прывяду іх да бацькоў...</p>
<p>Згадаю словы ў час гулянкі</p>
<p>Кахання, першае тугі,</p>
<p>Якія ў момант дарагі</p>
<p>Ля ног чароўнае каханкі</p>
<p>Не раз і сам я вымаўляў,</p>
<p>Цяпер забыў, як і не знаў.</p>
<p> </p>
<p>XV</p>
<p>Тацяна, любая Тацяна!</p>
<p>З табой цяпер я слёзы лью;</p>
<p>У рукі моднага тырана</p>
<p>Ты долю кінула сваю.</p>
<p>Загінеш, любая, у пастцы;</p>
<p>Але спачатку, як у казцы,</p>
<p>Надзеяй светлай ты жывеш,</p>
<p>Ты шчасце цьмянае завеш,</p>
<p>Ты п’еш атрутны сок жаданняў,</p>
<p>Спакою мары не даюць:</p>
<p>Перад табою паўстаюць</p>
<p>Куткі шчаслівыя спатканняў;</p>
<p>Усюды ён перад табой</p>
<p>Каханы твой, спакуснік твой,</p>
<p> </p>
<p>XVI</p>
<p>Тацяну гоніць сум дзявочы,</p>
<p>Яна ад суму ў сад бяжыць...</p>
<p>І раптам апускае вочы,</p>
<p>І крок адзін ёй лень ступіць.</p>
<p>І грудзі ўзняты, і ланіты</p>
<p>Імгнёным полымем заліты,</p>
<p>Стаяць ёй цяжка на нагах,</p>
<p>Шум у вушах, бляск у вачах...</p>
<p>Надыйдзе ноч; па-над зямлёю</p>
<p>Зноў месяц пачынае шлях</p>
<p>І заспяваюць у кустах</p>
<p>Салоўкі дружнаю сям’ёю.</p>
<p>Не спіць Тацяна — душна ёй —</p>
<p>Так з няняй гутарыць сваёй:</p>
<p> </p>
<p>XVII</p>
<p>«Не спіцца, няня: грудзям цесна!</p>
<p>Акно хутчэй мне адчыні».</p>
<p>— Ды што з табою? — «Мне балесна,</p>
<p>Расказвай пра былыя дні».</p>
<p>—– Аб чым жа, Таня? Я, бывала,</p>
<p>У памяці сваёй хавала</p>
<p>І небыліц і быляў шмат</p>
<p>Пра ведзьмакоў і пра дзяўчат;</p>
<p>А сёння ўсё мне цёмна, Таня:</p>
<p>Пра ўсё забылася і я,</p>
<p>Чарга прышла ўжо і мая!</p>
<p>Не помню... —«Раскажы мне, няня,</p>
<p>Пра вашы даўнія гады:</p>
<p>Як вам кахалася тады?»</p>
<p> </p>
<p>XVIII</p>
<p>— Ды што ты, Таня? ў нашы леты</p>
<p>Не ведалі мы гэткіх слоў;</p>
<p>А то звяла-б мяне са свету</p>
<p>Мая нябожчыца свякроў. —</p>
<p>«А як вянчалася ты, няня?»</p>
<p>— Так бог, відаць, жадаў. Мой Ваня</p>
<p>Быў маладзейшы ад мяне,</p>
<p>А год было трынаццаць мне.</p>
<p>Спачатку цэлы тыдзень свацця</p>
<p>Штодня наведвалася нас,</p>
<p>Нарэшце бацька даў адказ.</p>
<p>Ад страху плакала я ў хаце;</p>
<p>Касу мне з плачам расплялі,</p>
<p>Ў царкву са спевам павялі.</p>
<p> </p>
<p>XIX</p>
<p>Я трапіла ў сям’ю чужую...</p>
<p>Ды ты не слухаеш мяне... —</p>
<p>«Ах, няня, няня, я сумую,</p>
<p>Ах, няня, няня, цяжка мне:</p>
<p>Гатова плакаць з адзіноты!»</p>
<p>— Маё дзіцятка, што ты, што ты;</p>
<p>Няйначай, захварэла ты,</p>
<p>Ратуй нас, божухна святы!..</p>
<p>Дай пырсну я святой вадою,</p>
<p>Ты, родная, гарыш уся... —</p>
<p>«Ах, няня, пакахала я...»</p>
<p>— Маё дзіцятка, бог з табою! —</p>
<p>Яна дзяўчыну хвіляй той</p>
<p>Жагнае тры разы рукой.</p>
<p> </p>
<p>XX</p>
<p>«Кахаю я», такія словы</p>
<p>Яна шаптала, як у сне.</p>
<p>— Сардэчны друг, ты нездарова.</p>
<p>«Кахаю я, пакінь мяне».</p>
<p>І выплыў серп маладзіковы</p>
<p>І асвятліў палі, дубровы,</p>
<p>Тацяны бледную красу,</p>
<p>Яе шаўковую касу,</p>
<p>І кроплі слёз, і ў познім часе</p>
<p>Укленчаную перад ёй</p>
<p>Бабульку з галавой сівой,</p>
<p>У доўгай цёплай апранасе;</p>
<p>І спала ўсё: і сад, і дом</p>
<p>Пад дзіўным месяца святлом.</p>
<p> </p>
<p>XXI</p>
<p>Яна на месяц пазірала,</p>
<p>Ляцелі мары ў далячынь...</p>
<p>І ў сэрца думка ёй запала...</p>
<p>«Ідзі — адну мяне пакінь.</p>
<p>Дай, няня, мне пяро, паперы.</p>
<p>Ды стол падсунь; закутай дзверы;</p>
<p>Бывай». І вось яна адна.</p>
<p>Ёй свеціць месячык з акна.</p>
<p>Навокал ціха. Піша Таня,</p>
<p>І ўсё Еўгені ў галаве,</p>
<p>І ў кожнай літары жыве</p>
<p>Душы даверлівай прызнанне.</p>
<p>Пасланне скончана даўно...</p>
<p>Тацяна! Для каго-ж яно?</p>
<p> </p>
<p>XXII</p>
<p>Красунь я ведаў недасяжных,</p>
<p>Халодных, чыстых, як зіма;</p>
<p>Заўжды разважлівых, паважных.</p>
<p>Незразумелых, слоў няма;</p>
<p>Здзіўляўся гордасці іх моднай,</p>
<p>Іх дабрачыннасці прыроднай,</p>
<p>Ад іх, прызнацца, я ўцякаў,</p>
<p>Над іх брывамі я чытаў,</p>
<p>Нібы над пеклам, сказ суровы:</p>
<p><i>Пакінь надзею назусім!</i></p>
<p>Мужчын каханне — крыўдна ім,</p>
<p>Палохаць нас — яны гатовы.</p>
<p>Магчыма, сустракалі вы</p>
<p>Такіх на беразе Невы.</p>
<p> </p>
<p>XXIII</p>
<p>Сярод залётнікаў слухмяных</p>
<p>Красунь я сустракаў другіх,</p>
<p>Суровых, самазакаханых,</p>
<p>Хвальбою не расчуліць іх.</p>
<p>За імі я сачыў з увагай:</p>
<p>Яны халоднаю знявагай</p>
<p>Спалохаўшы сваю любоў,</p>
<p>Маглі яе прывабіць зноў</p>
<p>Хаця-б надзеяй хоць якою.</p>
<p>Іх голас — праўду вам сказаць —</p>
<p>Хоць спачуваннем мог гучаць.</p>
<p>І з легкадумнай слепатою</p>
<p>Каханак з радасцю былой</p>
<p>Ляцеў за любай мітуснёй.</p>
<p> </p>
<p>XXIV</p>
<p>А што з Тацянаю маёй?</p>
<p>І хіба ў тым яе віна,</p>
<p>Што знаць не знаецца з маною,</p>
<p>Што верыць пачуццю яна?</p>
<p>У тым хіба, што так кахае,</p>
<p>Што іншых мар яна не знае</p>
<p>І што даверлівай слыве,</p>
<p>І што з дзіцячых год жыве</p>
<p>Яна мяцежным уяўленнем,</p>
<p>Развагай, воляю жывой</p>
<p>І светлай думкаю сваёй,</p>
<p>І сэрца полымным гарэннем?</p>
<p>Хіба не даравалі-б ёй</p>
<p>Вы легкадумнасці такой?</p>
<p> </p>
<p>XXV</p>
<p>Какеткі рыс яна не мае,</p>
<p>Уся ў палоне пачуцця,</p>
<p>Тацяна нашая кахае</p>
<p>Самаахвярна, як дзіця.</p>
<p>Не кажа так: мы пачакаем,</p>
<p>Мы пачуццё сваё стрымаем,</p>
<p>Ахвяру ў пастку завядзем,</p>
<p>Надзею ў сэрца занясем,</p>
<p>А потым крыўдаю нязгоды</p>
<p>Мы злучым сэрца, а пасля</p>
<p>Зноў растрывожым спакваля;</p>
<p>А то, для новае прыгоды,</p>
<p>Нявольнік хітры з ланцугоў</p>
<p>Штодзённа вырвацца гатоў.</p>
<p> </p>
<p>XXVI</p>
<p>Яшчэ я цяжкасці прадбачу:</p>
<p>Каб гонар родны ўратаваць.</p>
<p>Тацяны шчыры ліст, зазначу,</p>
<p>Я мушу тут перакладаць.</p>
<p>На мове роднай не чытала</p>
<p>Яна часопісаў, не брала</p>
<p>У рукі іх, і цяжка ёй</p>
<p>Валодаць моваю сваёй,</p>
<p>Яна пісала па-французску...</p>
<p>Што нам рабіць! зазначу зноў:</p>
<p>Дагэтуль дамская любоў</p>
<p>Не размаўляе ў нас па-руску,</p>
<p>У нашай мове, як заўжды,</p>
<p>З паштовай прозай нелады.</p>
<p> </p>
<p>XXVII</p>
<p>Прымусіць хочуць дам, я знаю,</p>
<p>Чытаць па-руску. Проста жах!</p>
<p>Ніяк сабе іх не ўяўляю</p>
<p>З «Благонамеренным»<sup><a href="#footnote-11">***********</a></sup> ў руках!</p>
<p>Да вас звяртаюся, паэты,</p>
<p>Ці праўда: гэтыя кабеты,</p>
<p>Якім не раз, за ўласны грэх,</p>
<p>Пісалі вершы вы для ўцех,</p>
<p>Якім вы серцы прысвячалі,</p>
<p>А ці не ўсе яны, аднак,</p>
<p>Няўважліва і абы як</p>
<p>На мове роднай размаўлялі,</p>
<p>Чужыя словы ў вуснах іх</p>
<p>Заменай сталі для сваіх?</p>
<p> </p>
<p>XXVIII</p>
<p>Не дай мне бог сустрэць на балі,</p>
<p>Як раз’язджаюцца ў канцы,</p>
<p>Семінарыста ў жоўтым шалі,</p>
<p>Ці акадэміка ў чапцы.</p>
<p>Як свежых вуснаў бея ухмылкі,</p>
<p>Без граматычнае памылкі</p>
<p>Я мовы рускай не люблю.</p>
<p>Магчыма, на бяду маю,</p>
<p>Красуняў новых пакаленне,</p>
<p>Да рускіх слоў, у добры час,</p>
<p>Да вершыкаў прывучыць нас,</p>
<p>Да правільнага вымаўлення —</p>
<p>Аднак... то справа не мая.</p>
<p>Былому буду верны я.</p>
<p> </p>
<p>XXIX</p>
<p>І недакладнасць вымаўлення,</p>
<p>Што ў словах нашых дам чуваць,</p>
<p>Майго не выкліча здзіўлення,</p>
<p>Мне здольна сэрца ўсхваляваць;</p>
<p>Інакшым быць на маю сілы,</p>
<p>Даўно мне галіцызмы мілы,</p>
<p>Як маладых гадоў грашкі</p>
<p>Як Багдановіча радкі.</p>
<p>Ды годзе, годзе. Я займацца</p>
<p>Лістом Тацяны меў намер;</p>
<p>Я слова даў – і што ж? — цяпер</p>
<p>Гатоў ад слова адмаўляцца.</p>
<p>Я знаю: шчырага Парні</p>
<p>Пяро не модна ў нашы дні.</p>
<p> </p>
<p>XXX</p>
<p>Пясняр піроў, тугі юначай,</p>
<p>Калі-б ты быў цяпер са мной,</p>
<p>Я-б мусіў просьбаю гарачай</p>
<p>Цябе трывожыць, любы мой:</p>
<p>Каб ты з іншакраіннай мовы</p>
<p>Дзяўчыны ліст, даўно гатовы.</p>
<p>Чароўным вершам пераклаў.</p>
<p>Дзе ты? прыходзь; табе б аддаў</p>
<p>Свае правы я, друг ласкавы...</p>
<p>Ды між суровых скал, цяснін,</p>
<p>Пад небам Фіншчыны, адзін,</p>
<p>Адвыкшы ад шумлівай славы,</p>
<p>Блукае ён, душа яго</p>
<p>Не чуе закліку майго.</p>
<p> </p>
<p>XXXI</p>
<p>Тацяны ліст перада мною;</p>
<p>Яго я дбала берагу,</p>
<p>Чытаю сам сабе з тугою</p>
<p>І начытацца на магу.</p>
<p>Адкуль такая ў ім пяшчотнасць</p>
<p>І слоў прыязных бесклапотнасць?</p>
<p>Чаму такі сардэчны ён,</p>
<p>Адкуль такі ў размове тон</p>
<p>Даверлівы і небяспечны?</p>
<p>Не разумею. Але рад</p>
<p>Прапанаваць вам пераклад</p>
<p>Няхай слабы, не поўны, спрэчны,</p>
<p>Не мілагучны, як Фрэйшыц</p>
<p>У выкананні вучаніц:</p>
<p> </p>
<p>ЛІСТ ТАЦЯНЫ ДА ОНЕГІНА</p>
<p>«Я вам пішу — ці не даволі?</p>
<p>Што я магу яшчэ дадаць?</p>
<p>Цяпер маглі-б вы, як ніколі,</p>
<p>Мяне знявагай пакараць.</p>
<p>Ды літасць да няшчаснай долі</p>
<p>Хай сэрца вашае кране.</p>
<p>Вы не пакінеце мяне.</p>
<p>Спачатку я маўчаць хацела;</p>
<p>Ліст гэты, сорам мой жывы,</p>
<p>Паверце, не чыталі-б вы.</p>
<p>Каб я хаця надзею мела</p>
<p>Хоць рэдка, хоць у тыдзень раз</p>
<p>У вёсцы нашай бачыць вас,</p>
<p>Ваш голас чуць, хоць не дарэчы</p>
<p>Сказаць вам слова — і затым</p>
<p>Бясконца думаць аб адным</p>
<p>І дзень і ноч да новай стрэчы.</p>
<p>Ды, кажуць, вы заўжды ў тузе,</p>
<p>Самотна вам сярод прыроды,</p>
<p>А мы... такія, як і ўсе,</p>
<p>Хаця і рады вам заўсёды.</p>
<p> </p>
<p>Нашто наведалі вы нас?</p>
<p>Не мела-б з вамі я спаткання,</p>
<p>Ніколі-б я не знала вас,</p>
<p>Не ведала-б пакут кахання.</p>
<p>Душы дзявочай хваляванне</p>
<p>Час астудзіў-бы, я-б знайшла</p>
<p>Сабе таварыша, мажліва,</p>
<p>Жыла-б з ім ціха і шчасліва</p>
<p>І маткай прыкладнай была.</p>
<p> </p>
<p>Другі!.. Не аддала-б нікому</p>
<p>Душы сваёй ніколі я!</p>
<p>Я-б не належала другому...</p>
<p>Такі ўжо лёс мой: я твая!</p>
<p>Было мне суджана спатканне</p>
<p>З табой у дні маёй вясны;</p>
<p>Я знаю, ты маё каханне,</p>
<p>Мая ахова да труны.</p>
<p>Не рад у снах ты мне з’яўляўся,</p>
<p>Мне любы быў твой ціхі крок.</p>
<p>Паліў мяне твой дзіўны зрок.</p>
<p>Твой голас мне ў вушах здаваўся</p>
<p>Даўно... не, гэта быў не сон!</p>
<p>Як ты ўвайшоў, я ўраз пазнала,</p>
<p>Пачырванела і сказала</p>
<p>Сама сабе я: гета ён!</p>
<p>Не раз — ці праўда? — размаўляла</p>
<p>З табою я, а ты — са мной,</p>
<p>Як бедным я дапамагала,</p>
<p>Ці як малітвай адганяла</p>
<p>Маркоту ад душы сваёй?</p>
<p>І ці не ты хвілінай тою</p>
<p>У цемені перада мною</p>
<p>Любімым прывідам мільгаў,</p>
<p>І нахіляўся нечакана,</p>
<p>І ці не ты замілавана</p>
<p>Надзеі словы мне шаптаў?</p>
<p>Хто ты, мой любы, маё сонца:</p>
<p>Спакуснік мой, ці абаронца?</p>
<p>Хто ты? Праўдзіва адкажы.</p>
<p>Магчыма, гэта ўсё пустое,</p>
<p>Мана даверлівай душы!</p>
<p>І суджана зусім другое...</p>
<p>Хай! Долю бедную маю</p>
<p>Табе даверыць не баюся;</p>
<p>Перад табою слёзы лью,</p>
<p>На абарону спадзяюся...</p>
<p>Ты мусіш знаць: адна я тут,</p>
<p>Ніхто мяне не разумее,</p>
<p>І гасне розум і надзея,</p>
<p>І гіне сэрца ад пакут.</p>
<p>Чакаю я: сваёй увагай</p>
<p>Мае надзеі ўзварухні,</p>
<p>Ці сон цяжкі перапыні,</p>
<p>На жаль, заслужанай знявагай!</p>
<p>Канчаю ліст! І страшна аж</p>
<p>І сорам глянуць на паперу...</p>
<p>Ды мне зарукай гонар ваш,</p>
<p>Сумленню вашаму я веру...»</p>
<p> </p>
<p>XXXII</p>
<p>Тацяна то ўздыхне, то охне;</p>
<p>На ліст кладзе яна руку;</p>
<p>Ружовая аблатка сохне</p>
<p>На запалёным языку.</p>
<p>На грудзі галаву схінула.</p>
<p>Сарочка лёгка саслізнула</p>
<p>З яе малога плечука.</p>
<p>Ды ўжо святло маладзіка</p>
<p>На небе гасне. Там даліна</p>
<p>Відаць з туману. Там праз луг</p>
<p>Пабегла рэчка; там пастух</p>
<p>Трубою будзіць селяніна.</p>
<p>Зара; усталі ўсе даўно:</p>
<p>Маёй Тацяне ўсё адно.</p>
<p> </p>
<p>XXXIII</p>
<p>Яна зеры не заўважае;</p>
<p>Сядзіць з пахілай галавой</p>
<p>І да ліста не прыкладае</p>
<p>Сваёй пячаткі выразной.</p>
<p>Ды ўжо Філіпаўна сівая</p>
<p>Паціху дзверы адчыняе,</p>
<p>Нясе ёй на падносе чай.</p>
<p>«Пара, дзіця маё, ўставай!</p>
<p>Ды ты не спіш, ты ўжо гатова!</p>
<p>О птушка ранняя мая!</p>
<p>Дарма трыножылася я,</p>
<p>І, дзякуй богу, ты здарова!</p>
<p>Тугі ўчарашняй знік і след,</p>
<p>А твар гарыць, як ружы цвет».</p>
<p> </p>
<p>XXXIV</p>
<p>— Ах, няня... пільная патрэба...</p>
<p>«Зраблю, што скажаш, загадай».</p>
<p>— Не думай толькі... вельмі трэба…</p>
<p>Ды бачыш... ах! не адмаўляй, —</p>
<p>«Я ўсё зраблю». — Дык вось, запіска…</p>
<p>Пашлі ж ты ўнука... гэта блізка...</p>
<p>Хай аднясе яе... таму</p>
<p>Суседу О... ды каб яму</p>
<p>Унук не гаварыў нічога,</p>
<p>Каб ён не называў мяне... —</p>
<p>«Паслаць не цяжка ўнука мне...</p>
<p>Ліст да суседа? Да якога?</p>
<p>Суседзяў шмат вакол жыве —</p>
<p>Іх не ўтрымаць у галаве».</p>
<p> </p>
<p>XXXV</p>
<p>— Ты не здагадлівая, няня! —</p>
<p>«Так, так, састарала ўжо я,</p>
<p>Але — тупее розум, Таня;</p>
<p>Бывала, любая мая,</p>
<p>Бывала слова панскай волі...»</p>
<p>— Ах, няня родная, даволі!</p>
<p>Не маю я патрэбы ў тым.</p>
<p>Тут справа ўся ў лісце маім</p>
<p>Онегіну. — «Я зразумела.</p>
<p>Не злуйся, любая мая,</p>
<p>Што не здагадлівая я...</p>
<p>Але чаго-ж ты зноў збялела?»</p>
<p>— Так, глупства гэта, не зважай.</p>
<p>Хутчэй-жа ўнука пасылай. —</p>
<p> </p>
<p>XXXVI</p>
<p>Няма адказу. Дзень мінае,</p>
<p>Другі ўжо надыходзіць дзень.</p>
<p>Тацяна на адказ чакае,</p>
<p>Блукае бледная, як цень.</p>
<p>Прыехаў Ленскі нечакана,</p>
<p>Ён гаспадыняю спатканы,</p>
<p>Як і заўсёды, шчыра быў:</p>
<p>«Дзе-ж сябра ваш? Ён нас забыў».</p>
<p>Тацяна ружай запылала.</p>
<p>— Сягоння быць ён абяцаў, —</p>
<p>Госць гаспадыні адказаў, —</p>
<p>Ды мусіць, пошта затрымала. —</p>
<p>Тацяна не глядзіць, маўчыць,</p>
<p>Адказ дакорам ёй гучыць.</p>
<p> </p>
<p>XXXVII</p>
<p>Цямнела; самавар гатовы,</p>
<p>Увесь у пары, булькатаў;</p>
<p>Кітайскі чайнік адмысловы</p>
<p>Над ім, як з хмары, выплываў.</p>
<p>Рукою Ольгі разліваны,</p>
<p>Струменем цёмным чай духмяны</p>
<p>Па светлых шклянках булькатаў</p>
<p>І сліўкі хлопчык падаваў.</p>
<p>Тацяна сумная стаяла</p>
<p>Каля халоднага акна,</p>
<p>На шыбы дзьмухнуўшы, яна</p>
<p>Чароўным пальчыкам пісала</p>
<p>На параю пакрытым шкле</p>
<p>Заветлы вензель: О ды Е.</p>
<p> </p>
<p>XXXVIII</p>
<p>І часам тым душа ў ёй ныла,</p>
<p>І позірк смутны быў ад слёз.</p>
<p>Ды раптам тупат!.. кроў застыла.</p>
<p>Бліжэй, бліжэй на двор... і вось</p>
<p>Еўгені! «Ах!» — і лёгкім ценем</p>
<p>Ляціць, ахоплена імкненнем,</p>
<p>Яна праз чорны ход у сад;</p>
<p>Ляціць, ляціць — зірнуць назад</p>
<p>Баіцца; так яна мінала</p>
<p>Масткі і клумбы і лужок.</p>
<p>Прысады, возера, лясок.</p>
<p>Ледзь-ледзь да лаўкі даімчала</p>
<p>І, сілы трацячы свае,</p>
<p>Тацяна наша на яе</p>
<p> </p>
<p>XXXIX</p>
<p>Упала... «Тут ён! тут Еўгені!</p>
<p>О божа! Што падумаў ён!»</p>
<p>Але ў сардэчным летуценні</p>
<p>Жыве надзеі цьмяны сон.</p>
<p>Яна гарыць, трымціць пакутна,</p>
<p>Чакае: ці не йдзе? Не чутна.</p>
<p>У садзе служак чуўся спеў —</p>
<p>Збіралі ягады між дрэў</p>
<p>І па наказу ўсе спявалі</p>
<p>(Наказ грунтуецца на тым,</p>
<p>Каб панскай ягады зусім</p>
<p>Іх вусны не пакаштавалі —</p>
<p>Былі занятыя ўвесь час:</p>
<p>Не без дасціпнасці наказ!)</p>
<p> </p>
<p>ПЕСНЯ ДЗЯЎЧАТ</p>
<p>Вы, дзяўчаты дружныя,</p>
<p>Кветачкі, падлетачкі,</p>
<p>Загуляйце, шчырыя,</p>
<p>Заспявайце, любыя!</p>
<p>Заспявайце песеньку,</p>
<p>Песеньку заветную,</p>
<p>Прывабляйце хлопчыка</p>
<p>Вы да кола нашага.</p>
<p>Як завабім хлопчыка,</p>
<p>Як заўважым здалеку,</p>
<p>Паімчым мы, любыя,</p>
<p>Закідаем вішнямі,</p>
<p>Вішнямі, малінаю.</p>
<p>Спелаю смародзінай.</p>
<p>Не хадзі падслухваць ты</p>
<p>Песенькі заветныя,</p>
<p>Не хадзі падглядваць ты</p>
<p>Карагоды нашыя.</p>
<p> </p>
<p>ХL</p>
<p>Чуваць быў спеў, не заўважала</p>
<p>Тацяна бліpкіх галасоў,</p>
<p>Ды з нецярплівасцю чакала,</p>
<p>Каб сэрца гул хутчэй прайшоў.</p>
<p>Каб не ірдзеліся ланіты,</p>
<p>Астыў у грудзях жар разліты.</p>
<p>Але не стыне ў грудзях жар,</p>
<p>Ярчэй гарыць дзявочы твар...</p>
<p>Вось так матыль на сонцы ззяе,</p>
<p>Трымціць вясёлкавым крылом,</p>
<p>У рукі ўмяты хлапчуком;</p>
<p>Так зайчык скача, прысядае,</p>
<p>Раптоўна ўбачыўшы здалёк,</p>
<p>Як да куста прыпаў стралок.</p>
<p> </p>
<p>XLI</p>
<p>Яна, нарэшце, з лаўкі ўстала,</p>
<p>Пайшла сцяжынкаю сваёй;</p>
<p>Ледзь у прысады скіравала,</p>
<p>Аж раптам — проста перад ёй</p>
<p>Еўгені грозным ценем вырас,</p>
<p>Яго вачэй суровы выраз,</p>
<p>Нібы агнём яе паліў</p>
<p>І на дарозе прыпыніў.</p>
<p>Пра вынік страчы нечаканай</p>
<p>Я раскажу, сябры, пасля —</p>
<p>Цяпер не маю сілы я;</p>
<p>Ад працы доўгай і стараннай,</p>
<p>Сябры мае, я адпачну,</p>
<p>А потым зноў пісаць пачну.</p>
<p> </p>
<h3><a id="chapter5"></a>ГЛАВА ЧАЦВЁРТАЯ</h3>
<center>(І. ІІ. III. IV. V. VI)</center>
<p> </p>
<div class="EPIGRAPH">
<p>La morale est dans la nature des choses</p>
<p class="sign"><i>Necker<sup><a href="#footnote-12">************</a></sup></i></p>
</div>
<div class="CLEAR"></div>
<p> </p>
<p>VII</p>
<p>Чым меней мы жанчыну любім,</p>
<p>Тым больш мы да спадобы ёй,</p>
<p>І тым яе хутчэй мы губім</p>
<p>Няўвагай робленай сваёй.</p>
<p>Раней распуста безумоўнай</p>
<p>Слыла навукаю любоўнай,</p>
<p>Сябе ўслаўляючы штогод,</p>
<p>Кахаючы без асалод.</p>
<p>Ды падыходзіць гэта з’ява</p>
<p>Хутчэй да густу малп старых</p>
<p>З часоў услаўленых былых:</p>
<p>Лаўласаў абымшэла слава,</p>
<p>Ні іх парык не модны ў нас,</p>
<p>Ані чырвоны іх абцас.</p>
<p> </p>
<p>VIII</p>
<p>Каму не сумна прытварацца,</p>
<p>Сцвярджаць па-рознаму адно;</p>
<p>У тым упэўпіць намагацца,</p>
<p>У чым мы ўпэўнены даўно;</p>
<p>Адказы чуць адны і тыя;</p>
<p>Намеры асуджаць благія,</p>
<p>Якіх і не было сярод</p>
<p>Дзяўчынак у трынаццаць год!</p>
<p>Каго не стомяць і пагрозы,</p>
<p>І клятвы, і няшчыры страх,</p>
<p>Пісулькі на шасці лістах,</p>
<p>Мана, пярсцёнкі, плёткі, слёзы,</p>
<p>І цётак і бацькоў нагляд,</p>
<p>І клопат мужа, — хто ім рад!</p>
<p> </p>
<p>IX</p>
<p>Еўгені жыў цвярозай марай.</p>
<p>Ён на зары свайго жыцця</p>
<p>Памылак горкіх быў ахвярай,</p>
<p>Нястрыманага пачуцця.</p>
<p>Для долі лёгкае абраны,</p>
<p>Адным на час зачараваны,</p>
<p>Ён расчароўваўся ў другім,</p>
<p>Не рад стамляў яго зусім</p>
<p>Здрадлівы поспех у каханні,</p>
<p>Ён чуў і ў шуме і ў цішы</p>
<p>Нязгоду вечную душы,</p>
<p>Глушыў ён смехам пазяханні:</p>
<p>Вось так, сярод нікчэмных спраў.</p>
<p>Юнацтва дні ён змарнаваў.</p>
<p> </p>
<p>X</p>
<p>Ён за красунямі цягаўся</p>
<p>Хутчэй ад нечага рабіць;</p>
<p>Адмовяць — ён не хваляваўся;</p>
<p>А здрадзяць — рад быў адпачыць.</p>
<p>Ён іх шукаў без асалоды,</p>
<p>А пакідаў ён іх без шкоды,</p>
<p>Забыўшы іх любоў і злосць.</p>
<p>Вось гэтак вечаровы госць</p>
<p>На <i>віст</i> спакойна прыязджае,</p>
<p>Садзіцца; скончана гульня:</p>
<p>З двара кіруе ён каня,</p>
<p>Спакойна дома засынае</p>
<p>І сам не знае раніцой</p>
<p>Далейшы распарадак свой.</p>
<p> </p>
<p>XI</p>
<p>Але чытаў пасланне Тані</p>
<p>З цікавасцю Онегін мой:</p>
<p>Душы дзявочай хваляванні</p>
<p>У ім збудзілі думак рой.</p>
<p>Згадаў ён твар яе маркотны</p>
<p>І выгляд ціхі і самотны;</p>
<p>І ў чысты і бязгрэшны сон</p>
<p>Душою акунуўся ён.</p>
<p>Магчыма, пачуццё былое</p>
<p>Ён на хвіліну прыгадаў;</p>
<p>Ён ашукаць не пажадаў</p>
<p>Даверлівасць душы святое.</p>
<p>Цяпер мы ў сад пераляцім,</p>
<p>Дзе стрэлася Тацяна з ім.</p>
<p> </p>
<p>XII</p>
<p>Хвіліны дзве яны маўчалі</p>
<p>Онегін гутарку пачаў:</p>
<p>«Я ведаю, вы мне пісалі...</p>
<p>Не адмаўляйце. Я пазнаў</p>
<p>Душы даверлівай прызнанне</p>
<p>І непасрэднае каханне;</p>
<p>Прыемнай шчырасць мне была,</p>
<p>Пачуцці зноў яна ўзняла</p>
<p>У сэрцы, колькі год маўклівым...</p>
<p>Ды вас хваліць я не хачу —</p>
<p>Я за яе вам адплачу</p>
<p>Прызнаннем гэткім-жа праўдзівым;</p>
<p>Прыміце споведзь вы маю:</p>
<p>Сябе на суд ваш аддаю.</p>
<p> </p>
<p>XIII</p>
<p>Калі-б сям’ёй рашыў я стала</p>
<p>Свае жыццё абмежаваць;</p>
<p>Калі-б мне доля загадала</p>
<p>Ці бацькам, а ці мужам стаць;</p>
<p>Калі-б адчуў я мімаволі</p>
<p>Патрэбу ў цесным хатнім коле, —</p>
<p>Паверце, вы-б тады адной</p>
<p>Былі нявестаю маёй.</p>
<p>Скажу бея мадрыгалаў модных:</p>
<p>Я, паўна-б, іншых не шукаў,</p>
<p>Я толькі-б вас адну абраў</p>
<p>Падругай дзён маіх маркотных,</p>
<p>Найлепшай з тых, што даў мне бог.</p>
<p>Шчаслівы быў-бы... колькі мог!</p>
<p> </p>
<p>XIV</p>
<p>Мяне не вабіць шлюб прыемны:</p>
<p>Супроць яго душа мая;</p>
<p>Тут вашы вартасці дарэмны,</p>
<p>Бо іх зусім не варты я.</p>
<p>Паверце, нам жыццё такое</p>
<p>Пакутай будзе не малою.</p>
<p>Я колькі ні любіў-бы вас,</p>
<p>Прывык-бы, разлюбіў ураз;</p>
<p>Вы плакаць пачалі-б: ды мужа,</p>
<p>Я знаю, слёзы не крануць,</p>
<p>А толькі болей раззлуюць.</p>
<p>Мяркуйце-ж самі, што за ружы</p>
<p>Нам падрыхтуе Гіменей,</p>
<p>На згубу горкую надзей!</p>
<p> </p>
<p>XV</p>
<p>Што горай за сям’ю такую,</p>
<p>Дзе жонка плача, дзе яна</p>
<p>Аб мужы целы дзень гаруе</p>
<p>Адна з відна і да цямна;</p>
<p>Дзе сумны муж цану ёй знае,</p>
<p>Аднак жа долю праклінае,</p>
<p>Маўклівы, хмуры ён заўжды,</p>
<p>Раўнівы, злосны ад нуды.</p>
<p>Вось я. Ці гэткага шукалі</p>
<p>Вы чыстай, полымнай душой,</p>
<p>Калі са шчырасцю такой,</p>
<p>З такой развагай мне пісалі?</p>
<p>І хіба воляю нябёс</p>
<p>Прызначаны вам гэткі лёс?</p>
<p> </p>
<p>XVI</p>
<p>Гадоў і мар навечна страта;</p>
<p>Маёй душы не абнавіць…</p>
<p>Я вас люблю любоўю брата,</p>
<p>Яшчэ пяшчотней, можа быць.</p>
<p>Не раз дзяўчына маладая</p>
<p>На мары мары замяняе,</p>
<p>Другому сэрца аддае;</p>
<p>Так дрэўца лісцікі свае</p>
<p>Мяняе з кожнаю вясною,</p>
<p>То лёсам суджана ўжо так.</p>
<p>Вы зноў палюбіце: аднак...</p>
<p>Валодаць трэба вам сабою;</p>
<p>Не кожны зразумее вас —</p>
<p>З бядою стрэнецеся ўраз».</p>
<p> </p>
<p>XVII</p>
<p>Так наш герой мучыў цярпліва.</p>
<p>Яго прамову, як магла,</p>
<p>Тацяна слухала маўкліва,</p>
<p>Заслала вочы ёй імгла.</p>
<p>Руку падаў ён. Несвядома</p>
<p>Тацяна, сумная вядома,</p>
<p>Абапіраецца рукой,</p>
<p>Схіляючыся галавой;</p>
<p>Яны, мінаючы гароды,</p>
<p>Прышлі дадому, і аб тым</p>
<p>Ніхто заўваг не робіць ім:</p>
<p>Ёсць у вясковае свабоды</p>
<p>Свае шчаслівыя правы,</p>
<p>Як і ў пагардлівай Масквы.</p>
<p> </p>
<p>XVIII</p>
<p>І тут, чытач мой паважаны,</p>
<p>Са мной згадзіся і заўваж,</p>
<p>Што вельмі чула да Тацяны</p>
<p>Паставіўся Онегін наш;</p>
<p>Адзнакі вартая праява! —</p>
<p>Хоць пра яго ішла няслава,</p>
<p>Хоць невядома ад чаго,</p>
<p>Сябры і ворагі яго</p>
<p>(Між іншым, розніца малая)</p>
<p>Яго няславілі ўсяляк.</p>
<p>На свеце павялося так,</p>
<p>Што ворагаў а нас кожны мае,</p>
<p>Сябры-ж — пра іх згадаў я зноў —</p>
<p>Ратуй нас, божа, ад сяброў!</p>
<p> </p>
<p>XIX</p>
<p>А што? Ды так. Я пакідаю</p>
<p>Пра гэта думаць нездарма;</p>
<p>Я толькі ў <i>дужках</i> заўважаю:</p>
<p>Паклёпу горшага няма,</p>
<p>Хлусні не знойдзеце такое,</p>
<p>Ці эпіграмы больш брыдкое,</p>
<p>Ці проста недарэчных слоў,</p>
<p>Якія сябра ваш гатоў,</p>
<p>З усмешкаю абавязкова,</p>
<p>У коле гаваркім пра вас</p>
<p>Без злосці згадваць сотню раз,</p>
<p>Сто раз расказваць памылкова;</p>
<p>А, зрэшты, ён за вас гарой:</p>
<p>Ён любіць вас, як родны, свой!</p>
<p> </p>
<p>XX</p>
<p>Гм! гм! Чытач, як ваша справа,</p>
<p>Як ваша маецца радня?</p>
<p>Калі паслухаць вам цікава,</p>
<p>Баруся вытлумачыць я,</p>
<p>Што слова родзіч азначае.</p>
<p>Асоба родзіча якая:</p>
<p>Аб ім мы ўсё павінны знаць,</p>
<p>Яго павінны паважаць,</p>
<p>І, як заведзена народам,</p>
<p>Пад новы год яго вітаць.</p>
<p>Ці поштам ліст яму паслаць,</p>
<p>Каб зноў пра нашы справы потым</p>
<p>На цэлы год забыўся ён...</p>
<p>Яму жадаю доўгіх дзён!</p>
<p> </p>
<p>XXI</p>
<p>Ды спадзявацца вы павінны</p>
<p>Больш на жаночую любоў:</p>
<p>Над ёй і ў грозныя гадзіны</p>
<p>Вы не губляеце правоў.</p>
<p>Вядома так. Калі-б не моды,</p>
<p>Не асаблівасці прыроды,</p>
<p>Калі-б не ўражлівасць жанчын...</p>
<p>Яны — як лёгкі ром пушын.</p>
<p>Яшчэ з іх кожная павінна</p>
<p>На ўвагу думку мужа браць,</p>
<p>Лічыцца ж ёю, паважаць;</p>
<p>Так ваша верная жанчына</p>
<p>Другога пакахае ўраз.</p>
<p>Каханнем круцяць чэрці ў нас.</p>
<p> </p>
<p>XXII</p>
<p>Каго-ж любіць. Каму нам верыць?</p>
<p>І хто не здрадзіць нам адзін?</p>
<p>Хто справы ўсе і словы мерыць</p>
<p>Паслужліва на наш аршын,</p>
<p>Паклёпам нас не зневажае,</p>
<p>Пра гонар наш заўсёды дбае?</p>
<p>З кім не зазнаем мы нуды?</p>
<p>Хто можа дараваць заўжды</p>
<p>Нам недахопы і заганы?</p>
<p>Асобы гэткай не шукай,</p>
<p>Сябе любі, сябе ўслаўляй,</p>
<p>Чытач высокапаважаны,</p>
<p>Асоба вартая! дарма,</p>
<p>Больш вартай, пэўна, і няма.</p>
<p> </p>
<p>ХХІІІ</p>
<p>Што вынікам спаткання стала?</p>
<p>Чытач! не цяжка адгадаць!</p>
<p>На хвілю на’т не пакідала</p>
<p>Яно пакутна хваляваць</p>
<p>Душы яе, каханнем хворай;</p>
<p>Агнём пякельным яшчэ горай</p>
<p>Тацяна бедная гарыць;</p>
<p>Надыйдзе ноч, яна не спіць;</p>
<p>Жыцця спакой і асалода,</p>
<p>Юнацтва ранак залаты,</p>
<p>Прапала ўсё, як гук пусты,</p>
<p>Як недарачная прыгода:</p>
<p>Так апранае буры цень</p>
<p>Яшчэ не выбліснуўшы дзень.</p>
<p> </p>
<p>XXIV</p>
<p>Але! Мая Тацяна гіне;</p>
<p>Бялее, гасне і маўчыць!</p>
<p>І не цікава ўсё дзяўчыне,</p>
<p>Душы не здольна ўзварушыць.</p>
<p>Суседзі шэпчуць між сабою,</p>
<p>Ківае кожны галавою:</p>
<p>Ёй замуж час, даўно ўжо час!</p>
<p>Ды годзе. Павяду свой сказ</p>
<p>Я пра шчаслівае каханне,</p>
<p>Пра радасць, згоду і спакой.</p>
<p>Аднак, чытач цярплівы мой,</p>
<p>Мяне трывожыць спачуванне.</p>
<p>Даруйце мне: я так люблю</p>
<p>Тацяну мілую маю!</p>
<p> </p>
<p>XXV</p>
<p>Што дзень, то больш зачараваны</p>
<p>Красою Ольгі маладой,</p>
<p>Наш Ленскі пачуццю адданы</p>
<p>Самаахвярнаю душой.</p>
<p>Сядзіць ён у пакоі разам</p>
<p>З дзяўчынай вечаровым часам;</p>
<p>Заўсёды ў садзе раніцой</p>
<p>Гуляе Ленскі разам з ёй –</p>
<p>І што-ж? Ён поўны захаплення.</p>
<p>Прыемны ён зазнаў палон,</p>
<p>І баз дазволу Ольгі ён</p>
<p>Не можа нават край адзення</p>
<p>Адважыцца пацалаваць,</p>
<p>А ці касу ёй заплятаць.</p>
<p> </p>
<p>XXVI</p>
<p>Дзяўчыне часам ем чытае</p>
<p>Аб дабрачыннасці раман,</p>
<p>Дзе аўтар больш прыроду знае,</p>
<p>Чым нават сам Шатабрыян;</p>
<p>Старонку, іншы раз, другую</p>
<p>(Бяссэнсіцу, лухту пустую,</p>
<p>Што толькі шкодна для дзяўчат)</p>
<p>Мінуць ён сарамліва рад.</p>
<p>У садзе, ад людскога вока</p>
<p>Схаваўшыся, сядзяць адны</p>
<p>Над дошкай шахматнай яны,</p>
<p>Сядзяць і думаюць глыбока,</p>
<p>І Ленскі пешкаю ладдзю</p>
<p>Здымае ў забыцці сваю.</p>
<p> </p>
<p>XXVII</p>
<p>Дадому едзе ён — і дома</p>
<p>Заняты Ольгаю сваёй.</p>
<p>Старонкі шчырыя альбома</p>
<p>Ён мусіць упрыгожваць ёй:</p>
<p>Вясковыя малюе віды,</p>
<p>Магільны камень, храм Кіпрыды;</p>
<p>Альбо на ліры галубка</p>
<p>Выводзіць лёгкая рука:</p>
<p>Ці там-жа, ва ўспамін дзяўчыне,</p>
<p>Ніжэй сябровак і сяброў,</p>
<p>Чуллівы верш з васьмі радкоў,</p>
<p>Як помнік мар сваіх, пакіне —</p>
<p>Імклівых дум трывалы след,</p>
<p>Той самы пасля доўгіх лет.</p>
<p> </p>
<p>XXVIII</p>
<p>Альбом паненкі павятовай,</p>
<p>Чытач мой, пэўна бачыў ты,</p>
<p>Там з непасрэднасцю вясковай</p>
<p>Усе паспісаны лісты.</p>
<p>Найболей вершы там у модзе,</p>
<p>Хай з рытмам, з рыфмай у нязгодзе,</p>
<p>Але ў альбом яны, аднак,</p>
<p>Запісаны, як дружбы знак.</p>
<p>Там у пачатку сустракаем:</p>
<p>Qu’écrirez-vous sur ces tablettes;</p>
<p>І подпіс: t. á. v. Anette;</p>
<p>А пад канец мы прачытаем:</p>
<p><i>Хто любіць больш, чым я, цябе,</i></p>
<p><i>Той піша хай далей мяне».</i></p>
<p> </p>
<p>XXIX</p>
<p>Два сэрцы там абавязкова</p>
<p>З паходняй, з кветкамі відны;</p>
<p>Там знойдзеш, пэўна, клятвы слова</p>
<p><i>Кахаць і верыць да труны;</i></p>
<p>Напэўна і пііт армейскі</p>
<p>Там вершык махануў зладзейскі.</p>
<p>Што-небудзь у такі альбом</p>
<p>Рад запісаць сваім пяром</p>
<p>І я, а гарантыяй бясспрэчнай,</p>
<p>Што недарэчныя радкі</p>
<p>Адтуль не пойдуць у вякі,</p>
<p>І што з усмешкай бессардэчнай</p>
<p>Не будуць потым разглядаць,</p>
<p>Ці мог дасціпна я пісаць.</p>
<p> </p>
<p>XXX</p>
<p>А вы, тамы, вы, скарб вядомы,</p>
<p>З бібліятэкі ведзьмакоў,</p>
<p>Вялікасвецкія альбомы,</p>
<p>Пакута модных песняроў,</p>
<p>Вы, размалёваныя строга</p>
<p>Рукою самаго Талстога,</p>
<p>Ці Баратьнскага пяром,</p>
<p>Няхай вас пакарае гром!</p>
<p>Калі здараецца, што дама</p>
<p>Мне падае in-quarto свой,</p>
<p>Ад злосці трачу я спакой,</p>
<p>І выспявае эпіграма</p>
<p>У глыбіні маёй душы —</p>
<p>А мадрыгалы ім пішы!</p>
<p> </p>
<p>XXXI</p>
<p>Не мадрыгал складае модны</p>
<p>Наш Ленскі дзеўчыне ў альбом;</p>
<p>Каханне, а не жарт халодны,</p>
<p>Яго валодае пяром;</p>
<p>Ён што пра Ольгу ні пачуе,</p>
<p>Усё ў альбоме занатуе:</p>
<p>І праўды поўныя жывой</p>
<p>Плывуць элегіі ракой...</p>
<p>Вось так, Языкаў, сонцу роўны,</p>
<p>Ад сэрца славіш ты ўсяго</p>
<p>Не ведаючы сам каго,</p>
<p>І абор элегій нанкаштоўны</p>
<p>Раскажа і табе і ўсім</p>
<p>Калісьці аб жыцці тваім.</p>
<p> </p>
<p>XXXII</p>
<p>Цішэй! Ты чуеш? Крытык сталы</p>
<p>Загадвае пакінуць нам</p>
<p>Элегіі вянок завялы</p>
<p>І нашым бедным песнярам</p>
<p>Крычыць: «пакіньце, зрэшты, плакаць</p>
<p>І ўсё адно і тое-ж квакаць,</p>
<p>Пець <i>аб мінулым, аб былым;</i></p>
<p>Спявайце іншае зусім!»</p>
<p>— Напэўна ты на мэце маеш</p>
<p>Трубу і маску і кінжал,</p>
<p>І думак мёртвы капітал</p>
<p>Уваскрэсіць нам загадаеш</p>
<p>Ты адусюль: ці так? — «Ды не.</p>
<p>Пішыце оды для мяне,</p>
<p> </p>
<p>XXXIII</p>
<p>Ды так, як у былыя годы,</p>
<p>Як некалі даўно, даўно...»</p>
<p>— Адны вялікасныя оды,</p>
<p>Пакінь; хіба не ўсёадно?</p>
<p>Успомні, што сказаў сатырык!</p>
<p>Хіба чужога сэнсу лірык</p>
<p>Мілей узнёсласцю радкоў</p>
<p>Ад нашых сумных песняроў? —</p>
<p>«Ды ўсё ў элегіі нікчэмна;</p>
<p>У ён няма высокіх мэт;</p>
<p>Між тым, якіх вышынь паэт</p>
<p>Дасяг у одзе?..» Тут дарэмна</p>
<p>Спрачацца; лепей памаўчу:</p>
<p>Сварыць стагоддзі не хачу.</p>
<p>XXXIV</p>
<p>Прыхільнік славы і свабоды,</p>
<p>У хваляванні дум сваіх,</p>
<p>Наш Ленскі і пісаў-бы оды.</p>
<p>Ды Ольга не чытала іх.</p>
<p>А ці здаралася паэтам</p>
<p>Дзяўчыне любай ці кабетам</p>
<p>Чытаць свой твор? Такі паэт</p>
<p>Быў задаволены, як след.</p>
<p>І сапраўды — ці не шчаслівы</p>
<p>Хіба паэт, каханак той,</p>
<p>Які красуні маладой</p>
<p>Чытае вершык свой чуллівы?</p>
<p>Шчаслівы... хоць яна зусім</p>
<p>Захоплена ў той час другім.</p>
<p> </p>
<p>XXXV</p>
<p>А сам я творчасцю сваёю,</p>
<p>Што мар маіх складае плён,</p>
<p>Дзялюся з няняю старою,</p>
<p>Падругаю юнацкіх дзён,</p>
<p>Ці пасля сумнага абеда,</p>
<p>Загнаўшы ў кут гасця-суседа,</p>
<p>Сваёй трагедыяй душу,</p>
<p>Яго няшчасную душу,</p>
<p>Альбо (і гэта варта згадак),</p>
<p>Тугою стомлены зусім,</p>
<p>Хаджу над возерам сваім,</p>
<p>Пужаю дзікіх качак статак:</p>
<p>Ад песенных маіх радкоў</p>
<p>Яны ўцякаюць з берагоў.</p>
<p> </p>
<p>XXXVI. XXXVII</p>
<p>А пгто-ж Онегін? Тут дарэчы</p>
<p>Увагі вашае прашу:</p>
<p>Яго заняткі і сустрэчы</p>
<p>Я падрабязна апішу.</p>
<p>Онегін жыў анахарэтам;</p>
<p>А сёмай уставаў ён летам,</p>
<p>Ішоў расою нацянькі</p>
<p>Да светлай ранішняй ракі;</p>
<p>Як Байран кідаўся ў стыхію,</p>
<p>Свой Гелеспонт пераплываў,</p>
<p>Пасля ён кофе выпіваў,</p>
<p>Гартаў часопісы благія,</p>
<p>І апранаўся...</p>
<p> </p>
<p>XXXVIII. XXXIX</p>
<p>І сон, і кнігі, і гулянкі,</p>
<p>Лясная засень, плёск вады,</p>
<p>Смех чорнавокае бялянкі</p>
<p>І пацалунак малады,</p>
<p>Конь і імклівы і слухмяны,</p>
<p>Абед, як след прыгатаваны.</p>
<p>У шклянцы светлае віно</p>
<p>І адпачынак, вось яно —</p>
<p>Жыццё яго на адзіноце.</p>
<p>Вось гэтак бесклапотна ён</p>
<p>І жыў і ясных летніх дзён</p>
<p>На’т не падлічваў у ляноце,</p>
<p>Забыўшы горад і сяброў</p>
<p>І сум святочных вечароў.</p>
<p> </p>
<p>XL</p>
<p>Паўночнае падобна лета</p>
<p>Больш да паўднёвае зімы,</p>
<p>Мільгне і ўсё – вядома гэта,</p>
<p>Хаця й не прызнаемся мы.</p>
<p>У небе воеснь панавала,</p>
<p>З-за хмар свяціла сонца мала,</p>
<p>Кароткім быў ягоны шлях;</p>
<p>Дубровы таямнічы дах</p>
<p>З маркотным шумам абсыпаўся,</p>
<p>На поле напаўзаў туман,</p>
<p>Гусей крыклівых караван</p>
<p>Цягнуўся ў вырай: набліжаўся,</p>
<p>Імглой заслаўшы далягляд,</p>
<p>Даждлівы, нудны лістапад.</p>
<p> </p>
<p>ХLI</p>
<p>Зара ўстае ў імгле халоднай;</p>
<p>На полі гоман працы змоўк;</p>
<p>З сваёй ваўчыхаю галоднай</p>
<p>Выходзіць на дарогу воўк;</p>
<p>Яго пачуўшы, конь дарожны</p>
<p>Храпе — і путнік асцярожны</p>
<p>Ляціць, што мае сіл, з гары;</p>
<p>Пастух на ранішняй зары</p>
<p>Трубой не будзіць селяніна,</p>
<p>І позна ўвечары дамоў</p>
<p>Не гоніць ён сваіх кароў;</p>
<p>У хаце з песняю дзяўчына</p>
<p>Прадзе, і, друг начы даўгой,</p>
<p>Трашчыць лучынка перад ёй.</p>
<p> </p>
<p>ХLII</p>
<p>І вось ужо трашчаць марозы,</p>
<p>Палі ў іскрыстым серабры...</p>
<p>(Чытач чакае рыфмы <i>розы;</i></p>
<p>На вось, хутчэй яе бяры!)</p>
<p>Люстраней моднага паркета</p>
<p>Заззяла рачкі ў лёд адзета,</p>
<p>Дзяцей шумлівы карагод</p>
<p>Канькамі гучна рэжа лёд;</p>
<p>Чырвоналапы і дзябёлы,</p>
<p>Плысці задумаўшы, гусак</p>
<p>На коўзкі лёд ступіў, аднак,</p>
<p>Адразу падае. Вясёлы</p>
<p>Мільгае кружыцца сняжок,</p>
<p>У першых зорках беражок.</p>
<p> </p>
<p>ХLIII</p>
<p>Што нам у вёсцы невясёлай</p>
<p>Рабіць часінаю такой?</p>
<p>Усё навокал вее голай</p>
<p>І аднастайнаю нудой.</p>
<p>Скакаць дарогай палявою?</p>
<p>Ды конь падковаю тупою</p>
<p>За лёд зачэпіць абы дзе</p>
<p>І пакаўзнецца і ўпадзе.</p>
<p>Сядзі: надзейны дах вясковы,</p>
<p>Вось Прадт, вось Walter Scott – чытай!</p>
<p>Альбо выдаткі падлічай,</p>
<p>Ці пі — і доўгі вечаровы</p>
<p>Мінецца час, а раніцой</p>
<p>З такой-жа стрэнешся нудой.</p>
<p> </p>
<p>ХLIV</p>
<p>Онегін чыстым Чайльд Гарольдам</p>
<p>Жыве, не лічыць нудных дзён:</p>
<p>У ванную з ільдом халодным,</p>
<p>Прачнуўшыся, садзіцца ён,</p>
<p>Пасля ў задуме пахаджае,</p>
<p>Ці кій тупы ў руках трымае</p>
<p>І на більярдзе ў два шары</p>
<p>Гуляе з ранішняй зары.</p>
<p>Надыйдзе вечар: забывае</p>
<p>Більярдны кій свой у кутку,</p>
<p>Засланы стол пры камінку,</p>
<p>Еўгені Ленскага чакае,</p>
<p>Прыехаў ён — усё, як след:</p>
<p>Хутчэй ім падавай абед!</p>
<p> </p>
<p>ХLV</p>
<p>Віно Кліко альбо Маэта —</p>
<p>Найлепшае з французскіх він,</p>
<p>Ў бутэльцы мёрзлай для паэта</p>
<p>Пададзена ўжо ў міг адзін.</p>
<p>Яно заззяла Іпакрэнай;</p>
<p>Сваёй іскрыстасцю і пенай</p>
<p>Мне падабалася яно.</p>
<p>Сябры, за гэтае віно,</p>
<p>Ці памятаеце, бывала,</p>
<p>Я лепт апошні аддаваў?</p>
<p>Струмень шыпучы нараджаў</p>
<p>Вясёлых, трапных слоў нямала,</p>
<p>А колькі жартаў і радкоў,</p>
<p>І спрэчак, і вясёлых сноў!</p>
<p> </p>
<p>ХLVI</p>
<p>Ды страўніку майму здраджае</p>
<p>Шумлівай пенаю яно,</p>
<p>Яго цяпер мне замяняе</p>
<p>Бардо — прыстойнае віно.</p>
<p>Аі я болей не ўжываю.</p>
<p>Аі — з каханкай параўнаю</p>
<p>Здрадлівай, жвавай, гаваркой</p>
<p>І легкадумнай і пустой.</p>
<p>А ты, <i>бардо</i>, падобны другу,</p>
<p>Які і ў горы і ў бядзе</p>
<p>Не пакідае нас нідзе</p>
<p>І нам сяброўскую паслугу</p>
<p>Зрабіць гатовы, як ніхто.</p>
<p>Няхай жыве наш друг, <i>бардо</i>!</p>
<p> </p>
<p>ХLVII</p>
<p>Пакрыты прысакавым ценем</p>
<p>Паволі гаснуў вугалёк;</p>
<p>Ледзь-ледзь прыкметная, струменем</p>
<p>Вілася пара; камінок</p>
<p>Ледзь дыхаў цеплынёю. З трубак</p>
<p>Дымок цягнуўся. Светлы кубак</p>
<p>Яшма шыпеў сярод стала.</p>
<p>Усё ахутвала імгла.</p>
<p>(І я люблю, і я жадаю</p>
<p>Вось так сустрэць у дружбака</p>
<p>Час між сабакі і ваўка —</p>
<p>Чаму завецца так, не знаю,</p>
<p>Час вечаровае зары.)</p>
<p>Сядзяць і гутараць сябры:</p>
<p> </p>
<p>XLVIII</p>
<p>«Ну, як суседкі? Як Тацяна?</p>
<p>Як Ольга маецца твая?»</p>
<p>— Налі яшчэ мне, мой каханы...</p>
<p>Даволі... Так... Уся сям’я</p>
<p>Здаровая; цябе віталі.</p>
<p>А каб ты знаў, якімі сталі</p>
<p>У Ольгі плечы, любы мой!</p>
<p>Што за душа ў яе! З табой</p>
<p>Давай да іх паедзем разам;</p>
<p>А то разваж, мой дружа, сам,</p>
<p>Ты два разы ў іх быў, а там</p>
<p>Пра іх зусім забыў, тымчасам.</p>
<p>Чакай!., і я зусім забыў!</p>
<p>Да іх запрошаны ты быў. —</p>
<p> </p>
<p>XLIX</p>
<p>«Я?» — Так, Тацяны нараджэнне</p>
<p>У суботу будуць адзначаць;</p>
<p>Табе на гэта запрашэнне</p>
<p>Прычын няма не прыязджаць. —</p>
<p>«Ды безліч будзе там народу</p>
<p>І ўсякага такога зброду...»</p>
<p>— Ані нікога, пэўны я!</p>
<p>Хто будзе там? Свая сям’я.</p>
<p>Дык едзеш? — «Еду». — Малайчына! –</p>
<p>І келіх светлага віна</p>
<p>Пры гэтым выпіў ён да дна</p>
<p>За Ольгу — важкая прычына.</p>
<p>Пасля загаварыў ізноў</p>
<p>Пра Ольгу — што рабіць? — любоў!</p>
<p> </p>
<p>L</p>
<p>Ён быў вясёлы, бо адбыцца</p>
<p>Павінен неўзабаве шлюб.</p>
<p>Начы жаданай таямніца,</p>
<p>Вянок, што сэрцу даўна люб,</p>
<p>Не пакідалі мар нябогі.</p>
<p>Гімена клопаты, трывогі</p>
<p>І безліч нудных хатніх спраў</p>
<p>Юнак ніколі не ўяўляў.</p>
<p>А мы, як ворагі Гімена,</p>
<p>У шлюбе бачым скрозь адну</p>
<p>Нуду суцэльную, ману,</p>
<p>Раман у гусце Лафантэна...</p>
<p>Мой Ленскі? трапіў шчыра ён</p>
<p>Жыццю вось гэткаму ў палон.</p>
<p> </p>
<p>LI</p>
<p>«Мяне кахаюць!..» Разважае</p>
<p>Вось гэтак ён у забыцці.</p>
<p>Шчаслівы той, хто веру мае,</p>
<p>Надзей не траціць у жыцці,</p>
<p>Хто спіць у радаснай знямозе,</p>
<p>Як п’яны путнік на дарозе,</p>
<p>Ці гэтак, як матыль лясны,</p>
<p>П’е слодыч з кветкі ў дні вясны;</p>
<p>Той варты жалю, хто прадбачыць</p>
<p>Усё, хто верай не жыве,</p>
<p>Хто ўсё па-свойму ў галаве</p>
<p>Перакрыўляе, перайначыць,</p>
<p>Хто да ўсяго ў жыцці астыў</p>
<p>І ўсё сабе забараніў.</p>
<p> </p>
<h3><a id="chapter6"></a>ГЛАВА ПЯТАЯ</h3>
<p> </p>
<div class="EPIGRAPH">
<p>О, не ведай гэткіх сноў,</p>
<p>Сноў, страшных, Светлана.</p>
<p class="sign">Жукоўскі.</p>
</div>
<div class="CLEAR"></div>
<p> </p>
<p>І</p>
<p>Тым годам восень гасцявала</p>
<p>У полі, у лесе доўгі час,</p>
<p>Прырода ўжо зімы чакала.</p>
<p>Другога студзеня якраз</p>
<p>Снег ноччу лёг. Устаўшы рана,</p>
<p>Убачыла ў акно Тацяна</p>
<p>Двор пабялелы, агарод,</p>
<p>Дарогу, кручы, стрэхі, плот,</p>
<p>На шыбах лёгкія узоры,</p>
<p>Гаі ў зімовым серабры,</p>
<p>Сарок вясёлых на двары,</p>
<p>Засцеленыя мякка горы</p>
<p>Зімы бліскучым дываном</p>
<p>Пад яркім сонечным святлом.</p>
<p> </p>
<p>ІІ</p>
<p>Зіма!.. На снежныя загоны</p>
<p>Ўрачыста едзе селянін,</p>
<p>Бяжыць паволі конь ягоны,</p>
<p>Пачуўшы свежасць пуцявін;</p>
<p>Іскрысты снег размёўшы прытка,</p>
<p>Ляціць імклівая кібітка;</p>
<p>Ямшчык сядзіць на перадку</p>
<p>У вышываным кажушку.</p>
<p>Вось бегае хлапчук дваровы:</p>
<p>У санкі <i>Жучку</i> пасадзіў,</p>
<p>Сябе, на час, канём зрабіў;</p>
<p>Даняў яго мароз суровы,</p>
<p>Яму і смешна, і баліць,</p>
<p>А маці праз акно гразіць...</p>
<p> </p>
<p>ІІІ</p>
<p>Малюнкі гэткія, магчыма,</p>
<p>Зусім не зацікавяць вас:</p>
<p>Увага ваша пройдзе міма</p>
<p>Прыроды простай, без акрас.</p>
<p>Пісаў нам, пачуццём сагрэты,</p>
<p>Другі паэт пра снег пра гэты,</p>
<p>З яго радкоў зазналі мы</p>
<p>Усе прывабнасці зімы:</p>
<p>Ён вас захопіць, я сцвярджаю,</p>
<p>Малюючы ў сваіх радках</p>
<p>Гулянкі ў полі на санях;</p>
<p>Але намеру я не маю</p>
<p>Ні з ім змагацца, ні з табой,</p>
<p>Пясняр Фінляндкі маладой.</p>
<p> </p>
<p>IV</p>
<p>Тацяна (руская душою,</p>
<p>Сама не знаючы чаму)</p>
<p>З яе халоднаю красою</p>
<p>Любіла рускую зіму,</p>
<p>Прысады ў шэрані марознай,</p>
<p>І самі, і карою позняй</p>
<p>Ружовы водблеск ад снягоў,</p>
<p>Імглу хрышчэнскіх вечароў.</p>
<p>Як і заўсёды, адзначалі</p>
<p>У доме тыя вечары:</p>
<p>Служанкі ўсе на ўсім двары</p>
<p>І варажылі, і жадалі</p>
<p>Сваім паненкам кожны год</p>
<p>Мужоў ваенных і паход.</p>
<p> </p>
<p>V</p>
<p>Тацяна верыла паданням</p>
<p>Простанароднай старыны,</p>
<p>Маладзіка таемным ззянням,</p>
<p>І ў карты верыла, і ў сны.</p>
<p>Яе трывожылі прыкметы;</p>
<p>І поўнае таемнай меты</p>
<p>Усё вакол яе было,</p>
<p>Ёй сэрца каменем гняло.</p>
<p>Кот не дарэмна, безумоўна,</p>
<p>На печцы лапкай пысу мыў,</p>
<p>То пэўны энак Тацяне быў,</p>
<p>Што едуць госці. Ці раптоўна</p>
<p>Убачыўшы двурогі твар</p>
<p>Маладзіка, што выплыў з хмар,</p>
<p> </p>
<p>VI</p>
<p>Яна дрыжала і бялела.</p>
<p>Калі-ж з бясконцых зор адна</p>
<p>Да долу падала, ляцела</p>
<p>І рассыпалася, — яна</p>
<p>Спяшалася, ўздыхнуўшы горка,</p>
<p>Пакуль яшчэ ляцела зорка,</p>
<p>Жаданне сэрца ёй сказаць.</p>
<p>Калі здаралася спаткаць</p>
<p>Тацяне чорнага манаха,</p>
<p>Ці заяц летняю парой</p>
<p>Перабягаў дарогу ёй, —</p>
<p>Не ведаючы, што ад страху</p>
<p>Рабіць, гаротная, тады</p>
<p>Яна чакала ўжо бяды.</p>
<p> </p>
<p>VII</p>
<p>Ну, што-ж? І гэта ёй цікава,</p>
<p>Таемны жах Тацяне міл:</p>
<p>Ёсць у людзей, вядома справа,</p>
<p>Да супярэчнасцяў нахіл.</p>
<p>Зноў свята сэрца ўсім трывожыць!</p>
<p>Нядбала маладосць варожыць,</p>
<p>Ёй сэрца не сціскае жаль</p>
<p>І перад ёй яснее даль,</p>
<p>Шырокі свет юнацкай мары;</p>
<p>Варожыць старасць ля труны,</p>
<p>Былыя страты ёй відны,</p>
<p>На ўсё глядзіць праз акуляры;</p>
<p>Аднак надзея, часам тым,</p>
<p>Дзіцячай мовай хлусіць ім.</p>
<p> </p>
<p>VIII</p>
<p>З цікавасцю Тацяна сочыць:</p>
<p>Воск растапіўся ўжо зусім,</p>
<p>І нешта дзіўнае прарочыць</p>
<p>Узорам вылітым сваім;</p>
<p>Са сподку, поўнага вадою,</p>
<p>Пярсцёнкі дастаюць чаргою;</p>
<p>І вынуўся пярсцёнак ёй</p>
<p>Пад гукі песні вось такой:</p>
<p><i>«Там мужыкі жывуць багата,</i></p>
<p><i>Грабуць мяхамі серабро!</i></p>
<p><i>Каму пяём, таму дабро</i></p>
<p><i>І слава!»</i> Выказана страта</p>
<p>У песні той, на сумны лад;</p>
<p>Мілей <i>кашурка</i> для дзяўчат.</p>
<p> </p>
<p>ІХ</p>
<p>У небе ясна і халодна;</p>
<p>І карагод паўночных зор</p>
<p>Плыве так ціха і так згодна...</p>
<p>Тацяна на шырокі двор</p>
<p>У лёгкім плацці выбягае,</p>
<p>На месяц люстра настаўляе;</p>
<p>Ды ў цёмным люстры ёй адно</p>
<p>Аблічча месяца відно…</p>
<p>Вось рыпнуў снег… прахожы нейкі…</p>
<p>Яна на цыпачках ляціць</p>
<p>І галасок яе гучыць</p>
<p>Пяшчотней ад самой жалейкі:</p>
<p><i>Як вас завуць?</i> – Спыніўся ён</p>
<p>І так гаворыць: Агафон.</p>
<p> </p>
<p>X</p>
<p>Тацяне няня расказала,</p>
<p>Як трэба ноччу варажыць.</p>
<p>На дзве асобы загадала</p>
<p>Таццяна ў лазні стол накрыць;</p>
<p>Ды стала боязна Тацяне...</p>
<p>І я – пры думцы аб Святлане</p>
<p>Мне стала страшна – так і быць...</p>
<p>З Тацянай нам не варажыць.</p>
<p>Раздзелася парой начною</p>
<p>Яна і ў ложак на спакой</p>
<p>Лягла. Віецца Лель над ёй,</p>
<p>А пад дзявочай галавою</p>
<p>Люстэрка светлае ляжыць.</p>
<p>Заціхла ўсё. Тацяна спіць.</p>
<p> </p>
<p>XI</p>
<p>І сніцца дзіўны сон Тацяне.</p>
<p>Ёй сніцца, быццам бы яна</p>
<p>Ідзе па снегавой паляне,</p>
<p>Вакол яе імгла адна;</p>
<p>У снежных гурбах перад ёю</p>
<p>Бурліць, не знаючы спакою,</p>
<p>Кіпучай хваляю сваёй</p>
<p>Ручай, ня скованы зімой;</p>
<p>Дзве жэрдкі, склееныя льдзінай, –</p>
<p>Няпэўны, коўзкі, хісткі мост, –</p>
<p>Адзіны шлях, што лёг напрост</p>
<p>Цераз ручай перад дзяўчынай;</p>
<p>Ручай шуміць, кіпіць, бурліць,</p>
<p>Тацяна перад ім стаіць.</p>
<p> </p>
<p>XII</p>
<p>Стаіць, наперад ані кроку.</p>
<p>Нідзе нікога не відаць,</p>
<p>Хто б мог Тацяне з тога боку</p>
<p>Руку надзейную падаць.</p>
<p>Ды вось сумёт заварушыўся,</p>
<p>Мядзведзь страшны адтуль з’явіўся:</p>
<p>Снег на спіне, на галаве;</p>
<p>Тацяна ах! – а ён раве</p>
<p>І лапу зь кіпцямі імкліва</p>
<p>Ёй падае – яна сваёй</p>
<p>Абапіраецца рукой</p>
<p>Няўпэўнена і баязліва</p>
<p>І пераходзіць мост як след;</p>
<p>Пайшла – і што ж? мядзведзь услед.</p>
<p> </p>
<p>XIII</p>
<p>Яна ляціць пушынкай лёгкай,</p>
<p>Наперад гоніць страх яе;</p>
<p>Ды ні на крок калматы лёкай</p>
<p>Ад дзеўчыны не адстае;</p>
<p>Сапе мядзведзь калматы, грозны.</p>
<p>Прад імі лес – застылі сосны</p>
<p>У нерухомай у красе;</p>
<p>Ад снегу іх галіны ўсе</p>
<p>Згінаюцца; праз верхавіны</p>
<p>Асін, бяроз і ліп старых</p>
<p>Іскрацца промні зор начных;</p>
<p>Дарог няма; кусты, нізіны –</p>
<p>Усё завея замяла,</p>
<p>Усё ахутала імгла.</p>
<p> </p>
<p>XIV</p>
<p>Тацяна ў лес; мядзведзь за ёю;</p>
<p>Яна імчыць яшчэ хутчэй.</p>
<p>То сук даўгі, нібы рукою,</p>
<p>Яе абхопіць, то з вушэй</p>
<p>Ёй завушніцы вырве сілай;</p>
<p>То хустку ён з галоўкі мілай</p>
<p>Сарве; то раптам чаравік</p>
<p>З нагі – ды ў снег, пад снегам знік;</p>
<p>Яна бяжыць маўклівым борам,</p>
<p>Мядзведзя чуе за спіной,</p>
<p>Не азірнецца, і рукой</p>
<p>Адзення край падняць ёй сорам;</p>
<p>Мядзведзь ні кроку ад яе:</p>
<p>Ёй бегчы сілы не стае...</p>
<p> </p>
<p>XV</p>
<p>Упала ў снег; яе хапае,</p>
<p>Праз цёмны бор нясе мядзведзь;</p>
<p>Яна маўчыць, як нежывая,</p>
<p>Ад страху дышучы ледзь-ледзь;</p>
<p>Мядзведзь дарогаю лясною</p>
<p>Імчыць; вось раптам пад сасною</p>
<p>Шалаш убогі; да акон</p>
<p>Завеяны снягамі ён,</p>
<p>Святло ў тых вокнах ярка зьзяе,</p>
<p>У шалашы і крык і шум;</p>
<p>Мядзведзь гаворыць: <i>тут мой кум,</i></p>
<p><i>Крыху пагрэйся, дарагая!</i></p>
<p>І проста ў сенцы ён ідзе</p>
<p>І на парог яе кладзе.</p>
<p> </p>
<p>XVI</p>
<p>Апамяталася Тацяна;</p>
<p>Мядзведзь калматы з сенцаў знік;</p>
<p>Чуваць ёй шум і гоман п’яны,</p>
<p>Як на хаўтурах шум і крык;</p>
<p>Тацяна, ачуняўшы крыху,</p>
<p>Глядзіць праз шчыліну паціху;</p>
<p>Што ж ёй відаць?.. засланы стол.</p>
<p>Сядзяць страшыдлішчы вакол:</p>
<p>Сабачая з рагамі морда,</p>
<p>Казёл з курынай галавой,</p>
<p>З казлінай ведзьма барадой,</p>
<p>Шкілет грыміць касцямі горда,</p>
<p>Хвастаты карлік шчэрыць рот,</p>
<p>На жураўліных лапах кот.</p>
<p> </p>
<p>XVII</p>
<p>Перад спалоханай дзяўчынай</p>
<p>Праехаў рак на павуку,</p>
<p>Вось чэрап з шыяю гусінай</p>
<p>У яркім скача каўпаку,</p>
<p>Вось млын драўляны прысядае,</p>
<p>Траскоча, крыламі махае;</p>
<p>Свіст, рогат, песні, грукат, брэх,</p>
<p>Туп конскі, чалавечы смех!</p>
<p>Ды што падумала Тацяна,</p>
<p>Калі пазнала між гасцей</p>
<p>Таго, хто сэрцу ўсіх мілей, –</p>
<p>Героя нашага рамана!</p>
<p>Анегін між усіх сядзіць,</p>
<p>На дзьверы з-за стала глядзіць.</p>
<p> </p>
<p>XVIII</p>
<p>Усе за ім з увагай сочаць:</p>
<p>Ён п’е – ўсе п’юць і ўсе крычаць;</p>
<p>Рагоча ён – усе рагочуць;</p>
<p>Ён замаўчыць – усе маўчаць;</p>
<p>Ён – гаспадар, ён тут – галоўны.</p>
<p>Прайшоў Тацянін страх раптоўны,</p>
<p>Яна ідзе ўжо да дзвярэй</p>
<p>І адчыняе іх смялей...</p>
<p>Ды вецер, грукнуўшы дзвярыма,</p>
<p>Гасіць святло начное стаў,</p>
<p>Усіх чарцей пералякаў;</p>
<p>Анегін, бліснуўшы вачыма,</p>
<p>Устаў, і ўсе ўстаюць хутчэй,</p>
<p>Ідзе Онегін да дзьвярэй.</p>
<p> </p>
<p>XIX</p>
<p>І страшна, жутка ёй; імкліва</p>
<p>Яна хацела б уцякаць,</p>
<p>Але няможна: нецярпліва</p>
<p>Яна імкнецца закрычаць.</p>
<p>Дарэмна; грукае дзвярыма</p>
<p>Еўгені, і перад вачыма</p>
<p>Тых дзікіх прывідаў страшных</p>
<p>Стаіць яна – і рогат іх</p>
<p>Чуваць; і хобаты крывыя,</p>
<p>Хвасты хахлатыя, клыкі,</p>
<p>Крывавыя іх языкі,</p>
<p>Іх рогі, пальцы касцяныя,</p>
<p>Уся іх прагная сям’я</p>
<p>Паказвае: мая! мая!</p>
<p> </p>
<p>ХХ</p>
<p><i>Мая</i>! – сказаў Еўгені грозна.</p>
<p>Не стала раптам зграі ўсёй;</p>
<p>Засталіся ў цішы марознай</p>
<p>Дзяўчына наша, наш герой;</p>
<p>Онегін праваю рукою</p>
<p>Абняў Тацяну, за сабою</p>
<p>Вядзе яе ў зацішны кут,</p>
<p>На лаўку зь ёй садзіцца тут;</p>
<p>Вось: Вольга зь Ленскім уваходзіць, -</p>
<p>Святлом асветлены шалаш;</p>
<p>Кляне гасцей Онегін наш,</p>
<p>І злосна ён вачыма водзіць,</p>
<p>Руку над галавой узняў:</p>
<p>Тацяну дзікі жах скаваў.</p>
<p> </p>
<p>ХХІ</p>
<p>Узнікла сварка; вось Еўгені</p>
<p>Хапае доўгі нож, і ўраз</p>
<p>Забіты Ленскі; страшна цені</p>
<p>Гусцеюць; дзікі крык якраз</p>
<p>Прарэзаў цішу нечакана...</p>
<p>І прачынаецца Тацяна...</p>
<p>Ліецца праз акно святло;</p>
<p>Зара афарбавала шкло –</p>
<p>Марозам вытканыя ўзоры;</p>
<p>Імчыць, ляціць, не чуе ног,</p>
<p>Красуня Ольга на парог,</p>
<p>Святлей паўночнае Аўроры –</p>
<p>«Ну, – кажа, – раскажы ты мне,</p>
<p>Што бачыла сягоння ў сне?»</p>
<p> </p>
<p>XXII</p>
<p>Яна-ж сястры не заўважае,</p>
<p>У ложку з кнігаю ляжыць,</p>
<p>Старонкі кнігі тон гартае</p>
<p>І не адказвае—маўчыць.</p>
<p>Хоць і не мела кніга гэта</p>
<p>Прыемных выдумак паэта,</p>
<p>Ні мудрых думак, ні карцін.</p>
<p>Ды ні Віргілій, ні Расін,</p>
<p>Ні Скот, ні Байран, ні Сенека,</p>
<p>Ні нават Дамскіх Мод Журнал</p>
<p>Такі не выклікаў запал:</p>
<p>То быў, сябры, Мартын Задэка,</p>
<p>Адзін з галоўных мудрацоў</p>
<p>У справе тлумачэння сноў.</p>
<p> </p>
<p>XXIII</p>
<p>Аднойчы гэты твор змястоўны,</p>
<p>Глыбокіх ведаў мудры плён,</p>
<p>Завёз сюды купец вандроўны,</p>
<p>І ўрэшце для Тацяны ён</p>
<p>Яго з няпоўнаю Мальвінай</p>
<p>Пераступіў за тры з палцінай,</p>
<p>Узяўшы ў прыдачу за твор</p>
<p>Вясёлых баек поўны збор,</p>
<p>Ды Правапіс, дзве Петрыяды,</p>
<p>Ды Мармантэля трэці том.</p>
<p>Патрапіў так Задэка ў дом,</p>
<p>Тацяне ён свае парады</p>
<p>Дае штодня, з хвіліны той,</p>
<p>Ды спаць штоноч кладзецца з ёй.</p>
<p> </p>
<p>XXIV</p>
<p>Яе ўстрывожылі пачвары:</p>
<p>Як сон цяжкі ёй разгадаць?</p>
<p>Яна значэнне страшнай мары</p>
<p>У кнізе хоча адшукаць.</p>
<p>Тацяна ў змесце па парадку</p>
<p>Шукае гэткіх слоў адгадку:</p>
<p>Бор, бура, ведзьма, вецер, змрок,</p>
<p>Мядзведзь, мяцель, масток, млынок,</p>
<p>І іншае. Ды ўсе сумненні</p>
<p>Задэка вырашыць не змог:</p>
<p>Прарочыць сон ёй шмат трывог,</p>
<p>Прыгоды сумныя, здарэнні.</p>
<p>Яе пасля багата дзён</p>
<p>Яшчэ трывожыў таты сон.</p>
<p> </p>
<p>XXV</p>
<p>Ды вось багроваю рукою</p>
<p>Зара ад ранішніх далін</p>
<p>З агністым сонцам за сабою</p>
<p>Выводзіць свята імянін.</p>
<p>На ранку поўны весялосці</p>
<p>Дом Ларыных — да іх у госці</p>
<p>Суседзі едуць у вазках,</p>
<p>Кібітках, брычках і санях.</p>
<p>Ў прыхожай тлумная трывога;</p>
<p>У залі стрэч вясёлы смех,</p>
<p>Дзяўчат абдымкі, мосек брэх,</p>
<p>Шум, рогат, гоман ля парога,</p>
<p>Паклоны нізкія гасцей,</p>
<p>Карміліц крык і плач дзяцей.</p>
<p> </p>
<p>XXVI</p>
<p>З дзябёлай жонкаю на свята</p>
<p>Прыехаў тоўсты Пусцякоў;</p>
<p>Гваздзін прыехаў, пан багаты,</p>
<p>Уласнік бедных мужыкоў;</p>
<p>Скацініны, ужо сівыя,</p>
<p>А з імі дзеткі дарагія</p>
<p>Ад трыццаці да двух гадоў;</p>
<p>Франт павятовы Петушкоў;</p>
<p>Ды мой стрыечны брат Буянаў,</p>
<p>Той, што ў пуку і ў картузе</p>
<p>(Яго вы ведаеце ўсе)</p>
<p>І адстаўны дарадца Флянаў,</p>
<p>Стары пляткар і баламут,</p>
<p>Хабарнік, аб’ядала, шут.</p>
<p> </p>
<p>XXVII</p>
<p>З сям’ёй Панфіла Харлікова</p>
<p>Прыехаў і Трыке ў вазку,</p>
<p>З Тамбова, досціпны на слова,</p>
<p>У акулярах, парыку.</p>
<p>Француз сапраўдны, для Тацяны</p>
<p>Прывёз ён верш, усімі знаны</p>
<p>Гадоў з сямі альбо васьмі:</p>
<p>Réveillez-vous, belle endormie<sup><a href="#footnote-13">*************</a></sup>.</p>
<p>У старадаўнім альманаху</p>
<p>Надрукаваны той куплет;</p>
<p>Трыке, здагадлівы паэт,</p>
<p>Яго адтуль узяў без страху,</p>
<p>Адно заместа — belle<sup><a href="#footnote-14">**************</a></sup> Nina —</p>
<p>Паставіў belle Tatiana.</p>
<p> </p>
<p>XXVIII</p>
<p>І вось да іх з казарм вайсковых</p>
<p>Прыехаў ротны камандзір —</p>
<p>Надзея матак павятовых,</p>
<p>Паненак выспеўшых кумір;</p>
<p>Зайшоў... Ах, навіна якая!</p>
<p>Музыка будзе палкавая!</p>
<p>Яе паслаў палкоўнік сам,</p>
<p>Якая радасць будзе нам!</p>
<p>Дзяўчатам сёння баль жаданы!</p>
<p>Падалі есці. Пакрысе</p>
<p>За стол даўгі паселі ўсе,</p>
<p>Дзяўчаты селі ля Тацяны,</p>
<p>Мужчыны супраць — поўны стол;</p>
<p>Гудзе натоўп, як вулей пчол.</p>
<p> </p>
<p>XXIX</p>
<p>На момант сціхлі ўсе размовы:</p>
<p>За ежаю не да размоў,</p>
<p>Чуваць звон чарак, а не словы,</p>
<p>Ды гром талерак і нажоў.</p>
<p>Але ўзнялі, падпіўшы троху,</p>
<p>Усе агульную трывогу.</p>
<p>Ніхто не слухае, крычаць,</p>
<p>Чуваць і смех, і піск чуваць.</p>
<p>Тут дзверы Ленскі адчыняе,</p>
<p>А з ім Онегін. «Вось яны!» —</p>
<p>То словы Ларынай чутны.</p>
<p>Цясняцца госці, кожны дбае,</p>
<p>Як прымасціць дваіх сяброў</p>
<p>І месца саступіць гатоў.</p>
<p> </p>
<p>XXX</p>
<p>Іх садзяць проста супраць Тані,</p>
<p>Яна, як лань, уся дрыжыць.</p>
<p>Як тая зорка на світанні</p>
<p>Яна збялела; не глядзіць.</p>
<p>Агнём ёй сэрца закіпае;</p>
<p>Паветра грудзям не хапае;</p>
<p>Ёй прывітанні двух гасцей</p>
<p>Не чутны; слёзы ёй з вачэй</p>
<p>Не хлынуць ледзь; яна гатова</p>
<p>Згубіць прытомнасць назусім —</p>
<p>Ды воляй, розумам сваім</p>
<p>Стрымалася. Не больш, як слова</p>
<p>Праз зубы вымавіць змагла,</p>
<p>І не пакінула стала.</p>
<p> </p>
<p>ХХХІ</p>
<p>Еўгені наш не мог ніколі</p>
<p>Цярпець трагі-нервовых з’яў,</p>
<p>Ён, як гаворыцца, даволі</p>
<p>Іх на сваім вяку зазнаў.</p>
<p>Заўважыўшы пачуцці Тані,</p>
<p>Душы дзявочай парыванні,</p>
<p>На Ленскага ўзлаваўся ён,</p>
<p>У думках слаў яму праклён;</p>
<p>У сэрцы Ленскаму спагады</p>
<p>Няма, хай ведае паэт,</p>
<p>Яму адпомсціць ён, як след.</p>
<p>І, загадзя намеру рады,</p>
<p>Ён кпіў з усіх, каго ні знаў,</p>
<p>Усіх прысутных праклінаў.</p>
<p> </p>
<p>XXXII</p>
<p>Відаць, разгубленасць дзяўчыны</p>
<p>Ён не адзін прыкмеціць мог,</p>
<p>Ды ўсіх у гэтыя хвіліны</p>
<p>Цікавіў больш за ўсё пірог</p>
<p>(На жаль крыху саленаваты);</p>
<p>Між тым на стол, як скарб багаты,</p>
<p>Нясуць між трэцім і другім,</p>
<p>Цымлянскае, а ўслед за ім</p>
<p>Даўгія, вузкія бакалы,</p>
<p>Якраз, як стан прывабны твой</p>
<p>Зізі, крыштал душы маёй,</p>
<p>Фіял кахання найтрывалы,</p>
<p>Табе я прысвячаў свой спеў</p>
<p>І ад цябе не раз хмялеў!</p>
<p> </p>
<p>ХХХІІІ</p>
<p>Ляціць з бутэлькі часам гэтым</p>
<p>Вільготны корак; і віно</p>
<p>Шыпіць; і выступіць з куплетам</p>
<p>Намеркаваўшыся даўно,</p>
<p>Трыке ўстае; паважна вокам</p>
<p>Гасцей абвёў; яны ў глыбокім</p>
<p>Маўчанні ўсе. Неназнарок</p>
<p>Трыке, трымаючы лісток,</p>
<p>Запеў фальшыва. Чуе крыкі</p>
<p>І воплескі прысутных ён;</p>
<p>Яму Тацяна шле паклон;</p>
<p>Паэт-жа просты, хоць вялікі,</p>
<p>За Таню першы чарку п’е</p>
<p>І ёй куплет перадае.</p>
<p> </p>
<p>XXXIV</p>
<p>Пайшлі прыветы, пажаданні;</p>
<p>Як да Еўгенія чарга</p>
<p>Дайшла, то млосны выгляд Тані,</p>
<p>Яе самотная туга,</p>
<p>Яе разгубленасць і стома</p>
<p>Кранулі юнака, вядома:</p>
<p>Ён моўчкі пакланіўся ёй.</p>
<p>Але чамусьці позірк той</p>
<p>Ласкавым здаўся, як ніколі.</p>
<p>Ці сапраўды ён спачуваў,</p>
<p>Ці проста так пажартаваў,</p>
<p>Свядома, альбо мімаволі, —</p>
<p>Але ласкавым позірк быў:</p>
<p>Дзяўчыны сэрца ажывіў.</p>
<p> </p>
<p>XXXV</p>
<p>Натоўп, пакінуўшы застолле,</p>
<p>Ў суседні ціснецца пакой:</p>
<p>З вулля прынаднага на поле</p>
<p>Вось так ляціць пчаліны рой.</p>
<p>Сапе, здаволены абедам,</p>
<p>Сусед перад сваім суседам;</p>
<p>Жанчыны ўсе — пры камінку;</p>
<p>Дзяўчаты шэпчуцца ў кутку;</p>
<p>Сталы зялёныя гатовы:</p>
<p>Завуць карцёжнікаў ліхіх,</p>
<p>Бастон і ломбер — для старых,</p>
<p>І віст — таксама, вечна новы.</p>
<p>Скрозь аднастайныя відны</p>
<p>Нуды і прагнасці сыны.</p>
<p> </p>
<p>XXXVI</p>
<p>І восем робертаў згулялі</p>
<p>Героі віста — восем раз</p>
<p>Яны і месцы ўжо мянялі —</p>
<p>І чай нясуць. Люблю свой час</p>
<p>Я вызначаць абедам, чаем,</p>
<p>Вячэрай. Час мы вызначаем</p>
<p>У вёсцы лепшаю з прыкмет:</p>
<p>Наш страўнік — верны наш брэгет;</p>
<p>Я тут у дужках заўважаю,</p>
<p>Што згадваю ў сваіх радках</p>
<p>Я вельмі часта аб пірах,</p>
<p>Пра стравы розныя спяваю,</p>
<p>Як ты, праслаўлены Омір,</p>
<p>Ты, трыццаці вякоў кумір!</p>
<p> </p>
<p>XXXVII, XXXVIII, XXXIX</p>
<p>Але прынеслі чай. Дзяўчаты</p>
<p>За сподачкі ўзяліся ледзь —</p>
<p>Ды тут пачуліся раскаты</p>
<p>Музыкі; загрымела медзь.</p>
<p>Узрушаны музыкі громам,</p>
<p>Забыўшы шклянку чаю з ромам,</p>
<p>Парыс вакольных гарадкоў,</p>
<p>Вальсуе з Ольгай Петушкоў,</p>
<p>З Тацянай Ленскі, Харлікову,</p>
<p>Нявесту пераспелых лет,</p>
<p>Бярэ тамбоўскі мой паэт,</p>
<p>Буянаў кружыць Пусцякову,</p>
<p>У залу высыпалі ўсе,</p>
<p>Баль зіхаціць ва ўсёй красе.</p>
<p> </p>
<p>ХL</p>
<p>З пачатку гэтага рамана</p>
<p>(У сшытку першым) я на жаль</p>
<p>Не змог, па прыкладу Альбана,</p>
<p>Вам апісаць сталічны баль;</p>
<p>Мяне ўспаміны захапілі,</p>
<p>Я згадваць стаў кахання хвілі</p>
<p>І ножкі дамскія ў радках.</p>
<p>Па вашых вузенькіх слядах,</p>
<p>О, ножкі! Больш блудзіць мне годзе!</p>
<p>Не вернецца юнацтва, не,</p>
<p>Пара за справы брацца мне,</p>
<p>Са словам час мне жыць у згодзе,</p>
<p>Даволі пяты сшытак свой</p>
<p>Засмечваць рознаю лухтой.</p>
<p> </p>
<p>ХLI</p>
<p>І аднастайны і імклівы,</p>
<p>Як малады жыцця віхор,</p>
<p>Выносіць вальс — віхор шумлівы —</p>
<p>За парай пару на прастор.</p>
<p>Онегін Ольгу запрашае,</p>
<p>Адпомсціць Ленскаму жадае</p>
<p>Сягоння ён. Хвілінай той</p>
<p>Ён кружыцца імкліва з ёй,</p>
<p>Пасля на месца праважае,</p>
<p>Размову з ёю там вядзе,</p>
<p>А потым праз хвіліны дзве</p>
<p>На вальс той самы запрашае;</p>
<p>Усе ў здзіўленні. Ленскі сам</p>
<p>Не верыць больш сваім вачам.</p>
<p> </p>
<p>XLII</p>
<p>Мазурка грымнула. Бывала,</p>
<p>Калі грымеў мазуркі гром,</p>
<p>У гулкай зале ўсё скакала,</p>
<p>Усё хадзіла хадуном,</p>
<p>Трашчаў паркет, дрыжалі рамы</p>
<p>Цяпер не тое — мы, як дамы,</p>
<p>Па зале кружым на насках.</p>
<p>Але па вёсках, гарадах</p>
<p>Яшчэ мазурка захавала</p>
<p>Усё ад даўняе красы:</p>
<p>Падскокі, прысадкі, вусы —</p>
<p>Усё як след; змяніла мала</p>
<p>Іх мода часу, наш тыран,</p>
<p>Няшчасце новых расіян!</p>
<p> </p>
<p>XLII. XLIV</p>
<p>Буянаў, брацец мой рухавы,</p>
<p>Герою нашаму падвёў</p>
<p>Тацяну з Ольгаю — і жвава</p>
<p>Онегін з Ольгаю пайшоў;</p>
<p>Па зале кружыць з ёй нядбала,</p>
<p>На вуха словы мадрыгала</p>
<p>Пяшчотна шэпча наш герой,</p>
<p>Руку паціху цісне ёй.</p>
<p>Зрабіўся твар яе ружовым</p>
<p>Ад захаплення. Мой паэт</p>
<p>Прыкмеціў гэта ўсё, як след;</p>
<p>У абурэнні найсуровым</p>
<p>Чакае перапынку ён</p>
<p>І Ольгу кліча ў катыльён.</p>
<p> </p>
<p>XLV</p>
<p>Ёй нельга. Што? Яна не можа?</p>
<p>Так, слова Ольга ўжо дала</p>
<p>Онегіну. О божа, божа!</p>
<p>Што чуе ён? Яна магла...</p>
<p>Як верыць? Ледзь яшчэ з пялюшак,</p>
<p>А знае звычаі вяртушак,</p>
<p>А хітрасць іх у ёй відна!</p>
<p>Ужо і здраджвае яна!</p>
<p>Не здольны вытрымаць удара</p>
<p>І род жаночы кленучы,</p>
<p>Імчыць дадому ўжо ўначы</p>
<p>Мой Ленскі. Пісталетаў пара,</p>
<p>Дзве кулі — толькі і ўсяго —</p>
<p>І вырашыцца лёс яго.</p>
<p> </p>
<h3><a id="chapter7"></a>ГЛАВА ШОСТАЯ</h3>
<p> </p>
<div class="EPIGRAPH">
<p>Lá sotto i giorni nubilosi e brevi,</p>
<p>Nasce una gente a cui ‘l morir non dole</p>
<p class="sign">Petrarka<sup><a href="#footnote-15">***************</a></sup></p>
</div>
<div class="CLEAR"></div>
<p> </p>
<p>I</p>
<p>Онегін наш, хвілінай тою,</p>
<p>Заўважыўшы, што знік паэт,</p>
<p>Ізноў ахоплены тугою,</p>
<p>Зяхаў, адпомсціўшы як след.</p>
<p>З ім побач Ольга пазяхала,</p>
<p>Вачыма Ленскага шукала,</p>
<p>Яе бясконцы катыльён</p>
<p>Злаваў нібы пакутны сон.</p>
<p>Ён скончыўся. Вячэра. Стома.</p>
<p>Гасцям пара адпачываць,</p>
<p>Ім сцелюць, укладаюць спаць;</p>
<p>А наш герой усім, вядома,</p>
<p>Прыемных пажадаўшы сноў,</p>
<p>Адзін паехаў спаць дамоў.</p>
<p> </p>
<p>ІІ</p>
<p>Заціхла ўсе парой начною:</p>
<p>Храпе дзябёлы Пусцякоў</p>
<p>З дзябёлай жонкаю сваёю.</p>
<p>Гваздзін, Буянаў, Петушкоў</p>
<p>І Флянаў, не зусім здаровы,</p>
<p>На крэслах месцяцца ў сталовай.</p>
<p>Мосье Трыке спіць у кутку</p>
<p>У старамоднім каўпаку.</p>
<p>Ў пакоях Ольгі і Тацяны</p>
<p>Дзяўчаты ўсе спавіты сном.</p>
<p>Адна, самотна пад акном,</p>
<p>У промнях ціхае Дыяны,</p>
<p>Тацяна бедная не спіць</p>
<p>І ў поле цёмнае глядзіць.</p>
<p> </p>
<p>ІІІ</p>
<p>Яго з’яўленнем нечаканым,</p>
<p>Вачэй пяшчотай дарагой,</p>
<p>І дзіўным з Ольгаю раманам</p>
<p>Да глыбіні душы сваёй</p>
<p>Яна прасякнута; нічога</p>
<p>Не можа зразумець; трывога</p>
<p>Балюча цісне сэрца ёй</p>
<p>Тугі халоднаю рукой;</p>
<p>Наперадзе, нібы магіла,</p>
<p>Ёй бездань чорная відна...</p>
<p>«Загіну, — думае яна, —</p>
<p>Ды гібель ад яго мне міла.</p>
<p>Не крыўдна мне: што крыўдаваць?</p>
<p>Не можа ён мне шчасце даць». —</p>
<p> </p>
<p>IV</p>
<p>Далей, далей вяду свой твор я!</p>
<p>Асоба новая заве.</p>
<p>Вёрст пяць ад вёскі Краснагор’я,</p>
<p>Маёнтка Ленскага, жыве,</p>
<p>Як той мудрэц на адзіноце,</p>
<p>З суседзямі ў маўклівай згодзе,</p>
<p>Зарэцкі, некалі буян,</p>
<p>Карцёжнай шайкі атаман,</p>
<p>Трыбун і звадыяш тракцірны,</p>
<p>Цяпер-жа сябра залаты,</p>
<p>Сямейства бацька халасты</p>
<p>І уладар маёнтка мірны,</p>
<p>Сумленны, нават, чалавек:</p>
<p>Так выпраўляецца наш век!</p>
<p> </p>
<p>V</p>
<p>Бывала свет, мы сведчым гэта,</p>
<p>Яго адвагу выхваляў:</p>
<p>У туз ён, праўда, з пісталета</p>
<p>На дваццаць крокаў патрапляў,</p>
<p>І то сказаць, і ў часе боя</p>
<p>Праслыў Зарэцкі за героя,</p>
<p>З каня зваліўся смела ён,</p>
<p>І, п’яны, трапіў у палон,</p>
<p>Як дарагі залог французам!</p>
<p>Навейшы Рэгул, быў гатоў</p>
<p>У бойку кінуцца ён зноў,</p>
<p>У бойку з чаркаю і тузам,</p>
<p>Каб кожным ранкам у Веры</p>
<p>Піць на павер бутэлькі тры.</p>
<p> </p>
<p>VI</p>
<p>Бывала, кпіць умеў пацешна</p>
<p>Над дурнямі Зарэцкі наш,</p>
<p>Разумнага абводзіў смешна</p>
<p>Ён, як сапраўдны звадыяш,</p>
<p>Хоць і яму такія штукі</p>
<p>Не абыйшліся без навукі,</p>
<p>Хоць давялося быць не раз</p>
<p>У дурнях і яму якраз.</p>
<p>Ён мог вясёла паспрачацца,</p>
<p>Адказ тупы, дасціпны даць,</p>
<p>У пэўны момант памаўчаць,</p>
<p>У пэўны момант раззлавацца,</p>
<p>Сяброў пазводзіць маладых,</p>
<p>Давесці да дуэлі іх,</p>
<p> </p>
<p>VII</p>
<p>Альбо прывесці іх да я згоды,</p>
<p>Каб павячэраць мірна ўтрох;</p>
<p>Хлуснёй і жартам ён заўсёды</p>
<p>Іх абняславіць потым мог.</p>
<p>Sed alia tempora!<sup><a href="#footnote-16">****************</a></sup> Рухавасць,</p>
<p>Дасціпнасць жартаў, думак жвавасць</p>
<p>Міне з юнацкаю парой.</p>
<p>Як я сказаў, Зарэцкі мой,</p>
<p>У цень чаромхаў і акацый</p>
<p>Ад бур схаваўся пад канец,</p>
<p>Жыве самотна, як мудрэц,</p>
<p>Капусту росціць, як Гарацый,</p>
<p>Выводзіць качак і гусей</p>
<p>І вучыць грамаце дзяцей.</p>
<p> </p>
<p>VIII</p>
<p>Ён не дурны быў; і Еўгені,</p>
<p>Хоць сэрца ў ім не паважаў,</p>
<p>Яго аб людзях уяўленні</p>
<p>Любіў, з ім часта разважаў.</p>
<p>За шчырай гутаркай, бывала,</p>
<p>Любіў ён стрэцца з ім, і мала</p>
<p>Цяпер здзівіўся ад таго,</p>
<p>Што ўбачыў раніцай яго.</p>
<p>А той, аддаўшы прывітанне,</p>
<p>Змяніў ураз размовы тон,</p>
<p>Паважна ад паэта ён</p>
<p>Падаў Онегіну пасланне.</p>
<p>Каля акна Онегін стаў,</p>
<p>Пасланне тое прачытаў.</p>
<p> </p>
<p>ІХ</p>
<p>То выклік быў прыстойны, горды.</p>
<p>Кароткі выклік ці <i>картэль</i>.</p>
<p>То Ленскі, у намеры цвёрды,</p>
<p>Яго паклікаў на дуэль.</p>
<p>Онегін з першага імкнення,</p>
<p>Паслу такога даручэння,</p>
<p>Без запытанняў, лішніх слоў,</p>
<p>Сказаў, што ён <i>заўжды гатоў</i>.</p>
<p>Яму не трэба тлумачэнні;</p>
<p>Пасол застацца не жадаў,</p>
<p>Бо меў багата хатніх спраў,</p>
<p>І вышаў; але, мой Еўгені,</p>
<p>Застаўшыся ў цішы сваёй,</p>
<p>Быў нездаволены сабой.</p>
<p> </p>
<p>Х</p>
<p>І след яму: і вельмі строга</p>
<p>Разважыўшы, ён зразумеў,</p>
<p>Што нарабіў памылак многа:</p>
<p>Па-першае, правоў не меў</p>
<p>Учора ён глуміцца жартам</p>
<p>Над пачуццём, павагі вартым.</p>
<p>А па-другое, хай паэт</p>
<p>Блазнуе ў восемнаццаць лет,</p>
<p>Яно дазволена паэту.</p>
<p>Еўгені Ленскага любіў,</p>
<p>Трымацца ён павінен быў,</p>
<p>Не лічачыся з думкай свету,</p>
<p>Мужчынай, а не хлапчуком,</p>
<p>А не задзёрыстым байцом.</p>
<p> </p>
<p>XI</p>
<p>Павінен быў ён ведаць гэта,</p>
<p>А не ашчэрвацца, як звер;</p>
<p>І абяззброіць ён паэта</p>
<p>Павінен быў. Але цяпер</p>
<p>Еўгені часу ўжо не мае...</p>
<p>«Цяпер, — ён гэтак разважае, —</p>
<p>За справу ўзяўся дуэліст,</p>
<p>Стары пляткар і скандаліст...</p>
<p>Не страшна дуэліста слова.</p>
<p>Вядома, грош яму цана;</p>
<p>Ды шэпт, ды рогат, ды мана...»</p>
<p>І думка пэўная гатова!</p>
<p>Павінны мы лічыцца з тым!</p>
<p>Вось свет трымаецца на чым!</p>
<p> </p>
<p>XII</p>
<p>Паэт чакае нецярпліва,</p>
<p>Кіпіць варожасцю паэт;</p>
<p>І вось адказ прывёз імкліва</p>
<p>Ягоны гаваркі сусед.</p>
<p>Паэт здаволен, безумоўна!</p>
<p>Баяўся ён, што мог раптоўна</p>
<p>Онегін выклік палічыць</p>
<p>За жарт і гэтым адхіліць</p>
<p>Свае ад пісталета грудзі.</p>
<p>Цяпер ляжыць ім шлях адзін:</p>
<p>Сяброў чакае заўтра млын,</p>
<p>Дзе кожны па другому будзе</p>
<p>Смяротны пачынаць агонь</p>
<p>І цэліцца ў нагу ці ў скронь.</p>
<p> </p>
<p>XIII</p>
<p>Рашыўшы сэрца перайначыць,</p>
<p>Наш Ленскі доўга не жадаў</p>
<p>Перад дуэллю Ольгу бачыць,</p>
<p>І ўсё на сонца пазіраў.</p>
<p>Рукой махнуўшы пад паследак,</p>
<p>Ён апынуўся у суседак.</p>
<p>Хацеў прыездам наш юнак</p>
<p>Збянтэжыць Ольгу, ды аднак</p>
<p>Другая вынікла падзея:</p>
<p>Насустрач выбегла яна,</p>
<p>Нібы гарэзная вясна,</p>
<p>Нібы крылатая надзея,</p>
<p>Каб прывітаць яго хутчэй,</p>
<p>Якраз такая, як раней.</p>
<p> </p>
<p>XIV</p>
<p>«Чаму вы рана зніклі ўчора?»</p>
<p>Пытанне Ольга задала.</p>
<p>І ўраз яго былое гора</p>
<p>Забылася, туга прайшла.</p>
<p>І знікла даўняя пакута,</p>
<p>І злоснай рэўнасці атрута</p>
<p>Перад пяшчотнасцю такой,</p>
<p>Перад гарэзнаю душой!..</p>
<p>Глядзіць ён, поўны захаплення;</p>
<p>Яго кахаюць — бачыць ён,</p>
<p>Сабе самому шле праклён,</p>
<p>Прасіць гатовы прабачэння,</p>
<p>Ад шчасця не знаходзіць слоў</p>
<p>І ўжо амаль зусім здароў.</p>
<p> </p>
<p>XV. XVI. XVII</p>
<p>Зноў Ленскі бачыць вобраз мілы,</p>
<p>Зноў перад Ольгаю сваёй</p>
<p>Сядзіць, але не мае сілы</p>
<p>Учорашняе ўспомніць ёй;</p>
<p>Ён думае; «дзяўчыны долю</p>
<p>Ахоўваць буду, не дазволю,</p>
<p>Каб спакушалі сэрца ёй</p>
<p>А ні ўздыханнем, ні хвальбой;</p>
<p>Каб мог чарвяк атрутны, едкі</p>
<p>Лілеі падтачыць сцяблі;</p>
<p>Каб, ледзь расцвіўшы, ўжо маглі</p>
<p>Двухрэйкавыя гінуць кветкі».</p>
<p>І гэтым ён сцвярджаў, сябры:</p>
<p>Страляцца буду на зары.</p>
<p> </p>
<p>XVIII</p>
<p>Каб ведаў ён, якая рана</p>
<p>Тацяны сэрцайка пякла!</p>
<p>Каб толькі ведала Тацяна,</p>
<p>Каб толькі знаць яна магла,</p>
<p>Што заўтра мае быць няўхільны</p>
<p>Бой у сяброў за склеп магільны,</p>
<p>Магчыма, што яе любоў</p>
<p>Іх прывяла б да згоды зноў!</p>
<p>Ды пачуцця яе такога</p>
<p>Ніхто, вядома, знаць не знаў.</p>
<p>Еўгені наш пра ўсё маўчаў;</p>
<p>А Таню мучыла трывога;</p>
<p>Вось толькі няня знаць магла,</p>
<p>Ды не здагадлівай была.</p>
<p> </p>
<p>XIX</p>
<p>Наш Ленскі — сумны і маўклівы,</p>
<p>Ці зноў — вясёлы, гаваркі, —</p>
<p>Не дзіўна — музы сын шчаслівы,</p>
<p>Зазначым мы, заўжды такі.</p>
<p>Садзіўся ён за клавікорды,</p>
<p>І спрабаваў адны акорды;</p>
<p>На Ольгу гледзячы, юнак</p>
<p>Шаптаў: шчаслівы я? ці так?</p>
<p>Ды позна; ехаць час. І сэрца,</p>
<p>Учуўшы ростань, ад тугі,</p>
<p>Як закавана ў ланцугі,</p>
<p>Вось-вось на часткі разарвецца.</p>
<p>У вочы любай глянуў ён.</p>
<p>«Што з вамі?» — Так. — і выбег вон.</p>
<p> </p>
<p>XX</p>
<p>Дамоў прыехаў, пісталеты</p>
<p>Праверыў ён, пасля паклаў</p>
<p>Ізноў у скрыню іх, раздзеты</p>
<p>Пры свечцы Шылера чытаў;</p>
<p>Ды вобраз перад ім адзіны</p>
<p>Лунае ў гэтыя хвіліны,</p>
<p>Жаданай вабячы красой —</p>
<p>То вобраз Ольгі маладой.</p>
<p>Владзімір кнігу забывае,</p>
<p>Бярэ пяро; радкі яго</p>
<p>У славу вобраза таго</p>
<p>Гучаць і льюцца. Іх чытае</p>
<p>Паэт, забыўшы ўсё амаль,</p>
<p>Як Дэльвіг, трапіўшы на баль.</p>
<p> </p>
<p>XXI</p>
<p>Радкі натхнёныя ўцалелі;</p>
<p>Я захаваў іх; вось яны:</p>
<p>«Куды, куды вы адляцелі,</p>
<p>Дні залатой маёй вясны?</p>
<p>Што дзень наступны мне гатовіць?</p>
<p>Яго дарэмна позірк ловіць,</p>
<p>Глыбока ў змрок схаваны ён.</p>
<p>Дарэмна: ёсць адзін закон.</p>
<p>Ці я загіну пад стралою,</p>
<p>А ці яна мяне міне,</p>
<p>Няхай: у дзейнасці і у сне</p>
<p>Усё змяняецца чаргою;</p>
<p>Благаславі і дзень турбот,</p>
<p>Благаславен начы прыход.</p>
<p> </p>
<p>XXIІ</p>
<p>Зноў ранак выблісне прыгожы</p>
<p>І заіскрыцца дзень вакол;</p>
<p>А я — яго не ўбачу, можа.</p>
<p>Сышоўшы ў таямнічы дол.</p>
<p>І памяць юнага паэта</p>
<p>Павольная паглыне Лета.</p>
<p>Забудзе свет мяне; а ты.</p>
<p>Ці прыдзеш, дзева пекнаты,</p>
<p>Слязу праліць над ранняй урнай</p>
<p>І думаць: ён мяне кахаў.</p>
<p>Ён мне адзінай прысвячаў</p>
<p>Маркотны свет душы віхурнай!..</p>
<p>Жаданы, шчыры вобраз мой,</p>
<p>Прыдзі, прыдзі: навек я твой!..»</p>
<p> </p>
<p>XXIII</p>
<p>Пісаў ён <i>цьмяна і таемна</i></p>
<p>(Што рамантызмам мы завем,</p>
<p>Хоць, праўду кажучы, дарэмна...</p>
<p>Лепш гэтых не кранацца тэм).</p>
<p>Ён перад самаю зарою</p>
<p>На стол схіліўся галавою,</p>
<p>Заснуў на слове <i>ідэал</i>,</p>
<p>Выдаткаваўшы ўвесь запал;</p>
<p>Прыемным сном сваю трывогу</p>
<p>Ледзь адагнаў, — ужо сусед</p>
<p>Ідзе ў маўклівы габінет</p>
<p>І кліча Ленскага з парогу:</p>
<p>«Пара ўжо: сем. Нам ехаць час.</p>
<p>Онегін зачакаўся нас».</p>
<p> </p>
<p>XXIV</p>
<p>Ды памыляўся ён: Еўгені</p>
<p>Спаў мёртвым сном у гэты час.</p>
<p>Ужо начы радзеюць цені</p>
<p>І певень кліча ў трэці раз;</p>
<p>Онегін спіць сабе глыбока.</p>
<p>Вось сонца коціцца высока</p>
<p>І пералётная мяцель</p>
<p>І ззяе, і віецца; Лель</p>
<p>Еўгенія не пакідае,</p>
<p>Над ім яшчэ лунае сон.</p>
<p>Прачнуўся неўзабаве ён,</p>
<p>У бок фіранку адкідае;</p>
<p>Глядзіць — і бачыць, што пара</p>
<p>Даўно ўжо кіраваць з двара.</p>
<p> </p>
<p>XXV</p>
<p>Ён хутка звоніць. Прыбягае</p>
<p>Слуга француз Гільо. Свае</p>
<p>Ён справы загадзя ўжо знае —</p>
<p>Халат, бялізну падае.</p>
<p>Пачаў Онегін апранацца,</p>
<p>Гільо ў дарогу рыхтавацца</p>
<p>Сказаў — і зброю ўзяць з сабой,</p>
<p>І ўсё, што ў скрыні баявой.</p>
<p>Гатовы санкі бегавыя.</p>
<p>Ён сеў, ён шпарка паімчаў.</p>
<p>Вось млын. Гільо ён загадаў</p>
<p><i>Лепажа</i> вырабы страшныя</p>
<p>Узяць, а коням даць спачыць</p>
<p>У полі, дзе дубок стаіць.</p>
<p> </p>
<p>XXVI</p>
<p>І нецярплівы і суровы</p>
<p>Даўно ўжо Ленскі іх чакаў;</p>
<p>Між тым, механік наш вясковы,</p>
<p>Зарэцкі жорны асуджаў.</p>
<p>Онегін просіць прабачэння.</p>
<p>«Дзе-ж, — запытаў не без здзіўлення</p>
<p>Зарэцкі, — дзе ваш секундант?»</p>
<p>Ў дуэлях класік і педант,</p>
<p>Дакладнасцю здзіўляў ён многіх,</p>
<p>І чалавека распластаць</p>
<p>Не проста мог ён дазваляць,</p>
<p>А ў правілах мастацтва строгіх</p>
<p>І звычай помнячы былы</p>
<p>(За гэта варты ён хвалы).</p>
<p> </p>
<p>XXVII</p>
<p>«Мой секундант? Вы не знаёмы?</p>
<p>Monsieur Guilliot хоць ён у нас</p>
<p>Не вельмі чалавек вядомы,</p>
<p>Ды выбар мой не здзівіць вас,</p>
<p>Хоць, можа быць, і не захопіць, —</p>
<p>Ён, слоў няма, сумленны хлопец».</p>
<p>Зарэцкі змоўк, замармытаў.</p>
<p>Опегін Ленскага спытаў:</p>
<p>«Пайшлі?» — і ўперад рушыў лена.</p>
<p>— Пайшлі, — сказаў паэт. Ідуць</p>
<p>За млын. Пакуль згавор вядуць</p>
<p>Зарэцкі і <i>хлапец сумленны</i> —</p>
<p>(Ім трэба ўсе абмеркаваць).</p>
<p>Маўкліва ворагі стаяць.</p>
<p> </p>
<p>XXVIII</p>
<p>Маўкліва! Ці даўно гулялі</p>
<p>Удвух шчаслівыя сябры?</p>
<p>Адны іх думкі хвалявалі,</p>
<p>Адны і справы, і піры.</p>
<p>Часы юнацкай весялосці!</p>
<p>У спадчыннай, нібыта, злосці,</p>
<p>На ўсё забыўшыся, яны</p>
<p>Цяпер стаяць каля труны...</p>
<p>Пракляўшы свой запал ваяцкі,</p>
<p>Ці не ўсміхнуцца-б разам ім,</p>
<p>Ці не адкінуць назусім</p>
<p><i>Лепажа</i> жудасныя цацкі?..</p>
<p>Хлуслівым гонарам цяпер</p>
<p>Скаваны шчыры іх намер.</p>
<p> </p>
<p>XXIX</p>
<p>Вось пісталеты ўжо мільгнулі.</p>
<p>Грыміць аб шомпал малаток.</p>
<p>У ствол гранёны ўбіты кулі</p>
<p>І цокнуў першы раз курок.</p>
<p>На полку порах шэраваты</p>
<p>Паціху сыплецца. Зубчаты</p>
<p>З курком на ўзводзе крэмень зноў.</p>
<p>Гільо нясмела адышоў</p>
<p>За пень. Онегін, Ленскі разам</p>
<p>Кідаюць на зямлю плашчы.</p>
<p>І крокаў трыццаць два, лічы,</p>
<p>Зарэцкі ім адвёў тымчасам,</p>
<p>Сяброў развёў на крайні след,</p>
<p>І кожны ўзяў свой пісталет.</p>
<p> </p>
<p>XXX</p>
<p>«Сыходзьцеся».</p>
<p>І немінуча</p>
<p>Не целячыся, пачалі</p>
<p>Яны сыходзіцца рашуча, —</p>
<p>Чатыры крокі перайшлі,</p>
<p>Маўкліва, цвёрдаю хадою.</p>
<p>Тады Еўгені сваю зброю,</p>
<p>Не кідаючы наступаць,</p>
<p>Стаў першы ціха падымаць.</p>
<p>Вось крокаў пяць яшчэ ступілі</p>
<p>Два ворагі. У гэты час</p>
<p>Стаў Ленскі цэліць — ды якраз</p>
<p>Онегін стрэліў... І прабілі</p>
<p>Часы астатнія: паэт,</p>
<p>Свой ураніўшы пісталет,</p>
<p> </p>
<p>XXXI</p>
<p>Кладзе на грудзі ціха рукі,</p>
<p>У затуманеных вачах</p>
<p>Пячаць смяротная, без мукі.</p>
<p>Ён падае. Так у гарах,</p>
<p>Пад сонцам ззяючы, спаўзае</p>
<p>З вяршыні глыба снегавая.</p>
<p>Абліты холадам, ураз</p>
<p>Падбег Онегін, доўгі час</p>
<p>Глядзіць і кліча... сэнсу мала:</p>
<p>Скасіў яго смяротны ўдар —</p>
<p>Загінуў малады пясняр!</p>
<p>Дыхнула бура, кветка звяла,</p>
<p>Заўчасна звяла на зары...</p>
<p>Няма ўжо Ленскага, сябры!</p>
<p> </p>
<p>XXXII</p>
<p>Ён камянеў; таемна-цьмянай</p>
<p>Была пячаць яго чала.</p>
<p>Прабіты куляй грудзі; рана</p>
<p>Крывёй дымілася, цякла.</p>
<p>Таму назад адно імгненне</p>
<p>У сэрцы білася натхненне,</p>
<p>Надзея, гонар і любоў.</p>
<p>Цвіло жыццё, кіпела кроў;</p>
<p>Там, як у доме апусцелым,</p>
<p>Забіты вокны крыжам белым</p>
<p>Закрэслены. Усё як след.</p>
<p>А гаспадыня? Знік і след.</p>
<p> </p>
<p>XXXIII</p>
<p>Прыемна эпіграмай злоснай</p>
<p>Вам ворага увесці ў злосць;</p>
<p>Стаіць ён перад люстрам грозна —</p>
<p>Усё як трэба: рогі ёсць,</p>
<p>І ён глядзіць на іх з дакорам —</p>
<p>Пазнаць сябе самога сорам;</p>
<p>Ды прыямней, сябры мае,</p>
<p>Калі сябе ён пазнае!</p>
<p>А прыямней яшчэ, маўкліва,</p>
<p>Яму сумленна рыхтаваць</p>
<p>Труну, на трыццаць крокаў стаць</p>
<p>І ў грудзі цэліцца цярпліва.</p>
<p>А каб забіць яго — у тым</p>
<p>Прыемнага няма зусім.</p>
<p> </p>
<p>XXXIV</p>
<p>А што, як друг загіне часам,</p>
<p>Забіты вашаю рукой,</p>
<p>Які пагардлівым адказам</p>
<p>Ці іншай дробяззю якой</p>
<p>Змог вас зняважыць нечакана,</p>
<p>Ці, нават, сам, усхвалявана,</p>
<p>Вас горда выклікаў на бой,</p>
<p>Скажыце: вашаю душой</p>
<p>Якое пачуццё кіруе,</p>
<p>Калі маўкліва на зямлі</p>
<p>Ляжыць таварыш ваш, калі</p>
<p>Ён камянее і не чуе</p>
<p>Ні вашай роспачы, ні слоў,</p>
<p>Хоць клічаце вы зноў і зноў?</p>
<p> </p>
<p>XXXV</p>
<p>Тугой ахоплены Еўгені,</p>
<p>Рукой сціскае пісталет,</p>
<p>Глядзіць на Ленскага ў зняменні.</p>
<p>«Ну, што-ж? памёр», — сказаў сусед.</p>
<p>Памёр!.. Бязлітаснае слова</p>
<p>Забойцу прыгняло сурова,</p>
<p>Онегін клікаць слуг ідзе.</p>
<p>На сані Ленскага кладзе</p>
<p>Зарэцкі — скарб свой зледзянелы.</p>
<p>Дамоў вязе ён скарб страшны.</p>
<p>І труп пачуўшы, скакуны</p>
<p>Храпуць і б’юцца, пенай белай</p>
<p>Пакрыты цуглі, — да сяла</p>
<p>Імчацца коні, як страла.</p>
<p> </p>
<p>XXXVI</p>
<p>Шкада паэта маладога,</p>
<p>Сябры! — у росквіце надзей,</p>
<p>Яшчэ не здзейсніўшы нічога,</p>
<p>Пакінуў ён зямлю, людзей,</p>
<p>Завяў! Дзе палкае натхненне,</p>
<p>Дзе чыстае душы імкненне,</p>
<p>Пачуццяў, думак маладых,</p>
<p>Высокіх, кволых, дарагіх?</p>
<p>Дзе нецярплівае каханне,</p>
<p>І прага вершаў, працы, кніг,</p>
<p>І баязлівасць спраў благіх,</p>
<p>Дзе мары ўзнёслай парыванне,</p>
<p>Ты, што лунала над зямлёй,</p>
<p>Ты, сон паэзіі святой!</p>
<p> </p>
<p>XXXVII</p>
<p>Магчыма, для дабра людскога</p>
<p>Ці славы нарадзіўся ён;</p>
<p>І спеў паэта маладога</p>
<p>Умяць магутны, гулкі звон</p>
<p>Мог у стагоддзях. Мо’ паэта</p>
<p>Чакала на вышынях света</p>
<p>За ўсіх вышэйшая ступень,</p>
<p>А мо’ яго пакутны цень</p>
<p>У цёмны дол панёс з сабою</p>
<p>Слоў таямніцу, і для нас</p>
<p>Загінуў песень мудры сказ,</p>
<p>Слоў таямніца — пад зямлёю:</p>
<p>Не дойдзе да натхнёных слоў</p>
<p>Гімн пакаленняў і вякоў.</p>
<p> </p>
<p>XXXVIII. XXXIX</p>
<p>А можа б так: яго чакала</p>
<p>Пустая доля без акрас.</p>
<p>На ўсё забыўся-б ён нядбала,</p>
<p>Агонь душы-б юнацкай згас.</p>
<p>І шмат-бы ў чым паэт змяніўся,</p>
<p>Пісаць пакінуў, ажаніўся,</p>
<p>У вёсцы-б жыў, рагатым быў,</p>
<p>Так, як усе, халат насіў;</p>
<p>Жыццё-б зазнаў на самай справе,</p>
<p>У сорак год падагру-б меў,</p>
<p>Чах і нудзіўся, піў і еў,</p>
<p>І ўрэшце на смяротнай лаве</p>
<p>Ляжаў-бы, як і ўсе без слоў,</p>
<p>Сярод дзяцей і лекароў.</p>
<p> </p>
<p>XI,</p>
<p>Зазнаўся-б з доляй ён якою? —</p>
<p>Якую я іх тут ні адзнач,</p>
<p>Але сяброўскаю рукою</p>
<p>Цяпер забіты ён, чытач!</p>
<p>І там. дзе жыў паэт натхнёны,</p>
<p>Ёсць за сялом куток зялёны,</p>
<p>Зрасліся сосны ў месцы тым</p>
<p>У дрэва-волат, а пад ім</p>
<p>Бяжыць, звініць ручай сцюдзёны.</p>
<p>Заходзіць адпачыць туды</p>
<p>Араты, і набраць вады</p>
<p>Прыходзяць жнеі ў час паўдзённы, —</p>
<p>Здалёк, пад засенню сасны,</p>
<p>Абрысы помніка відны.</p>
<p> </p>
<p>ХLI</p>
<p>Пад м (як пачынае капаць</p>
<p>Вясновы дождж на рунь палёў)</p>
<p>Пастух пляце стракаты лапаць,</p>
<p>Пяе пра волжскіх рыбакоў;</p>
<p>І гаражанка маладая,</p>
<p>Што ў летні час адпачывае</p>
<p>У тон мясцовасці — яна</p>
<p>Па полю скачучы адна,</p>
<p>Каня ля помніка стрымае</p>
<p>І флер ад шляпы адвядзе,</p>
<p>Вачыма сумна павядзе</p>
<p>І просты надпіс прачытае,</p>
<p>І пачуццёваю слязой</p>
<p>Жаль затуманіць вочы ёй.</p>
<p> </p>
<p>XLII</p>
<p>І ціха едзе ў чыстым полі</p>
<p>Яна на дальні край нябёс;</p>
<p>Душу хвалюе мімаволі</p>
<p>Паэта недарэчны лёс;</p>
<p>І думае: «Што з Ольгай стала?</p>
<p>Ці доўга сэрца сумавала,</p>
<p>Ці слёз мінулася пара?</p>
<p>А дзе цяпер яе сястра?</p>
<p>Дзе злосны адшчапенец света?</p>
<p>Ці тут? Ці збег адгэтуль сам?</p>
<p>Дзе вораг модны модных дам,</p>
<p>Забойца юнака-паэта?»</p>
<p>Чакайце, неўзабаве вам</p>
<p>Пра ўсё адказ дакладны дам;</p>
<p> </p>
<p>XLIII</p>
<p>Ды не цяпер. Хоць я сардэчна</p>
<p>Люблю Еўгенія майго,</p>
<p>Хоць развітаўся ненавечна,</p>
<p>Ды мне цяпер не да яго.</p>
<p>Да прозы з часам стаў хіліцца</p>
<p>І я, і рыфму жартаўніцу</p>
<p>Прэч гоняць сталыя гады,</p>
<p>За ёй цягаюся з нуды.</p>
<p>Няма ранейшае ахвоты</p>
<p>Займацца вершамі пяру;</p>
<p>Другою марай я гару,</p>
<p>Другія, строгія турботы —</p>
<p>Ці тлум зазнаю, ці спакой —</p>
<p>Трывожаць сон душы маёй.</p>
<p> </p>
<p>XLIV</p>
<p>Я іншых шмат зазнаў жаданняў,</p>
<p>Зазнаў я новую тугу;</p>
<p>Няма для першых спадзяванняў,</p>
<p>Забыць старое не магу.</p>
<p>О, веліч мар! дзе ваша радасць?</p>
<p>Дзе, вечная ёй рыфма, <i>младасць</i>?</p>
<p>Няўжо яе і тэрмін сцёк —</p>
<p>Завяў, завяў яе вянок?</p>
<p>Няўжо мне ў тым прызнацца варта,</p>
<p>Што без элегій — сумных слоў,</p>
<p>Маёй вясны ўжо час прайшоў</p>
<p>(Што жартам я сцвярджаў упарта)?</p>
<p>Няўжо надзеі на зварот</p>
<p>Няма, — і мне ўжо трыццаць год?</p>
<p> </p>
<p>XLV</p>
<p>Але, і трэба мне прызнацца —</p>
<p>Мой поўдзень блізка, бачу я.</p>
<p>Ды так і быць: час развітацца,</p>
<p>О юнасць лёгкая мая!</p>
<p>Я дзякую за асалоды,</p>
<p>За сум, за любыя нягоды.</p>
<p>За шум, за буры, за піры,</p>
<p>За ўсё, ва ўсе твае дары;</p>
<p>Я дзякую табе, з табою</p>
<p>Шчаслівыя пражыў я дні,</p>
<p>І больш не трэба мне… ані;</p>
<p>Даволі! З яснаю душою</p>
<p>Іду, — мне новы шлях ляжыць, —</p>
<p>Ад дзён мінулых адпачыць.</p>
<p> </p>
<p>XLVI</p>
<p>Бывай, вячысты шум прыроды,</p>
<p>Дзе дні мае плылі ў глушы,</p>
<p>Сярод жаданае ляноты</p>
<p>І сноў задумлівай душы.</p>
<p>А ты, юнацкае натхненне,</p>
<p>Хвалюй, хвалюй маё ўяўленне.</p>
<p>Санлівасць сэрца ажыўляй,</p>
<p>Часцей у кут мой залятай,</p>
<p>Не дай застыць душы паэта.</p>
<p>Зрабіцца жорсткай, агрубець,</p>
<p>І пад канец акамянець</p>
<p>У мёртвым, цёмным тлуме света,</p>
<p>У тлуме тым, у тым віры,</p>
<p>Дзе з вамі гінем мы, сябры!</p>
<p> </p>
<h3><a id="chapter8"></a>ГЛАВА СЁМАЯ</h3>
<p> </p>
<div class="EPIGRAPH">
<p>Каханая дачка Расіі,</p>
<p>Масква, дзе роўная табе?</p>
<p class="sign">Дзмітрыеў</p>
<p> </p>
<p>Як не любіць Масквы сваёй?</p>
<p class="sign">Баратынскі</p>
<p> </p>
<p>Вы ганіце Маскву! дарма, зусім дарма!</p>
<p>Дзе-ж лепш? — Дзе нас няма.</p>
<p class="sign">Грыбаедаў</p>
</div>
<div class="CLEAR"></div>
<p> </p>
<p>І</p>
<p>Праменнай гнаныя вясною,</p>
<p>З вакольных гор ужо снягі</p>
<p>Пабеглі мутнаю вадою</p>
<p>На пазалітыя лугі.</p>
<p>Усмешкай сонечнай прырода</p>
<p>Праз сон вітае ранак года;</p>
<p>Сінее сінява нябёс.</p>
<p>Яшчэ празрыста-голы, лес</p>
<p>Убраўся пухам зеляніны.</p>
<p>З вулля ажыўшага пчала</p>
<p>Лятаць на поле пачала.</p>
<p>І сохнуць, і цвітуць даліны;</p>
<p>Блукаюць статкі; салавей</p>
<p>Спявае ў цішыні начэй.</p>
<p> </p>
<p>ІІ</p>
<p>Вясна, вясна! пара кахання!</p>
<p>Мяне не цешыць твой прыход.</p>
<p>Якое ў серцы хваляванне,</p>
<p>Якая прага да пяшчот!</p>
<p>З якім цяжкім замілаваннем</p>
<p>Я дыхаю вясны дыханнем,</p>
<p>Вітаю сонечныя дні</p>
<p>Сярод вясковай цішыні!</p>
<p>Ці часу я не рад такому,</p>
<p>І ўсё, што ззяе навакол,</p>
<p>І ўсё, што аздабляе дол,</p>
<p>Душу маю кідае ў стому,</p>
<p>Душу змярцвелую даўно,</p>
<p>І ёй нічога не відно?</p>
<p> </p>
<p>III</p>
<p>Ці бачыць мы зварот не рады</p>
<p>У восень згінуўшых лістоў,</p>
<p>А ці забыць не можам страты,</p>
<p>Учуўшы новы шум лясоў;</p>
<p>Ці перад гэтаю красою,</p>
<p>Заняты думкаю адною</p>
<p>Аб страце нашых лепшых год —</p>
<p>Надзей не маем на зварот?</p>
<p>Ці, можа, думкі абуджае</p>
<p>І ў дзіўных марах нам відна</p>
<p>Другая, даўняя вясна,</p>
<p>Што біцца сэрца прымушае</p>
<p>І згадваць тое, што прайшло:</p>
<p>І ноч, і месяца святло...</p>
<p> </p>
<p>IV</p>
<p>Вось час: народ гультаяваты,</p>
<p>Эпікурэйцы-мудрацы,</p>
<p>Вы, Леўшынавы птушаняты,</p>
<p>Вы, шчасцю верныя хлапцы,</p>
<p>І вы, вясковыя Прыямы,</p>
<p>Вы, найчуллівейшыя дамы,</p>
<p>Вясна на вёску кліча вас:</p>
<p>Работы, кветак, сонца час,</p>
<p>Гулянак час, жаданай стрэчы,</p>
<p>Пара спакуслівых начэй.</p>
<p>Сябры мае! хутчэй, хутчэй</p>
<p>Грузіце на калёсы рэчы,</p>
<p>На ўласных ці перакладных</p>
<p>Імчыце з вуліц гарадскіх.</p>
<p> </p>
<p>V</p>
<p>І вы, і вы, чытач цярплівы,</p>
<p>У новай брычцы выпісной,</p>
<p>Пакіньце горад свой шумлівы,</p>
<p>Дзе весяліліся зімой;</p>
<p>З упартай Музаю маёю</p>
<p>Мы пройдзем сцежкаю лясною,</p>
<p>Над безназоўнаю ракой,</p>
<p>Дае сумаяаў Еўгені мой</p>
<p>У вёсцы нуднай і пахілай,</p>
<p>Дзе быў ён гэтаю зімой</p>
<p>Суседам Тані маладой.</p>
<p>Суседам гераіні мілай;</p>
<p>Адкуль ён знік у белы свет…</p>
<p>Дзе сумны ён пакінуў след</p>
<p> </p>
<p>VI</p>
<p>Між гор, што поле акалялі,</p>
<p>Нас павядзе туды ручай,</p>
<p>Дзе лугавыя ў цвеце далі.</p>
<p>Да рэчкі праз ліповы гай.</p>
<p>Там спеў вясновы салаўіны</p>
<p>Гучыць штоноч, цвіце шыпшына,</p>
<p>Чуваць крыніцы ціхі звон —</p>
<p>Магільны камень там відзён</p>
<p>Паміж двух соснаў анямелых.</p>
<p>На ім звычайных колькі слоў:</p>
<p>«Прытулак Ленскі тут знайшоў,</p>
<p>Ён згінуў мужна, смерцю смелых,</p>
<p>У росквіце юнацкіх лет,</p>
<p>Спі вечным сном, юнак-паэт!»</p>
<p> </p>
<p>VII</p>
<p>Бывала да сасны пахілай</p>
<p>Вятрыска ранні прылятаў,</p>
<p>Над гэтай ціхаю магілай</p>
<p>Вянок таемны калыхаў;</p>
<p>А ў вечаровыя хвіліны</p>
<p>Сюды хадзілі дзве дзяўчыны,</p>
<p>На камені, каля сасны</p>
<p>Гаротна плакалі яны.</p>
<p>Цяпер-жа… помнік той маркотны</p>
<p>Забыты. След людскі даўно</p>
<p>Зарос. Вянка ўжо не відно;</p>
<p>Адно пад ім сядзіць самотны</p>
<p>Пастух і з песняю былой</p>
<p>Пляце стракаты лапаць свой.</p>
<p> </p>
<p>VIII. ІХ. Х.</p>
<p>Мой бедны Ленскі! Над труною</p>
<p>Не доўга плакала яна.</p>
<p>Не доўга скоўвала тугою</p>
<p>Нявесту горкая труна.</p>
<p>Другі пазбыў яе пакуту,</p>
<p>Другі ласкавых слоў атруту</p>
<p>У сэрца ўліў за колькі дзён, —</p>
<p>Улан узяў яе ў палон,</p>
<p>І сэрца б’ецца зноў шчасліва...</p>
<p>Стаіць з уланам у царкве</p>
<p>Яна з вянком на галаве.</p>
<p>Хавае вочы сарамліва,</p>
<p>Усмешкі ў вусцях не стрымаць,</p>
<p>І вочы радасцю гараць.</p>
<p> </p>
<p>XI</p>
<p>Мой бедны Ленскі! пад зямлёю</p>
<p>У межах вечнасці глухой,</p>
<p>Ці здрыгануўся ён душою</p>
<p>Ад нечуванай здрады той,</p>
<p>Ці ў Леце ён ляжыць маўклівы,</p>
<p>З нячуласці свае шчаслівы.</p>
<p>Чужы душою да ўсяго</p>
<p>І свет нямы ўжо для яго?..</p>
<p>Так! забыццё і нас чакае.</p>
<p>Змаўкаюць, як надыдзе час,</p>
<p>Сяброў і ворагаў пра нас</p>
<p>Размовы. Толькі не змаўкае</p>
<p>Хор сваякоў, што грамадой</p>
<p>Маёнтак дзеляць між сабой.</p>
<p> </p>
<p>XII</p>
<p>І хутка гучны голас Олі</p>
<p>У доме Ларыных замоўк.</p>
<p>Улан, сваёй нявольнік долі,</p>
<p>Прымушан ехаць з ёю ў полк.</p>
<p>Дачку бабулька выпраўляла</p>
<p>І часта слёзы выцірала,</p>
<p>Ад гора ледзь жывой была,</p>
<p>Тацяна-ж плакаць не магла;</p>
<p>І толькі пабялеў смяротна</p>
<p>Самотны твар яе, калі</p>
<p>Усе на ганак узышлі.</p>
<p>Там развіталіся маркотна</p>
<p>Усе з карэтай маладых,</p>
<p>Праводзіла Тацяна іх.</p>
<p> </p>
<p>XIII</p>
<p>Як праз туман, усхвалявана,</p>
<p>Глядзела ім услед яна...</p>
<p>Сястрой пакінута Тацяна,</p>
<p>Яна адна цяпер, адна!</p>
<p>Яе галубку маладую,</p>
<p>Яе падружку дарагую</p>
<p>Няўхільны час у даль занёс,</p>
<p>Іх разлучыў навекі лёс.</p>
<p>Як цень яна бязмэтна ходзіць,</p>
<p>У апусцелы сад ідзе...</p>
<p>Няма ёй радасці нідзе,</p>
<p>Нідзе і выйсця не знаходзіць</p>
<p>Тацяна стрыманым слязам —</p>
<p>І сэрца рвецца напалам.</p>
<p> </p>
<p>XIV</p>
<p>У існаванні адзінокім</p>
<p>Яна ахоплена тугой,</p>
<p>І аб Онегіне далёкім</p>
<p>Гучней гаворыць сэрца ёй.</p>
<p>Яго не ўбачыць больш дзяўчына</p>
<p>Яна лічыць яго павінна</p>
<p>Забойцай блізкага свайго;</p>
<p>Паэт забіт... ды ўжо яго</p>
<p>Не згадваюць, ужо другому</p>
<p>Нявеста сэрца аддала.</p>
<p>Паэта памяць праплыла,</p>
<p>Як дым па небу веснавому,</p>
<p>Аб ім два сэрцы, можа быць,</p>
<p>Сумуюць... Але што тужыць?..</p>
<p> </p>
<p>XV</p>
<p>Быў вечар. Сінь цямнела. Воды</p>
<p>Цяклі паціху. Хрушч кружыў.</p>
<p>Ужо змаўкалі карагоды;</p>
<p>Ужо за рэчкаю дыміў</p>
<p>Агонь рыбацкі. Полем чыстым,</p>
<p>Пад месяца святлом срабрыстым,</p>
<p>Тацяна ўдаль ішла адна,</p>
<p>Аб нечым марыла яна.</p>
<p>Ішла. Ды вось перад сабою</p>
<p>Дзяўчына панскі бачыць дом</p>
<p>І гай, і вёску пад бугром,</p>
<p>І сад над светлаю ракою.</p>
<p>Глядзіць — і гучна сэрца ў ёй</p>
<p>Грухоча, страціўшы спакой.</p>
<p> </p>
<p>XVI</p>
<p>Яна нясмела разважае:</p>
<p>«Пайсці наперад ці назад?</p>
<p>Яго няма. Я тут чужая...</p>
<p>Зірну на дом, на гэты сад».</p>
<p>Яна разгублена абводзіць</p>
<p>Вачыма ўсё вакол; сыходзіць</p>
<p>Уніз, пакінуўшы бугор;</p>
<p>Ледзь дышучы, ідзе на двор.</p>
<p>Сабакі з брэхам перад ёю</p>
<p>Свае ашчэрылі клыкі,</p>
<p>На крык Тацяны хлапчукі</p>
<p>Шумлівай збегліся сям’ёю</p>
<p>І адагналі тых сабак,</p>
<p>Яе абараніўшы так.</p>
<p> </p>
<p>XVII</p>
<p>Спыталася ў дзяцей Тацяна:</p>
<p>«Ці можна бачыць панскі дом?»</p>
<p>І да Аніссі паслухмяна</p>
<p>Па ключ імчаць яны бягом;</p>
<p>Прыходзіць ключніца старая,</p>
<p>У сенцы дзверы адмыкае,</p>
<p>І Таня ў дом заходзіць той,</p>
<p>Дзе жыў нядаўна наш герой.</p>
<p>Яна глядзіць: забыты ў залі</p>
<p>Більярдны кій адпачываў,</p>
<p>А на канапе хлыст ляжаў</p>
<p>Манежны. Доўга аглядалі</p>
<p>З Аніссяй дом: «А вось камін,</p>
<p>Тут барын наш сядзеў адзін.</p>
<p> </p>
<p>XVIII</p>
<p>Тут з ім палуднаваў зімою</p>
<p>Нябожчык Ленскі, наш сусед.</p>
<p>Хадзіце вось сюды, за мною,</p>
<p>Вось гэта іхні кабінет;</p>
<p>Тут ён адпачываў, вядома,</p>
<p>Прымаў па справах аканома,</p>
<p>Чытаў тут кніжкі на зары...</p>
<p>Тут жыў калісь і пан стары;</p>
<p>Бывала кожную нядзелю</p>
<p>Ён акуляры даставаў,</p>
<p>У дурня тут са мной гуляў.</p>
<p>Дай, божа, мяккую пасцелю</p>
<p>Касцям яго ў зямлі сырой,</p>
<p>Душы ратунак і спакой!»</p>
<p> </p>
<p>XIX</p>
<p>Замілавана аглядае</p>
<p>Яна Онегіна пакой,</p>
<p>У ім усё цаны не мае,</p>
<p>Усё дзяўчыне маладой</p>
<p>Пакутай стала і прынадай:</p>
<p>І стол з патухшаю лампадай,</p>
<p>І груда кніг, і пад акном</p>
<p>Засланы ложак дываном,</p>
<p>І месяц, што ў раце адбіты,</p>
<p>Што пазіраў у кабінет,</p>
<p>І лорда Байрана партрэт,</p>
<p>І вобраз з чыгуна адліты,</p>
<p>Што лялькай на слупку стаяў,</p>
<p>Што рукі горда скрыжаваў.</p>
<p> </p>
<p>XX</p>
<p>Тацяна доўга ў келлі моднай</p>
<p>Зачараваная стаіць.</p>
<p>Ды позна. Вецер дзьме халодны.</p>
<p>Сцямнела. Гай маўклівы спіць</p>
<p>Над затуманенай ракою;</p>
<p>Схаваўся месяц за гарою,</p>
<p>І пілігрымцы маладой</p>
<p>Ісці пара ў маёнтак свой.</p>
<p>Не паказаўшы хвалявання,</p>
<p>Але ўздыхнуўшы перад тым,</p>
<p>Як шляхам зноў ісці сваім,</p>
<p>Дазволу папытала Таня</p>
<p>У замку кожны дзень бываць,</p>
<p>Каб кніжкі тут адной чытаць.</p>
<p> </p>
<p>XXI</p>
<p>Тацяна з ключніцай старою</p>
<p>Рассталася. Пайшла дамоў.</p>
<p>Сюды назаўтра раніцою</p>
<p>Яна з’явілася ізноў,</p>
<p>І ў тым маўклівым кабінеце,</p>
<p>Пра ўсё забыўшыся на свеце,</p>
<p>Застаўшыся зусім адна,</p>
<p>Нямала плакала яна.</p>
<p>А потым кніжкі ўсё гартала.</p>
<p>Было ёй, праўда, не да кніг,</p>
<p>Ды дзіўным здаўся выбар іх</p>
<p>Тацяне. Іх яна чытала</p>
<p>З дзявочай прагай маладой,</p>
<p>І іншы свет адкрыўся ёй.</p>
<p> </p>
<p>XXII</p>
<p>Хаця мы знаем, што Еўгені</p>
<p>Чытаць даўно ўжо не любіў,</p>
<p>Аднак былі і выключэнні —</p>
<p>З няласкі выключаны быў</p>
<p>Пясняр Гяура і Жуана,</p>
<p>А з ім яшчэ два-тры раманы,</p>
<p>Дзе быў адбіты новы век</p>
<p>І дзе сучасны чалавек</p>
<p>Праўдзіва быў адлюстраваны —</p>
<p>З эгаістычнаю душой,</p>
<p>Заўсёды з мараю пустой,</p>
<p>Сухі і самазакаханы,</p>
<p>Са злосным розумам сваім,</p>
<p>Што ў дзеянні кіпіць пустым.</p>
<p> </p>
<p>XXIII</p>
<p>Старонкі многія хавалі</p>
<p>Адзнакі ногцяў там і тут;</p>
<p>Іх жвава вочы заўважалі,</p>
<p>Ім свой выносячы прысуд.</p>
<p>Тацяна прыкмячала з прагай</p>
<p>Якою думкай ці заўвагай</p>
<p>Уражаны Онегін быў,</p>
<p>Дзе з думкай думку пагадзіў.</p>
<p>Яна ў тых кніжках сустракае</p>
<p>Сляды яго карандаша.</p>
<p>У іх Онегіна душа</p>
<p>Сябе міжволі выяўляе,</p>
<p>Усюды ставячы няўзнак</p>
<p>Ці крыжык, ці пытання знак.</p>
<p> </p>
<p>XXIV</p>
<p>І пачынае так патроху</p>
<p>Мая Тацяна разумець</p>
<p>Усё яскравей — дзякуй богу —</p>
<p>Таго, па кім яна нудзець</p>
<p>Асуджана ўладарным лёсам:</p>
<p>Належыць пеклу ці нябёсам,</p>
<p>Анёлак ён ці сатана,</p>
<p>Хто ён? Хацела б знаць яна.</p>
<p>Хто ж ён? Няўжо наследаванне,</p>
<p>Нікчэмнасць, — разважае так, —</p>
<p>Ці небяспечны ён дзівак,</p>
<p>Ці Чайльд-Гарольда перайманне,</p>
<p>Слоў модных поўны лексікон?..</p>
<p>Ці не пародыя ўжо ён?</p>
<p> </p>
<p>XXV</p>
<p>Няўжо загадку адгадала?</p>
<p>Знайшлося <i>слова</i>: вось яно?</p>
<p>Тацяна часта забывала,</p>
<p>Што ёй дамоў пара даўно, —</p>
<p>Там дзве суседкі гаварылі</p>
<p>Аб ёй якраз у тыя хвілі.</p>
<p>— Як замуж выдаць мне яе? —</p>
<p>Пытанне маці задае, —</p>
<p>Тацяна не дзіця малое.</p>
<p>Я з Ольгай, з меншаю дачкой,</p>
<p>Не ведала бяды такой.</p>
<p>Тацяна ўсім адно і тое:</p>
<p>Не йду. І, сумная, яна</p>
<p>Блукае па лясах адна. —</p>
<p> </p>
<p>XXVI</p>
<p>«Кахае можа?» — Знаць не знаю.</p>
<p>Буянаў — горкі меў адказ,</p>
<p>І Петушкову адмаўляе,</p>
<p>Гусар Пыхцін гасціў у нас;</p>
<p>І як ён Таняй захапляўся,</p>
<p>Як дробным чортам завіхаўся!</p>
<p>Я думала, што шлюб гатоў;</p>
<p>Дзе бачылі! адмова зноў. —</p>
<p>«Ну, што-ж? За чым-жа справа стала?</p>
<p>Час у Маскву ёй, на паказ!</p>
<p>Нявестам там кірмаш якраз»..</p>
<p>— Ох, не магу! прыбытку мала. —</p>
<p>«Даволі для адной зімы,</p>
<p>А там пазычыць можам мы».</p>
<p> </p>
<p>XXVII</p>
<p>Пасля сустрэчы двух суседак,</p>
<p>Пасля парады неблагой,</p>
<p>Бабулька вырашыла гэтак:</p>
<p>Наведацца Масквы зімой.</p>
<p>І Таня чуе тыя словы.</p>
<p>На суд Масквы, на суд суровы</p>
<p>З’явіцца трэба са сваёй</p>
<p>Правінцыяльнай прастатой;</p>
<p>Свае запозненыя ўборы</p>
<p>Аддаць на суд чужых людзей;</p>
<p>Маскоўскіх франтаў і цырцэй</p>
<p>Пачуць і кпіны і дакоры...</p>
<p>Яна баіцца! Лепей ёй</p>
<p>Застацца ў глушыні лясной.</p>
<p> </p>
<p>XXVIII</p>
<p>Яна цяпер, устаўшы рана,</p>
<p>У поле роднае ідзе,</p>
<p>Глядзіць на ўсё замілавана,</p>
<p>Размову шчырую вядзе:</p>
<p>«Бывайце, мірныя даліны,</p>
<p>Вы, гор знаёмых верхавіны,</p>
<p>І вы, знаёмыя лясы,</p>
<p>Нябёсы, поўныя красы,</p>
<p>Бывай, вясёлая прырода!</p>
<p>Мяняю я наш ціхі шум</p>
<p>На свету мітусню і тлум!..</p>
<p>Бывай і ты, мая свабода!</p>
<p>Куды, чаго імкнуся я?</p>
<p>Што зычыць доля мне мая?»</p>
<p> </p>
<p>XXIX</p>
<p>Яна даўжэй гуляе ў полі.</p>
<p>Ручай, узгорак над ракой</p>
<p>Яе спыняюць мімаволі</p>
<p>Сваёй прывабнаю красой.</p>
<p>Яна, як з блізкімі сябрамі,</p>
<p>З гаямі роднымі, з лясамі</p>
<p>Спяшаецца пагаварыць.</p>
<p>Ды лета хуткае ляціць.</p>
<p>Прыбрала восень залатая</p>
<p>Прыроды ясны, бледны твар.</p>
<p>Нібы ахвяру на алтар...</p>
<p>Вось сівер хмары наганяе,</p>
<p>Дыхнуў, завыў — і вось сама</p>
<p>Ідзе чароўная зіма.</p>
<p> </p>
<p>XXX</p>
<p>Прышла, разлеглася; шматкамі</p>
<p>Павісла на суках дубоў;</p>
<p>Лягла мяккімі дыванамі</p>
<p>Сярод палёў, вакол бугроў;</p>
<p>Бялюткай посцілкай сваёю</p>
<p>Зраўняла берагі з ракою;</p>
<p>Мароз ударыў. Рады мы</p>
<p>Прыемным забаўкам зімы.</p>
<p>Зіме не рада сэрца Тані,</p>
<p>Ёй дзень заснежаны не міл.</p>
<p>Не весяліць марозны пыл,</p>
<p>Ёй першым снегам на світанні</p>
<p>Ні твару, ні плячэй не ўмыць:</p>
<p>Ёй шлях страшны ў зіму ляжыць.</p>
<p> </p>
<p>XXXI</p>
<p>Ад’езд іх пратэрмінаваны,</p>
<p>Ужо апошні тэрмін сцёк.</p>
<p>Надзейна адрамантаваны</p>
<p>Забыты некалі вазок.</p>
<p>Абоз звычайны, тры кібіткі,</p>
<p>На іх пакладзены пажыткі,</p>
<p>Там куфры, крэслы і гаршчкі,</p>
<p>Тады, у клетках індыкі,</p>
<p>Талеркі родныя, пярыны,</p>
<p>Варэння гляк et cetera,</p>
<p>Багата рознага дабра.</p>
<p>У развітальныя хвіліны</p>
<p>Між слуг чуваць і шум і плач:</p>
<p>Выводзяць восемнаццаць кляч,</p>
<p> </p>
<p>XXXII</p>
<p>Ужо ў вазок іх адпрагаюць,</p>
<p>Сняданне вараць павары,</p>
<p>Кагосьці бабы дапякаюць.</p>
<p>Кібіткі, нібы тры гары,</p>
<p>Стаяць; на клячы на калматай</p>
<p>Сядзіць фарэйтар барадаты.</p>
<p>Развітваецца па чарзе</p>
<p>З панамі чэлядзь. Вось усе</p>
<p>Уселіся, і за вароты</p>
<p>Сямейны выехаў вазок.</p>
<p>«Бывай, ласкавы мой куток,</p>
<p>Прытулак мірнай адзіноты!</p>
<p>Нас разлучае горкі лёс!..»</p>
<p>І не стрымала Таня слёз.</p>
<p> </p>
<p>XXXIII</p>
<p>Калі асвеце і вучэнню</p>
<p>Даб’емся большых мы правоў,</p>
<p>Тады і ў нас (па вылічэнню</p>
<p>Аўтарытэтных мудрацоў,</p>
<p>Год праз пяцьсот) дарогі, мусіць,</p>
<p>Здзіўляцца кожнага прымусяць:</p>
<p>Шашу праложым там і тут</p>
<p>У самы найглушэйшы кут,</p>
<p>Масты чыгунныя высока</p>
<p>Дугой павіснуць над ракой,</p>
<p>Рассунем горы, пад вадой</p>
<p>Тунелі правядзем глыбока,</p>
<p>І будзе з часам, слоў няма,</p>
<p>На кожнай станцыі карчма.</p>
<p> </p>
<p>XXXIV</p>
<p>Цяпер якія ў нас дарогі! —</p>
<p>Масты забытыя гніюць,</p>
<p>На станцыях клапы ды блохі</p>
<p>Заснуць хвіліны не даюць;</p>
<p>Прытулак станцыі халодны,</p>
<p>Хоць і шматслоўны ды галодны</p>
<p>Да сценкі прэйскурант прыбіт</p>
<p>І марна дражніць апетыт;</p>
<p>Тымчасам сельскія цыклопы</p>
<p>Перад распаленым агнём</p>
<p>Б’юць нашым рускім малатком</p>
<p>Па лёгкіх вырабах Еўропы,</p>
<p>Узгоркі славячы, палі,</p>
<p>Выбоі роднае зямлі.</p>
<p> </p>
<p>XXXV</p>
<p>Парой зімоваю халоднай</p>
<p>Прыемна ехаць у вазках,</p>
<p>Як верш без думкі ў песні моднай —</p>
<p>Ляжыць зімовы гладкі шлях.</p>
<p>Аўтамедоны ў нас ліхія,</p>
<p>Як вецер, тройкі маладыя,</p>
<p>Такі імклівы іхны лёт,</p>
<p>Што вёрсты мільгацяць, як плот.</p>
<p>Дарэчы, Ларына паволі,</p>
<p>Не на паштовых дарагіх,</p>
<p>На конях ехала сваіх;</p>
<p>Дзяўчына нашая даволі</p>
<p>Тугі зазнала, бо адны</p>
<p>Сем сутак ехалі яны.</p>
<p> </p>
<p>XXXVI</p>
<p>Але ўжо блізка. Перад імі</p>
<p>Белакаменнае Масквы</p>
<p>Ужо крыжамі залатымі</p>
<p>Блішчаць саборы з сінявы.</p>
<p>Браткі мае! як хваляваўся</p>
<p>Я кожны раз, як загараўся</p>
<p>У сіняве, сярод садоў,</p>
<p>І вежаў шэраг і крыжоў!</p>
<p>Блукаючы далёкім светам,</p>
<p>Масква мая, у горкі час,</p>
<p>Я ўспамінаў цябе не раз!</p>
<p>Масква... як многа ў слове гэтым</p>
<p>Для сэрца рускага чутно!</p>
<p>Як многа будзіць дум яно!</p>
<p> </p>
<p>XXXVII</p>
<p>І вось ужо між дрэў мігціцца</p>
<p>Пятроўскі замак. Змрочна ён</p>
<p>Нядаўняй славай ганарыцца.</p>
<p>Дарма, дарма Напалеон</p>
<p>Тут, у святочным захапленні.</p>
<p>Чакаў, што стане на калені</p>
<p>Масква з ключамі ад Крамля:</p>
<p>Не, не пайшла Масква мая</p>
<p>Са схіленаю галавою.</p>
<p>Яна не свята, а пажар</p>
<p>Падрыхтавала, нібы дар,</p>
<p>Тут нецярпліваму герою.</p>
<p>Глядзеў адгэтуль, як праз сон,</p>
<p>На грозную стыхію ён.</p>
<p> </p>
<p>XXXVIII</p>
<p>Бывай-жа, сведка згасшай славы,</p>
<p>Пятроўскі замак. Ну, не стой,</p>
<p>Пайшоў! Ужо слупы заставы</p>
<p>Бялеюць; вось і па Цвярской</p>
<p>Вазок нясецца цераз ямы.</p>
<p>Мільгаюць міма будкі, крамы,</p>
<p>Бухарцы, бабы, ліхтары,</p>
<p>Сады. палацы, кляштары,</p>
<p>Бульвары, сані, агароды,</p>
<p>Малыя хаткі, мужыкі,</p>
<p>Львы на варотах, казакі,</p>
<p>Аптэкі, магазіны моды,</p>
<p>Балконы, веж маўклівы гмах</p>
<p>І зграі галак на крыжах.</p>
<p> </p>
<p>XXXIX, ХL</p>
<p>Так праз гадзіну, праз другую,</p>
<p>Нарэшце, скіраваў убок</p>
<p>Ад Харытонія ў глухую,</p>
<p>Крывую вулачку вазок.</p>
<p>Вось дом іх цёткі, вось вароты;</p>
<p>Старая цётка на сухоты</p>
<p>Хварэе тут чацвёрты год.</p>
<p>Сівы ад гора і нягод,</p>
<p>Ім дзверы насцеж адчыняе,</p>
<p>У кафтане старым, калмык.</p>
<p>Праз хвілю хворай цёткі крык</p>
<p>Іх у гасцінай сустракае.</p>
<p>Бабулькі абняліся там.</p>
<p>І воклічы іх чутны нам:</p>
<p> </p>
<p>ХLI</p>
<p>«Княжна, mon ange!» — Pachette! —</p>
<p>«Аліна!»</p>
<p>— Хто-б мог падумаць? — «Як даўно!»</p>
<p>— Надоўга? — «Любая, кузіна!»</p>
<p>— Садзіся — вось табе й яно!</p>
<p>Дальбог-жа сцэна, як з рамана... —</p>
<p>«А вось дачка мая, Тацяна».</p>
<p>— Ах, Таня!.. Таня, да мяне</p>
<p>Сядай, я сёння як у сне...</p>
<p>Кузіна, помніш Грандысона?</p>
<p>«Як, Грандысон?.. а, Грандысон!</p>
<p>Я не забылася, дзе-ж ён?»</p>
<p>— Жыве ў Маскве ля Сімеона;</p>
<p>Маім гасцём на свята быў:</p>
<p>Нядаўна сына ажаніў.</p>
<p> </p>
<p>XLII</p>
<p>А той... але пасля раскажам,</p>
<p>Ці праўда? Сваякам усім</p>
<p>Мы Таню заўтра-ж і пакажам.</p>
<p>Шкада, не езджу я зусім;</p>
<p>Ледзь-ледзь свае цягаю ногі.</p>
<p>Ды вы стаміліся з дарогі;</p>
<p>Хадзем-жа ўсе адпачываць..</p>
<p>Ох, цяжка... грудзі мне баляць...</p>
<p>І радасць сэрца мне стамляе,</p>
<p>Не толькі сум... душа мая,</p>
<p>Нікуды ўжо не варта я...</p>
<p>Пад старасць жыць — брыда такая... —</p>
<p>І тут, стрымацца не змагла,</p>
<p>Праз слёзы кашляць пачала.</p>
<p> </p>
<p>ХLIII</p>
<p>Ласкава ставіцца, пяшчотна</p>
<p>Да Тані цётка; але ёй</p>
<p>У доме цётчыным журботна,</p>
<p>Уласны згадвае пакой.</p>
<p>За пераборкаю шаўковай</p>
<p>Не спіцца ёй у хаце новай,</p>
<p>І ранні перазвон званоў,</p>
<p>Што кліча ўсіх да працы зноў,</p>
<p>Дзяўчыну нашу абуджае.</p>
<p>Садзіцца Таня ля акна.</p>
<p>Радзее змрок; але яна</p>
<p>Сваіх палёў не заўважае:</p>
<p>Двор незнаёмы перад ёй,</p>
<p>Не тая стайня, плот не той.</p>
<p> </p>
<p>XLIV</p>
<p>І вось Тацяна аб’язджае</p>
<p>Сваіх маскоўскіх сваякоў —</p>
<p>Наведацца не забывае</p>
<p>Ані бабулек, ні дзядоў.</p>
<p>Чакаюць Ларыных, дарэчы,</p>
<p>Усюды радасныя стрэчы,</p>
<p>І захапленне скрозь чутно:</p>
<p>«Як вырасла. А ці даўно</p>
<p>Малую Таню я хрысціла?</p>
<p>А я гасцінца ёй дала!</p>
<p>Я за руку яе вяла!</p>
<p>А я за неслухмянства біла!»</p>
<p>І хорам воклічы гучаць:</p>
<p>«Як нашыя гады ляцяць!»</p>
<p> </p>
<p>XLV</p>
<p>Ды ў іх няма ніякай змены,</p>
<p>Хоць блізка і жыцця канец.</p>
<p>У цёткі, у княжны Елены,</p>
<p>Той самы цюлевы чапец;</p>
<p>Фарбуецца Лукер’я Львоўна,</p>
<p>І хлусіць — Лідзія Пятроўна,</p>
<p>Іван Пятровіч — туп, як дуб,</p>
<p>Сямён Пятровіч — грошалюб,</p>
<p>У Палагеі Нікалаўны</p>
<p>Той самы друг, мас’е Фінмуш,</p>
<p>Том самы шпіц, той самы муж;</p>
<p>Ён. як раней, член клуба слаўны,</p>
<p>Як і раней, глухі з глухіх,</p>
<p>І п’е і есць ён за дваіх.</p>
<p> </p>
<p>XLVI</p>
<p>Іх дочкі Таню абдымаюць.</p>
<p>Спачатку грацыі Масквы</p>
<p>Тацяну нашу аглядаюць</p>
<p>Маўкліва з ног да галавы;</p>
<p>Яе не лічаць ідэальнай,</p>
<p>А дзіўнай і правінцыяльнай,</p>
<p>А бледнаватай і худой,</p>
<p>А зрэшты лічаць неблагой;</p>
<p>А потым з ёй — у поўнай згодзе;</p>
<p>Нібы падружцы дарагой,</p>
<p>Пяшчотна рукі ціснуць ёй,</p>
<p>Зачэсваюць яе па модзе,</p>
<p>І, як заведзена ў дзяўчат,</p>
<p>Расказваюць сакрэтаў шмат.</p>
<p> </p>
<p>XLVII</p>
<p>Пра поспехі і пра надзеі</p>
<p>Апавядаюць ёй яны,</p>
<p>Пра ўсе сардэчныя падзеі,</p>
<p>Не без паклёпу і маны.</p>
<p>А потым, за сваё казанне,</p>
<p>Яе сардэчнае прызнанне</p>
<p>Паненкі выслухаць не прэч</p>
<p>Для Тані-ж, — вось якая рэч! —</p>
<p>Размоыы іх — накшталт напасця,</p>
<p>Яны не кратаюць яе,</p>
<p>Сакрэты шчырыя свае,</p>
<p>Маўклівы скарб і слёз і шчасця,</p>
<p>Тацяна не гаворыць ім,</p>
<p>Пра іх яна маўчыць зусім.</p>
<p> </p>
<p>XLVIII</p>
<p>У госці трапіўшы, жадае</p>
<p>Паслухаць гутаркі яна.</p>
<p>А толькі ўсіх найбольш займае</p>
<p>Бяссэнсіца, лухта адна;</p>
<p>Усё няшчыра, неразумна,</p>
<p>Паклёпнічаюць нават сумна;</p>
<p>І цягам нудных тых гадзін</p>
<p>Між розных плётак і навін</p>
<p>Разумнай не чуваць развагі</p>
<p>Вясёлай думкі не чутно;</p>
<p>А ў сэрцах іх няма даўно</p>
<p>Ні ўсхваляванасці, ні прагі.</p>
<p>І нават смешнае лухты</p>
<p>Ты не народзіш, свет пусты.</p>
<p> </p>
<p>ХVІХ</p>
<p>Стаяць паважнай грамадою</p>
<p>З архіву юнакі якраз —</p>
<p>У іх пра Таню між сабою</p>
<p>Вядзецца непрыхільны сказ.</p>
<p>А нейкі шут, маркотны з твару,</p>
<p>Абраўшы для сябе за мару</p>
<p>Красу Тацяны маладой,</p>
<p>Элегію складае ёй.</p>
<p>У доме цётчыным, тымчасам,</p>
<p>Да Тані Вяземскі падсеў,</p>
<p>Яе развесяліць здалеў.</p>
<p>Тацяну ўбачыўшы з ім разам,</p>
<p>Цікавіцца яе красой</p>
<p>Стары з сівою галавой.</p>
<p> </p>
<p>L</p>
<p>Дзе Мельпамена завывае,</p>
<p>Кіпіць бурлівым пачуццём,</p>
<p>Мішурнай мантыяй махае</p>
<p>Перад халодным гледачом,</p>
<p>Дзе Талія адпачывае,</p>
<p>Сяброўскіх воплескаў не мае,</p>
<p>Дзе Тэрпсіхора ў юнакоў</p>
<p>Найбольшы поспех мае зноў</p>
<p>(Якраз, як і ў былыя леты,</p>
<p>У леты вашы і мае),</p>
<p>Там не заўважылі яе</p>
<p>Ні дам зайздросныя ларнеты,</p>
<p>Ні трубкі знаўцаў спраў такіх</p>
<p>У ложах, крэслах дарагіх.</p>
<p> </p>
<p>LI</p>
<p>Яе прыводзіць і ў Сабранне.</p>
<p>Там гоман, тлум, гарачыня,</p>
<p>Музыкі гром і свечак ззянне,</p>
<p>І пар імклівых мітусня,</p>
<p>Красуняў дарагія ўборы,</p>
<p>Там стракацяць гасцямі хоры,</p>
<p>Там і нявест сышлося шмат —</p>
<p>Прыгожых, як адна, дзяўчат.</p>
<p>Тут носяць франты маладыя</p>
<p>Сваё нахабства, свой жылет</p>
<p>І свой няўважлівы ларнет.</p>
<p>Сюды гусары адпускныя</p>
<p>Спяшаюцца, каб прагрымець,</p>
<p>Запаланіць і адляцець.</p>
<p> </p>
<p>LII</p>
<p>Багата ў ночы зор чароўных,</p>
<p>Красунь багата і ў Маскве.</p>
<p>Ярчэй тых зорак, сонцу роўных,</p>
<p>Адна гарыць у сіняве,</p>
<p>А толькі тая, пра якую</p>
<p>Я і спяваць не рызыкую,</p>
<p>Як зорка яркая, адна</p>
<p>Сярод красунь здалёк відна.</p>
<p>З якою гордасцю нябеснай</p>
<p>Зямлі кранаецца яна!</p>
<p>Якая сіла ў ёй чутна!</p>
<p>А колькі ў ёй пяшчоты млоснай!..</p>
<p>Але пакінь, пакінь свой сказ:</p>
<p>Мінуў твайго шаленства час.</p>
<p> </p>
<p>LIII</p>
<p>Шум, рогат, бегатня, паклоны,</p>
<p>Галоп, мазурка, вальс... Між тым,</p>
<p>Стаіць між цётак ля калоны,</p>
<p>І, непрыкметная зусім,</p>
<p>Глядзіць няўважліва Тацяна.</p>
<p>Яна нічым не ўсхвалявана,</p>
<p>Імкнецца мараю сваёй</p>
<p>Да адзіноты палявой,</p>
<p>У родны кут свой занядбаны,</p>
<p>У бедны свой вясковы край,</p>
<p>Дзе светлы булькаціць ручай,</p>
<p>Дзе кветкі, дзе яе раманы,</p>
<p>У любы змрок прысады той,</p>
<p>Дзе <i>ён</i> з’яўляўся перад ёй.</p>
<p> </p>
<p>LIV</p>
<p>Яна ўжо думкаю далёка:</p>
<p>Забыты свет. яго запал,</p>
<p>Тым часам не спускае вока</p>
<p>З яе паважны генерал.</p>
<p>Тут цёткі хітрыя міргнулі,</p>
<p>І локцем разам штурханулі</p>
<p>Яны Тацяну назнарок:</p>
<p>— Зірні хутчэй у левы бок. —</p>
<p>«У левы? дзе? Што там такое?»</p>
<p>— Ты прыкмячай, — чуваць адказ, —</p>
<p>У тым натоўпе... там якраз</p>
<p>Стаяць яшчэ ў мундзірах двое,</p>
<p>Вось адышоўся... бачыш ты?</p>
<p>«Хто? гэты генерал таўсты?»</p>
<p> </p>
<p>LV</p>
<p>Тут прывітаем з перамогай</p>
<p>Тацяну любую маю</p>
<p>І пойдзем зноў сваёй дарогай,</p>
<p>Зноў да таго, каго пяю...</p>
<p>Дарэчы, тут сказаць я маю,</p>
<p><i>Што я Онегіна спяваю,</i></p>
<p><i>Бясконцы лік яго прыгод.</i></p>
<p><i>О, Муза — цягам доўгіх год —</i></p>
<p><i>Ты блаславі мой твор эпічны!</i></p>
<p><i>Надзейны даўшы мне кіёк,</i></p>
<p><i>Сыйсці не дазваляй убок.</i></p>
<p><i>Даволі</i>. Мой уступ класічны</p>
<p>Хаця і позна, ды гатоў.</p>
<p>Цяжар адвечны з плеч далоў!</p>
<p> </p>
<h3><a id="chapter9"></a>ГЛАВА ВОСЬМАЯ</h3>
<p> </p>
<div class="EPIGRAPH">
<p>Fare thee well, and if for eve</p>
<p>still for ever fare thee well .</p>
<p class="sign">Byron<sup><a href="#footnote-17">*****************</a></sup></p>
</div>
<div class="CLEAR"></div>
<p> </p>
<p>І</p>
<p>У дні, калі ў садах Ліцэя,</p>
<p>Я бесклапотна расцвітаў,</p>
<p>Чытаў ахвотна Апулея,</p>
<p>А Цыцэрона не чытаў,</p>
<p>У дні таемныя ў далінах,</p>
<p>Пры гучных крыках лебядзіных,</p>
<p>Ля вод, што ззялі па вясне,</p>
<p>З’яўляцца стала Муза мне.</p>
<p>Студэнта келью асвятляла</p>
<p>Святло натхнення: Муза ў ёй,</p>
<p>Пачаўшы баль юнацкі свой,</p>
<p>Пра дні дзіцячыя спявала,</p>
<p>Пра славу старадаўніх дзён,</p>
<p>Пра трапяткі сардэчны сон.</p>
<p> </p>
<p>ІІ</p>
<p>І свет яе адразу ўбачыў;</p>
<p>Нас першы поспех акрыліў;</p>
<p>Стары Дзяржавін нас адзначыў</p>
<p>І перад смерцю блаславіў…</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . . .</p>
<p> </p>
<p>ІІІ</p>
<p>І я, аддаўшыся бясспрэчна</p>
<p>Свавольнай плыні пачуцця,</p>
<p>З натоўпам злучаны сардэчна,</p>
<p>Прывёў я Музу, як дзіця,</p>
<p>У вір імклівай весялосці,</p>
<p>Дзе шум піроў, дзе ў спрэчках госці;</p>
<p>Яна да іх, у іх піры</p>
<p>Свае прыносіла дары</p>
<p>І як вакханачка спявала</p>
<p>Для ўсіх гасцей, пад шклянак звон,</p>
<p>І моладзь тых мінулых дзён</p>
<p>Яе парогі абівала —</p>
<p>Я ганарыўся ёй тады,</p>
<p>Нібы каханак малады.</p>
<p> </p>
<p>IV</p>
<p>Ды я адстаў ад іх саюза</p>
<p>І ў даль уцёк... яна за мной.</p>
<p>Не раз у падарожжы Муза</p>
<p>Прэч гнала мой цяжкі настрой</p>
<p>Чароўнай таямніцай сказа!</p>
<p>Не раз праз ноч між скал Каўказа</p>
<p>Ленораю, у цішыні,</p>
<p>Са мной імчала на кані!</p>
<p>Не раз па беразе Таўрыды,</p>
<p>Праз ноч вяла мяне, і з ёй</p>
<p>Я слухаў там марскі прыбой,</p>
<p>Бясконцы гоман Нерэіды,</p>
<p>Глыбокі, вечны хваль матыў,</p>
<p>Як гімн таму, хто свет стварыў.</p>
<p> </p>
<p>V</p>
<p>Забыўшы на сталіцы тлумнай</p>
<p>І бляск, і гоман, і піры,</p>
<p>У Малдавіі глухой і сумнай</p>
<p>Яна ў спакойныя шатры</p>
<p>Плямён вандроўных заглядала</p>
<p>І сярод дзікіх дзікай стала,</p>
<p>Забыўшы і красу радкоў</p>
<p>Для бедных моў, для дзіўных моў,</p>
<p>Для песні любай ёй і новай...</p>
<p>Ды ўсё змянілася зусім:</p>
<p>І вось яна ў садку маім</p>
<p>Сядзіць паненкай павятовай,</p>
<p>З маркотнай думкай у вачах,</p>
<p>З французскай кніжкай у руках.</p>
<p> </p>
<p>VI</p>
<p>І сёння Музу, хоць запозна,</p>
<p>На свецкі раут за сабой</p>
<p>Вяду, — уражаны зайздросна</p>
<p>Яе красою стэпавой.</p>
<p>Скрозь шчыльны рад арыстакратаў,</p>
<p>Ваенных франтаў, дыпламатаў</p>
<p>І гордых дам яна ідзе,</p>
<p>Вось села ціха — і вядзе</p>
<p>Нагляд за тлумнай мітуснёю</p>
<p>Сукенак яркіх і прамоў,</p>
<p>Гасцей з’яўленнем зноў і зноў</p>
<p>Прад гаспадыняй маладою,</p>
<p>За цёмнай рамкаю мужчын</p>
<p>Навокал дам, нібы карцін.</p>
<p> </p>
<p>VI</p>
<p>Ён да спадобы лад прыстойны</p>
<p>Алігархічных тых размоў,</p>
<p>І холад гордасці спакойны,</p>
<p>І блытаніна год, чыноў.</p>
<p>Ала хто ў гэты свет шумлівы</p>
<p>Прышоў туманны і маўклівы?</p>
<p>Для ўсіх здаецца ён чужым.</p>
<p>Мільгаюць твары перад ім,</p>
<p>Як прывідаў дакучных цені.</p>
<p>На твары сплін, ці след пакут</p>
<p>Заўважым мы? Чаму ён тут?</p>
<p>Хто ён такі? Няўжо Еўгені?</p>
<p>Еўгені, так... Такі адказ.</p>
<p>— Ці ён даўно наведаў нас?</p>
<p> </p>
<p>VIII</p>
<p>Ці ён той самы, ці змяніўся?</p>
<p>Ці па-ранейшаму дзівак?</p>
<p>Скажыце, кім ён вараціўся?</p>
<p>Што нам пакажа ён, аднак?</p>
<p>Кім сёння з’явіцца? Мельмотам,</p>
<p>Касмапалітам, патрыётам,</p>
<p>Гарольдам, квакерам, ханжой,</p>
<p>Ці іншай маскаю якой.</p>
<p>Ці стаў ён, скончыўшы прыгоды</p>
<p>Як вы ды я, як цэлы свет?</p>
<p>Аднак усім параіць след:</p>
<p>Пазбыцца абамшэлай моды.</p>
<p>Яна нікога не кране...</p>
<p>— Ён вам знаёмы? — Так і не.</p>
<p> </p>
<p>ІХ</p>
<p>— Навошта-ж гэтак непрыхільна</p>
<p>Яго, скажыце, зневажаць?</p>
<p>Хіба таму, што мы няўхільна</p>
<p>Гатовы ўсё крытыкаваць,</p>
<p>Усё, што палкіх душ някемнасць,</p>
<p>Самаўлюбёную нікчэмнасць,</p>
<p>Ці зневажае, а ці нам</p>
<p>Здаецца смешным, ці няўцям,</p>
<p>Хіба таму, што мы размовы</p>
<p>Прывыклі справамі лічыць,</p>
<p>Што дурасць мусіць злоснай быць,</p>
<p>Што нам да твару плётак словы,</p>
<p>І што пасрэднасці адны</p>
<p>Не дзівяць нас, для нас яны?</p>
<p> </p>
<p>X</p>
<p>Блажэн, хто жыў своечасова,</p>
<p>Быў з маладосці малады,</p>
<p>Даспеў з гадамі паступова,</p>
<p>Жыцця зазнаўшы халады,</p>
<p>Хто дзіўным снам не аддаваўся,</p>
<p>Хто свецкай чэрні не цураўся,</p>
<p>Хто ў дваццаць — франт, а ў трыццаць год</p>
<p>Жаніўся хто не без выгод;</p>
<p>Хто ад пазычак пазбаўляўся</p>
<p>У пяцьдзесят якіх гадоў,</p>
<p>Хто славы, грошай і чыноў</p>
<p>Спакойна, з часам, дачакаўся,</p>
<p>Аб кім сцвярджалі цэлы век:</p>
<p>N. N. цудоўны чалавек.</p>
<p> </p>
<p>XI</p>
<p>Ды сумна знаць, што знікла ў далі</p>
<p>Дарэмна нашая вясна,</p>
<p>Што мы заўсёды ёй здраджалі.</p>
<p>Што ашукала нас яна;</p>
<p>Што нашы лепшыя жаданні,</p>
<p>Што нашы мары, парыванні</p>
<p>Сатлелі хуткаю чаргой,</p>
<p>Як лісце восені гнілой.</p>
<p>Адны абеды прад сабою</p>
<p>Бясконца бачыць — вось адчай —</p>
<p>І на жыццё, як на звычай</p>
<p>Глядзець і ўслед за грамадою</p>
<p>Ісці, не падзяліўшы з ёй</p>
<p>Ні дум, ні мары дарагой.</p>
<p> </p>
<p>ХІІ</p>
<p>Аднак няма нічога горай,</p>
<p>Як стаць прычынаю размоў,</p>
<p>Слыць дзіваком, шутом, прытворай</p>
<p>Сярод знаёмых і сяброў,</p>
<p>Праслыць маркотным самадурам,</p>
<p>Ці д’яблам з выглядам пахмурым,</p>
<p>Ці нават Дэманам маім.</p>
<p>Онегін (зноў займуся ім),</p>
<p>Свайго таварыша забіўшы,</p>
<p>Без працы, дзейнасці ў жыцці</p>
<p>Гадоў да дваццаці шасці</p>
<p>Без мэты, хоць якой, дажыўшы,</p>
<p>Без службы, жонкі і без спраў,</p>
<p>Заняткаў сталых не абраў.</p>
<p> </p>
<p>ХІЛ</p>
<p>Ім заўладала сумятлівасць,</p>
<p>Жаданне іншых ніў, нябёс</p>
<p>(Надзвычай горкая ўласцівасць,</p>
<p>Нямногіх дабравольны лёс).</p>
<p>Пакінуў ён прытулак родны,</p>
<p>Свой кут лясны, свой кут самотны,</p>
<p>Дзе Ленскага крывавы цень</p>
<p>Яму з’яўляўся кожны дзень;</p>
<p>Нічога ён не меў на мэце</p>
<p>Пачаўшы вандраваць, таму</p>
<p>Вандроўкі нудныя яму</p>
<p>Абрыдлі, як і ўсё на свеце;</p>
<p>Вярнуўся, трапіўшы амаль,</p>
<p>Як Чацкі, — з карабля на баль.</p>
<p> </p>
<p>XIV</p>
<p>Ды вось хвілінаю той самай</p>
<p>Па залі шэпт прабег ізноў...</p>
<p>Да гаспадыні ўслед за дамай</p>
<p>Вайсковы важны чын ішоў.</p>
<p>Яна-ж была не тарапкою,</p>
<p>Прыветлівай, не гаваркою,</p>
<p>Без вока наглага для ўсіх,</p>
<p>Без смешных намаганняў тых</p>
<p>У свеце поспех мець шумлівы,</p>
<p>Яна была сама сабой...</p>
<p>Было ўсё ціха, проста ў ёй.</p>
<p>Яна, як здымак той праўдзівы,</p>
<p>du comme il faut... (Даруй, Шышкоў,</p>
<p>За чужаземны выраз зноў).</p>
<p> </p>
<p>XV</p>
<p>Трымаліся з ёй дамы блізка;</p>
<p>Ўсміхаліся бабулькі ёй;</p>
<p>Мужчыны кланяліся нізка —</p>
<p>Лавілі позірк дамы той;</p>
<p>Каля яе цішэй дяяўчаты</p>
<p>Праходзілі — і зухавата</p>
<p>І нос і плечы падымаў</p>
<p>Той генерал, што з ёй стаяў.</p>
<p>Ніхто-б яе не мог чароўнай</p>
<p>Назваць; ды з галавы да ног</p>
<p>Ніхто-б у ёй знайсці яе мог</p>
<p>Таго, што модаю шыкоўнай</p>
<p>У коле лонданскім, зазнач,</p>
<p>Завецца vulgar. (Хоць ты плач!</p>
<p> </p>
<p>XVI</p>
<p>Я перакласці гэта слова,</p>
<p>На жаль, не ўмею, хоць ты плач;</p>
<p>З ім аж дагэтуль наша мова</p>
<p>Яшчэ не звыклася, чытач.</p>
<p>Яно дарэчы ў эпіграму.)</p>
<p>Аднак згадаем нашу даму.</p>
<p>Яна прывабнаю была,</p>
<p>Сядзела моўчкі край стала</p>
<p>З вядомай Нінай Варанскою,</p>
<p>Той Клеапатраю Невы.</p>
<p>Згадзіліся б напэўна вы,</p>
<p>Што Ніна мрамарнай красою</p>
<p>Зацьміць суседкі не магла,</p>
<p>Хоць і бліскучаю была.</p>
<p> </p>
<p>XVII</p>
<p>«Няўжо», Еўгені разважае:</p>
<p>«Няўжо яна? У гэты... свет...</p>
<p>Няўжо яна... дзяўчынка тая?..»</p>
<p>І неадчэпны свой ларнет</p>
<p>Накіраваў усхвалявана</p>
<p>На тую ён, чый выгляд цьмяна</p>
<p>Яму кагосьці нагадаў.</p>
<p>«Паслухай, князь, ты-б не сказаў —</p>
<p>Там, у малінавым берэце,</p>
<p>З паслом іспанскім хто стаіць?»</p>
<p>Князь на Онегіна глядзіць.</p>
<p>— Ага! Даўно не быў ты ў свеце;</p>
<p>Чакай -жа, пазнаёмлю я —</p>
<p>То жонка, дружа мой, мая. —</p>
<p> </p>
<p>XVIII</p>
<p>«Дык ты жанаты ўжо, васпане!?</p>
<p>Даўно?» — Ды ўжо каля двух лет. —</p>
<p>«На кім?» — На Ларынай. — «Тацяне!»</p>
<p>— Ты знаў яе? — «Я ім сусед».</p>
<p>— Хадзем хутчэй. — І хвіляй тою</p>
<p>Вядзе да жонкі за сабою</p>
<p>Князь друга даўняга свайго.</p>
<p>Глядзіць княгіня на яго...</p>
<p>Якая ёй душу трывога</p>
<p>Не ўскалыхнула ўсю да дна,</p>
<p>Як ні здзівілася яна,</p>
<p>Ды ёй не здрадзіла нічога:</p>
<p>Той самы захаваўся тон,</p>
<p>Такім -жа ціхім быў пахлон.</p>
<p> </p>
<p>XIX</p>
<p>Яе нішто яе выдавала,</p>
<p>І чырвань шчок не заліла...</p>
<p>Яна ні вуснаў не зацяла</p>
<p>І ні брывом не павяла.</p>
<p>Хоць ён сачыў, усхваляваны,</p>
<p>Але ранейшае Тацяны</p>
<p>Не мог ён адшукаць слядоў.</p>
<p>Хацеў сказаць ёй пару слоў</p>
<p>І — і не мог. Яна спытала,</p>
<p>Адкуль сюды прыехаў ён,</p>
<p>І ці не з іх прыбыў старон?</p>
<p>На мужы ў стоме затрымала</p>
<p>Свой позірк; падалася прэч —</p>
<p>Ён, як застыў, вядома рэч.</p>
<p> </p>
<p>XХ</p>
<p>Няўжо, няўжо гэта Тацяна,</p>
<p>З якою некалі ў садку</p>
<p>Ў пачатку нашага рамана</p>
<p>Ў далёкім і глухім кутку</p>
<p>Ён сустракаўся, і ў запале</p>
<p>Чытаў ёй крыўдныя маралі,</p>
<p>Няўжо Тацяна, ад якой</p>
<p>Ён мае ліст сардэчны той,</p>
<p>Дзе шчыра ўсё, дзе ўсё на волі,</p>
<p>Хіба яна… ці гэта сон? —</p>
<p>Дзяўчынка, ад якое ён</p>
<p>Адмовіўся ў смірэннай долі,</p>
<p>Хіба яна была тут з ім</p>
<p>Спакойнай, смелаю зусім?</p>
<p> </p>
<p>XXI</p>
<p>Ён пакідае раут тлумны;</p>
<p>Дамоў маўклівы едзе ён;</p>
<p>То марай светлаю, то сумнай</p>
<p>Ягоны ўстурбаваны сон.</p>
<p>Прачнуўся — ліст яго чакае:</p>
<p>Князь N на вечар запрашае.</p>
<p>«О, як жа, буду!» — і аб тым</p>
<p>Ён, усхвалёваны зусім,</p>
<p>Хутчэй паведаміў адказам.</p>
<p>Што сталася, ў якім ён сне?!</p>
<p>Што варухнулася на дне</p>
<p>Душы халоднае тымчасам?</p>
<p>Незадаволенасць? ці зноў</p>
<p>Юнацтва клопаты — любоў?</p>
<p> </p>
<p>XXII</p>
<p>Онегін вечара чакае,</p>
<p>Гадзінам лік вядзе ізноў.</p>
<p>Вось дзесяць б’е — ён выязджае,</p>
<p>Імчыць, на ганак узышоў.</p>
<p>Вось ён у залю ужо ўваходзіць,</p>
<p>Тацяну там адну знаходзіць,</p>
<p>І моўчкі некалькі хвілін</p>
<p>Сядзіць ён з ёю на адзін,</p>
<p>І слоў няма. Ніякаваты,</p>
<p>Садзіць з княгіняй наш герой.</p>
<p>Ледзь-ледзь адказваючы ёй,</p>
<p>Упартай думкаю заняты.</p>
<p>Гладзіць упарта ён: яна</p>
<p>Сядзіць спакойна ля акна.</p>
<p> </p>
<p>XXII!</p>
<p>Заходзіць муж. Перапыняе</p>
<p>Іх непрыемны tête-á-tête;</p>
<p>З Онегіным успамінае</p>
<p>Ён забаўкі мінулых лет.</p>
<p>Смяюцца. Уваходзяць госці.</p>
<p>Вось соль буйная свецкай злосці</p>
<p>З шумлівых сыпнула размоў.</p>
<p>Струмень дасціпных, лёгкіх слоў.</p>
<p>Іскрыўся, весяліў васпанства,</p>
<p>Яму на змену шлі між тым</p>
<p>Развагі сталыя зусім,</p>
<p>Без вечных ісцін, без педанцтва,</p>
<p>Размоў жывы і вольны тон —</p>
<p>Нікога яе палохаў ён.</p>
<p> </p>
<p>XXIV</p>
<p>Тут быў парад адзення модны,</p>
<p>Тут знаць была, сталіцы цвет,</p>
<p>І выбар дурняў, неабходны</p>
<p>На ўсіх прыёмах, як і след,</p>
<p>І злосныя на выгляд дамы,</p>
<p>Не маладыя ўжо гадамі,</p>
<p>І некалькі дзяўчат было —</p>
<p>Пакутай твары ім звяло;</p>
<p>Пасол тут гаварыў, вядома,</p>
<p>Аб важных справах, аб вайне;</p>
<p>Стары, увесь у сівізне,</p>
<p>Тут жарты сыпаў па-старому,</p>
<p>Надзвычай тонка, як даўней,</p>
<p>Чым і смяшыў крыху гасцей.</p>
<p> </p>
<p>XXV</p>
<p>Тут быў аматар эпіграмы,</p>
<p>Злаваўся ён не без прычын</p>
<p>На чай салодкі, выгляд дамы,</p>
<p>На недарэчны тон мужчын,</p>
<p>Ня спрэчкі пра раман туманны,</p>
<p>На вензель, сёстрам дараваны,</p>
<p>На савет, на жонку, на вайну</p>
<p>І на журнальную ману.</p>
<p>. . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . .</p>
<p>. . . . . . . . . . . . . . . . . . . . . . . . .</p>
<p> </p>
<p>XXVI</p>
<p>Стаяў Праласаў тут, набыўшы</p>
<p>Вядомасць нізасцю душы,</p>
<p>Ва усіх альбомах затупіўшы</p>
<p>St. Priest, твае карандашы;</p>
<p>Каля дзвярэй другі аматар,</p>
<p>Музыкі бальнае дыктатар,</p>
<p>Стаяў, як вербны херувім,</p>
<p>Ружовы і нямы зусім,</p>
<p>Яшчэ нахабны госць вандроўны</p>
<p>Тут напарфумлены стаяў,</p>
<p>Гасцей усмешку выклікаў</p>
<p>Ягоны выгляд, безумоўна,</p>
<p>У позірках, што ён лавіў,</p>
<p>Яму прысуд агульны быў.</p>
<p> </p>
<p>XXVII</p>
<p>Ды мой Онегін вечар цэлы</p>
<p>Тацянай заняты адной,</p>
<p>Не закаханай і нясмелай,</p>
<p>Не простаю дзяўчынкай той,</p>
<p>А абыякавай княгіняй,</p>
<p>А непрыступнаю багіняй</p>
<p>Раскошнай, царсцвеннай Невы...</p>
<p>О людзі! ўсе такія вы,</p>
<p>Як вашая прабабка Ева:</p>
<p>Спакуса вам за ўсё мілей,</p>
<p>Вас безупынна кліча змей</p>
<p>Да забароненага дрэва —</p>
<p>Таемны яблык вам падай,</p>
<p>Без гэтага і рай не рай.</p>
<p> </p>
<p>XXVIII</p>
<p>А як змянілася Тацяна!</p>
<p>Як цвёрда ў ролю увайшла!</p>
<p>І як яна прыёмы рана</p>
<p>Жаночыя пераняла!</p>
<p>І хто-б у гэтай даме моднай</p>
<p>Вялікаснай, высокароднай</p>
<p>Сляды дзяўчынкі адшукаў?</p>
<p>І ён ёй сэрца хваляваў!</p>
<p>І гэта ён адзін, бывала,</p>
<p>Пакуль не прыляціць Марфей,</p>
<p>Быў радасцю яе надзей,</p>
<p>Аб ім пры месяцы ўздыхала,</p>
<p>З ім марыла яна ісці</p>
<p>Адзіным шляхам у жыцці!</p>
<p> </p>
<p>XXIX</p>
<p>Пакорны ўзросты ўсе каханню;</p>
<p>Але для сэрцаў юнакоў</p>
<p>Яго карысна парыванне,</p>
<p>Як бура мая для палёў:</p>
<p>Яны ў дажджы страсцей свяжэюць,</p>
<p>І аднаўляюцца, і спеюць —</p>
<p>Жыццё прыносіць з цягам дзён</p>
<p>Духмяны цвет, салодкі плён.</p>
<p>Ды ў позні наш узрост бясплённы,</p>
<p>На павароце нашых лет,</p>
<p>Маркотны страсці мёртвы след:</p>
<p>Так восеньскі віхор сцюдзёны</p>
<p>У гразь ператварае дол</p>
<p>І агаляе лес вакол.</p>
<p> </p>
<p>ХХХ</p>
<p>Так, наш Еўгені закахаўся</p>
<p>Ужо ў Тацяну, як дзіця;</p>
<p>Маркотным марам ён аддаўся,</p>
<p>Ён у палове пачуцця</p>
<p>Праводзіць дзень і ноч да ранку,</p>
<p>І да яе шклянога ганку</p>
<p>Ён пад’язджае кожны дзень;</p>
<p>За ёй ганяецца, як цень;</p>
<p>Падаўшы ёй боа на плечы,</p>
<p>Шчаслівым чуецца герой,</p>
<p>Альбо тады, калі рукой</p>
<p>Рукі кранецца недарэчы,</p>
<p>Ці як рассуне перад ёй</p>
<p>Натоўп ліўрэй Онегін мой.</p>
<p> </p>
<p>XXXI</p>
<p>Яна яго не заўважае,</p>
<p>Як ён ні прагне, хоць памры.</p>
<p>Як і раней, яго прымае,</p>
<p>Пры стрэчах скажа словы тры,</p>
<p>Парой здалёк паклон адважыць,</p>
<p>Зусім часамі не заўважыць:</p>
<p>Какецтва ў ёй шукаць — дарма —</p>
<p>Яго і ў звычаі няма.</p>
<p>Онегін, бедны мой, бляднее:</p>
<p>Ёй не відно, ці не шкада;</p>
<p>Онегін сохне і — бяла —</p>
<p>Ледзь не сухотамі хварэе.</p>
<p>Шлюць к дактарам яго сябры,</p>
<p>Шлюць на курорты — дактары.</p>
<p> </p>
<p>XXII</p>
<p>Не едзе ён. Хоць і зарана</p>
<p>Гатоў да прадзедаў пісаць</p>
<p>Аб хуткай стрэчы. Ды Тацяна</p>
<p>Таго не хоча заўважаць.</p>
<p>А ён упарты, не здаецца,</p>
<p>Турбуецца, ды спадзяецца;</p>
<p>Смялей здаровага, герой</p>
<p>Княгіне слабаю рукой</p>
<p>Тымчасам піша ліст прачуты.</p>
<p>Хоць сэнсу мала, слоў няма,</p>
<p>Ў лістах ён бачыў нездарма;</p>
<p>Але сардэчныя пакуты</p>
<p>Яго, відаць, змаглі зусім.</p>
<p>Вось што ў лісце пісаў ён тым.</p>
<p> </p>
<p>ЛІСТ ОНЕГІНА ДА ТАЦЯНЫ</p>
<p>«Прадбачу ўсё: пакрыўдзіць вас</p>
<p>Мой ліст, які ў тузе пішу я.</p>
<p>Знявагу горкую якую</p>
<p>Ваш позірк кіне мне ў адказ!</p>
<p>Чаго хачу? з якой прычыны</p>
<p>Выказваю сваю душу?</p>
<p>На злосныя, магчыма, кпіны</p>
<p>Я свой сардэчны ліст пішу!</p>
<p> </p>
<p>Вас напаткаўшы выпадкова,</p>
<p>Пяшчотнае пачуў я слова,</p>
<p>Ды веры я яму не даў:</p>
<p>Не даў прывычцы любай ходу;</p>
<p>Сваю абрыдлую свабоду</p>
<p>Я загубіць не пажадаў.</p>
<p>Яшчэ адно нас разлучыла…</p>
<p>Ахвярай горкай Ленскі стаў...</p>
<p>Ад усяго, што сэрцу міла,</p>
<p>Тады я сэрца адарваў;</p>
<p>Чужы для ўсіх, незакаханы,</p>
<p>Я думаў: вольнасць і спакой</p>
<p>Замена шчасцю. Божа мой!</p>
<p>Як я за гэта пакараны!</p>
<p> </p>
<p>Штодня вас бачыць між людзей,</p>
<p>Ісці за вамі крок за крокам,</p>
<p>Усмешку вуснаў, рух вачэй</p>
<p>Лавіць замілаваным вокам,</p>
<p>Вас чуць і раву мець зусім</p>
<p>Ўсе вашы вартасці душою,</p>
<p>Нямець ад мукі... вось у чым</p>
<p>Я шчасце бачу дарагое!</p>
<p> </p>
<p>Яго не маю: дзеля вас</p>
<p>Скрозь валачуся я наўдачу;</p>
<p>Дарэмна дарагі мой час</p>
<p>Так у тузе самотнай трачу —</p>
<p>Мінаюць дні ў суцэльным сне.</p>
<p>Яны цяжарам сталі мне.</p>
<p>Але: мой век не за гарою;</p>
<p>Ды каб прадоўжыць час жыцця,</p>
<p>Быць пэўным мушу раніцою,</p>
<p>Што вас удзень пабачу я...</p>
<p> </p>
<p>Баюся: ліст пішу дарэмны,</p>
<p>І вы палічыце за твор</p>
<p>Яго і хітры і нікчэмны —</p>
<p>І чую гнеўны ваш дакор.</p>
<p>Калі-б вы зналі, як жахліва</p>
<p>Стамляцца смагаю любві,</p>
<p>Гарэць — і розумам цярпліва</p>
<p>Кіпенне стрымліваць крыві;</p>
<p>Жадаць абняць у вас калені</p>
<p>І ў слёзак выліць каля ног</p>
<p>Усе жаданні і імкненні,</p>
<p>І ўсё, што-б выказаць я мог,</p>
<p> </p>
<p>Аднак імкнуць быць далёкім,</p>
<p>Халодным у часы размоў,</p>
<p>Ад шчырых адмаўляцца слоў,</p>
<p>Глядзець на вас вясёлым вокам!..</p>
<p> </p>
<p>Хай будзе гэтак, я сказаў</p>
<p>Нарэшце, сам сабе: даволі;</p>
<p>Я вырашыў, я ў вашай волі,</p>
<p>Так, мусіць, лёс зрабіць жадаў».</p>
<p> </p>
<p>XXXIII</p>
<p>Няма адказу. І на новы</p>
<p>Ягоны ліст не йдзе адказ.</p>
<p>На раут едзе вечаровы,</p>
<p>Зайшоў. Яна яму якраз</p>
<p>Насустрач — як глядзіць сурова!</p>
<p>Яго не бачыць, з ім ні слова;</p>
<p>У! вее ад яе якой</p>
<p>Сцюдзёнай, лютаю зімой!</p>
<p>З упартых вуснаў ганьбаванне</p>
<p>Ледзь не зляціць, не загучыць.</p>
<p>Онегін на яе глядзіць:</p>
<p>Дзе нерашучасць, спачуванне?</p>
<p>Дзе слёзы? Іх шукаць не след!</p>
<p>На твары толькі гневу след...</p>
<p> </p>
<p>XXXIV</p>
<p>Ды, можа, бояані такое,</p>
<p>Каб муж ці свет не адгадаў</p>
<p>Дзявочай слабасці былое...</p>
<p>Таго, што мой Онегін знаў.</p>
<p>Надзей няма! Ён ад’язджае,</p>
<p>Сваё вар’яцтва праклінае —</p>
<p>І, трапіўшы ў яго палон,</p>
<p>На ўсё ізноў забыўся ён.</p>
<p>І у маўклівым кабінеце</p>
<p>Яму згадалася пара,</p>
<p>Калі штодня за ім хандра</p>
<p>Ганялася ў тлумлівым свеце,</p>
<p>І ў кут, схапіўшы за каўнер,</p>
<p>Яго заперла, як цяпер.</p>
<p> </p>
<p>XXXV</p>
<p>Ізноў пачаў чытаць ён з гора.</p>
<p>Чытаў Гібона і Русо,</p>
<p>Манзоні, Гердэра, Шамфора,</p>
<p>Madame de Staël, Біша, Тісо,</p>
<p>Чытаў скептычнага ён Беля,</p>
<p>Чытаў ён творы Фантэнеля,</p>
<p>І нашых песняроў чытаў,</p>
<p>Нічога прэч не адкідаў:</p>
<p>Ні альманахі, ні журналы,</p>
<p>Дзе ўпарта вучаць нас штодня,</p>
<p>Дзе сёння не ў пашане я,</p>
<p>І дзе такія мадрыгалы</p>
<p>Сабе я сустракаў не раз —</p>
<p>È sempre bene<sup><a href="#footnote-18">******************</a></sup>, мой адказ.</p>
<p> </p>
<p>XXXVI</p>
<p>І што ж? Глядзела ў кнігу вока,</p>
<p>Аднак ляцелі думкі ўдаль;</p>
<p>Цясніліся ў душу глыбока</p>
<p>Жаданні, мары, сум і жаль.</p>
<p>Між друкаванымі радкамі</p>
<p>Чытаў другімі ён вачамі</p>
<p>Радкі другія. Трапіў ён</p>
<p>У мар і дум сваіх палон.</p>
<p>У іх жылі паданні, згадкі</p>
<p>Сардэчнай, цёмнай старыны,</p>
<p>Ні з чым не звязаныя сны,</p>
<p>Пагрозы, таямніц адгадкі,</p>
<p>Плына казкі доўгай і жывой,</p>
<p>Ці ліст дзяўчыны маладой.</p>
<p> </p>
<p>XXXVII</p>
<p>І паступова ў аняменне</p>
<p>Ён думкі акунаў свае,</p>
<p>А перад ім яго ўяўленне</p>
<p>Малюнкі розныя снуе.</p>
<p>То бачыць: на расталым снезе</p>
<p>Ляжыць, як быццам на начлезе,</p>
<p>Заснуўшы моцным сном. юнак,</p>
<p>І голас чуць: забіты? так!</p>
<p>То бачыць ворагаў забытых,</p>
<p>Альбо паклёпнікаў былых,</p>
<p>І кола здрадніц маладых,</p>
<p>Альбо сяброў, даўно пазбытых,</p>
<p>То сельскі дом — і ля акна</p>
<p>Сядзіць <i>яна</i>… і ўсё яна!</p>
<p> </p>
<p>XXXVIII</p>
<p>Ён так прывык губляцца ў гэтым,</p>
<p>Што ледзь не звар’яцеў зусім,</p>
<p>Альбо ледзь-ледзь не стаў паэтам.</p>
<p>Вось дзе зрабіў бы ласку ўсім!</p>
<p>А як жа: сілай чаравання,</p>
<p>Расійскага вершаскладання,</p>
<p>Мой бедны вучань, быццам маг,</p>
<p>Ледзь у самоце не дасяг.</p>
<p>Ён быў падобны да паэта,</p>
<p>Калі ў кутку сядзеў адзін,</p>
<p>І перад ім палаў камін,</p>
<p>І мармытаў ім: Benedetta<sup><a href="#footnote-19">*******************</a></sup>,</p>
<p>Ці Idol mio<sup><a href="#footnote-20">********************</a></sup> мармытаў</p>
<p>І ў полымя туфель губляў.</p>
<p> </p>
<p>XXXIX</p>
<p>Зімы суровай час мінаўся,</p>
<p>Вясна выходзіла ў прастор.</p>
<p>І ні паэтам ён не стаўся,</p>
<p>Не звар’яцеў і не памёр.</p>
<p>Вясна жывіць яго настроі.</p>
<p>Сама запёртыя пакоі,</p>
<p>Дзе сумаваў ён, як сурок,</p>
<p>Самотны, цесны свой куток</p>
<p>Ён ясным ранкам пакідае,</p>
<p>Імчыць, ляціць уздоўж Невы.</p>
<p>Іскрыста сонца з сінявы</p>
<p>Лёд асвятляе; брудна тае</p>
<p>На вулках ускапаны снег.</p>
<p>Куды кіруе саняў бег,</p>
<p> </p>
<p>XL</p>
<p>Па ім Онегін гэтак рана?</p>
<p>Вы здагадаліся аднак:</p>
<p>Прыехаў да сваёй Тацяны</p>
<p>Непаправімы мой дзівак.</p>
<p>Нібы мярцвяк, ідзе нябога;</p>
<p>Няма ў прыёмнай анікога,</p>
<p>Ідзе далей; у залю сам</p>
<p>Ён дзверы адчыніў. Што там</p>
<p>Яго раптоўна так здзіўляе?</p>
<p>Сядзіць у залі перад ім</p>
<p>Княгіня, бледная зусім,</p>
<p>Адна і нейкі ліст чытае</p>
<p>І ціха слёзы лье ракой,</p>
<p>Прыпаўшы на руку шчакой.</p>
<p> </p>
<p>XLI</p>
<p>О, хто-б пакуты, хваляванні</p>
<p>Ў яе вачах не прачытаў!</p>
<p>Мінулай Тані, беднай Тані</p>
<p>Хто-б у княгіні не пазнаў!</p>
<p>З тугой, у горкім аняменні</p>
<p>Да ног яе прыпаў Еўгені;</p>
<p>Яна, ўздрыгнуўшы ад таго,</p>
<p>Без злосці, моўчкі на яго</p>
<p>І без здзіўлення пазірае...</p>
<p>Усё ёй зразумела ў ім —</p>
<p>У хворым, згаслым і нямым.</p>
<p>Дзяўчына простая, былая,</p>
<p>З ранейшай марай і душой,</p>
<p>Прачнулася цяпер у ёй.</p>
<p> </p>
<p>XLII</p>
<p>Устаць яго не прымушае,</p>
<p>З яго не зводзіць позірк свой,</p>
<p>Ад прагных губ не адымае</p>
<p>Рукі знямелае сваёй.</p>
<p>У чым цяпер яе жаданне?..</p>
<p>Праходзіць доўгае маўчанне,</p>
<p>Яна гаворыць, як у сне:</p>
<p>«Устаньце; хопіць. Трэба мне</p>
<p>Праўдзівыя сказаць вам словы.</p>
<p>Онегін, помніце той час,</p>
<p>Як я ў прысадах стрэла вас,</p>
<p>Як ваш тады урок суровы</p>
<p>Спакойна выслухала я?</p>
<p>Цяпер, аднак, чарга мая.</p>
<p> </p>
<p>XLIII</p>
<p>Онегін, я тады другою,</p>
<p>Я маладзейшаю была,</p>
<p>І я кахала. Што-ж за тое</p>
<p>У сэрцы вашым я знайшла?</p>
<p>Які адказ? Прысуд суровы.</p>
<p>Ці праўда? Вам былі не новы</p>
<p>Прызнанні простыя, любоў?</p>
<p>І сёння — божа! — стыне кроў,</p>
<p>Халодны позірк як згадаю</p>
<p>І тыя словы... Але вас</p>
<p>Не вінавачу: вы ў той час</p>
<p>Былі сумленнымі, я знаю,</p>
<p>Праўдзівымі перада мной:</p>
<p>Я ўдзячна нам душою ўсей...</p>
<p> </p>
<p>XLIV</p>
<p>Тады ў цішы глухой пустэлі,</p>
<p>Ўбаку ад шумнае Масквы, —</p>
<p>Ці праўда? — да мяне не мелі</p>
<p>Цікавасці прыкметнай вы?</p>
<p>Чаму-ж цяпер я на прыкмеце?</p>
<p>Ці не таму, што ў гэтым свеце</p>
<p>Штодня з’яўляюся, жыву,</p>
<p>Багатай, знанаю слыву,</p>
<p>Што муж скалечаны вайною,</p>
<p>Двор не забыў ягоных ран?</p>
<p>Ці не таму, што мой раман</p>
<p>Заўважан быў-бы грамадою,</p>
<p>Што мог-бы ён прынесці там</p>
<p>Няславу мне і славу вам?</p>
<p> </p>
<p>XLV</p>
<p>Цяпер я плачу... калі Тані</p>
<p>Вы не набыліся былой,</p>
<p>Дык знайце: горкія спатканні</p>
<p>І ваш урок суровы той</p>
<p>Ніколі-б я не памяняла</p>
<p>На страсць, што вас сюды прыгнала,</p>
<p>На вашы слёзы і лісты.</p>
<p>Да мар, да год маіх тады</p>
<p>У вас была хаця-б павага,</p>
<p>Пачуцце чыстае было...</p>
<p>А сёння!.. што вас прывяло</p>
<p>Да ног маіх? якая прага?!</p>
<p>Як і сэрцам, розумам такім</p>
<p>Быць пачуцця рабом слабым?</p>
<p> </p>
<p>XLVI</p>
<p>А мне, Онегін, бляск і ззянне</p>
<p>Жыцця нялюбай мішуры,</p>
<p>Маё пустое красаванне,</p>
<p>Мой модны дом і вечары...</p>
<p>Што ў іх? Цяпер аддаць я рада</p>
<p>Усю нікчэмнасць маскарада,</p>
<p>Увесь і бляск, і шум, і чад</p>
<p>За шафу кніг, за дзікі сад,</p>
<p>За бедны дом, прысады тыя,</p>
<p>За той куток, дзе ў першы раз,</p>
<p>Онегін, бачыла я вас,</p>
<p>Яшчэ за могілкі старыя,</p>
<p>Дзе сёння крыж і засень хвой</p>
<p>Над беднай няняю маёй...</p>
<p> </p>
<p>XLVII</p>
<p>А шчасце нашае бясспрэчна</p>
<p>Было так блізка!.. Ды мая</p>
<p>Вядома доля. Недарэчна,</p>
<p>Магчыма, замуж вышла я:</p>
<p>Мяне ўсе дні, усе часіны</p>
<p>Маліла маці; для дзяўчыны</p>
<p>Аднолькавымі ў горкі час</p>
<p>Былі ўсе выбары. Я вас</p>
<p>Прашу забыць мяне. Я знаю,</p>
<p>Я знаю: ёсць сумленне ў вас,</p>
<p>А ў сэрцы гонар не пагас,</p>
<p>Хітрыць не след: я вас кахаю,</p>
<p>Ды верна мужу я свайму —</p>
<p>Навек аддадзена яму».</p>
<p> </p>
<p>XLVIII</p>
<p>Яна пайшла. Стаіць Еўгені,</p>
<p>Аглушаны, як перуном.</p>
<p>Ахоплены ён у зняменні</p>
<p>Якім бурлівым пачуццём!</p>
<p>Ды раптам шпоры загучалі,</p>
<p>Тацянін муж з’явіўся ў залі,</p>
<p>І тут Онегіна майго</p>
<p>У хвілю роспачы яго,</p>
<p>Чытач, цяпер мы пакідаем,</p>
<p>Надоўга… так. Услед за ім</p>
<p>Блукаць пакінем назусім.</p>
<p>Адзін другога прывітаем</p>
<p>З жаданым берагам. Ура!</p>
<p>Даўно б вось так зрабіць пара!</p>
<p> </p>
<p>XLIX</p>
<p>Якімі б ні ішлі шляхамі,</p>
<p>Чытач, з табою мы ў жыцці,</p>
<p>Бывай. Разыйдземся сябрамі.</p>
<p>Што б ні шукаў ты, каб знайсці,</p>
<p>Тут у радках маіх нядбалых,</p>
<p>Ці згадкі з дзён сваіх нясталых,</p>
<p>Ці адпачынку пасля спраў,</p>
<p>Ці трапных выразаў шукаў,</p>
<p>Альбо памылак граматычных,</p>
<p>У гэтай кніжцы, дай жа бог,</p>
<p>Каб ты для весялосці змог,</p>
<p>Для мар, артыкулаў крытычных,</p>
<p>Знайсці шуканае. Шукай.</p>
<p>Час развітацца нам, бывай!</p>
<p> </p>
<p>L</p>
<p>Бывай і ты, мой друг вандроўны,</p>
<p>І ты, мой верны ідэал,</p>
<p>І ты, плён працы нешматслоўны,</p>
<p>Я з вамі творчасці запал</p>
<p>Зазнаў, каштоўны для паэта,</p>
<p>І забыццё ў віхурах cвета,</p>
<p>Гаворку шчырую сяброў.</p>
<p>Мінула шмат ужо гадоў</p>
<p>З тых дзён, як юная Тацяна,</p>
<p>Онегін з ёй, у цьмяным сне</p>
<p>З’явіліся аднойчы мне —</p>
<p>І далеч вольнага рамана</p>
<p>Я праз крышталь магічны свой</p>
<p>Няясна бачыў хвіляй той.</p>
<p> </p>
<p>LI</p>
<p>Аднак сябры, каму бывала</p>
<p>Я строфы першыя чытаў...</p>
<p>Адных няма, другіх не стала,</p>
<p>Як Садзі некалі сказаў.</p>
<p>Без іх дамаляваў героя,</p>
<p>А тая, любая, з якое</p>
<p>Тацяны я пісаў партрэт...</p>
<p>О, многіх, многіх знік і след!</p>
<p>Шчаслівы той, жыццё хто рана</p>
<p>Пакінуў, не дапіў да дна</p>
<p>Кілішка поўнага віна,</p>
<p>Не дачытаў яго рамана</p>
<p>І раптам развітаўся з ім,</p>
<p>Як я з Онегіным маім.</p>
<p> </p>
</div>
<div class="CLEAR"></div>
<div class="endnote-block">
<div class="footnote"><p><sup><a id="footnote-1">*</a></sup> Празмеру самазакаханы, ён вылучаўся яшчэ той асаблівай гордасцю, якая прымушае з аднолькавай абыякавасцю прызнавацца як у добрых, так і ў благіх учынках, - вынік пачуцця перавагі, магчыма, уяўнага.</p>
<p class="sign"><i>З прыватнага ліста.</i></p>
</div>
<div class="footnote"><p><sup><a id="footnote-2">**</a></sup> Пан абат.</p>
</div>
<div class="footnote"><p><sup><a id="footnote-3">***</a></sup> Франт.</p>
</div>
<div class="footnote"><p><sup><a id="footnote-4">****</a></sup> Прывітанне.</p>
</div>
<div class="footnote"><p><sup><a id="footnote-5">*****</a></sup> Антраша (балетны прыжок)</p>
</div>
<div class="footnote"><p><sup><a id="footnote-6">******</a></sup> Біфштэкс</p>
</div>
<div class="footnote"><p><sup><a id="footnote-7">*******</a></sup> Чайльд-Гарольд – герой паэмы Байрана</p>
</div>
<div class="footnote"><p><sup><a id="footnote-8">********</a></sup> О вёска!</p>
<p class="sign"><i>Гарацый.</i></p>
</div>
<div class="footnote"><p><sup><a id="footnote-9">*********</a></sup> Яна была дзяўчынай, яна была закахана.</p>
<p class="sign"><i>Мальфілатр</i></p>
</div>
<div class="footnote"><p><sup><a id="footnote-10">**********</a></sup> І гэтак далей.</p>
</div>
<div class="footnote"><p><sup><a id="footnote-11">***********</a></sup> «Благонамеренный» - часопіс.</p>
</div>
<div class="footnote"><p><sup><a id="footnote-12">************</a></sup> «Нраўственасць у прыродзе рэчаў».</p>
<p class="sign"><i>Некер</i></p>
</div>
<div class="footnote"><p><sup><a id="footnote-13">*************</a></sup> Прачніцеся, спячая прыгажуня</p>
</div>
<div class="footnote"><p><sup><a id="footnote-14">**************</a></sup> Цудоўная</p>
</div>
<div class="footnote"><p><sup><a id="footnote-15">***************</a></sup> Там, дзе дні воблачныя і кароткія, народзіцца племя, якому не балюча паміраць.</p>
<p class="sign">Петрарка.</p>
</div>
<div class="footnote"><p><sup><a id="footnote-16">****************</a></sup> Але час іншы.</p>
</div>
<div class="footnote"><p><sup><a id="footnote-17">*****************</a></sup> Бывай! і калі мы разлучымся назаўсёды, то бывай назаўсёды.</p>
<p class="sign">Байран.</p>
</div>
<div class="footnote"><p><sup><a id="footnote-18">******************</a></sup> Ну што ж, выдатна</p>
</div>
<div class="footnote"><p><sup><a id="footnote-19">*******************</a></sup> Цудоўная, дзіўная</p>
</div>
<div class="footnote"><p><sup><a id="footnote-20">********************</a></sup> Мой кумір</p>
</div>
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>