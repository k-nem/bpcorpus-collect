<div class="container">
<div class="book-utils">
<div id="qrcode"></div>
<a href="/Arkadz_Kulasou/Ab_reunasci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1950 -->
<!-- HEADER_FIELD FirstPublicationYear: 1950? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Аб рэўнасці -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Аб рэўнасці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Як увосень знікае</p>
<p>Маркотнае сонца за свет,</p>
<p>То зямля сваё сонца</p>
<p>Раўнуе да іншых планет.</p>
<p> </p>
<p>Сонца дзе прападае</p>
<p>Так доўга? Знікае куды?</p>
<p>Як дазволіць магло,</p>
<p>Каб зямлю закавалі ільды?</p>
<p> </p>
<p>Май прыходзіць пасля -</p>
<p>Крыўд пазбыцца не можа зямля:</p>
<p>Цёмнай хусткаю хмар</p>
<p>Ад святла закрывае свой твар.</p>
<p> </p>
<p>Сонца хмары зганяе,</p>
<p>Зямля наганяе іх зноў -</p>
<p>За махры сваю хустку</p>
<p>Трывае рукамі дубоў.</p>
<p> </p>
<p>Але сонцу вясноваму</p>
<p>З неба ўсё чыста відно -</p>
<p>Пасылае на тыя дубы</p>
<p>Бліскавіцы яно.</p>
<p> </p>
<p>За ударам удар,</p>
<p>Дуб за дубам ляціць на раллю.</p>
<p>Для жыцця, для любві</p>
<p>Сонца зноў адмыкае зямлю.</p>
<p> </p>
<p><i>1950</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>