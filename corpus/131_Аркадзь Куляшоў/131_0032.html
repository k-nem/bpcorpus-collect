<div class="container">
<div class="book-utils">
<div id="qrcode"></div>
<a href="/Arkadz_Kulasou/Maja_Biesiadz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1940-1946 -->
<!-- HEADER_FIELD FirstPublicationYear: 1940 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мая Бесядзь -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Мая Бесядзь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Кажуць, што рэкі птушкамі створаны, -</p>
<p>Такімі малымі на першы пагляд, -</p>
<p>Капалі і ў дзюбах адносілі ў бор яны</p>
<p>Мяшочкі з зямлёй</p>
<p>І ляцелі назад.</p>
<p>А каня гуляла ды мыла іх здзекамі,</p>
<p>І птушкі паслалі ёй вечны праклён,</p>
<p>Таму і лятае яна над рэкамі</p>
<p>І просіць піць</p>
<p>Аж да сённяшніх дзён.</p>
<p>Канаючы ўлетку штодня на спякоце,</p>
<p>Той рэдкаю кропляй яна існуе,</p>
<p>Што хмарка, дажджом прашумеўшы ў лістоце,</p>
<p>З нябёсаў часамі пашле для яе.</p>
<p>Я ўпарты, не кіну пачатае справы,</p>
<p>Каменне крышу,</p>
<p>Разграбаю пяскі,</p>
<p>Пад кпіны аматараў лёгкае славы</p>
<p>Капаю рэчышча ўласнай ракі.</p>
<p>З надзеяй гляджу на крыніцу спатканую,</p>
<p>Хачу, каб яна разлілася ракой...</p>
<p>Не Волгай магутнай,</p>
<p>Не нават Камаю,</p>
<p>Хоць Бесяддзю, што на радзіме маёй.</p>
<p>Бо прагай да працы ахоплены часта я,</p>
<p>І сэрца абпалена смагай радка,</p>
<p>Бо жыць не магу,</p>
<p>Як каня няшчасная,</p>
<p>Кропляй дажджу з лесавога лістка.</p>
<p> </p>
<p><i>1940-1946</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>