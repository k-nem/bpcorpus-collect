<div class="container">
<div class="book-utils">
<div id="qrcode"></div>
<a href="/Arkadz_Kulasou/Ziamla.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1947 -->
<!-- HEADER_FIELD FirstPublicationYear: 1947 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зямля -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Зямля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Зор вам ніяк не злічыць, астраномы,</p>
<p>Вабіць даўно вас сусвет незнаёмы.</p>
<p> </p>
<p>Колькі вы ў марах ракет</p>
<p>Збудавалі,</p>
<p>Колькі планет</p>
<p>Вы на іх абляталі?</p>
<p> </p>
<p>Тысячагоднія вашы намеры</p>
<p>Спраўдзяцца некалі не на паперы.</p>
<p> </p>
<p>Вас у абдымкі касмічнага пылу</p>
<p>Кіне матор на ўсю моц, на ўсю сілу.</p>
<p> </p>
<p>Ён, несучыся наперад нястомна,</p>
<p>Будзе вучыць вас, як жыць эканомна:</p>
<p> </p>
<p>Дасць вам на суткі паветра з балону,</p>
<p>Каб вашы сэрцы не ведалі скону,</p>
<p> </p>
<p>Дасць і вады з механічнае флягі</p>
<p>Столькі якраз, каб не ўмерлі ад смагі.</p>
<p> </p>
<p>Дасць вам аднойчы, адкінуўшы шторы,</p>
<p>Глянуць з ракеты імклівай на зоры.</p>
<p> </p>
<p>Так вам убачыць здалёк давядзецца</p>
<p>Зорку, якая зямлёю завецца.</p>
<p> </p>
<p>Хоць не адрозніць вам праз тэлескопы</p>
<p>Там ані Азіі, ані Еўропы,</p>
<p> </p>
<p>Толькі вам радасна будзе, вядома,</p>
<p>Знаць, што зямля вам з маленства знаёма,</p>
<p> </p>
<p>Знаць, што жывуць і кіруюць зямлёю</p>
<p>Людзі адзінай працоўнай сям'ёю,</p>
<p> </p>
<p>Знаць, што яны на арбітах сусветных</p>
<p>Слаўны жыццём без багатых і бедных,</p>
<p> </p>
<p>Знаць, што здабыткі, здабытыя імі,</p>
<p>Здалеку вам не здаюцца малымі, -</p>
<p> </p>
<p>Ярка вам свецяць здалёк, як нікому...</p>
<p>- Годзе, - вы крыкнеце, - час нам дадому!</p>
<p> </p>
<p>Здзейсніць мы здзейснілі нашу задачу,</p>
<p>Поўную людзям дадзім справаздачу:</p>
<p> </p>
<p>Як мы ляцелі хутчэй метэора,</p>
<p>Сорак гадоў не глушылі матора,</p>
<p> </p>
<p>Восем вялікіх планет абляцелі,</p>
<p>За падарожжа зусім пастарэлі.</p>
<p> </p>
<p>Сорак гадоў па нябёснай пустэлі</p>
<p>Мы не за ўласным багаццем ляцелі:</p>
<p> </p>
<p>Мы для зямлі ўсёй, нібы вадалазы,</p>
<p>З неба глыбінь здабывалі адказы.</p>
<p> </p>
<p>Хочам цяпер мы, нябесныя госці,</p>
<p>Там, на зямлі, пахаваць свае косці,</p>
<p> </p>
<p>Хочам паветра глынуць</p>
<p>Не з балону,</p>
<p>Хочам на край свой зірнуць</p>
<p>Па-былому,</p>
<p> </p>
<p>Чуць, як хістаюцца</p>
<p>Хвойныя нетры,</p>
<p>Як там купаюцца</p>
<p>Дрэвы ў паветры,</p>
<p> </p>
<p>Чуць, як калоціцца неба ад грому.</p>
<p>Годзе, - вы крыкнеце, - час нам дадому!</p>
<p> </p>
<p>Будзе прыемнай назад вам дарога -</p>
<p>Быццам салдатам з паходу цяжкога.</p>
<p> </p>
<p>Здасца зямля вам, ад смагі зялёным,</p>
<p>Флягай з вадою, балонам з азонам.</p>
<p> </p>
<p>Здасца яна вам, шчаслівым бясконца,</p>
<p>Хлебам ружовым, што выпекла сонца.</p>
<p> </p>
<p><i>1947</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>