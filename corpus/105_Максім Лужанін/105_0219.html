<div class="container">
<div class="book-utils">
<div id="qrcode"></div>
<a href="/Maksim_Luzanin/Uspamin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Успамін -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Успамін</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Багоны ветраюць на рэйках.</p>
<p>Салдаты ў лазні...</p>
<p>Мы цішком</p>
<p>Рыхтуем стол у школе нейкай,</p>
<p>Дзе роўна суткі быў наш дом.</p>
<p> </p>
<p>Гартае кнігу вецер з пасек,</p>
<p>Пра мір і пра вайну яна...</p>
<p>Але як светла піша класік,</p>
<p>Няўжо святлей была вайна?</p>
<p> </p>
<p>Нам выязджаць не вельмі лёгка...</p>
<p>Ну дзе ж яны?</p>
<p>Давай нальём!</p>
<p>Пачуюць тост: за дзесяць крокаў</p>
<p>Стаіць звышпільны батальён.</p>
<p> </p>
<p>Зенітчыцы, нябёс ахова</p>
<p>І земных душ разгардзіяш.</p>
<p>Ідуць.</p>
<p>Хоць не з графінь Растовых,</p>
<p>Затое цэлы ўзвод Наташ.</p>
<p> </p>
<p>За вас, дзяўчаты селавыя!</p>
<p>І вам наліта не скупей.</p>
<p>Хай дзесьці мыляцца Талстыя,</p>
<p>Пісцы наступных эпапей.</p>
<p> </p>
<p>А мы станцуем! Гэта лепей,</p>
<p>Чым смуткі з некалішніх кніг,</p>
<p>Дзе, пэўна, крылейкі прылепяць</p>
<p>Да вашых плечыкаў крутых.</p>
<p> </p>
<p>Прайшоў паўз вокны манеўровы,</p>
<p>Гукнуў і ахінуўся ў дым.</p>
<p>Бывай, Наташа не-Растова!</p>
<p>Куды мы едзем? Памаўчым.</p>
<p> </p>
<p>Вунь той, дужэйшы цягнічыска</p>
<p>Пасля падзеліцца з табой,</p>
<p>Што вёз нас, колькі можна, блізка</p>
<p>Туды, дзе пагрукотваў бой.</p>
<p> </p>
<p> </p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>