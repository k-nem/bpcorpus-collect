<div class="container">
<div class="book-utils">
<div id="qrcode"></div>
<a href="/Maksim_Luzanin/Zlata_ulicka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1957 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Злата улічка -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Злата улічка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У слаўнай Празе, ў старажытным Градзе,</p>
<p>Не злічыш спраў даўнейшага майстэрства:</p>
<p>Спічастых вежаў, што ўзляцелі ў неба,</p>
<p>Разбяных дрэў, шумнейшых як у пушчы,</p>
<p>Чыгунных коней, што заржуць, здаецца,</p>
<p>Людзей каменных з вуснамі жывымі:</p>
<p>Спытайся толькі — вусны зварухнуцца</p>
<p>І паплыве гарачая размова.</p>
<p> </p>
<p>Але</p>
<p>ні ўсходы, на якія конна</p>
<p>Скакалі рыцары,</p>
<p>ні той фантан пявучы,</p>
<p>Ні самы большы звон, што мае імя</p>
<p>І Зыгмунтам завецца, меднагучны,—</p>
<p>Ніводзін з гэтых незраўнаных цудаў,</p>
<p>Што лётаюць, хоць і не маюць крылляў,</p>
<p>Гавораць — не надзеленыя мовай,</p>
<p>Растуць — не прасціраючы карэння,</p>
<p>Не стане поруч з вулкаю малою,</p>
<p>Златай улічкай, як гавораць чэхі.</p>
<p> </p>
<p>Злата улічка!</p>
<p>Над Аленім ровам</p>
<p>Асенні ліст з кляновае галіны,</p>
<p>Як жоўты парашут, на дол зніжаўся,</p>
<p>Паказваючы да цябе дарогу.</p>
<p>Вось мы ўзышлі на брук.</p>
<p>І крок ступілі,</p>
<p>А болей не маглі ніяк, бо ўшыркі</p>
<p>Быў той завулачак не болей кроку.</p>
<p> </p>
<p>Маленькія дамы пад чарапіцай</p>
<p>Зайсці да іх гасцінна запрашалі</p>
<p>І паглядзець жыццё, што адшумела.</p>
<p> </p>
<p>У першым з іх жыў, як паданне сведчыць,</p>
<p>Выдатны майстар залатое справы.</p>
<p>Шмат прапусціў праз рукі ён работы:</p>
<p>Пярсцёнкаў, завушніц і бранзалетаў,</p>
<p>Калі ж дачку сабраўся выдаць замуж,</p>
<p>Дык у пасаг не даў ніводнай рэчы,</p>
<p>Што з золата была.</p>
<p>І ўзяў той бедны майстар</p>
<p>Багатай пані шпільку залатую,</p>
<p>Яму прынесеную на паправу,</p>
<p>І закалоў дзяўчыне ў валасы.</p>
<p>На час, вядома. Але быў павешан.</p>
<p> </p>
<p>Тут, у закутку цесным, закурэлым,</p>
<p>Над тыглямі, дзе закіпалі сплавы,—</p>
<p>Алхімік барадаты.</p>
<p>Аж да скону</p>
<p>Шукаў ён золата.</p>
<p>І з голаду памёр.</p>
<p>Яшчэ далей сядзеў стралец найманы,</p>
<p>У чорных кудзерах, батфортах чорных,</p>
<p>Сядзеў стралец з панурай галавою</p>
<p>Над куфлем без віна.</p>
<p>Даўно пратрачан</p>
<p>Апошні залаты...</p>
<p> </p>
<p>Чаму ж назвалі,</p>
<p>Я думаў, гэту вулку Залатою?</p>
<p>Бо жыхары ж яе спрадвечныя за працу</p>
<p>І шэлега гарэлага не мелі,</p>
<p>Хіба што ліпы золата ссыпалі</p>
<p>З галін асенніх, як і тыя дрэвы,</p>
<p>Што залатое лісце дараць сёння.</p>
<p> </p>
<p>Не!</p>
<p>Шмат вякоў ішлі па вулцы чэхі</p>
<p>У залатых лятунках аб свабодзе.</p>
<p>І зараз тут нямала іх страчаю</p>
<p>І бачу:</p>
<p>У вачах свабода свеціць,</p>
<p>Смяецца ў вуснах і ліецца ў мове.</p>
<p>Яна твой скарб, дружацкі наш народзе,</p>
<p>Скарб неацэнны, важкі, бо ў свабодзе</p>
<p>Ўсе скарбы свету.</p>
<p>Так, Злата улічка?</p>
<p> </p>
<p><i>1957</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>