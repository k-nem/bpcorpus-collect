<div class="container">
<div class="book-utils">
<div id="qrcode"></div>
<a href="/Maksim_Luzanin/Pad_sinim_dacham.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пад сінім дахам -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Пад сінім дахам</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>На ўзбярэжжы, на каменні шэрым</p>
<p>Пачак ад запалак гмахам стаў,</p>
<p>А яго назвалі штаб-кватэрай</p>
<p>Для рэгулявання земных спраў.</p>
<p> </p>
<p>Каля той шматпавярховай хаты</p>
<p>Строй сцягоў — шарэнгаю рабой.</p>
<p>Паўз мяне праходзяць дыпламаты:</p>
<p>Чаравік начышчан, хвост — трубой.</p>
<p> </p>
<p>Перад тым як ладзіць правалочкі,</p>
<p>Наганялі глянец малайцы:</p>
<p>Самі ў ванне мылілі сарочкі,</p>
<p>Прасавалі вузкія штанцы.</p>
<p> </p>
<p>Грошай — брак, а выглядай паўлінам!</p>
<p>Дзе ж тых дробных возьме пасланец —</p>
<p>Край яго на крыльцы вераб'іным</p>
<p>Занач абляціш з канца ў канец.</p>
<p> </p>
<p>І цяпер, каб не абедаць дома,</p>
<p>Падапрэ заможны кабінет</p>
<p>І глытае сліну да прыёму —</p>
<p>Там пад’есць і чарку хапане.</p>
<p> </p>
<h3><a id="chapter2"></a>2</h3>
<p>Твары ўсе пад незалежнай маскай,</p>
<p>У паставе гонару не менш,</p>
<p>А міргне багаценькая ражка,</p>
<p>Тут і пачынаецца манеж.</p>
<p> </p>
<p>Круцяць сальта, скачуць праз вяроўку,</p>
<p>Піруэт змяняе піруэт,</p>
<p>Калі ж хто падмажа залатоўкай,</p>
<p>За чубы хапаюцца як след.</p>
<p> </p>
<p>Разбягуцца, стукнуцца ілбамі,</p>
<p>То сябры, то ворагі навек.</p>
<p>Грабяні сабе параздзяўбалі</p>
<p>Ды яшчэ ў драбнейшых недарэк.</p>
<p> </p>
<p>Перапынак...</p>
<p>Зноў у згоднай пары</p>
<p>Сігарэты смаляць, цэдзяць джус,</p>
<p>За плячыма ў плёткі — кулуары! —</p>
<p>Клеплюць і расклёпваюць хаўрус.</p>
<p> </p>
<p>Ачмурэўшы ад таўчэння ў ступе</p>
<p>Вадкасці, вядомай добра ўсім,</p>
<p>Я выходжу — дождж настырны лупіць —</p>
<p>Зноў вада! Барометр нахлусіў...</p>
<p> </p>
<p>А паветра ўсё дазвання зжорта —</p>
<p>Лімузіны мчаць на бензапой.</p>
<p>З люкаў — пара...</p>
<p>Д’яблы ў жоўтых шортах</p>
<p>Грэюць лазню</p>
<p>блізка пад зямлёй.</p>
<p> </p>
<p><i>15.Х.1968</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>