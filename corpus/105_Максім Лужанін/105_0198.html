<div class="container">
<div class="book-utils">
<div id="qrcode"></div>
<a href="/Maksim_Luzanin/Svietly_calaviek.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Светлы чалавек -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Светлы чалавек</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чыста мару марыўшы</p>
<p>Свой кароткі век,</p>
<p>Жыў ды быў, таварышы,</p>
<p>Светлы чалавек.</p>
<p> </p>
<p>Сонца над памежкамі</p>
<p>Ён сабе хацеў,</p>
<p>Каб зялёнай вешкаю</p>
<p>Матчын спеў шумеў.</p>
<p> </p>
<p>Шмат з такімі душамі</p>
<p>Млела пад гужом,</p>
<p>Прыціскалі крушнямі</p>
<p>Бедны іх ужон.</p>
<p> </p>
<p>Шмат з такімі думкамі</p>
<p>Не трапляла ў кон:</p>
<p>Лёс насілі клункамі</p>
<p>Ад сваіх акон.</p>
<p> </p>
<p>Гора гарцам сёрбалі</p>
<p>Ля чужых сянец</p>
<p>І хадзілі з торбамі</p>
<p>Нават пад вянец.</p>
<p> </p>
<p>У арла ў кіпцюрынах</p>
<p>Жыў той чалавек,</p>
<p>Ён з-пад стрэшкі курнае</p>
<p>Трэль у долю сек.</p>
<p> </p>
<p>...Шрот вазілі парамі,</p>
<p>І з высокіх лаў</p>
<p>Кат у сэрца мары біў,</p>
<p>Каб народ не ўстаў.</p>
<p> </p>
<p>І ад стрэлу кожнага</p>
<p>Адпраўляй імшу:</p>
<p>Ніва, стаўшы пожняю,</p>
<p>Падала ў імжу.</p>
<p> </p>
<p>А за ёю падалі</p>
<p>Ніцма ў дол сыры,</p>
<p>З мары стаўшы лядамі,</p>
<p>Сінія бары.</p>
<p> </p>
<p>Толькі чалавечая</p>
<p>Цяглая душа</p>
<p>На зары засвечыны</p>
<p>Зноў і зноў ішла,</p>
<p> </p>
<p>На зары засвечыны</p>
<p>Бачачы здалёк</p>
<p>Мары неўміручае,</p>
<p>Волі вугалёк:</p>
<p> </p>
<p>Той, што, не дамарыўшы</p>
<p>За нядоўгі век,</p>
<p>Зацяпліў, таварышы,</p>
<p>Светлы чалавек.</p>
<p> </p>
<p>Рваў ён змроку прадзіва,</p>
<p>Цэлы свет любіў,</p>
<p>А быў нашым прадзедам,</p>
<p>Беларусам быў.</p>
<p> </p>
<p>Мары сцяг нявытканы</p>
<p>Ён сплаціў жыццём.</p>
<p>Знаўся з белай світкаю,</p>
<p>Зваўся Кастусём.</p>
<p> </p>
<p>З шыбеніцы дзёрзка ён</p>
<p>Б’е ў грымотны звон...</p>
<p> </p>
<p>Чуеш Каліноўскага?</p>
<p>Пакладзі паклон.</p>
<p> </p>
<p> </p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>