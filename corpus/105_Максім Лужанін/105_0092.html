<div class="container">
<div class="book-utils">
<div id="qrcode"></div>
<a href="/Maksim_Luzanin/Dachaty.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дахаты -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Дахаты</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пакідаю:</p>
<p>нясходжаным горад Нью-Йорк,</p>
<p>Неабжытай — краіну Амерыку.</p>
<p>Ні яны мне, ні я ім як след не агорк,</p>
<p>А нагледзеўся ўсмак флібусцьерыкаў.</p>
<p> </p>
<p>Да пароды буйнейшае лёс не данёс.</p>
<p>Каб хацеў, дык няцяжка прарвацца,—</p>
<p>А нашто, калі скрозь адчуваецца мост,</p>
<p>Пераход у піраты з піратцаў.</p>
<p> </p>
<p>Не спытае ніхто, як здабыты ваш цэнт,</p>
<p>Хай сабе хоць крывёю апырскан,</p>
<p>А калі гэты цэнт не наплодзіць працэнт,</p>
<p>Вас палічаць і дурнем і пыскам.</p>
<p> </p>
<p>Вось і лайнер пад крылы трымаюць вятры.</p>
<p>Зважым рэчы, і ўсё — дзякуй богу! —</p>
<p>Пацалуемся, хлопцы! Бывайце, сябры,</p>
<p>Каб і вам у такую ж дарогу.</p>
<p> </p>
<p>У машыну ступіў як сабе на зямлю —</p>
<p>Сцюардэса з маскоўскага порта!</p>
<p>Не турбуйся, падлогі ніяк не ўламлю,</p>
<p>Хвор яшчэ і змарыўся да чорта.</p>
<p> </p>
<p>Пералёт наш працягнецца дзевяць гадзін.</p>
<p>Калі мераць на тысячы метраў,</p>
<p>Пада мною налічвае дзюралюмін</p>
<p>Дзевяць — мора і дзевяць — паветра.</p>
<p> </p>
<p>На такой вышыні, над такой глыбінёй</p>
<p>Я лячу і ў дабры і ў спакоі:</p>
<p>Родны бор наш намацваю змерзшай нагой,</p>
<p>Мне завея махае рукою.</p>
<p> </p>
<p>Мне адсюль хоць на крышку дадому бліжэй,</p>
<p>Чуць далей ад хвалёнага раю.</p>
<p>А што выюць турбіны і сэрцу блажэй —</p>
<p>Перацерпім.</p>
<p>Яно акрыяе.</p>
<p> </p>
<p><i>17.ХІІ.1968</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>