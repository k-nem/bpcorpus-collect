<div class="container">
<div class="book-utils">
<div id="qrcode"></div>
<a href="/Maksim_Luzanin/Praha_kryla.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1969 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Прага крыла -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Прага крыла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каля сутокі дзікіх рэк,</p>
<p>Падняўшы вочы ў неба,</p>
<p>Стаяў без шапкі чалавек</p>
<p>І еў кавалак хлеба.</p>
<p> </p>
<p>У пушчы вырваўшы загон</p>
<p>Дзярніны векавое,</p>
<p>І рады быў і горды ён</p>
<p>Сякеркай ды сахою.</p>
<p> </p>
<p>Сузор’яў белаваты дым</p>
<p>Да долу падаў хваляй.</p>
<p>Мільёны светаў перад ім</p>
<p>Знікалі і ўставалі.</p>
<p> </p>
<p>Здавалася, яго знарок</p>
<p>Не прыкмячаюць зоры —</p>
<p>Зямнога пылу камячок,</p>
<p>Загублены ў прасторы.</p>
<p> </p>
<p>Глядзець у зіхаткі сусвет</p>
<p>Было б не гэтак горка,</p>
<p>Каб ведаў ён:</p>
<p>з другіх планет</p>
<p>Зямля здаецца зоркай.</p>
<p> </p>
<p>Сава-начніца праз гушчар</p>
<p>Залапатала крыллем...</p>
<p>Ці раз ён марай учашчаў</p>
<p>Да дзіў на небасхіле.</p>
<p> </p>
<p>Сніў: уздымаецца, ляціць</p>
<p>І нібыта крыламі</p>
<p>Над міскай возера ў трысці</p>
<p>Памахвае рукамі.</p>
<p> </p>
<p>Нясе на мілю кожны ўзмах,—</p>
<p>Між воблакаў дарога...</p>
<p>...А хто ж з нас не лятаў у снах</p>
<p>Маленства залатога!</p>
<p> </p>
<p>Ён меў тады такі ж узрост,</p>
<p>Па моцы і па думках.</p>
<p>За ноч, намуляўшы рабро,</p>
<p>Абуджваўся з лятункаў.</p>
<p> </p>
<p>Злятаў з нябёс на бедны глей</p>
<p>І разважаў за сошкай:</p>
<p>«Вось верабей — куды драбней,</p>
<p>Але ж ляціць патрошкі!»</p>
<p> </p>
<p>Здзіўленне брала, што жаўрук</p>
<p>Упасці не баіцца,—</p>
<p>Няўжо за хмарай, як павук,</p>
<p>Вісіць на ўласнай нітцы?</p>
<p> </p>
<p>Ён майстраваць пачаў крыло</p>
<p>З прутоў і апранахі,</p>
<p>Прыжмурваў вочы і далоў</p>
<p>Скакаў з царкоўных дахаў.</p>
<p> </p>
<p>Смяяўся ўласнік дробных крам,</p>
<p>Клялі ў царкве нябогу:</p>
<p>— Не можа стаць спрадвечны хам</p>
<p>Анёлам, роўным богу.—</p>
<p> </p>
<p>Пан ушчуваў, аконам сек:</p>
<p>— Пільнуй свайго акрайца! —</p>
<p>І горка думаў чалавек</p>
<p>Больш з небам не займацца.</p>
<p> </p>
<p>Аднак жа чуў ён: спакваля</p>
<p>Расце, бушуе сіла,</p>
<p>Вучыла кроку перш зямля</p>
<p>І лёту навучыла.</p>
<p> </p>
<p>Крыло, палёт і вышыня!</p>
<p>Да сініх зор спрадвеку —</p>
<p>Зірнуць,</p>
<p>ці ёсць на іх радня —</p>
<p>Карцела чалавеку.</p>
<p> </p>
<p>Яму хацелася займець</p>
<p>Крылатага багацця</p>
<p>На самай горкай між зямель,</p>
<p>У самай курнай хаце.</p>
<p> </p>
<p>Махаў з-пад хмар яму Ікар</p>
<p>Крылом на плыўкім воску,</p>
<p>Цераз суцём з ягоных мар</p>
<p>Раджаўся Цыялкоўскі.</p>
<p> </p>
<p>...Глядзіць,</p>
<p>рагоча гурт сялян,</p>
<p>Чуцён з-пад неба лёскат:</p>
<p>Ледзь-ледзь вышэй плыве біплан</p>
<p>За бусла з нашай вёскі.</p>
<p> </p>
<p>Ды вось між зор ляціць зямляк,</p>
<p>Смаленец,</p>
<p>смелы хлопец.</p>
<p>Ніхто не скажа — сілы брак,</p>
<p>За крылы бог не схопіць...</p>
<p> </p>
<p>Ты крылы нам усім дала,</p>
<p>І подлеткі лятаюць,</p>
<p>Радзіма прагі да крыла,</p>
<p>Краіна залатая!</p>
<p> </p>
<p><i>1969</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>