<div class="container">
<div class="book-utils">
<div id="qrcode"></div>
<a href="/Vasil_Vitka/Kazka_pra_cara_zubra.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1959? -->
<!-- HEADER_FIELD FirstPublicationYear: 1959 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Казка пра цара зубра -->
<h2><a href="http://knihi.com/Vasil_Vitka/">Васіль Вітка</a></h2>
<h2>Казка пра цара зубра</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Гэта казка пра цара</p>
<p>Белавежскага зубра.</p>
<p> </p>
<p>Калі хто яго баіцца,</p>
<p>Няхай з намі не садзіцца.</p>
<p> </p>
<p>Самых смелых сярод вас</p>
<p>Просім слухаць гэты сказ.</p>
<p> </p>
<p><b>АРТЫСТ ЗАЙ</b></p>
<p> </p>
<p>Строга па гадзінніку</p>
<p>Жыў у ціхім доме,</p>
<p>У густым асінніку,</p>
<p>Добры наш знаёмы.</p>
<p>Ён трымаўся распарадку:</p>
<p>Спаць пад'еўшы не любіў;</p>
<p>Раніцай рабіў зарадку,</p>
<p>На прагулку ўдзень хадзіў.</p>
<p> </p>
<p>Вывесіў сабе расклад</p>
<p>На ўсю сценку, як плакат.</p>
<p>Калі хмарыла на дождж,</p>
<p>Не выходзіў без галёш,</p>
<p>А ад сонца ў спёку ён</p>
<p>Браў з сабою парасон.</p>
<p> </p>
<p>Вось і сёння, роўна ў пяць,</p>
<p>Ён сабраўся пагуляць.</p>
<p>Выткнуў галаву з дзвярэй</p>
<p>Ды назад, назад хутчэй,</p>
<p>Бо пачуў нязвычны свіст.</p>
<p> </p>
<p>- А, здароў,</p>
<p>Здароў, артыст! -</p>
<p>І на ганак на тым часе</p>
<p>Узышоў Вясёлкін Вася.</p>
<p> </p>
<p>Ён сказаў: - Дазволь, зайчына,</p>
<p>Мне з табою пагуляць.</p>
<p>Я даўно шукаў прычыны,</p>
<p>Каб сяброўства нам пачаць.</p>
<p>Добра, што ў дуброве гэтай</p>
<p>Пасяліўся наш атрад,</p>
<p>І я вельмі, вельмі рад,</p>
<p>Што прабуду ўсё тут лета.</p>
<p> </p>
<p>- Калі ласка, я заўсёды</p>
<p>Рад кампаніі такой.</p>
<p>Ведаю я ў лесе ходы</p>
<p>І ўсе сцежкі да адной.</p>
<p>Што ж, пайшлі, бо мне ўжо час, -</p>
<p>Сказаў заяц у адказ,</p>
<p>Глянуў на ручны гадзіннік</p>
<p>І пакінуў свой асіннік.</p>
<p> </p>
<p><b>ЗУБРОВА ДЗЯРЖАВА</b></p>
<p> </p>
<p>Вось яны ідуць удвух</p>
<p>Цераз поле, цераз луг.</p>
<p>Павявае ветрык свежы.</p>
<p>Але кончыўся прастор,</p>
<p>Пачалася Белавежа,</p>
<p>Векавечны цёмны бор.</p>
<p> </p>
<p>Воўк свае паставіў бельмы.</p>
<p>Страшна Васю, ды не вельмі.</p>
<p>Меў Васіль наган пры боку,</p>
<p>Меў надзейны меч шырокі -</p>
<p>Нержавеючы,</p>
<p>Фанерны,</p>
<p>Да канца</p>
<p>Герою верны...</p>
<p> </p>
<p>Шэпча заяц: - Сцеражыся,</p>
<p>За табою сочаць рысі.</p>
<p>Чуеш, точыць іклы дзік?..</p>
<p>- А вунь гэта што за бык</p>
<p>Пахаджае на папасе? -</p>
<p>Запытаўся раптам Вася.</p>
<p> </p>
<p>Як затросся ўвесь зайчына,</p>
<p>Не патрапіць зуб на зуб:</p>
<p>- Ц-ц-ціха, гэта ж цар звярыны,</p>
<p>Сам яго вялікасць зубр!</p>
<p> </p>
<p><b>ЗНАЁМСТВА З ЦАРОМ</b></p>
<p> </p>
<p>- А, дык гэта ён! - і Вася</p>
<p>Тут жа да зубра падаўся.</p>
<p>Хіб наставіў звер калматы.</p>
<p>А Васіль яму: - Прывет!</p>
<p>З Менска вам прывет, ад брата,</p>
<p>Што вядомы на ўвесь свет.</p>
<p>У нас на кожным самазвале</p>
<p>Зіхаціць яго партрэт.</p>
<p>Ён такі ж, як вы,</p>
<p>Якраз</p>
<p>І завецца</p>
<p>У нас</p>
<p>МАЗ.</p>
<p>Брата вашага прызналі,</p>
<p>Сапраўды, асілак ён -</p>
<p>Падымае сорак тон...</p>
<p> </p>
<p>- Вон! - пачуўся раптам стогн.</p>
<p>Зубр сярдзіта ўскінуў рогі.</p>
<p> </p>
<p>- У мяне свае дарогі,</p>
<p>Клопату свайго багата,</p>
<p>Не хачу я ведаць брата,</p>
<p>Не хачу я вам служыць,</p>
<p>Не хачу з табой дружыць!..</p>
<p> </p>
<p>А з-за куста - штурх пад бок</p>
<p>Заяц хлопца: - Васілёк,</p>
<p>Лезці ў спрэчку з ім не варта,</p>
<p>Кепскія з царамі жарты, -</p>
<p>На гадзіннік скоса глянуў:</p>
<p>- Як нам выбрацца дамоў?</p>
<p> </p>
<p>Ажно тут на іх з паляны</p>
<p>Рынуў цэлы гурт звяроў:</p>
<p>- Хто такія?</p>
<p>- Вы турысты?</p>
<p> </p>
<p>- Мы лясныя...</p>
<p>Мы ар..тыс...ты, -</p>
<p>Заяц ледзь сказаць паспеў</p>
<p>І ад страху ўвесь самлеў.</p>
<p> </p>
<p>- Га-га-га!</p>
<p>- Го-го!</p>
<p>- Ого!</p>
<p>- Паглядзіце на яго,</p>
<p>Гэта ж заяц наш стары! -</p>
<p>Пацяшаліся звяры.</p>
<p>- Бач, які ён важны франт.</p>
<p>- Ты хто: танцор ці музыкант?</p>
<p> </p>
<p><b>МЕЧ ВАСІ ВЯСЁЛКІНА</b></p>
<p> </p>
<p>Не сцярпеў Вясёлкін Вася</p>
<p>І за верны меч узяўся.</p>
<p>Як махнуў на ўвесь дух -</p>
<p>Сыпануўся з дуба ліст:</p>
<p> </p>
<p>- Хто не верыць, што мой друг -</p>
<p>Слаўны цыркавы артыст?</p>
<p>Сам яго нядаўна бачыў</p>
<p>Я па тэлеперадачы.</p>
<p>Ён выходзіў на экран</p>
<p>І лапай біў у барабан!..</p>
<p> </p>
<p>- Ох, - зароўкалі зубры,</p>
<p>Застагналі, захраплі, -</p>
<p>Мы да гэтае пары</p>
<p>Яшчэ ў цырку не былі,</p>
<p>Мы ні разу не глядзелі</p>
<p>Ні кіно яшчэ, ні тэле...</p>
<p>А зуброў сынок-бамбіза</p>
<p>Як распусціць слімзары:</p>
<p>- С-у-м-на мне без тэлевіза...</p>
<p>Па-м-м-ру без тэлевізара!..</p>
<p> </p>
<p>Як заенчыць, як заплача</p>
<p>Ўся зубрыная радня:</p>
<p>- Няхай</p>
<p>Зай</p>
<p>Спяе,</p>
<p>Паскача, -</p>
<p>Пашкадуйце ж</p>
<p>Зубраня!</p>
<p> </p>
<p>Падабрэў і цар зубрыны:</p>
<p>- Ты прабач мне, Васілёк,</p>
<p>І ты, слаўны Зай-зайчына,</p>
<p>Ну пацешце майго сына,</p>
<p>Занудзіўся мой сынок.</p>
<p> </p>
<p>- Не, - сказаў Вясёлкін Вася, -</p>
<p>Я за няньку не наймаўся.</p>
<p>Мне даўно пара дамоў.</p>
<p>Да спаткання, будзь здароў!</p>
<p>Не хачу я вам служыць,</p>
<p>Не хачу з табой дружыць.</p>
<p> </p>
<p><b>ЦАР СТРАШЫЦЬ ВАЙНОЮ</b></p>
<p> </p>
<p>Скасавурыў грозна вочы</p>
<p>Пушчы цёмнае ўладар:</p>
<p>- Прызнаваць мяне не хочаш?</p>
<p>Цар я тут або не цар?</p>
<p> </p>
<p>- Больш няма цароў на свеце.</p>
<p>Кончылася іх улада,</p>
<p>Гэта знаюць усе дзеці,</p>
<p>Нават малышы з дзетсада.</p>
<p> </p>
<p>Зубр ад злосці аж зароў:</p>
<p>- Як гэта няма цароў?</p>
<p>Мой стары зубрыны род</p>
<p>Мае сотні тысяч год.</p>
<p>Не ліхвярствам,</p>
<p>Не махлярствам</p>
<p>Я сваё праславіў царства.</p>
<p>Шмат я выхадзіў бароў,</p>
<p>Горкіх папагрыз асінак</p>
<p>І таму сярод звяроў</p>
<p>Самы дужы стаў асілак.</p>
<p>Вось табе мой сказ, браток.</p>
<p>А цяпер ступі хоць крок:</p>
<p>На мяжы маёй дзяржавы</p>
<p>Пільныя стаяць заставы,</p>
<p>І не выйдзеце без візы вы,</p>
<p>Аж пакуль наш род зубрыны</p>
<p>Не пабачыць той карціны,</p>
<p>Што глядзеў ты ў тэлевізары.</p>
<p> </p>
<p>Не такі ўжо заяц пан,</p>
<p>Няхай скіне свой каптан</p>
<p>І паскача на паляне,</p>
<p>Як на вашым тым экране.</p>
<p>Гэта царскі мой загад,</p>
<p>Рад яму ты ці не рад?!</p>
<p> </p>
<p><b>ЧАСОВАЕ ЗАМІРЭННЕ</b></p>
<p> </p>
<p>Разгубіўся наш зайчына,</p>
<p>Замаргаў артыст вачыма,</p>
<p>Ледзьве-ледзьве ўжо не плача:</p>
<p>- Не па сіле нам задача...</p>
<p> </p>
<p>Сам сабе ўсміхнуўся Вася</p>
<p>І шапнуў: - Каб удалася</p>
<p>Нам з табой адна забава,</p>
<p>Пасмяяліся б, ей-права.</p>
<p> </p>
<p>А зубру сказаў ён так:</p>
<p>- Заключаем з вамі пакт,</p>
<p>Мірны дагавор часовы,</p>
<p>Толькі пры адной умове:</p>
<p>Калі вы такі асілак,</p>
<p>Не рабіце больш памылак.</p>
<p> </p>
<p>Слухаць я не вас павінны,</p>
<p>А важатага дружыны.</p>
<p>Вы - не пан,</p>
<p>Я - не батрак.</p>
<p>Аб'яўляецца</p>
<p>Ан-</p>
<p>Тракт!</p>
<p>Неабходна даць хоць крышку</p>
<p>І артыстам перадышку.</p>
<p> </p>
<p><b>СЛЕД РУЧАЯ</b></p>
<p> </p>
<p>І пайшлі нашы героі</p>
<p>Пад шацёр магутнай хвоі,</p>
<p>Дзе б тут хоць вады напіцца?</p>
<p>Чуюць, ручаёк бруіцца.</p>
<p> </p>
<p>Глянулі, а ён, як нітка,</p>
<p>Тоненькі, але ўсё ж плытка</p>
<p>Кропельку за кропляй гоніць,</p>
<p>Між травы ў званочкі звоніць.</p>
<p> </p>
<p>- Пабяжым за ручаём! -</p>
<p>Крыкнуў зайцу Вася. -</p>
<p>Свежае вады пап'ём,</p>
<p>Ану, падымайся!</p>
<p> </p>
<p>І адразу ўзяў разгон</p>
<p>Напрасткі хлапчына,</p>
<p>На ўвесь дух імчыцца ён,</p>
<p>А за ім - зайчына.</p>
<p> </p>
<p>Толькі што такое? Ай!</p>
<p>Абагнаў сяброў ручай,</p>
<p>Выслізнуў з-пад самых ног,</p>
<p>Знік, прапаў, зашыўся ў мох.</p>
<p> </p>
<p><b>ЦАРСКІЯ СТРАЖНІКІ</b></p>
<p> </p>
<p>Азірнуліся сябры:</p>
<p>Следам крадуцца звяры,</p>
<p>Слугі верныя зубровы,</p>
<p>Ўсе чыны яго аховы</p>
<p>На чале з галоўным чынам,</p>
<p>Што вышэйшы ранг ваўчыны</p>
<p>Нёс у поўным сваім бляску</p>
<p>І крывою шабляй ляскаў.</p>
<p>Дзе трушком, а дзе наўскач,</p>
<p>Выскаліўшы зуб-сякач,</p>
<p>Бег стары кабан надворны.</p>
<p>Знаў сваю ён службу ўзорна:</p>
<p>Япруковым лычам сытым</p>
<p>Увесь лес быў перарыты.</p>
<p> </p>
<p>Ззаду, згорбіўшыся ў сук,</p>
<p>Клыпаў адстаўны барсук.</p>
<p>Ад стараннай працы ўночы</p>
<p>Папсаваў сабе ён вочы</p>
<p>І цяпер займаў пасаду</p>
<p>Невысокага разраду.</p>
<p>А лісіца і куніца,</p>
<p>Дзве выведчыцы-сястрыцы,</p>
<p>Высцілаючыся плазам,</p>
<p>Вострым вухам,</p>
<p>Тонкім нюхам,</p>
<p>На ляту лавілі разам</p>
<p>Ўсё, што думаў Вася ўпотай,</p>
<p>І запісвалі ў блакноты.</p>
<p> </p>
<p><b>ТЭЛЕВІЗАР, ЗНОЙДЗЕНЫ Ў ЛЕСЕ</b></p>
<p> </p>
<p>Перасмяглі ў Васі губы,</p>
<p>Хоць бы кропельку вады.</p>
<p>- Ручаёчак, братка любы,</p>
<p>Дзе ж падзеўся ты, куды?</p>
<p> </p>
<p>А-у, ручай, а-у, ручай,</p>
<p>Хутчэй з бяды нас выручай!</p>
<p> </p>
<p>Сам сабе не верыць Вася.</p>
<p>Чуе, нехта абазваўся.</p>
<p> </p>
<p>Натапырыў заяц вушы</p>
<p>І паціху шэпча: - Рушым,</p>
<p>Можа, гэта мне здалося,</p>
<p>Але вунь між тонкіх сосен</p>
<p>Штосьці бліснула, як вока,</p>
<p>Во! Зусім жа недалёка.</p>
<p> </p>
<p>Глянуў Вася: - Гэй, за мною,</p>
<p>Гэта ж возера лясное!</p>
<p>І з узгорка пад адхон</p>
<p>Збег на самы бераг ён.</p>
<p> </p>
<p>Да вады прыпаў губамі,</p>
<p>Быццам носам шкло дзяўбе.</p>
<p> </p>
<p>Раптам у зялёнай раме</p>
<p>Вася ўбачыў сам сябе:</p>
<p>Выгаралы русы чуб,</p>
<p>І вяснушкі ўсе на носе,</p>
<p>І смяшынку паміж губ.</p>
<p> </p>
<p>- Вось сустрэцца дзе прыйшлося,</p>
<p>Ад радні за сотні міль! -</p>
<p>Васілю сказаў Васіль</p>
<p>І прыжмурыў хітра вочы,</p>
<p>А пасля як зарагоча,</p>
<p>Як састроіць хлопец фізію...</p>
<p> </p>
<p>- Стоп! Дык гэта ж тэлевізія!</p>
<p>Чуеш, Зай?</p>
<p>Сюды бягай!</p>
<p>Бачыш круглы і вялізарны?..</p>
<p>-Хто?</p>
<p>- Прыёмнік тэлевізарны!</p>
<p>Ну, збываецца мой план.</p>
<p>Паглядзі, экран?</p>
<p>- Экран.</p>
<p>- Дык скідай хутчэй каптан!</p>
<p> </p>
<p><b>ВЯСЁЛКІН СТАВІЦЬ АНТЭНУ</b></p>
<p> </p>
<p>Тут без грому і без гулу</p>
<p>Па камлі як шмарганула,</p>
<p>Мільганулася маланка</p>
<p>І панесла навіну</p>
<p>З прыазёрнае палянкі</p>
<p>На высозную сасну.</p>
<p> </p>
<p>Сыпануліся іголкі</p>
<p>Васю проста за каўнер.</p>
<p>Дзіву дзівіцца Вясёлкін</p>
<p>І гадае: - Што за звер</p>
<p>Укусіў мяне за спіну?..</p>
<p> </p>
<p>Думаў Вася мо хвіліну.</p>
<p>Потым з прысвістам,</p>
<p>З прыпевам</p>
<p>Кінуўся і сам</p>
<p>На дрэва.</p>
<p> </p>
<p>ПЕСНЯ ВЕРХАЛАЗА</p>
<p>Я палезу сам</p>
<p>На хвою</p>
<p>І антэну вам</p>
<p>Настрою.</p>
<p> </p>
<p>Не баюся</p>
<p>Я ані,</p>
<p>Што звалюся</p>
<p>З вышыні.</p>
<p> </p>
<p>Стаўлю строма</p>
<p>Мачту ўраз,</p>
<p>Я вядомы</p>
<p>Верхалаз.</p>
<p> </p>
<p>Вася і не здагадаўся,</p>
<p>Хто так шпарка, спрытна, вёртка</p>
<p>Памагаць яму узяўся,</p>
<p>Ну, вядома ж хто - вавёрка.</p>
<p> </p>
<p>Добры майстар быў наш Вася,</p>
<p>Меў заўсёды у кішэні</p>
<p>Гайкі, вінцікі ў запасе</p>
<p>І цвікоў, можа, са жменю, -</p>
<p>Ўсё насіў ён у ахвоту,</p>
<p>Нават ладны скрутак дроту.</p>
<p> </p>
<p>Толькі быў той дрот кароткі -</p>
<p>Не хапіла для праводкі.</p>
<p>І прыйшлося б хлопцу горка,</p>
<p>Сеў надоўга б ён на мель,</p>
<p>Каб увішная вавёрка</p>
<p>Не здаўмелася: - А хмель?</p>
<p> </p>
<p>Хмель віецца па сасне.</p>
<p>Зай,</p>
<p>Падай</p>
<p>Кавалак мне!</p>
<p> </p>
<p>Прычаплю да верхавіны,</p>
<p>Падыму да самых зор -</p>
<p>Няхай слухае навіны</p>
<p>Белавежскі цёмны бор.</p>
<p> </p>
<p>- Малайцы, - сказаў Васіль, -</p>
<p>Я не справіўся б адзін,</p>
<p>Не хапіла б часу, сіл,</p>
<p>А ўтраіх за пяць хвілін</p>
<p>Мы паставілі, як бач ты,</p>
<p>Тэлевізарную мачту.</p>
<p> </p>
<p>- Перадача пачалася! -</p>
<p>Абвясціў Васёлкін Вася. -</p>
<p>Па сцэнарыю Зай-Зая</p>
<p>Пойдзе хроніка лясная.</p>
<p>Ўсе, хто толькі пажадае, -</p>
<p>Кожны сам сябе пазнае.</p>
<p> </p>
<p>Хай бацькі ўжо заадно</p>
<p>І дзяцей вядуць ў кіно.</p>
<p>Дазваляецца ўваход</p>
<p>Ўсім, каму шаснаццаць год!</p>
<p> </p>
<p>Нечакана бор глухі</p>
<p>Зіхіхікаў: хі-хі-хі.</p>
<p>Зашумеў лясны народ,</p>
<p>Загудзеў на ўсе лады:</p>
<p>- Вася, у шаснаццаць год</p>
<p>Ў нас не дзеці, а дзяды...</p>
<p> </p>
<p>Выскачыў з нары янот:</p>
<p>- Мне сягоння роўна год:</p>
<p>Вылезлі нясмела з хаткі</p>
<p>І двайняткі-</p>
<p>Бабраняткі:</p>
<p>- А нам месяцаў па восем...</p>
<p> </p>
<p>- Што ж, праходзьце,</p>
<p>Просім, просім!</p>
<p> </p>
<p>Запытала Васю ласка,</p>
<p>Выгнуўшы куртаты хвост:</p>
<p>- Гэта для маленькіх казка?</p>
<p>- Для маленькіх,</p>
<p>Нападрост!</p>
<p> </p>
<p><b>ЦІХА! ІДЗЕ ПЕРАДАЧА</b></p>
<p> </p>
<p>Па антэне віўся хмель,</p>
<p>А ля самага камля</p>
<p>Гуў, нібы віяланчэль,</p>
<p>Аксамітным басам чмель,</p>
<p>І ўся слухала зямля</p>
<p>Музыку «Палёт чмяля».</p>
<p> </p>
<p>Мільгануўся на экране</p>
<p>Лось, нібы намаляваны:</p>
<p>Даўгашыі і цыбаты,</p>
<p>Паміж вушак - дзве лапаты.</p>
<p> </p>
<p>Паварочвалася шустра</p>
<p>Модніцаю перад люстрам</p>
<p>І яшчэ адна красуля -</p>
<p>Эўрапейская казуля.</p>
<p> </p>
<p>Раптам хлопец у далоні</p>
<p>Ад здзіўлення аж запляскаў:</p>
<p> </p>
<p>З дна, з блакітнага прадоння,</p>
<p>На яго глядзела казка,</p>
<p>Светлы чарадзейны сон.</p>
<p>- Хто ты, цень?</p>
<p>- Я - алень.</p>
<p>- А чаму ў цябе</p>
<p>На лбе</p>
<p>Кактусавыя галіны?</p>
<p> </p>
<p>- Гэта летні мой вазон,</p>
<p>Я яго зімою скіну.</p>
<p> </p>
<p>На свой здымак паглядзець</p>
<p>Падышоў стары мядзведзь</p>
<p>І нагнуўся асцярожна.</p>
<p> </p>
<p>І хоць быў адбітак пробны,</p>
<p>Ён сказаў: - Дальбог, падобны.</p>
<p>Тут мяне пазнае кожны.</p>
<p> </p>
<p>Запытаў Васёлкін Мішку:</p>
<p>- Можна ўставіць вас ў кніжку?</p>
<p>- А чаму ж няможна?</p>
<p>Можна!</p>
<p> </p>
<p><b>ВОЎК НЕ ПАЗНАЕ СЯБЕ</b></p>
<p> </p>
<p>Царская прыйшла ахова</p>
<p>І маўчала - хоць бы слова.</p>
<p>Потым старшы чын ваўчыны</p>
<p>Захацеў уласным вокам</p>
<p>Паглядзець, як на карціне</p>
<p>Ён паказан, - ці глыбока.</p>
<p> </p>
<p>Толькі глянуў на экран</p>
<p>І ўскіпеў: - Падман! Падман!</p>
<p>Хіба ж злосны я і грубы</p>
<p>І такія ў мяне зубы?</p>
<p>Дзе шнуры, дзе эпалеты,</p>
<p>Храбрасці маёй прыкметы?</p>
<p> </p>
<p>Хіба так смяяцца можна?</p>
<p>Ды крывую шаблю з ножнаў</p>
<p>Хоп - і бойка пачалася...</p>
<p>Можа б, і загінуў Вася,</p>
<p>Галава зляцела б з плеч,</p>
<p>Каб не ўласны верны меч.</p>
<p> </p>
<p>А раз'юшаная зграя</p>
<p>Калі рынецца на Зая,</p>
<p>І былі б яму канцы...</p>
<p>Раптам царскія ганцы,</p>
<p>Маладыя два мядзведзі,</p>
<p>Закрычалі:</p>
<p>- Едзе! Едзе!</p>
<p>І адразу ж з гушчара</p>
<p>Світа вывела цара.</p>
<p> </p>
<p>І пачуўся царскі голас:</p>
<p>- Калі зваліцца хоць волас</p>
<p>З галавы маіх гасцей -</p>
<p>Недалічыце касцей!</p>
<p>Хто парушыў голас чэсці,</p>
<p>Каб са свету Васю звесці?</p>
<p> </p>
<p>- Цар! - завыў ад страху воўк,</p>
<p>Хвост падціснуў і замоўк.</p>
<p>Ён баяўся напралом</p>
<p>Лезці ў гутарку з зубром.</p>
<p> </p>
<p>Але тут неспадзявана</p>
<p>Падвярнуўся нечакана</p>
<p>Кадр, зусім непажаданы</p>
<p>Для шырокага экрана.</p>
<p>- Кр-р-ра! - як каркнула варона</p>
<p>І зняважыла карону.</p>
<p> </p>
<p>Волата хапіў удар,</p>
<p>Вызверыўся люты цар:</p>
<p>- Дзе ахова? Дзе чыны?</p>
<p>І куды глядзяць яны?</p>
<p> </p>
<p>Да зубра падскочыў воўк,</p>
<p>Лапу ўзяў пад казырок.</p>
<p>Учарнеў ваўчыны князь,</p>
<p>Адно шпорамі: лясь-лясь.</p>
<p> </p>
<p>- Быў цара зубра закон -</p>
<p>Палавіць усіх варон?</p>
<p>Чаго лыпаеш вачыма?</p>
<p>Пазбаўляю цябе чына! -</p>
<p>Крыкнуў цар, і ў гневе ён</p>
<p>З воўка сам сарваў пагон.</p>
<p> </p>
<p>Дзік, барсук з такой нагоды</p>
<p>Як далі са світы ходу,</p>
<p>А зласлівая варона</p>
<p>Зноў над галавой цара,</p>
<p>Не шануючы закона,</p>
<p>Калі каркне: - Кра-кра-кра!</p>
<p> </p>
<p>Як хапіў Васіль свой ладны</p>
<p>Самапал сямізарадны,</p>
<p>Як прыцэліўся ён: п-пух!</p>
<p>Ад вароны толькі - пух.</p>
<p> </p>
<p><b>ЦАР ЗДАЕ КАРОНУ Ў МУЗЕЙ</b></p>
<p> </p>
<p>Падышоў тады да броду</p>
<p>Буры цар, доўгабароды,</p>
<p>Глянуў у ваду: - Не бачу,</p>
<p>Пэўна, састарэў, няйначай.</p>
<p> </p>
<p>Павярнуўся: - Дзе сыны?</p>
<p>Збегаюць няхай яны</p>
<p>Прынясуць мне акуляры,</p>
<p>А то вочы засцяць хмары...</p>
<p> </p>
<p>На тым часе да двара</p>
<p>Збегалі сыны зубра,</p>
<p>Ледзь прывалаклі ў футляры</p>
<p>Рагавыя акуляры.</p>
<p> </p>
<p>Пачапіў ён іх на рогі</p>
<p>І яшчэ стаў болей строгі,</p>
<p>Глянуў на астатак світы</p>
<p>І сказаў усім сярдзіта:</p>
<p> </p>
<p>- Адракаюся ад трону! -</p>
<p>І сарваў з сябе карону,</p>
<p>Размахнуўся і, ей-ей,</p>
<p>Быў гатоў шпурнуць на дно.</p>
<p> </p>
<p>- Лепш аддай яе ў музей</p>
<p>І не псуй ты мне кіно! -</p>
<p>Выгукнуў Вясёлкін звонка.</p>
<p>І пайшла круціцца плёнка.</p>
<p> </p>
<p>Пачыналася карціна:</p>
<p>«Зай-зайчына -</p>
<p>Малайчына».</p>
<p> </p>
<p><b>НЕЧАКАНАЕ ЗДАРЭННЕ З ЛІСОЮ</b></p>
<p> </p>
<p>Нялёгкая задача -</p>
<p>Такая перадача,</p>
<p>Калі за кожным рухам</p>
<p>Лісіца водзіць вухам</p>
<p>І хоча зайца з'есці</p>
<p>І толькі дзеля чэсці</p>
<p>Слугуе да пары</p>
<p>На лапках пры зубры.</p>
<p> </p>
<p>А Зай наш - малайчына,</p>
<p>Артыст, штукар і хлус,</p>
<p>З лясной кінакарціны</p>
<p>Пакручвае ўжо вус.</p>
<p> </p>
<p>З крывулінай сухою,</p>
<p>Нібы касец з касою,</p>
<p>Ён, весела сустрэты,</p>
<p>Пачаў свае куплеты.</p>
<p> </p>
<p>...........</p>
<p>КУПЛЕТЫ ЗАЯ</p>
<p>Нясу</p>
<p>Касу</p>
<p>На плячы,</p>
<p>Хачу</p>
<p>Лісу</p>
<p>Засячы.</p>
<p> </p>
<p>Дрыжы,</p>
<p>Ліска,</p>
<p>Ліжы</p>
<p>Міскі,</p>
<p>Дагрызай</p>
<p>Косці -</p>
<p>Едзе Зай</p>
<p>У госці.</p>
<p> </p>
<p>Хавай,</p>
<p>Кажу,</p>
<p>Кіпцюр хіжы,</p>
<p>Скідай,</p>
<p>Скідай</p>
<p>Кажух</p>
<p>Рыжы.</p>
<p> </p>
<p>Павярніся,</p>
<p>Ліска,</p>
<p>Пакланіся</p>
<p>Нізка:</p>
<p>Смертухна</p>
<p>Ўжо блізка.</p>
<p>...........</p>
<p> </p>
<p>Лісіца не сцярпела,</p>
<p>Ўваччу замільгацела</p>
<p>Ад зайцавай ігры:</p>
<p>- Зубры!</p>
<p>Зірніце самі -</p>
<p>Ён дагары нагамі,</p>
<p>Нагамі дагары</p>
<p>Во! Над сасной</p>
<p>Павіс.</p>
<p>Во! Галавой</p>
<p>Уніз! Падманшчык! Шарлатан! -</p>
<p>І скок на той экран.</p>
<p>І, на сваю бяду,</p>
<p>Кульнулася ў ваду.</p>
<p> </p>
<p>Ад ліскі -</p>
<p>Толькі пырскі,</p>
<p>А публіка ад віску,</p>
<p>Ад крыку: - Брава! Брава! -</p>
<p>Аж млела</p>
<p>І стагнала.</p>
<p>Тады, як па сігналу,</p>
<p>На дзве, на тры хвіліны</p>
<p>Сыходзіў Зай з карціны,</p>
<p>І кланяўся налева,</p>
<p>І кланяўся направа.</p>
<p> </p>
<p>Сам зубр на той камедыі</p>
<p>Ўтрымаў свой гонар ледзьве.</p>
<p>Варочаўся,</p>
<p>Згінаўся,</p>
<p>Пасля ўсё ж засмяяўся,</p>
<p>І доўга смех зубрыны</p>
<p>Пагойдваў верхавіны.</p>
<p> </p>
<p><b>ЗУБР АДПІСВАЕ ВЯСЁЛКІНУ ЎСЁ СВАЁ ЦАРСТВА</b></p>
<p> </p>
<p>У кампаніі з зубрамі</p>
<p>Даглядзеў Васіль праграму,</p>
<p>Спахапіўся наш Вясёлкін,</p>
<p>Як пачаўся вечар золкі,</p>
<p>Як густы лясны туман</p>
<p>Лёг наплывам на экран,</p>
<p>І стары зубр-адзінец</p>
<p>Гучна прачытаў:</p>
<p>«Канец»</p>
<p>І, расчулены надзіва,</p>
<p>Выцер слёзы:</p>
<p> </p>
<p>- Я шчаслівы,</p>
<p>Што з Вясёлкіным спазнаўся,</p>
<p>Што прыйшоў у пушчу Вася.</p>
<p>І здароў будзе няхай</p>
<p>Добры госць наш, храбры Зай.</p>
<p> </p>
<p>Першы раз за век свой бачу</p>
<p>Я такую перадачу,</p>
<p>Дзе артысты перад намі</p>
<p>Ходзяць дагары нагамі.</p>
<p>Шчыра захапіўся ўвесь я,</p>
<p>Бо, згадзіцеся вы самі,</p>
<p>Гэта нават між зайцамі -</p>
<p>Вельмі рэдкая прафесія...</p>
<p> </p>
<p>Па бяседзе ж і па часе</p>
<p>Цар былы сказаў так Васю:</p>
<p>- Аддаю табе дуброву,</p>
<p>Не палову,</p>
<p>А зуброву</p>
<p>Ўсю вялікую дзяржаву,</p>
<p>Ўсю адпісваю па праву -</p>
<p>Дык валодай ёй на славу.</p>
<p>Буду я з табой дружыць,</p>
<p>Буду сам табе служыць...</p>
<p> </p>
<p>Калі ж месяц запацелы</p>
<p>Ледзь прадраўся з гушчара,</p>
<p>Стаў асілак белы-белы,</p>
<p>Ўвесь адліты з серабра,</p>
<p> </p>
<p>Ну як брат яго</p>
<p>Якраз,</p>
<p>Што завецца</p>
<p>У нас</p>
<p>МАЗ.</p>
<p> </p>
<p>Гэткі ж хіб</p>
<p>і рогі-вілы,</p>
<p>Сам жа -</p>
<p>нечуванай сілы.</p>
<p>Што яму ўжо</p>
<p>сорак тон,</p>
<p>Нават тысяча,</p>
<p>Мільён!</p>
<p>Паслухмяны Васілю,</p>
<p>Ён падыме ўсю зямлю!</p>
<p>І адразу з вёскі ў вёску</p>
<p>Паляцела пагалоска</p>
<p>І ў шчаслівы</p>
<p>добры час</p>
<p>Дакацілася да нас,</p>
<p>Што знаёмаю дарогай</p>
<p>Едзе Вася з перамогай</p>
<p>На сярэбраным зубры</p>
<p>Цераз цёмныя бары,</p>
<p>Цераз поле, луг і гай,</p>
<p>А за ім - вясёлы Зай,</p>
<p>Пад губой стаіўшы смех,</p>
<p>Ледзьве плішчыць поўны мех</p>
<p>Нам усім не для пацехі,</p>
<p>Бо ў мяшку...</p>
<p>Не, не арэхі.</p>
<p>У мяшку вялізны звязак</p>
<p>Новых</p>
<p>Васілёвых</p>
<p>Казак.</p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>