<div class="container">
<div class="book-utils">
<div id="qrcode"></div>
<a href="/Michas_Carot/Pastuski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1921 -->
<!-- HEADER_FIELD Edition: Чарот М. Збор твораў у 2 т. Т.2. Апавяданні, п'есы. - Мінск: Маст.літ., 1958. - 202 с. -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1958 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Пастушкі -->
<!-- HEADER_FIELD Title2: Дзіцячая п'еса ў 2-х актах -->
<h2><a href="http://knihi.com/Michas_Carot/">Міхась Чарот</a></h2>
<h2>Пастушкі</h2>
<h2 class="title2">Дзіцячая п'еса ў 2-х актах</h2>
<div style="height: 3rem"></div>
<!-- TOC_BEGIN -->
<a href="#chapter1">АКТ І</a><br/>
  <a href="#chapter2">З'ява І</a><br/>
  <a href="#chapter3">З'ява ІІ</a><br/>
  <a href="#chapter4">З'ява ІІІ</a><br/>
  <a href="#chapter5">З'ява ІV</a><br/>
  <a href="#chapter6">З'ява V</a><br/>
  <a href="#chapter7">З'ява VI</a><br/>
  <a href="#chapter8">З'ява VIІ</a><br/>
  <a href="#chapter9">З'ява VIII</a><br/>
  <a href="#chapter10">З'ява ІХ</a><br/>
  <a href="#chapter11">З'ява Х</a><br/>
<a href="#chapter12">АКТ ІІ</a><br/>
  <a href="#chapter13">З'ява І</a><br/>
<a href="#chapter14">З'ява ІІ</a><br/>
  <a href="#chapter15">З'ява ІІІ</a><br/>
  <a href="#chapter16">З'ява IV</a><br/>
  <a href="#chapter17">З'ява V</a><br/>
<br/><br/>
<!-- TOC_END -->
<!-- BOOK_BEGIN -->
<p>АСОБЫ:</p>
<p>Вацік,</p>
<p>Ядзя, панскія дзеці</p>
<p>Лявонка,</p>
<p>Грышка, дваровыя пастушкі 13-14 год.</p>
<p>Марыська,</p>
<p>Юзік, дзеці дваровага каваля.</p>
<p>Янка — дваровы хлопчык.</p>
<p> </p>
<p> </p>
<p> </p>
<h3><a id="chapter1"></a>АКТ І</h3>
<center>Хор за сцэнаю</center>
<center>Панскі двор. Пекна прыбраны ганак. Каля ганка панская</center>
<center>калыска і шмат розных цацак.</center>
<p> </p>
<h4><a id="chapter2"></a>З'ява І</h4>
<p>Ядзя <i>(калышацца ў калысцы з лялькаю і пяе дзіцячую песню)</i>. Чаму ж ты вочак не закрываеш? Я цябе і калышу і песеньку табе спяваю, а ты ўсё не спіш. Што? Не хочаш? Калі ты мяне, паненкі, не будзеш слухацца, дык скажу нашаму аканому. Ён цябе моцна, моцна будзе біць. Тады ж плакаць будзеш, а я цябе не пашкадую. Чула, як учора аканом біў нашу пакаёўку Юльку, а яна плакала, плакала... Гэтак і ты будзеш плакаць... Ён сярдзіты, усіх б’е, хто паноў не слухаецца... Або аддам цябе пастушкам... А яны чорныя, страшныя, возьмуць цябе ў лес, ваўкам аддадуць! Ну, дык спі ж... А я песеньку праспяваю <i>(пяе дзіцячую песню).</i></p>
<p> </p>
<h4><a id="chapter3"></a>З'ява ІІ</h4>
<p> </p>
<p>Вацік <i>(выходзіць з хаты)</i>. Вось, ты тут, а я цябе шукаю ў пакоях.</p>
<p>Ядзя. Нашто я табе патрэбна?</p>
<p>Вацік. Бач, Ядзя, сёння пекная пагода, дык трэба запрэгчы Юзіка і Янку ды і паехаць у лес... Трэба паглядзець, каб вясковыя дзеці ягад не збіралі ў нашым лесе...</p>
<p>Ядзя. А як жа мы пакоі пакінем? Тата з мамаю яшчэ ў гасцях... Хто ж павінен за ўсім наглядаць... Сёння мы нікуды не паедзем...</p>
<p>Вацік. Ага!.. Ну, значыцца, заўтра паедзем...</p>
<p>Ядзя. Ды ты, Вацік, павінен вартаваць сад. А то бачыш, як пастушкі прыганяюць паіць быдла, дык заўсёды нашыя яблычкі рвуць... Ідзі ў татаў пакой, сядзь і пазірай у акно, пакуль яны зноў у лес не пагоняць.</p>
<p>Вацік. Ну, добра, пайду... А як пабачу, што будуць рваць яблыкі, паклічам аканома, ён ім задасць такога перцу... <i>(Пайшоў у пакой.)</i></p>
<p>Ядзя. Паганцы гэткія, рвуць нашыя яблыкі... Чуеш? <i>(Да лялькі.)</i> Крадуць у паноў яблыкі... Дасць ім аканом, як мы яму скажам. А ты не спіш? Бедненькая!.. Ну, я цябе панясу ў пакоі на мякенькія падушачкі... Ты там хутка заснеш... Пойдзем, мая маленькая, мая прыгожая, мая харошая. Дам табе булачкі з малачком, спяю песеньку, ты і заснеш... Пойдзем жа, мая кветачка... Пойдзем... <i>(Пайшла у пакой.)</i></p>
<p> </p>
<h4><a id="chapter4"></a>З'ява ІІІ</h4>
<p>Лявонка <i>(крадучыся, выбягае)</i>. Грышка! Грышка! Ідзі сюды! Хутчэй!</p>
<p>Грышка <i>(крадучыся, выходзіць)</i>. Чаго? Што?</p>
<p>Лявонка. Паны старыя паехалі ў госці, Вацік і Ядзя ў пакоях, давай ускочым у сад, нарвем яблыкаў ды тады кароў пагонім... Вось будзем есці!</p>
<p>Грышка. Не, брат, баюся! Мой бацька шмат разоў лупцаваў мяне за такія штукі, баюся!</p>
<p>Лявонка. Ды не бойся!</p>
<p>Грышка. Яшчэ хто ўбачыць ды скажа аканому... Дык і той, брат, не пашкадуючы, так пагладзіць, што і сядзець не будзе на чым... Хіба паклічам Юзіка кавалёвага, ён палезе і нарве. Ён на гэткія штукі майстар добры!.. Вось бачыш?! Ён ля кузні... Юзік! Юзік! Бяжы сюды!</p>
<p>Лявонка. Юзік-гузік! Хутчэй! Каб толькі не позна было кароў гнаць, а то зноў аканом вячэраць не дасць.</p>
<p>Грышка. Яблыкаў пад’ядзім — вячэраць не трэба будзе.</p>
<p> </p>
<h4><a id="chapter5"></a>З'ява ІV</h4>
<p>Юзік <i>(адна нага ў лапці, другая ў боце)</i>. Навошта мяне клікалі?</p>
<p>Грышка. Лявон кажа, што ты надта палахлівы, што пабаішся нарваць панскіх яблыкаў...</p>
<p>Лявонка. Ведама, пабаіцца!</p>
<p>Грышка. А вось жа не! Ускоч у сад, Юзік, вырві некалькі штучак з чырвонымі бачкамі.</p>
<p>Лявонка. Баіцца! Ха-ха-ха!</p>
<p>Юзік. А вось жа не баюся! Захачу і нарву!</p>
<p>Грышка. Вось маладзец! Ускоч у сад, а мы павартуем, каб панскія дзеці не ўбачылі.</p>
<p>Лявонка. Ды баіцца!</p>
<p>Юзік. Ага... Яшчэ зловіць хто дый шапку здзярэ!</p>
<p>Грышка. Ты ж без шапкі, што ён у цябе здзярэ?</p>
<p>Юзік. А я... яй! Дзе ж я згубіў?.. Пабягу шукаць!..</p>
<p>Грышка. Стой! Стой! Пасля знойдзеш!</p>
<p>Юзік. А яшчэ вушы аддзярэ!..</p>
<p>Лявонка. Ты ж без вушэй!</p>
<p>Юзік. Што?</p>
<p>Лявонка. Не, не... Ёсць вушы, толькі ўскоч у сад.</p>
<p>Юзік. А вы самі...</p>
<p>Грышка. Ты спрытнейшы! Ускоч — ягад прынясем з лесу.</p>
<p>Лявонка. І дудку скруцім, іграць будзем!..</p>
<p>Юзік. Дудку? Ну, добра, толькі каб вечарам дудку прыняслі ды даўгую, як...</p>
<p>Лявонка. Як твой нос!..</p>
<p>Юзік. Ну, вось і не пайду, самі ідзіце.</p>
<p>Грышка. Кінь, Лявон! Скакані, Юзік: ты добры хлапец!..</p>
<p>Юзік. Ну, вартуйце, а я абягу кругом, з таго боку плот паламаны, я ўжо тудою лазіў... А пасля, як нарву, вы бяжыце за мною, я вам аддам...</p>
<p>Грышка. Толькі, Юзік, шмат не рві.</p>
<p>Лявонка. Лепш насабірай, што пападалі.</p>
<p>Юзік. Я ведаю якіх — кругленькіх, з чырвонымі бачкамі. Толькі, як будзе хто ісці, свішчыце — я ўцяку.</p>
<p>Грышка. Добра! Свіснем!..</p>
<p>Лявонка. Бяжы хутчэй!</p>
<p> </p>
<h4><a id="chapter6"></a>З'ява V</h4>
<p>Грышка. Куды я палажу?</p>
<p>Лявонка. Я за пазуху!</p>
<p>Грышка. А я ў торбу.</p>
<p>Марыська <i>(за сцэнаю)</i>. Пачакай, пачакай, Юзік! Скажу я тату!.. Ну і дасць жа ён табе! Адлупцуе! <i>(Выходзячы.)</i> Ужо падвучылі дурныя пастухі! Скажу тату! Далі-бог, скажу!</p>
<p> </p>
<h4><a id="chapter7"></a>З'ява VI</h4>
<p>Грышка. Марыська-крыська! Чаго ты галёкаеш, каб усе чулі. Панскіх яблыкаў табе шкода?</p>
<p>Марыся <i>(увайшла).</i> А чаму ж ты сам, Грышка-кішка, не лезеш, а Юзіка нашага падвучыў. Скажу і твайму тату! Вось будзе!</p>
<p>Грышка. Баюся я цябе, як жаба мухі! Ну, бяжы, скажы, бяжы!..</p>
<p>Лявонка. Ці мы яго вучылі? Сам захацеў яблыкаў, дык і палез!</p>
<p>Марыся!. Сам!.. сам!.. Ведаю я! Пастухі дурныя, красці вучаць!..</p>
<p>Лявонка. Можа разумнейшыя за цябе... Ён не пайшоў красці, а толькі ўзяць.</p>
<p>Грышка. Не чапай яе, а то заплача!</p>
<p>Марыся. Ты хутчэй заплачаш!</p>
<p>Грышка. Ціха! Ідуць! Вой! Свішчы, Лявон!</p>
<p>Лявонка <i>(свішча)</i>. Ты свішчы: я спужаўся, не засвішчу!</p>
<p>Грышка <i>(свішча)</i>. У мяне не выходзіць!</p>
<p>Абодва <i>(да Марысі)</i>. Марыська, ты засвішчы!.. засвішчы!..</p>
<p>Марыся. Вось бацька вечарам, калі возьме пугу, ды і засвішча вам абодвум, толькі нагамі задрыгаеце!..</p>
<p>Грышка <i>(крычыць)</i>. Юзік, уцякай!</p>
<p>Лявонка. Хутчэй у лес бяжы!</p>
<p> </p>
<h4><a id="chapter8"></a>З'ява VIІ</h4>
<p>Вацік. Мы скажам тату: бачылі, як Юзік яблыкі збіраў!.. <i>(Убачыўшы Лявонку і Грышку.)</i> І вы тут, пастухі?</p>
<p>Грышка. Тут!..</p>
<p>Вацік. Мо’ і вы хацелі ў наш сад лезці?</p>
<p>Лявонка. Хацелі!</p>
<p>Вацік. Скажам аканому, ён вам пакажа!..</p>
<p>Грышка. Не баімся мы аканома!</p>
<p>Ядзя. Ого! Можа, і паноў і нас не баіцеся?</p>
<p>Грышка. І паноў і вас не баімся!..</p>
<p>Ядзя. Чуеш, Вацік, што яны кажуць?</p>
<p>Вацік. Вось, як вернецца тата ды прыкажа даць розаг, як учора фурманшчыку за тое, што брычкі не памыў, дык будуць баяцца.</p>
<p>Лявонка. Што? Нам розаг дасць?!</p>
<p>Грышка. А назад мы яму не патрапім даць?..</p>
<p>Ядзя. Вацік, Вацік! Чуеш, што гэтыя чорныя пастухі нам кажуць?</p>
<p>Грышка. Тое, што белыя чуюць...</p>
<p>Вацік. Нашто вы ў наш сад лазілі?</p>
<p>Лявонка. Які ён ваш? Што, вы яго садзілі?</p>
<p>Ядзя. А можа, ваш?</p>
<p>Грышка. Але, наш, бо я вясною вазіў гной пад дрэвы, а Лявонаў бацька дрэвы садзіў. А мой бацька галлё сухое абразаў.</p>
<p>Вацік. Дык калі ваш, чаму ж вы крадзяце яблакі, а смела не ідзяце і не рвяце іх?</p>
<p>Грышка. Таму, што вы нашага ўласнага не пазваляеце нам смела ўзяць!</p>
<p>Ядзя. Вось як?</p>
<p>Грышка. Вось так!</p>
<p>Лявонка. Мы не крадзём, бо гэта не чужое, мы толькі, хаваючыся, бяром!</p>
<p>Вацік. Дык, можа, і каровы вашы, бо вы іх пасеце?</p>
<p>Грышка. Але, нашы!</p>
<p>Ядзя (<i>смяецца)</i>. Дурныя вы пастухі! Чаму ж мы малачко ядзім, а вы толькі бегаеце за каровамі, пасучы іх?.. Вы ўсе чорныя, як галавешкі, як наш гаршчок, што Агата есці варыць!</p>
<p>Грышка. Каб і вы ўвесь дзень папякліся на сонцы, як мы, дык горш бы за гаршчок пачарнелі!</p>
<p>Лявонка. Як не накормім кароў, дык здохнеце без малака!..</p>
<p>Ядзя. Мужыкі, пастухі! Мы з вамі гаварыць не хочам!..</p>
<p>Лявонка. І не трэба!..</p>
<p>Грышка. Мы з вамі дзесяць разоў не хочам! Паны якія знайшліся!</p>
<p>Вацік. Вон ідзіце!</p>
<p>Грышка. А вось жа не пойдзем!</p>
<p>Ядзя. Ідзіце ад нашага ганка, хто вам пазволіў тут стаяць у лапцях? Пастухі чорныя!</p>
<p>Грышка. Хоць і пастухі, хоць і чорныя, а вось жа не пойдзем!</p>
<p>Вацік. Ну, дык стойце, як сабакі, каля ганка</p>
<p>Лявонка. Гэта ж вы сабакі! Гыр-гыр-гыр!</p>
<p>Грышка <i>(цішэй).</i> Аканом ідзе, уцякайма!</p>
<p>Лявонка. Няўжо ж? Але, ідзе! Хутчэй у лес кароў пагонім!</p>
<p>Вацік. Як вырасту, вось пакажу, як паноў зневажаць! Пачакайце!</p>
<p>Ядзя. Ідзіце з двара, чэрці!</p>
<p>Грышка і Лявон. Гэта ж вы чэрці, каб вам памерці, у суботу рана, выкапана яма... <i>(Дражняцца і ўцякаюць.)</i></p>
<p> </p>
<h4><a id="chapter9"></a>З'ява VIII</h4>
<p>Ядзя. Пастухі гэтыя! Прыйшлі пад панскі ганак і яшчэ адважыліся так гаварыць! Марыська, да нас: ты не такая, як яны, ты добрая!</p>
<p>Марыся. Гэта яны нашага Юзіка падвучылі, каб лез у сад!..</p>
<p>Вацік. Нічога! Аканом увечары ім пакажа, як у панскі сад лезці. Як чапаць панскае дабро!</p>
<p>Ядзя. Яшчэ дурні паважыліся казаць, што іх сад, і што каб не яны пасвілі кароў, дык мы б малака не елі! <i>(Паўза.)</i> Але, праўда, Вацік, хто б нашы каровы пасвіў, каб не Грышка ды Лявонка!</p>
<p>Вацік. Хто? Мала хлапцоў у дварэ.</p>
<p>Ядзя. А каб і іх не было, хто пасвіў бы?</p>
<p>Вацік. Ну, дык... стары Кузьма, ці з вёскі каго-небудзь узялі! <i>(Пайшоў у пакоі.)</i></p>
<p>Ядзя. Але, праўда, на вёсках шмат людзей... Яны да нас на работу прыходзяць... Ты была, Марыська, на вёсцы?</p>
<p>Марыся. Была!</p>
<p>Ядзя. А якія там людзі, белыя, як мы, ці чорныя, як нашы пастухі і парабкі?</p>
<p>Марыся. Такія ўсе, як пастухі і парабкі!</p>
<p>Ядзя. А чаму яны такія? Чаму яны чорныя?</p>
<p>Марыся. Я не ведаю!</p>
<p>Ядзя. А чаму ты чорная? Вось ты добрая, не такая, як тыя пастушкі, а гэтакая чорная, як і яны, чаму?</p>
<p>Марыся. Не ведаю. Тата мой чорны і мама чорная, дык і я чорная!</p>
<p>Ядзя. Ага! Вось чаму! А ў нас усе белыя, харошыя, чыстыя! А ў вас усе замараныя!.. Твой тата заўсёды чорны...</p>
<p>Марыся. Бо мой тата каваль, заўсёды працуе, вугалле бярэ ў рукі, дык і чорны. Каб і твой тата працаваў у кузні ды браўся за вугалле, таксама зарабіўся б у сажу!</p>
<p>Ядзя. Што ты, Марыська! Мой тата вугалле будзе браць у рукі? Ён жа рукавічкі замарае!</p>
<p>Марыся. Не, я так сабе кажу!..</p>
<p> </p>
<h4><a id="chapter10"></a>З'ява ІХ</h4>
<p>Юзік <i>(поўна за пазухай яблыкаў і ў руках. Ядучы яблык)</i>. Уцякалі і яблыкаў не ўзялі!.. І дудкі не зробяць, іграць не буду!..</p>
<p>Марыся. У кулак зайграеш, як тата вечарам адлупцуе!...</p>
<p>Юзік. Што?! <i>(Хавае яблыкі за пазуху.)</i></p>
<p>Марыся. Будзе і дзвесце, не толькі сто!</p>
<p>Ядзя. Вось які ты, Юзік! Мы табе і боцік далі, а ты ў нас яблыкі крадзеш!</p>
<p>Юзік. Я? Далі-бог жа не краў! Я хацеў толькі ападкаў назбіраць!.. Яны ўсё роўна ў траве гніюць!..</p>
<p>Ядзя. І ападкаў няможна, няхай сабе гніюць!.. Не тваё дзела!</p>
<p>Юзік. А што бот далі, дык на чорта ён мне, ды яшчэ адзін!</p>
<p>Марыся. Нашто так гаворыш?!</p>
<p>Юзік. Вось я скіну. <i>(Скідае.)</i> Лепш я ў лапцях пахаджу альбо босы!..</p>
<p>Марыся. Дасць тата за бот!</p>
<p>Юзік. Гэта ж не наш, Марыська, а іх, няхай сабе бяруць, калі ім шкода! Шкадаваць не буду!</p>
<p>Ядзя. Не скідай, не трэба!</p>
<p>Юзік <i>(кідае на ганак)</i>. На! Хоць на нос адзень свой недатопак!</p>
<p>Ядзя. Вацік, Вацік! <i>(Да Юзіка.)</i> Нашто паскудны бот на ганак кідаеш?</p>
<p>Юзік. Хоць паскудны, але ён панскі, яму ў пакоях і месца!</p>
<p> </p>
<h4><a id="chapter11"></a>З'ява Х</h4>
<p>Вацік. Хто бот шпурнуў?</p>
<p>Юзік. Я! Насі ты: на маю нагу не прыйшоўся!</p>
<p>Вацік. Дурны мужык! Бяры паскудны бот, ганак замараеш! <i>(Кідае назад.)</i></p>
<p>Юзік. Я паскудных не нашу!.. Толькі паны такія носяць, бо і самі паскудныя!</p>
<p>Ядзя. Як ты паважыўся, дурны?</p>
<p>Юзік. Вы самі дурныя, як гэты бот! <i>(Кідае назад.)</i> Пойдзем, Марыська! <i>(Пайшлі.)</i></p>
<p>Ядзя і Вацік. Мужыкі дурныя! Пастухі чорныя!</p>
<p> </p>
<center><i>Заслона.</i></center>
<p> </p>
<h3><a id="chapter12"></a>АКТ ІІ</h3>
<center>Лес. Невялічкая палянка. Абапал кусты і дрэвы. Свеціць сонца. Пяюць птушкі. Час-ад-часу чуваць далёка хор вясковых дзяцей. Грышка і Лявонка сядзяць і абедаюць, дастаюць</center>
<center>хлеб з торбачкі.</center>
<p> </p>
<h4><a id="chapter13"></a>З'ява І</h4>
<p> </p>
<p>Лявонка. Еш, Грышка, бо да вечара яшчэ далёка <i>(пазірае на сонца)</i>.</p>
<p>Грышка. Ды я ем... Але нешта хлеб усухамятку не дужа лезе.</p>
<p>Лявонка. Не лезе?.. Дык пабяжы да канавы ў ваду памачы, мо’ лепей палезе!</p>
<p>Грышка. А што ты думаеш? Сапраўды, пабягу памачу... Гэта ж тут блізка і канава з вадою <i>(устае)</i>.</p>
<p>Лявонка. Там маю чорную карову перагані на гэты бок, а то яна, паралюш на яе, на тым баку ўжо апынулася...</p>
<p>Грышка. Добра!.. Я хутка! <i>(Пабег.)</i></p>
<p> </p>
<h3><a id="chapter14"></a>З'ява ІІ</h3>
<p>Лявонка <i>(паўза)</i>. Вось жыццё!.. Цэлае лета каровы пасі, а хлеб з вадою еш, а не з малаком... Божа мілы! Як ты няроўна падзяліў: той, хто нічога не робіць, есць булкі з малаком, а той, хто працуе,— чорны хлеб з вадою. Вось хоць бы Вацік і Ядзя — панскія дзеці! Мы іх каровы пасём, а яны малачко п’юць і кажуць, што гэтак трэба... Не! Па-мойму зусім не гэтак трэба. Але нічога не зробіш! Трэба слухаць, што пан кажа, бо як не паслухаеш, — і хлеба з вадою не будзе... А замест хлеба лазы не пашкадуе даць... Эх, як кепска жыць на свеце!.. <i>(Уздыхае.)</i></p>
<p> </p>
<h4><a id="chapter15"></a>З'ява ІІІ</h4>
<p>Грышка. Ну, вось! Карову тваю перагнаў і хлеб размачыў!.. <i>(Садзіцца каля пня зноў.)</i></p>
<p>Лявонка. Ну, дык садзіся, еш... Я кажу, што дрэнна бог мяркуе. Вось мы ўсё лета каровы пасём, а малака ў вочы не бачым.</p>
<p>Грышка. А я, каб ты ведаў, сала вельмі люблю, але бяда, што няма яго.</p>
<p>Лявонка. Эх! Мала што і я люблю. Нам трэба, брат, любіць тое, што ёсць...</p>
<p>Грышка. Гэтак жа, гэтак!.. Вось панам мусіць добра, чаго захочацца, тое і ядуць...</p>
<p>Лявонка. А хоць іх чэрві ядуць. Парабкі на іх працуюць, а яны тое і ведаюць, што ядуць, ды яшчэ на парабкоў сварацца.</p>
<p>Грышка. Ну, брат, я, як вырасту, не буду ў паноў служыць.</p>
<p>Лявонка. А дзе ж ты падзенешся?</p>
<p>Грышка. Пайду ў свет! Няўжо дзе-небудзь будзе горш, як тут?</p>
<p>Лявонка. Але пахвалішся тады, калі пан пусціць.</p>
<p>Грышка. Уцяку, і бачыць не будзе!</p>
<p>Лявонка. Хіба што так... Ну, вось трохі і падмацаваліся, дужэй будзе бегаць за быдлам... <i>(Вешае торбу на дрэва.)</i></p>
<p>Грышка. Павесь, братка, і маю.</p>
<p>Лявонка <i>(беручы)</i>. Што, пад’еў шмат, дык не ўстанеш?</p>
<p>Грышка. Але... А можа, недаеў, дык сілы няма стаць.</p>
<p>Лявонка <i>(узіраючыся ў лес)</i>. Ого-го!.. Сёння паніч з паненкаю едуць у лес...</p>
<p>Грышка. О, зноў нячыстая нясе... А на кім жа едуць?</p>
<p>Лявонка. Здаецца, на кавалёвым Юзіку і на Янку Хведаравым... а Марыська кавалёва за фурмана.</p>
<p>Грышка. Я не вёз бы! Ні за што! Вось ахвота, язык высалупіўшы, бегчы аж у лес. Няхай адно другога запрэглі б ды ехалі... Шкада мне гэтых дзяцей, што іх возяць... Але нічога не зробіш: загадае — павінен слухацца... Яны, мусіць, не ведаюць, як гэта цяжка цягнуць каламажку гэткую далечыню?</p>
<p>Лявонка. Вядомая рэч, што не ведаюць, бо ні разу не цягнулі...</p>
<p>Грышка. Куды ім!.. Усё наш брат цягне. Як яны завуць: «Мужыкі чорныя, пастухі дурныя»... Эх вы, дармаеды, і робім на іх, а яшчэ ўсё лаюцца... Ніяк ім не ўгодзіш!.. Вось дзе наша няшчасце...</p>
<p>Лявонка. А ведаеш, Грышка, што? Давай калі-небудзь мы іх запрагом! Вось будзе цуд!</p>
<p>Грышка. Не ведаю ці цікава, каб пасля не шкадаваць... Але папрабаваць можна...</p>
<p> </p>
<center>Чуваць здалёку спевы вясковых дзяцей.</center>
<p> </p>
<p>Лявонка. Гэта ж цікава было б, каб паніч ды паненка везлі каго-небудзь.</p>
<p>Грышка. Хутчэй на вярбе ігрушы вырастуць, пакуль паны каго-небудзь павязуць.</p>
<p>Лявонка. Вядома, не па добрай волі... Прымусіць трэба...</p>
<p>Грышка. Ого-го! Нешта не верыцца...<i> (Чуваць песня.)</i></p>
<p>Лявонка. Во, чуеш? Гэта ж вясковыя пяюць...</p>
<p>Грышка. Што, сюды ідуць?</p>
<p>Лявонка. Мусіць, сюды... Ага, вось і Вацік з Ядзяю пад’язджаюць. Давай схаваемся за кусты, каб нас не бачылі.</p>
<p>Грышка <i>(устае)</i>. Давай! Мне хоць бы дзе ляжаць... усё роўна.</p>
<center>Хаваюцца.</center>
<p> </p>
<h4><a id="chapter16"></a>З'ява IV</h4>
<p> </p>
<center>На каламажцы выязджаюць Вацік і Ядзя; Марыська ўперадзе за фурмана; Янка і Юзік запрэжаны. Задыхаўшыся, моцна сапуць, калі выязджаюць на сцэну.</center>
<p> </p>
<p>Марыська <i>(супыняе.)</i> Тпру!..</p>
<p>Ядзя <i>(вылазячы)</i>. Вось мы і прыехалі! А што гэта за спевы чуваць?</p>
<p>Марыська. Мусіць, зноў вясковыя дзеці прыйшлі ягады збіраць.</p>
<p>Ядзя. Ну, добра! Мы спярша паядзім, а пасля іх прагонім.</p>
<p>Вацік <i>(вылезшы)</i>. Марыська, выпрагай коні, няхай пасуцца, а мы будзем палуднаваць.</p>
<p>Ядзя <i>(вымаючы булку з маслам)</i>. На, еш, Вацік...</p>
<p>А для фурмана я ўзяла чорнага хлеба, а коні няхай травіцу скубуць ды ядуць.</p>
<p>Юзік. Ты ж траву еш!</p>
<p>Ядзя. Маўчы, коні не гавораць! Марыська, маеш хлеб!</p>
<p>Марыська. Дзякую! <i>(Бярэ і есць.)</i></p>
<p>Янка. Як нас не накорміце, дык назад не павязем.</p>
<p>Вацік. Коні не маюць чалавечага языка і гаварыць не павінны! Павінны рабіць тое, што ім кажуць!</p>
<p>Янка. Але ж мы не коні, не жывёла, а людзі!</p>
<p>Вацік. Пакуль мы на вас ездзім, вы — жывёла. Павінны маўчаць і рабіць тое, што гаспадар загадае.</p>
<p>Янка. Вось як! Ого-го!</p>
<p>Юзік. Дык я больш не хачу канём быць, няхай вас вязе хто хоча; хоць на чорту можаце ехаць, а я вас не павязу!</p>
<p>Ядзя. Што?! Канём быць не хочаш? Канём будзеш і слухаць будзеш, бо пугу доўгую маем!</p>
<p> </p>
<h4><a id="chapter17"></a>З'ява V</h4>
<center>Тыя ж. Выходзяць Грышка і Лявонка.</center>
<p> </p>
<p>Грышка <i>(паказваючы пугу)</i>. І ў мяне ёсць пуга!</p>
<p>Лявонка <i>(вылез з куста і паказвае пугу)</i>. І ў мяне пуга. Значыцца, у вас адна, а ў нас дзве!</p>
<p>Грышка <i>(да Лявонкі)</i>. Бачыш, булку ды яшчэ з маслам ядуць.</p>
<p>Юзік. Я, дальбог, не павязу назад!</p>
<p>Янка. І я не павязу.</p>
<p>Ядзя. Ну і пехатой мы не пойдзем. Як прыкажам везці — павязеце, нідзе дзенецеся!</p>
<p>Янка. І не думаю.</p>
<p>Лявонка. Колькі разоў яны на вас прыязджалі?</p>
<p>Юзік. Ой, шмат, нават і не пералічыш!</p>
<p>Марыська. Вось маніш, можа, разоў сто.</p>
<p>Юзік. Ты ж пальцаў на руцэ не злічыш, жаба ты!</p>
<p>Марыська. І цябе навучу!</p>
<p>Грышка. Значыцца, яны на вас наездзіліся?</p>
<p>Юзік. Ну, вядома!</p>
<p>Грышка. Вы замарыліся?</p>
<p>Янка. Яшчэ як... ісці не магу.</p>
<p>Лявонка. Ну, калі ісці не можаце, дык назад паедзеце.</p>
<p>Вацік. На кім?</p>
<p>Грышка. На табе!</p>
<p>Ядзя <i>(пагардна)</i>. Што? На кім?</p>
<p>Лявонка. І на табе!</p>
<p>Ядзя. Як гэта можна! Няхай толькі, дык і месца не знойдзеце!</p>
<p>Грышка. Месца хваце. Лес вялікі. А тут у лесе лепш жыць з ваўкамі, як у дварэ з панамі.</p>
<p>Вацік. Вы пастухі і гэтак паважыліся казаць на нас, на панскіх дзяцей!?</p>
<p>Лявонка. У дварэ вы паны, а тут — усе роўныя!</p>
<p>Ядзя. Гэта ж наш лес!</p>
<p>Грышка. Лес ваш? Усё ваша?</p>
<p>Лявонка. Увесь свет ваш? А дзе ж наша?</p>
<p>Юзік <i>(да Янкі).</i> Вось добра; дальбог, паедзем дамоў на панскіх коніках.</p>
<p>Марыська. Юзік, маўчы, а то дасць тата.</p>
<p>Янка. Што маўчаць? Чаго маўчаць?</p>
<p>Грышка. Хто замарыўся, той і паедзе — гэта па праўдзе будзе.</p>
<p>Юзік. Я!</p>
<p>Янка. Я!</p>
<p>Грышка. Вось і паедзеце!</p>
<p>Ядзя. Але як жа гэта можна, каб вы, пастухі чорныя, і ехалі на нас?</p>
<p>Лявонка. На белых? А чаму ж не? Коні ёсць і чорныя і белыя! Што ж тут дзіўнага?!</p>
<p>Янка. Вось Рыгорава кабыла белая.</p>
<p>Юзік. А Мікітаў конь чырвоны.</p>
<p>Вацік. Гэтак не будзе... Мы пастухоў ніколі не слухалі і слухаць не будзем.</p>
<p>Лявонка. А вось жа паслухаеце. Бо той таго слухае, хто дужэйшы. А мы пастухі — чорныя тут дужэйшыя, чым вы, паны — белыя: нас тут болей.</p>
<p>Марыська. Дармо, паненачка, я вас моцна паганяць не буду.</p>
<p>Юзік. А калі я скажу паганяць, дык і пагоніш, бо я буду за пана сядзець!</p>
<p>Марыська. Эх! Пан які знайшоўся! Нос вытры ўперад! .</p>
<p>Юзік <i>(моцна ўцірае нос).</i></p>
<p>Вацік. Нам яшчэ трэба прагнаць вясковых дзяцей, каб не сабіралі ягад у нашым лесе.</p>
<p>Грышка. А вось жа не дадзім іх праганяць з лесу. У вас дома сад ёсць: яблыкі, грушы, вішні, агрэст — усяго ў вас шмат... А вы шкадуеце бедным вясковым дзецям гэтых кіслых ягад. Хлопцы, не дадзім прагнаць дзяцей?</p>
<p>Усе. Не дадзім!.. Няхай збіраюць.</p>
<p>Ядзя. Вацік, як гэта можна? Што яны сабе думаюць?</p>
<p>Вацік. Пойдзем хутчэй у двор і раскажам аб усім аканому.</p>
<p>Грышка <i>(не пускаючы)</i>. Не, мы вас не пусцім!</p>
<p>Лявонка. Вы не пойдзеце ўлегцы, а на вас паедуць Юзік і Янка за тое, што вы на іх ездзілі... Вось пабачыце, як гэта смачна вазіць каго-небудзь... Ну, а ты, Марыська, зноў за фурмана будзеш!</p>
<p>Марыська. Не хачу я за фурмана! Лепш пехатой пайду дамоў.</p>
<p>Юзік. Эх, ды паедзем, паедзем!</p>
<p>Янка. Ды на беленькіх коніках, на панскіх!</p>
<p>Марыська. Юзік, Юзік! Вось будзе ад таты...</p>
<p>Юзік. Не баюся я ні таты, ні мамы, нават аканома не баюся!</p>
<p>Грышка. Ну, годзе таройкацца! Юзік і Янка, запрагайце коні!</p>
<p>Юзік <i>(супыняючыся, падыходзіць)</i>. Я баюся: яшчэ ўбрыкнуць.</p>
<p>Янка <i>(памкнуўшыся)</i>. І я баюся, ні разу не запрагаліся — брыкацца будуць.</p>
<p>Лявонка. Не будуць, а пуга навошта? Давай, Грышка, мы з табою іх запрагом.</p>
<p>Грышка. Я з ахвотаю! <i>(Ловіць Ваціка.)</i> Тпру, сюды!.. Стой, коська! <i>(Запрагае.)</i></p>
<p>Ядзя <i>(уцякаючы)</i>. Гэта ж нам сорамна: каб на нас ды ехалі... Вон, чорныя пастухі!</p>
<p>Лявонка <i>(трасучы шапку)</i>. Кось! Кось! Кось! Кабыла панская не ловіцца! Кось... Кось... Кось! <i>(Злавіўшы.)</i> Ага, папалася?</p>
<p>Марыська. Вось будзе ад паноў!</p>
<p>Юзік. Будзе, будзе! Нічога не будзе! Каб усе былі гэткія смелыя, як Грышка ды Лявонка, дык бы і старых паноў запрэглі і ездзілі б на іх, а то яны на ўсіх ездзяць.</p>
<p>Ядзя <i>(запрэжаная)</i>. Як ты паважыўся на тату і маму гэтак казаць.</p>
<p>Лявонка. Тпру! Табе гаварыць няможна! Ты ўжо конь, бо запрэжаная, а коні языка не маюць, вы гэта самі нядаўна казалі на Янку і Юзіка! І булку з маслам аддайце панам! Яны замарыліся, вас везучы — горш есці хочуць. На, Юзік і Янка!</p>
<p>Юзік <i>(хапаючы)</i>. О, то-то!</p>
<p>Янка. Давай! Давай! <i>(Ядуць.)</i></p>
<p>Вацік. Куды нашу булку ясце?</p>
<p>Грышка. Тпру! Коні маўчаць, і булак не ядуць. Травіцу скубіце!</p>
<p>Марыська. Не еш, Юзік, няможна, вось будзе!</p>
<p>Юзік. Чаму няможна. Я як быў мужыком, дык, дальбог, ніколі панскай булкі не еў... А цяпер жа я пан — чаму ж не можна есці?</p>
<p>Янка. А вы, конікі, травіцу скубіце, а то дарога вялікая, ды першы раз у аглоблях — нябось, моташна будзе.</p>
<p>Грышка. Ну, паны чорныя, рыхтуйцеся ды садзіцеся на каламажку. Марыська — пугу ў рукі.</p>
<p>Юзік. А што, калі яны нас разнясуць ды павыкідаюць, бо маладыя, першы раз запрэжаны?</p>
<p>Лявонка. Дасце рады. Ды на ўсякі выпадак я закілзаю, каб лепш сутрымліваць <i>(кілзае)</i>.</p>
<p>Ядзя. Паскудную вяровачку ў рот.</p>
<p>Грышка. Вы цяпер коні, без языка — вас ніхто не чуе. Тпру! Не ўстоіш на адным месцы, выгулялася!</p>
<p>Янка <i>(да Юзіка)</i>. Маладзенькія, дык брыкаюцца.</p>
<p>Лявонка. Ну, усё гатова. Марыська, на маю доўгую пугу, ды не шкадуй беленькіх.</p>
<p>Марыська. Я, паненачка, вас не буду моцна паганяць.</p>
<p>Юзік. Няма тут паненачкі. Ёсць толькі коні <i>(паказвае на іх)</i> і людзі <i>(паказвае на сябе)</i>. Садзіся, Янка!</p>
<p>Янка. Паспеем... Яны нас як запрагуць, дык дзве гадзіны стаіш у аглоблях, пакуль'з двара выедуць.</p>
<p> </p>
<center>Гутараць усе паміж сабою.</center>
<p> </p>
<p>Вацік. Выпражце нас!.. Чаму яны нас не чуюць?</p>
<p>Ядзя. Бач, Вацік, мы цяпер коні, жывёла, а яны людзі, вось і не разумеюць нашай мовы.</p>
<p>Вацік. Ага, вось чаму... значыцца, мы іх павязем?</p>
<p>Ядзя. А ўжо ж павязем, калі запрэглі...</p>
<p>Вацік. Дрэнна быць жывёлінай... Хоць і цяжка, павінен маўчаць, бо ніхто не разумее моеы тваёй... А чаму яны на нас хочуць ехаць?</p>
<p>Ядзя. За тое, што мы на іх ездзілі...</p>
<p>Вацік. Дык мы больш на іх не паедзем, няхай толькі на нас не едуць...</p>
<p>Янка. Ну, садзімся! Марыська, наперад за фурмана. Бяры лейцы ў рукі ды моцна трымай, каб не вывернулі!</p>
<p>Юзік. Ты, Янка, будзеш за паню і сядай з правага боку, а я за пана — з левага: гэтак нашы старыя паны ездзяць.</p>
<p>Лявонка. Ну, вось, Грышка, хоць раз чорныя на белых праедуцца...</p>
<p>Грышка. Гэтак то гэтак, але не хацелася б мне на іх ездзіць.</p>
<p>Лявонка. Ведаеш, мне самому шкада было іх запрагаць... Але не запрогшы, не паездзіўшы на іх, яны, бадай што, не павераць, як гэта цяжка вазіць... А вось няхай папрабуюць гэты смак, мо' тады пераменяцца і людзьмі стануць...</p>
<p>Янка. А куды нам пад’ехаць: пад кузню ці пад панскі ганак?</p>
<p>Лявонка. Пад’язджайце пад кузню, а як у пакоях жыць будзеце, тады пад ганак будзеце пад’язджаць.</p>
<p>Юзік <i>(кратаючы сядзенне).</i> Вось як мякка будзе сядзець... Як гэта добра панам ездзіць.</p>
<p>Ядзя <i>(праз плач)</i>. Вацік, вось як дрэнна быць канём ды вазіць паноў.</p>
<p>Вацік <i>(плачучы)</i>. Але... дрэнна.</p>
<p>Марыська <i>(падыходзіць да яе)</i>. Не плачце, я не сяду ехаць... Не, паненачка, толькі кіньце плакаць...</p>
<p>Юзік. А цяпер, Грышка і Лявонка, шчыра вам дзякуем, што памаглі запрэгчы, а то зноў бы іх везлі, а так паедзем, Янка.</p>
<p>Янка. Эх, ды паедзем на беленькіх рысаках.</p>
<p>Лявонка. А вечарам малачка пад’ядзіце, як прыгонім кароў, бо вы цяпер паны.</p>
<p>Янка і Юзік. Вось добра будзе жыць!</p>
<p>Юзік. Марыська! На месца!</p>
<p>Марыська. Я не паеду... <i>(Плача.)</i></p>
<p>Юзік. Што?</p>
<p>Янка. Вось навіна!</p>
<p>Ядзя і Вацік. Мы болей не будзем вас запрагаць... <i>(Моцна плачуць.)</i></p>
<p>Янка. Грышка, Лявонка! Нашы коні плачуць...</p>
<p>Грышка. А што, бачыш? Не сказаў я? Эх, брат!..</p>
<p>Лявонка. Вось і рабі, што хочаш!..</p>
<p>Юзік. Марыська! А ты чаго выеш, як воўк на здохлую кабылу? Цябе ніхто не запрагае...</p>
<p>Ядзя. Мы больш не будзем, адпусціце...</p>
<p>Марыська. Якія вы ўсе нядобрыя... Яны кажуць, што больш вас запрагаць не будуць...</p>
<p>Лявонка. Мала што яны кажуць, толькі слухай іх!</p>
<p>Вацік. Дальбог, не будзем! Мы не везлі, а ведаем ужо, як гэта цяжка.</p>
<p>Юзік. А каб жа вы столькі правазілі, як я з Янкам, вы б не толькі гэтак заплакалі. <i>(Пачынае плакаць.)</i></p>
<p>Янка. Ага! Бачыце, як лёгка быць канём... А вы заўсёды кажаце — вазі ды вазі! <i>(Пачынае плакаць.)</i></p>
<center>Чуць чуцен хор.</center>
<p> </p>
<p>Ядзя. Больш не паедзем... І з саду праганяць не будзем.</p>
<p>Лявонка. А што, Грышка, бачыш? Граза на лес не ідзе!</p>
<p>Грышка. А чаго Янка і Юзік плачуць?</p>
<p>Лявонка. Чаго вы? Га?</p>
<p>Юзік. Я не ведаю: Марыська плача... і я...</p>
<p>Янка. І я не ведаю... усе плачуць...</p>
<p>Грышка. Кіньце! Не трэба плакаць. <i>(Сам плача.)</i></p>
<p>Лявонка. І ты плачаш? <i>(Плача.)</i></p>
<p> </p>
<center>Чуваць мацней хор. У гэты час Лявонка і Грышка выпрагаюць Ваціка і Ядзю. Невялічкая паўза. Хор патроху заціхае.</center>
<p> </p>
<p>Лявонка. Вось бачыце... Чорныя паны не такія, як белыя... Яны маглі б на вас так пракаціцца, што ўвесь свет задзівіўся б, але пашкадавалі вас...</p>
<p>Грышка. А вы ніколі не шкадуеце.</p>
<p>Ядзя. Цяпер мы нікога болей не запрагом — ведаем, як гэта смачна... вазіць.</p>
<p>Янка. Ага! бачыце!</p>
<p>Юзік. Толькі не маніце, бо другі раз мы вам не падаруем.</p>
<p>Вацік. Ніколі не запрагом... І пастухамі чорнымі не будзем абзываць...</p>
<p>Янка. І мужыкамі не завеце...</p>
<p>Ядзя. Не будзем. Мы бачым, што хоць вы і пастухі, але таксама маеце сілу і можаце зрабіць з намі, што захочаце...</p>
<p>Лявонка. Во, тош-то, і ё... А вы гэтага не ведалі? Не? Дык ведайце!</p>
<p>Грышка. Усё роўна цяжка вазіць ці вам, ці нам, бо мы хоць і чорныя, але таксама людзі, як і вы, не праўда?</p>
<p>Вацік. Праўда! Такія!.. Я, як вырасту, ніколі аканому не пазволю вас біць, бо і вам баліць так, як бы і мне балела, каб хто біў.</p>
<p>Ядзя. І я не пазволю... Мы будзем зусім добра жыць...</p>
<p>Лявонка. Тады і мы з вамі будзем жыць хораша.</p>
<p>Грышка. Ніколі вас крыўдзіць не будзем, калі вы нас не пакрыўдзіце... Бачыце, мы каровак вашых пасём, працуем, а вы нічога не робіце, яшчэ на нас сварыцеся... А хто малачко есць? Вы! А мы чорны хлеб з вадою!..</p>
<p>Юзік. Мой тата працуе ў кузні, а аканом яго б’е за гэта... А вы ніхто не працуеце, і вас ніхто не б’е...</p>
<p>Вацік. Я, як вырасту, праганю аканома, буду сам працаваць і з усімі згодна жыць...</p>
<p>Лявонка. За гэта ты маладзец!</p>
<p>Ядзя. І я буду працаваць сама, як і ўсе ў дварэ дзяўчаты працуюць...</p>
<p>Марыська. І я буду з вамі працаваць!..</p>
<p>Янка. Усе будзем працаваць разам. <i>(Чуваць хор.)</i></p>
<p>Усе. Усе! Усе!..</p>
<p>Лявонка. Во, за гэта малайцы. Цяпер Ядзя і Марыська садзіцеся. <i>(Садзяцца.)</i></p>
<p>Грышка. А ты, Юзік з Вацікам, запрагайцеся і павязіцё іх дамоў, а як цяжка будзе, яны вылезуць...<i>(Запрагаюцца.)</i></p>
<p>Янка. А каб не было цяжка, я буду ззаду папіраць...</p>
<p>Лявонка. Вось так гэта добра!</p>
<p>Янка. А ззаду не добра папіраць... Эх, пакоцім, аж дамоў!..</p>
<p>Вацік. Табе не цяжка, Юзік?</p>
<p>Юзік. Не...</p>
<p>Ядзя. А калі цяжка, мы злезем.</p>
<p>Вацік. Не, не цяжка! Сядзіце!</p>
<p>Марыська. Няхай правязуць!..</p>
<p>Ядзя. А вечарам, кароў як прыгоніце, будзем усе разам гуляць...</p>
<p>Лявонка. Добра, будзем!</p>
<p>Грышка. І яблыкаў дасцё?</p>
<p>Вацік. Колькі захочаце!</p>
<p>Янка. Ну, пайшлі! Паганяй!</p>
<p>Марыська. Но, белы і чорны!</p>
<p>Лявонка <i>(да Грышкі)</i>. Белы і чорны і не брыкаюцца.</p>
<p>Грышка. Ажна дзіва... Але гэта добрая прыкмета — цягнуць дужэй будуць.</p>
<p>Марыська і Ядзя. Но! Пайшлі! Гэй!</p>
<p>Вацік і Юзік <i>(заіржалі)</i>. Іго-га-га!</p>
<p>Янка. Эх, паганяй! <i>(Паехалі з крыкам.)</i></p>
<p>Грышка. Аж люба глядзець, калі чорны і белы ў адну каламажку ўпрагліся.</p>
<p>Лявонка. Я ж кажу, граза на лес не ідзе! Чуваць галасы. Бывайце здаровы! Грышка і Лявонка. Бывайце, бывайце! Да пабачэння!</p>
<p> </p>
<center>Махаюць рукамі, чуваць мацней хор.</center>
<p> </p>
<center><i>Заслона</i>.</center>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>