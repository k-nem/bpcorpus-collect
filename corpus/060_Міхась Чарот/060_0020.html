<div class="container">
<div class="book-utils">
<div id="qrcode"></div>
<a href="/Michas_Carot/Baciuska.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1922 -->
<!-- HEADER_FIELD Edition: Чарот М. Збор твораў у 2 т. Т.2. Апавяданні, п'есы. - Мінск: Маст.літ., 1958. - 202 с. -->
<!-- HEADER_FIELD FirstPublicationYear: 1922 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1958 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Бацюшка -->
<h2><a href="http://knihi.com/Michas_Carot/">Міхась Чарот</a></h2>
<h2>Бацюшка</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Быў святочны дзень.</p>
<p>Царкоўны звон, нібы дапяваючы сваю апошнюю песню, глушыў сягоння ўсю вёску мацней, як раней.</p>
<p>З белымі хусткамі на галовах, хрысцячыся за кожным ударам звону, ішлі дзве — тры старэнькія кабеты ў царкву...</p>
<p>Але не прайшло паўгадзіны, як каля царкоўнай агарожы пачалі збірацца людзі.</p>
<p>Між усіх сялян вызначалася высокая і стройная фігура Антона Мятлы, які, нягледзячы на летнюю спякоту, быў апрануты ў тоўстую суконную світку і падпяразаны поясам.</p>
<p>Яго рыжая барада, апушчаныя ўніз вусы, паморшчаны загарэлы твар гаварылі аб сур’ёзнасці і задуменнасці.</p>
<p>Ігнат Шпілька, які заўсёды любіў усунуць свой язык дзе трэба і дзе не трэба, не мог змаўчаць і тут, калі гутарка зайшла пра Антона, чаму ён адмовіўся быць царкоўным старастам...</p>
<p>— Ну, што ж,— залепятаў Ігнат,— як возьмем у арэнду царкву, мо’, Антон, зноў згодзішся быць царкоўным старастам, мо’ зноў станеш прадаваць свечкі?..</p>
<p>— Мо’ хіба ты са сваім доўгім языком,— агрызнуўся Антон і пачаў смактаць люльку...</p>
<p>— Ха-ха-ха! Бач ты яго,— зарагатаўшы, пачаў Ігнат,— раней першым уваходзіў у царкву і апошнім выходзіў, а цяпер і калом туды яго не загоніш... Тут нешта нядобрае...</p>
<p>— Ты, Ігнат, брэшаш, як той Лыска Марцінаў, — пачаў цененькім галаском гаманіць Сцяпан,— а аб справе ні слова. Нам вось цікава было б ведаць, як Антон глядзіць на гэта: браць нам у арэнду царкву ці не. Усё ж такі ён доўга служыў там і ведае, ці выгадна гэта нам, ці не?..</p>
<p>Усе нейкі час маўчалі.</p>
<p>Антон, паправіўшы шапку і выняўшы з зубоў люльку, загаманіў:</p>
<p>— Аб гэтым вы падумайце самі...</p>
<p>— Але ж ты такі бліжэй быў,— перабіў яго Сцяпан,— табе больш вядомы прыбыткі і страты, ды ўсё такое... дык і скажы.</p>
<p>— Я скажу,— пачаў Антон,— што з царквы столькі прыбыткаў, колькі і з казла: ні воўны, ні малака... Калі хто з вас верыць у бога, дык бяры царкву ў арэнду, хадзі, маліся, купляй свечкі, кармі папа, бі лоб...</p>
<p>— Ну, а ты?..— запыталі яго некалькі галасоў разам.</p>
<p>— Я не веру, што ёсць бог...</p>
<p>— А-а-а!..— разявіўшы рот, загаманілі ўсе сяляне і здзіўлена пазіралі на Антона...</p>
<p>У гэты самы час з царквы выйшаў сярэдняга росту чалавек у акулярах. На шапцы яго, як падышоў бліжэй, былі прыметны дзве дзюрачкі, дзе калісь сядзелі кукарды...</p>
<p>Гэта быў вясковы настаўнік.</p>
<p>— Добры дзень! — сказаў ён, падыходзячы да грамады...</p>
<p>Шмат хто з сялян знялі шапкі і пакланіліся...</p>
<p>— Што, на сход прыйшлі? — загаварыў ён.— Чаму ж у царкву не заходзіце...</p>
<p>— А што, там ужо сход пачаўся? — перабіў яго Ігнат.</p>
<p>— Не сход, а абедня...</p>
<p>Пры гэтым настаўнік абвёў усіх поглядам і супыніўся на Антону...</p>
<p>— Што ж ты, Антон, не прыходзіш да мяне пагаманіць, як раней, ці ўжо забыўся пра мяне?</p>
<p>— Не маю аб чым гаманіць з вамі, пане настаўнік, не здавальняе мяне ваша гутарка... У адну руку вы з бацюшкам, ну, а той вядома...</p>
<p>— Эх ты, Антон! Як не сорам,— пачырванеўшы, загаманіў настаўнік,— час цябе пакалечыў, зусім інакшым быў даўней. Хіба не памятаеш, як «Жыццё святых» я табе чытаў? Ну, а цяпер ты, пэўна, чытаеш нешта іншае... Вось не чакаў.</p>
<p>Тым часам ніхто не бачыў, як і адкуль у грамадзе з’явіўся стары валасны пісар, ад якога здалёку запахла самагонкаю...</p>
<p>— Ну што, гаспадзін настаўнік, аб высокай матэрыі з мужыкамі гутарыце?.. Даказваеце існаванне бога, вялікай праўды?.. Са святам вас вітаю...</p>
<p>Пры гэтым пісар падаў настаўніку руку і моцна пацалаваўся.</p>
<p>— Аднаго поля ягады,— буркнуў пад нос Антон і адышоў убок. Усе пазіралі на гэты малюнак і моўчкі ўсміхаліся.</p>
<p>— Я таксама на сход,— гаварыў пісар, павярнуўшыся да сялян, —трэба ратаваць царкву, трэба... Хаця, што мне да царквы? Я там ніколі не бываю, вось толькі айцец Пётра — з ім мы часта, значыцца, у праферансік таго...</p>
<p>Сяляне пераглянуліся.</p>
<p>У гэты час у царкве зноў зазванілі.</p>
<p>Пісар зняў капялюш, хацеў перахрысціцца, але пасля махнуў рукою і зноў надзеў.</p>
<p>— Не трэба, не трэба хрысціцца... Мяне і так айцец Пётра баіцца, бо я заўсёды на чырвенную даму выйграю... на матушку, значыць...</p>
<p>Сонца зайшло за хмару. Але нейкая духата прымусіла шмат каго распрануцца... Сяляне паселі каля плота, іншыя прымайстраваліся на бярвенні, якое ляжала непадалёку... Толькі пісар і настаўнік аб нечым увесь час гаманілі... Зрэдку даляталі асобныя словы пісара...</p>
<p>— Паслухаюць!.. Згодзяцца!</p>
<p>Хутка пачалі выходзіць з царквы.</p>
<p>— Мала, мала грэшных,— загаманілі мужчыны.</p>
<p>Антон не змаўчаў.</p>
<p>— На вайне дурняў пабілі, а разумным царква не патрэбна.</p>
<p>— А ты што? — падхапіў Ігнат.— Таксама дурны быў, што нават служыў у царкве?</p>
<p>— Выбралі, дык і служыў, а па-другому — быў дурань, цяпер паразумнеў...</p>
<p>— Бацюшка, бацюшка... Ціха!</p>
<p>Бацюшка ведаў, што каля царквы сёння сход, а дзеля гэтага, не падлічваўшы ўсіх прыбыткаў, выйшаў услед за народам.</p>
<p>Пісар і настаўнік пайшлі насустрач.</p>
<p>Сяляне паўставалі.</p>
<p>— Ну, што ж вы надумалі? — запытаў іх бацюшка пасля прывітання.</p>
<p>— Нічога не надумалі,— пачаў Ігнат Шпілька,— сабраліся, каб падумаць... Шмат хто, бацюшка, адмаўляецца плаціць арэнду за царкву...</p>
<p>— Ну, а ты як?</p>
<p>— Я? Ды я што,— як усе, так і я.</p>
<p>— А ты, Сцяпан, таксама адмовіўся?</p>
<p>— Я, бацюшка, ні тое, ні сёе; як усе, гэтак і я.</p>
<p>— Ну, а ўсе як? — гаварыў бацюшка, акідваючы грамаду поглядам.</p>
<p>К гэтаму часу сабралася шмат хлапцоў і дзяўчат.</p>
<p>— Не трэба нам царквы,— гукнуў нехта ззаду,— школа патрэбна.</p>
<p>Усе азірнуліся назад і пачалі шаптацца.</p>
<p>Пісар, стоячы побач з бацюшкам, закрычаў:</p>
<p>— Ціха! Хто гэта там? Не звяртайце, бацюшка, увагі. Гэта нехта з хлапцоў.</p>
<p>— Я, бацюшка, два разы сход склікаў па гэтай справе,— пачаў старшыня савета,— абодва разы большасць была за тое, каб не браць царквы ў арэнду... Ну, а цяпер няхай тут мужчыны з вамі вырашаць — браць ці не.</p>
<p>— Я, дарагія прыхаджане, яшчэ раз пытаю,— пачаў густым басам бацюшка сваю прамову,— трэба вам дзяцей хрысціць?</p>
<p>Усе маўчалі. Пісар, пазіраючы на грамаду, адказаў:</p>
<p>— Трэба!</p>
<p>— Вянчацца ў царкве трэба? — пытаў бацюшка.</p>
<p>Пісар зноў адказаў:</p>
<p>— Трэба!</p>
<p>— Пакойнікаў адпяваць трэба?</p>
<p>— Трэба! — злосна закрычаў пісар і звярнуўся да грамады: — Вы што, мужчыны, глухія? Ці ж нам гэта ўсё не трэба, аб чым пытае айцец Пётра? Асталопы вы, каб вас чорт узяў!</p>
<p>— Не трэба лаяцца,— усцішаў яго настаўнік,— усё вырашым паціху...</p>
<p>— А калі вам усё гэта трэба,— гучней загаманіў бацюшка,— то патрэбен і я вам. Ну, а калі я прымушан буду вам служыць, то, вядома, не дарам...</p>
<p>— То ж пісар за ўсіх гаварыў,— абазваўся Антон,— мо’ вы яму і патрэбны, а сяляне маўчаць: яны сваё слова скажуць.</p>
<p>— Ну, а як ты, Антон, наконта гэтай самай арэнды? — пыталі сяляне.</p>
<p>— Я,— пачаў ён,— не дам і фунта, а вы як хочаце.</p>
<p>— Во маладзец Антон,— загукалі хлапцы і дзяўчаты маладыя...</p>
<p>— Ціха вы там, жэўжыкі! Супакойцеся! — гукнуў на іх пісар.</p>
<p>— Дык як жа, мужчыны,— пачаў казаць Хведар Дрозд,— усё гэта, што казаў бацюшка, трэба,— не будзем жа мы жыць нехрысцямі альбо паміраць без малітвы; толькі вось, каб невялікая арэнда... У бацюшкі зямля ёсць...</p>
<p>Бацюшка не змоўчаў.</p>
<p>— Зямля ёсць, але яе воласць хоча адабраць... Апрача таго, сам жа я не магу працаваць на ёй, спаўняючы ўсе абавязкі па царкве. Вось вырашайце самі.</p>
<p>Грамада пачала шаптацца. Бабы голасна пачалі гаманіць, каб плаціць бацюшку, абы ён толькі не кідаў царкву.</p>
<p>Настаўнік і пісар, пагаманіўшы з бацюшкам, пачалі ўгаворваць, каб яны згадзіліся засяваць зямлю бацюшкаву, ну і невялічкую плацілі арэнду. Але Антон паставіў на сваім. Ён, не крывячы душою, пачаў апавядаць сялянам, за што ён кінуў царкву і перастаў верыць у бога. Расказаў, як бацюшка дзяліў грошы не па-божаму, як ён усе вечары ў карты гуляе і п’янствуе з пісарам ды настаўнікам, ды як нават часта за алтаром дзвюма бутэлькамі палошча чашу пасля святога прычасця.</p>
<p>Тут сяляне і загаманілі... А бацюшка пачаў спрачацца з Антонам, абзываючы яго бязбожнікам і гультаём.</p>
<p>— Маўчыце лепш, бацюшка,— казаў яму паважна Антон,— а то я калі ўсё раскажу, дык не гэтак здзівіцца той, хто лічыў і мо’ цяпер лічыць вас за святога.</p>
<p>— Эх, Антон, Антон! — пакачаў галавою бацюшка і адышоў далей.</p>
<p>Грамада што раз усё расла і шырылася. Сонца зноў выпаўзла з-за хмары і пачало заганяць усіх у цянёк пад старыя ліпы. Бацюшка сеў на камені пад ліпаю і пачаў курыць папяросу.</p>
<p>— Сорам і грэх,— казаў ён,— ці я дрэнна малюся? Ці адмовіўся прыехаць да вас, калі ў вас былі хрысціны ці хаўтуры? Альбо шмат я з вас браў за ўсё?</p>
<p>— Аб гэтым што і сказаць,— загаманіў Ігнат,— усё рабілася ў меру. Але цяпер, бачыце, свет перавярнуўся, калі, як кажуць, і без гэтага ўсяго можна пражыць... Асабліва маладыя — яны ні ў вошта не вераць...</p>
<p>А маладыя хлапцы ва ўсю распіналіся, каб не браць царкву. Бацюшка пазіраў на іх скоса, а яны хоць бы што.</p>
<p>Доўга не змаўкала гамонка. Ішлі спрэчкі: браць ці не? Нарэшце, мужчыны пачалі гаварыць, што трэба яшчэ пачакаць...</p>
<p>— Чаго чакаць?! Чаго чакаць?! — гукалі пісар і настаўнік,— зараз можам напісаць пастанову, усе падпішаце і баста.</p>
<p>— Вы што гэта? — загаманіў за іх Антон.— Барышу хочаце мець, што гэтак за бацюшку цягнеце?..</p>
<p>Пісар і настаўнік пераглянуліся паміж сабою і змоўклі.</p>
<p>Бацюшка ўстаў і сказаў:</p>
<p>— Ну, мужчыны, калі вы ні да чога не дагамоніцеся, то я вам скажу: больш я абедню не служу і да вас не паеду ні хаваць, ні хрысціць, ні вянчаць... А вось калі вы возьмеце ў арэнду царкву, то тады што іншае будзе...</p>
<p>— Ды як жа, бацюшка, ці ж можна вам з-за таго, што мы не парашылі, як і што, ды царкву зачыняць?.. Не маліцца богу?.. У царкву ж прыходзяць. Ці ж можна вам...</p>
<p>— Калі можна вам, то можна і мне,— злосна сказаў бацюшка і пайшоў дахаты.</p>
<p>Пісар і настаўнік пайшлі ўслед за ім.</p>
<p>Сяляне не ведалі, што рабіць, не ведалі, як быць...</p>
<p>— Вось бачыце,— казаў Антон,— бачыце, за вошта і дзеля чаго ён моліцца. Зусім не дзеля таго, каб душа ў рай папала, а каб плацілі, каб жывот яго рос роўна з носам. І напэўна не пойдзе ў царкву, пакуль не дасцё яму арэнду... Ну, а тады ён будзе за вас маліцца... Як жа — вам лягчэй будзе... Ды плюньце вы, мужчыны,— час ісці абедаць.</p>
<p>Усе пачалі расходзіцца.</p>
<p>Бацюшка пазіраў праз акно і думаў, што яму рабіць.</p>
<p>Матушка Агрыпіна паставіла на стол страву і пачала яго клікаць.</p>
<p>— Ну, што ж яны?</p>
<p>— Хто?</p>
<p>— Мужыкі.</p>
<p>— Не хочуць думаць аб душы... Пачалі больш аб целе клапаціцца... паразумнелі,— казаў бацюшка, садзячыся за стол. — Шкода, што пісар і настаўнік не зайшлі...</p>
<p>— Ты і без іх... Там віно чырвонае.</p>
<p>Бацюшка выпіў залпам шклянку віна і пачаў закусваць.</p>
<p>— Успамінаю я гады свае бурсацкія,— казаў ён Агрыпіне,— калі і сам гаварыў бы тое, што яны цяпер гавораць... Не думаў я таму людзей вучыць, чаму і сам не веру. Але жыццё... Жыццё на хвалях сваіх можа занесці чалавека ў тую краіну, якая яму і не снілася... Вось і я: апынуўся цяпер і сам не ведаю дзе — ні з богам, у якога я сам сябе прымушаў верыць, ні з людзьмі, якім я доўгі час казаў няпраўду і ашукваў. Не ведаюць яны, сяляне, што ім рабіць, а я і два разы не ведаю, што мне рабіць?</p>
<p>— Вось еш, а не гамані... Пасля аб гэтым... А мне што? Не цяжка апынуцца ў тым палажэнні, у якім я жыла, пакуль ты не ўзяў мяне...</p>
<p>— Але, я падумаю пасля... Я падумаю... Вось сына няма... Не хоча да бацькоў ехаць: гаварыць няма аб чым, піша ў пісьме, пра бога, кажа, гаварыць не магу, бо не веру ў яго, ну аб чым іншым, кажа, ты са мной не захочаш гаманіць... А таксама бурсу прайшоў... А цяпер?!</p>
<p>— Камуністы,— прашаптала матушка і пачала падліваць яму ў талерку...</p>
<p>— Так... так... камуністы... А мне такі трэба падумаць, як і што быць... З голаду памерці прыйдзецца... Ох, як сённяшняе не падобна да таго, што было ўчора... Не па-до-о-бна!.. Трэба падумаць...</p>
<p>А сонца праз акно сваімі праменнямі, нібы лапамі, шчыкатала гэтага чалавека, які сядзеў у вялікай і глыбокай задумёнасці,— яно хацела развесяліць яго і заманіць туды, дзе прастора, дзе замест кадзільнага дыму ён бы ўдыхаў пах кветак на палях і сенажаці.</p>
<p>Сонца маніла яго з вечнай дамавіны к жыццю.</p>
<p>Ён пачуў магутную сілу праменняў... На яго твары з'явілася раптам вясёлая ўхмылка... Ён пачынаў жыць...</p>
<p> </p>
<h3><a id="chapter2"></a>II</h3>
<p>Дні пабеглі за днямі. Усё ішло як і трэба.</p>
<p>Толькі вось званы ні ў свята, ні ў прысвяткі не заклікалі ў царкву людзей.</p>
<p>Дзівіліся людзі, чаму гэта бацюшка перастаў служыць імшу? Пачалі хадзіць па вёсцы гутаркі, каб усё ж такі ўзяць царкву ў арэнду... А другія казалі склікаць прадстаўнікоў са ўсёй парафіі і вырашыць, як быць і што рабіць...</p>
<p>Тым часам прыйшло вялікае свята для вёскі — св. Пятра і Паўла.</p>
<p>У гэты кірмашовы дзень бацюшка калісь, адслужыўшы імшу, хадзіў па вёсцы з вобразам з двара на двор, сабіраў буханкі хлеба, апаражняў рашоты з жытам ды ячменем, а дзяк набіваў кішэні медзянымі пятакамі.</p>
<p>Сягоння бацюшка прачнуўся раней, чым кожны дзень. Доўга ён хадзіў па хаце, нешта гаманіў сабе пад нос, а пасля сказаў, каб паклікалі вартаўніка царквы.</p>
<p>Стары, сівенькі вартаўнік Тамаш ішоў ужо і сам.</p>
<p>— Ты ведаеш што, Тамаш,— сказаў яму бацюшка,— ідзі вазьмі ключы ў царкоўнага старасты, адамкні царкву і пазвані... Толькі не ў адзін звон, як гэта ты раней рабіў, а ва ўсе разам... Гэтак пазвані, як ты звоніш на «многая лета»...</p>
<p>— Я такі ведаў, бацюшка, што ў гэткі вялікі дзень як жа без імшы... Ды сяляне самі, я чуў, хацелі сённека прыйсці да бацюшкі...</p>
<p>— Ну дык вось ідзі звані,— перабіў яго бацюшка,— звані гэтак моцна, каб чула не толькі наша вёска, але ўся парафія...</p>
<p>Тамаш бягом пабег выпаўніць загад бацюшкі.</p>
<p>Прайшло з паўгадзіны, і званы сваім гулам залівалі абшар у некалькі вёрст... Яны не званілі — яны плакалі, лемантавалі, як бы прасілі ратаваць каго-небудзь...</p>
<p>Вёска перапужалася. Даўно яна чула гэты спеў, і цяпер для ўсіх гэта святая музыка здавалася нечым надзвычайным... Сяляне не маглі доўга зразумець, што гэта значыць.</p>
<p>— А што, вось і без арэнды памоліцца,— казалі адны,— сённяшні дзень яму добра ў памяці... Вось і думае, што прыбытак не малы будзе за ўсю турбацыю...</p>
<p>— А мне здаецца,— казаў Ігнат Шпілька, які першы сабраўся да царквы,— што сёння бацюшка імяніннік... Ну і захацеў імшу адслужыць... Бачыце, зразу з вясёлага звону пачаў — не гэтак, як заўсёды.</p>
<p>І ўся вёска пацягнулася ў царкву. Нават той, хто даўно не хадзіў, каго мо’ толькі сабакі альбо дождж у царкву заганялі,— і той сёння ішоў пачуць казань, у якой, напэўна, думалі, бацюшка будзе лаяць сялян, што гэтак зневажаюць царкву, што яго не слухаюць і бога не баяцца. А шмат хто ішоў проста з той прычыны, каб пабачыць бацюшку, які ўжо даўно нідзе не паказваўся.</p>
<p>Бацюшка ўвайшоў у царкву першым. Ён загадаў царкоўнаму старасту, каб былі запалены ўсе лампадкі, каб ва ўсіх падсвечніках і вісячых жырандолях гарэлі свечкі.</p>
<p>Бесперарыўны плач звону вельмі хутка наклікаў поўную царкву людзей.</p>
<p>Кабеты і старыя мужчыны білі паклоны, хрысціліся і паціху шапталі пацеры. Моладзь жа, якая прыйшла з-за цікавасці, а не з-за рэлігійнага пачуцця, паціху гаманіла паміж сабою і чакала, калі пакажацца бацюшка.</p>
<p>Дзяк кожную хвіліну бегаў з кліраса за алтар і ніяк не мог уцяміць, што гэта такое дзеецца.</p>
<p>А бацюшка за алтаром зусім не сабіраўся служыць імшу. Ён чакаў, каб чым больш прыйшло людзей.</p>
<p>У гаршчочак з вуголлямі, які стаяў за алтаром для распалкі кадзіла, бацюшка ўсыпаў, некалькі жмень ладану. Дым сіняю хмараю паваліў з алтара на царкву. Усе думалі, што вось-вось пачнецца ўрачыстая служба.</p>
<p>Святло рознакаляровых лампадак і свечак, якія зоркамі мігацелі ў воблаках дыму, далятаючыя гукі звону пераносілі ў нейкае таемнае царства. Усе былі ахоплены нейкім святым настроем, усім здавалася, што перажываюць лепшыя хвіліны свайго жыцця...</p>
<p>Раптам зашуршэла чырвоная заслона, адчыніліся сярэднія дзверы і... выйшаў бацюшка.</p>
<p>Уся грамада схіліла галовы, а пасля зірнула ўпярод і ахнула...</p>
<p>Перад імі стаяў не той бацюшка ў пазалочанай рызе, з камілаўкаю на галаве і кадзільніцаю ў руках.</p>
<p>Яны ўбачылі перад сабою чалавека ў звычайным адзенні, у адзенні, якое было на ўсіх парафіянах, што прыйшлі маліцца.</p>
<p>Але, гэта быў бацюшка, той самы бацюшка, які даўней выходзіў у пазалочаным адзенні. Цяпер гэты самы бацюшка перамяніў не толькі адзенне цела, але і адзенне душы сваёй.</p>
<p>Дзяк гэтак спалохаўся, што прысеў за аналой, на якім ляжалі кніжкі, і пазіраў на дзверы, ці ўцякаюць людзі.</p>
<p>Грамада пачала шушукацца і пераглядацца.</p>
<p>— Браты і сёстры, — сказаў моцным голасам бацюшка,— вы цяпер бачыце перад сабою такога самага чалавека, як і самі... Я болей не буду за вас маліцца, я з гэтага часу больш не бацюшка, а звычайны селянін вёскі...</p>
<p>— Я служыў вам, я выпаўняў вам усе царкоўныя патрэбы, і я з гэтага жыў... Цяпер я хачу жыць з таго, з чаго жывяце вы ўсе,— я буду працаваць на той паўвалоцы зямлі, якую і буду вас прасіць пакінуць за мною...</p>
<p>Усе маўчалі гэтак, што было чуваць, як пралятала муха...</p>
<p>— А як жа мы? — вырваўся з грамады здаўлены зык голасу...</p>
<p>— Вы,— пачаў казаць бацюшка, падыходзячы бліжэй да грамады,— калі хочаце, каб за вас, як і раней, хто-небудзь маліўся, служыў імшу, хрысціў дзяцей, вянчаў і адпяваў пакойнікаў, то наймеце сабе новага бацюшку. Я больш вам не слуга... Я сёння ж перадам сельсавету ўсё багацце царквы і больш сюды нагою не ступлю...</p>
<p>— А бог,— раздаліся галасы грамады,— бог, якому мы ўсе маліліся, якому ахвяры прыносілі. Ён пакарае нас... Мы царкву возьмем у арэнду... Мы хочам, каб званы кожнае свята пелі нам гэтую самую песню, якую спяваюць цяпер... Не кідайце, бацюшка, вам грэх будзе, вялікі грэх!.. Мы просім...</p>
<p>— Свайму богу я больш маліцца не буду... Не буду маліцца і за вас... Можа толькі памалюся тады, калі знайду свайго новага бога, які не пакарае гэтак, як караў мяне апошнія дні той бог, якому я ўсё жыццё маліўся... Я іду да вас. Я буду заўсёды з вамі, калі вы дазволіце жыць у вашай вёсцы...</p>
<p>Кабеты пачалі плакаць... А праз некалькі часу пайшлі гутаркі на самыя жыццёвыя тэмы.</p>
<p>Усе абступілі бацюшку і засыпалі яго пытаннямі... Хведар Дрозд, самы набожны селянін вёскі, да таго загаманіўся, што выняў люльку і хацеў закурыць, але зараз жа спахваціўся і тройчы перажагнаўся...</p>
<p>Званы замоўклі.</p>
<p>Народ высыпаў з царквы радасны як ніколі.</p>
<p>У гэты самы вечар да бацюшкі сабралася шмат сялян... Бацюшка спраўляў імяніны.</p>
<p>— Табе, бацюшка,— гукалі падвыпіўшыя мужыкі,— мы не толькі тваю зямлю пакінем, а яшчэ сваёй прырэжам кавалак, толькі з вёскі нашай — ні кроку!</p>
<p>— Мы табе, бацюшка, паможам і пакасіць і памалаціць,— казаў той самы Хведар, які шчыра маліўся ў царкве і пры спатканні цалаваў руку бацюшку,— бо яно спачатку, пакуль прызвычаішся, трохі цяжкавата...</p>
<p>— Не тое, што кадзільніцаю махаць,— падказаў Ігнат Шпілька, якому ўваччу ад самагону зрабілася цёмна і язык чапляўся за зубы.</p>
<p>Пісар і настаўнік сядзелі п’яныя, як тузы. Яны ўвесь час ківалі галовамі і за кожнаю чаркаю, перад тым, як закусіць, у адзін голас гаварылі:</p>
<p>— Эх, бацюшка, бацюшка!..</p>
<p>А бацюшка ўжо абгаворваў з сялянамі планы — дзе і што ён будзе засяваць і ў якім месцы ўзяць сенажаці, каб хоць колькі вазоў накасіць сена на зіму.</p>
<p>Але хутка самагон узяў сваё. Адны пачалі расходзіцца, а другія прымайстраваліся спаць на кухні. А бацюшка снопам паваліўся на ложак.</p>
<p>Гэтым кірмаш і скончыўся.</p>
<p>Назаўтра ж аб тым, што бацюшка больш не захацеў быць бацюшкам, ведала ўся аколіца. Доўга не верылі гэтаму здарэнню, а думалі, што гэта брахня. Шмат хто сумысля прыязджаў у вёску, дзе жыў бацюшка, каб упэўніцца, ці праўда гэта.</p>
<p>А для бацюшкі пачалося новае жыццё.</p>
<p>У адну прыгожую ліпнёвую раніцу бацюшка разам з усімі сялянамі быў на сенажаці. Пракос у пракос ішоў ён з другімі касцамі.</p>
<p>Каплі буйной расы, як слёзы, ліліся на зямлю, калі бацюшка свістаў касою па зялёна-шаўкавістай густой траве.</p>
<p>— Што, цяжка, бацюшка? — усміхаючыся, пыталі суседзі.</p>
<p>— Нічагуткі, прывыкну... Вось толькі пара перастаць клікаць мяне бацюшкам... Завеце проста — Пётра...</p>
<p>— Няхай не гневаецца бацюшка, а Пятром клікаць ніяк не прызвычаімся... Столькі гадоў...</p>
<p>— Ну, ну! — смяяўся бацюшка.— А які ж я бацюшка, калі ўжо паперы паслаў да начальства свайго, каб выкасавалі з ліку царкоўнаслужнікаў... Пятром застануся назаўсёды...</p>
<p>— А зваць будзем бацюшкам.</p>
<p>У гэты час з-за кустоў высунулася, як здань, фігура Андрэя Краўчонка.</p>
<p>— Памажы божа,— сказаў ён да касцоў...</p>
<p>— Ты што гэта, Андрэй, траву топчаш, а не ідзеш касіць!</p>
<p>Андрэй з пахмурнелым тварам падышоў да бацюшкі, як бы нічога не чуючы.</p>
<p>— Я да вас, бацюшка.</p>
<p>— А што?</p>
<p>— Хлопчык мой памёр... Ну, як жа без бацюшкі... Хоць зямліцу пасвянціць...</p>
<p>— Ды што ты, Андрэй, я даўно не бацюшка — ты гэта ведаеш. Я і правоў не маю гэта рабіць...</p>
<p>— Я пакашу за бацюшку,— так, проста па-суседску...</p>
<p>Мужыкі зарагаталі.</p>
<p>— Чудак ты, Андрэй, як гэта «па-суседску»?..— пыталі мужыкі.</p>
<p>А бацюшка параіў з’ездзіць у другі прыход, калі хоча, каб хлопчык з адпяваннем быў пахован. Сам жа наадрэз адмовіўся, што ў гэтай справе ён дапамагчы не можа.</p>
<p>— Ну, значыцца, адным бацюшкам менш будзе,— шапталіся паміж сабою мужчыны,— не на жарты, а напраўду адмовіўся ад царквы наш бацюшка... Зусім хутка звычайным мужыком стане...</p>
<p>... І пачала зарастаць дарожка да царквы. Белая, размалёваная крыжамі і вобразамі святых, стаяла яна пасярод вёскі, як бы здань мінулага... На цвінтары вілася густая, высокая трава з канюшынаю. Старыя ліпы і бярозы, якія, нібы верныя вартаўнікі, стаялі наўкола жалезнай агарожы. Калі павяваў вецер — яны не шумелі, а стагналі, прыхіляючыся адна да другой сваім густым галлём.</p>
<p>— Што рабіць, бацюшка, з царквою? — пыталіся часад-часу сяляне,— усё ж такі не старая будыніна... Шмат працы паклалі на пабудову яе... Царквы, напэўна, больш не будзе,— адвыклі ўсе, дык і не цягне. А хто яшчэ хоча маліцца, дык няхай едзе ў суседнюю парафію...</p>
<p>— А вы самі абгаварыце ўсёю, значыцца, парафіяй, як і што з ёю зрабіць...</p>
<p>А ўся вёска пастанавіла, каб царкоўным звонам склікаць сялян на сход...</p>
<p>Вось адзін раз увечары стары Тамаш і забарабаніў на ўсе званы...</p>
<p>На сходзе за бацюшку галасавалі, каб ён увайшоў у камісію па падліку і раскладцы падатку...</p>
<p>— Што вы, мужчыны,— гукаў ён,— я ў гэтым яшчэ мала разумею... Вось хіба сын мой хутка прыедзе,— ён мяне хоць трохі адукуе...</p>
<p>— Нічога, бацюшка,— жартавалі хлопцы,— гэта не цяжэй, чым імшу служыць ці дзяцей хрысціць... Бацюшку просім, бацюшку!..</p>
<p>А калі пасля сходу пачалі пяяць «Інтэрнацыянал», то бацюшка, стоячы каля вушулы, гучней за ўсіх цягнуў басам:</p>
<p> </p>
<div class="POETRY">
<p>Гэта бой наш астатні</p>
<p>За працоўны народ,</p>
<p>У злучнасці братняй</p>
<p>Паўстане людскі род.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>