<div class="container">
<div class="book-utils">
<div id="qrcode"></div>
<a href="/Jakub_Kolas/Na_adzinocie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 13.10.1909 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На адзіноце -->
<h2><a href="http://knihi.com/Jakub_Kolas/">Якуб Колас</a></h2>
<h2>На адзіноце</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Між глыбокіх снягоў,</p>
<p>Дзе лес глуха шуміць,</p>
<p>Ціхі дом леснікоў</p>
<p>Адзінока стаіць.</p>
<p> </p>
<p>Воўчым вокам акно</p>
<p>Ў цемры ночы блішчыць,</p>
<p>Дзеці леглі даўно,</p>
<p>Толькі маці не спіць.</p>
<p> </p>
<p>Смыча нітку яна,</p>
<p>Усё кудзельку прадзе.</p>
<p>Глухата, цішыня,</p>
<p>Толькі вецер гудзе,</p>
<p>Завывае, бы звер.</p>
<p>Стогне вяз над страхой.</p>
<p>Страшна ў лесе цяпер,</p>
<p>Сцішна ў хаце адной.</p>
<p> </p>
<p>Ды прывыкла яна</p>
<p>Да паўночы сядзець</p>
<p>I скрозь шыбы акна</p>
<p>Ночцы ў вочы глядзець.</p>
<p> </p>
<p>А ў тым коміне зноў</p>
<p>Вецер песню пачаў,</p>
<p>Вось ён глуха завёў,</p>
<p>Застагнаў, забурчаў...</p>
<p> </p>
<p>— Мама! страшна мне тут,</p>
<p>Я баюся адзін:</p>
<p>Унь варушыцца жмут</p>
<p>На ашэстку аўчын.—</p>
<p> </p>
<p>Сын малы, Васілёк,</p>
<p>Кліча матку к сабе.</p>
<p>– Бог з табою, сынок,</p>
<p>То здалося табе!</p>
<p> </p>
<p>Не пужайся, дурны,</p>
<p>То аўчынкі вісяць.</p>
<p>Нежывыя яны</p>
<p>I не могуць чапаць.</p>
<p> </p>
<p>– Мама! Сядзь ідзі тут...</p>
<p>Што так страшна гудзе? —</p>
<p>Ставіць прасніцу ў кут,</p>
<p>К сыну матка ідзе.</p>
<p> </p>
<p>– Мама! Чуеш — во-во!</p>
<p>Хтось па даху пабег!</p>
<p>Гэта злодзей ці хто?</p>
<p>– Не, сынок, — гэта снег!</p>
<p> </p>
<p>– А што трэба яму?</p>
<p>Чаго ўзлез ён на дах?</p>
<p>Ці ён грозіць каму,</p>
<p>Ці спужаў яго страх?</p>
<p>– Ой, блазнота мая,</p>
<p>Ну ж з цябе і смяляк!</p>
<p>Чаго думка твая</p>
<p>Устрывожана так?</p>
<p> </p>
<p>Гэта ж вецер, сынок.</p>
<p>– Ён жывы ці які?</p>
<p>– Ды не, мой галубок!</p>
<p>Гэта — подых такі.</p>
<p> </p>
<p>– А што робіць ён?</p>
<p>– Хто?</p>
<p>– Ну, той подых!.. Скажы!</p>
<p>– Немаведама што</p>
<p>Ты гаворыш!.. Ляжы.</p>
<p> </p>
<p>Васілёк замаўчаў,</p>
<p>Нерухліва ляжыць,</p>
<p>Мусіць, думаць пачаў,</p>
<p>Чаго вецер шуміць.</p>
<p> </p>
<p>А ён, нібы той звер,</p>
<p>Плача, вые, гудзе.</p>
<p>– А дзе тата цяпер?</p>
<p>Чаму доўга не йдзе?</p>
<p> </p>
<p>Не баіцца адзін</p>
<p>Ён паночы хадзіць!</p>
<p>– Тата дужы, мой сын!</p>
<p>За плячыма вісіць</p>
<p> </p>
<p>Стрэльба, нож пры баку...</p>
<p>Дык баяцца чаго?</p>
<p>Кепска будзе ваўку,</p>
<p>Калі чэпіць яго!..</p>
<p> </p>
<p>– Мама! Праўда ці лгуць,</p>
<p>Што маленькіх дзяток</p>
<p>Жабракам аддаюць</p>
<p>Замест хлеба ў мяшок?</p>
<p> </p>
<p>– Не, няпраўда, сынок!</p>
<p>Гэта байку сплялі,</p>
<p>Проста страшаць дзяток,</p>
<p>Каб паслушны былі.</p>
<p> </p>
<p>Зноў заціх Васілёк</p>
<p>I пытаць перастаў,</p>
<p>Зноў яго разумок</p>
<p>Варушыцца пачаў.</p>
<p> </p>
<p>Ціха ў хатцы малой,</p>
<p>Смутна лямпа гарыць.</p>
<p>Бор стары за сцяной</p>
<p>Усё шуміць ды шуміць.</p>
<p> </p>
<p>13/X 1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>