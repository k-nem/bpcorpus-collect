<div class="container">
<div class="book-utils">
<div id="qrcode"></div>
<a href="/Jakub_Kolas/Radasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1937] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Радасць -->
<h2><a href="http://knihi.com/Jakub_Kolas/">Якуб Колас</a></h2>
<h2>Радасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ходзіць вецер па даліне,</p>
<p>Ходзіць, павявае</p>
<p>Ды пра радасць мне, дзяўчыне,</p>
<p>Песні напявае.</p>
<p>Разаслаліся шырока</p>
<p>Ветлыя дарогі,</p>
<p>Я ступаю смелым крокам</p>
<p>Без тугі, трывогі.</p>
<p>Выйду, гляну я на поле,</p>
<p>Гляну — усміхнуся:</p>
<p>— Дзе ж такое ёсць раздолле</p>
<p>Для цябе, Гануся?</p>
<p>Зняты межы — знак варожы,</p>
<p>Гмахі — задзівіцца!</p>
<p>Ой ты, поле! Як прыгожа</p>
<p>Ты ў калгаснай світцы!</p>
<p>Дзе ліхое беззямелле —</p>
<p>Гора бацькі, дзеда?</p>
<p>Разам з панскім пустазеллем</p>
<p>Знішчана без следу.</p>
<p>Скасавалі вашу ролю,</p>
<p>Вузкія загоны:</p>
<p>Не прытуліце вы болей</p>
<p>Слёз, нуды, праклёну.</p>
<p>Носіць поле гоман новы —</p>
<p>Жыта жнуць жняяркі,</p>
<p>Рэжа скібы вол сталёвы</p>
<p>Бальшавіцкай маркі.</p>
<p>I гамоняць нашы нівы</p>
<p>Буйным ураджаем.</p>
<p>Ходзіць ён дружок зычлівы,</p>
<p>Па Савецкім краі!</p>
<p>Хай лепш ворагі-зладзюгі</p>
<p>Не ўчыняюць ліха, здрады, –</p>
<p>Не, не вернуць іх патугі</p>
<p>Праклятага ладу!</p>
<p> </p>
<p> </p>
<p>*</p>
<p> </p>
<p>Ходзіць вецер далінаю,</p>
<p>Ходзіць каля гаю.</p>
<p>I я вольнай пуцінаю</p>
<p>Іду, дзе жадаю.</p>
<p>Расчынілі мне гасцінна</p>
<p>Ясныя дарогі —</p>
<p>Ідзі ўперад несупынна:</p>
<p>Зняты ўсе парогі.</p>
<p>Я – камбайнер, трактарыстка,</p>
<p>Кіраўнік брыгады,</p>
<p>Я – пілот, парашутыстка,</p>
<p>I мне ўсюды рады.</p>
<p>Я – дырэктар на заводзе,</p>
<p>Аграном, вучоны...</p>
<p>Ці было калі ў народзе</p>
<p>Столькі нам разгону?</p>
<p>I ў сям’і мне воля вее:</p>
<p>Без царквы, без Бога</p>
<p>Сама выберу сабе я</p>
<p>Друга дарагога.</p>
<p>Дзе ж так вольна ў свеце жыці?</p>
<p>Ці ж не радасць гэта?</p>
<p>Як жа край свой не любіці,</p>
<p>Родны край Саветаў!</p>
<p> </p>
<p>[1937]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>