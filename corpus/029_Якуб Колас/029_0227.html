<div class="container">
<div class="book-utils">
<div id="qrcode"></div>
<a href="/Jakub_Kolas/Daniau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 19.01.1938-21.01.1938 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Даняў -->
<!-- HEADER_FIELD Title2: (Старая беларуская казка) -->
<h2><a href="http://knihi.com/Jakub_Kolas/">Якуб Колас</a></h2>
<h2>Даняў</h2>
<h2 class="title2">(Старая беларуская казка)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыў-быў пан, да казак ахвочы.</p>
<p>Заклікаў ён раз мужыка</p>
<p>I, з хітрасцю глянуўшы ў вочы,</p>
<p>Пускае такога жука:</p>
<p>– Глядзі, чалавеча,– дукаты.</p>
<p>Яны твае будуць усе,</p>
<p>Калі ты расказ вузлаваты</p>
<p>Раскажаш у поўнай красе.</p>
<p>Пры гэтым – каб праўды ні слова,</p>
<p>I калі я скажу: «лжэш»,</p>
<p>Тады ты – такая умова –</p>
<p>Дукаты сабе забярэш.</p>
<p>Прайграеш, дык будзеш мне вінны</p>
<p>I страціш ты славу сваю.</p>
<p> </p>
<p>Мужык той быў казачнік слынны,</p>
<p>Вядомы далёка ў краю.</p>
<p>Зірнуў на дукаты</p>
<p>Наш баечнік скоса –</p>
<p>Як вырваць чырвонцы</p>
<p>З-пад панскага носа?</p>
<p>Як славу-пагудку</p>
<p>Сваю не зняславіць,</p>
<p>А пана самога</p>
<p>У дурні паставіць?</p>
<p>«Ну, што ж, папрабую</p>
<p>Дай, сіла ліхая!»</p>
<p>I ён небыліцу</p>
<p>Такую сплятае.</p>
<p>– Чаго не бывае на свеце, панок!</p>
<p>Выпадак і мне налучыўся.</p>
<p>Дванаццаты стукнуў тады мне гадок,</p>
<p>А я і на свет не радзіўся.</p>
<p>Пайшоў я на службу. Мяне багацей</p>
<p>Наняў пасвіць пчолы на лета.</p>
<p>Заклікаў мяне ён і кажа: «Мацей,</p>
<p>Ты цвёрда запамятай гэта:</p>
<p>Табе даручаю я сто адзін рой,</p>
<p>Пільнуй жа ты пчол маіх дбала.</p>
<p>На дзень іх два разы злічы і падой,</p>
<p>I каб ні адна не прапала!»</p>
<p>Я быў паслухмяны хлапец, увішны</p>
<p>I добры даглядчык жывёлы,</p>
<p>Я мёду надойваў цабры і збаны,</p>
<p>Мёд зносілі ў рэзгіні пчолы.</p>
<p> </p>
<p>Зірнуў на расказчыка пан Дамінік:</p>
<p>– Можа і праўда, свет жа вялік.</p>
<p> </p>
<p>Дукаты ж, здаецца, палаюць ярчэй</p>
<p>I цягнуць прывабнаю хваляй,</p>
<p>I баечнік з грошай не зводзіць вачэй,</p>
<p>Свой сказ ён прадоўжвае далей.</p>
<p> </p>
<p>– Лічу раз пад вечар я пчолак – бяда:</p>
<p>Дванаццаці штук не хватае.</p>
<p>Ці ўгразлі ў балоце, ці знесла вада,</p>
<p>Ці сцежка заела крутая?</p>
<p>I што ж мне рабіці? Бяжы, брат, лаві!</p>
<p>Бягу я, аж бачу, саколю,</p>
<p>Ляцяць адзінаццаць, і ўсе ж у крыві,</p>
<p>Ды жаласна стогнуць ад болю.</p>
<p>А дзе ж яшчэ пчолка адненька? Няма!</p>
<p>Аж чую – раве за ракою!</p>
<p>Зірнуў туды гэта, гляджу – куцярма:</p>
<p>Населі ваўкі талакою.</p>
<p>Яна не даецца. Ваўкі ж, як слата.</p>
<p>I бачу – парвуць маю пчолку,</p>
<p>Лячу я туды, лячу наўскапыта,</p>
<p>Бягу ратаваці саколку.</p>
<p>Імчуся да рэчкі. Прыбег. Дзе паром?</p>
<p>Ніякай няма пераправы!</p>
<p>Не думаю доўга, іду напралом,</p>
<p>I зá лоб я хоп сябе жвава!</p>
<p>Разгойдаў рукою сваю галаву –</p>
<p>I гоп-ля! За рэчку шпурляю.</p>
<p>Урэзаўся я на тым боку ў траву,</p>
<p>Па грудзі ў зямлю асядаю,</p>
<p> </p>
<p>А пан абыяка бярэ на язык:</p>
<p>– Можа і праўда, свет жа вялік.</p>
<p> </p>
<p>– Я так, я і гэтак – не вылезеш, брат!</p>
<p>Не выбрацца мне без лапаты.</p>
<p>Я зноў сябе кінуў за рэчку назад,</p>
<p>Бягу па рыдлёўку дахаты.</p>
<p>Бягу пералескам і чую – ў дупле</p>
<p>Засмажаны голуб варкуе.</p>
<p>А есці мне хочацца страх як! Але</p>
<p>Спыняцца тут – часу бракуе.</p>
<p>Аднак жа не ўцерпеў, палез я на дуб</p>
<p>I ў дзірку засоўваю руку.</p>
<p>Не ўлазіць рука ні нага ані ў зуб.</p>
<p>Я выкінуў іншую штуку:</p>
<p>Я проста ўсім целам падаўся – залез!</p>
<p>Выцягваю голуба з дрэва.</p>
<p>Паслухаў – трасецца навокала лес,</p>
<p>Зямля ад пчалінага рэву.</p>
<p> </p>
<p>А пан тым жа ладам і тонам пык-мык:</p>
<p>– Можа і праўда, свет жа вялік.</p>
<p> </p>
<p>– Схапіў я рыдлёўку, за рэчку бягу,</p>
<p>Адкопваю сам сябе з долу,</p>
<p>Імчуся на помач пчале як магу</p>
<p>I прэч адганяю назолу.</p>
<p>Гляджу я – парвана ўся пчолка мая,</p>
<p>Ляжыць на зямлі чуць жывая.</p>
<p>«Эх, бедная!» – плачу над пчолкаю я.</p>
<p>Прыйшла ты, часіна ліхая!</p>
<p>Не жыць ёй на свеце. Махнуў я нажом</p>
<p>I – шась ёй па горле і квіта!..</p>
<p> </p>
<p>Дванаццаць кадушак пчаліным дабром</p>
<p>Я высаліў – так была сыта.</p>
<p>А пан нічагуткі, дзівіцца не звык:</p>
<p>– Можа і праўда, свет жа вялік.</p>
<p> </p>
<p>– Я пчолчына мяса даставіў дамоў,</p>
<p>Сам лёг адпачыць з паўхвіліны,</p>
<p>Ды сон не бярэ: мне на думкі прыйшоў</p>
<p>Хрыбет непрыбраны пчаліны.</p>
<p>Агледзяцца людзі – стаптана трава,</p>
<p>Валяюцца косці па пожні, –</p>
<p>Клясці мяне будуць. Я моўчкі – раз-два!</p>
<p>Шыбую на луг асцярожна.</p>
<p>Прыйшоў я, патупаў, бяру той шкілет</p>
<p>Дый думаю – ў рэчку укіну.</p>
<p>Бяру, падымаю,– пчаліны ж хрыбет</p>
<p>Упёрся у неба рабрынай!</p>
<p> </p>
<p>Пан слухае казку, як злы чараўнік:</p>
<p>– Можа і праўда, свет жа вялік.</p>
<p> </p>
<p>– Вось тут я і скеміў, кажу сабе сам:</p>
<p>«А што, калі ўзлезці на неба?</p>
<p>Дык дай жа пабачу, што дзеецца там».</p>
<p>I лезу па рэбрах як трэба.</p>
<p>Дабраўся не хутка, ступіў на парог,</p>
<p>Гляджу я – сады і палаткі.</p>
<p>I бачу – старэчай паходкаю Бог</p>
<p>Дыбае да Божае маткі.</p>
<p>На лаўках цукровых садзяцца за стол,</p>
<p>Ім цень прыпадносіць бяроза.</p>
<p>I кажа Бог, стукнуўшы палкаю ў дол:</p>
<p>«А можа згулялі б у воза?»</p>
<p>Прыслухаўся – чую ў палатцы адной</p>
<p>Пяюць прападобныя песні.</p>
<p>Туды іду ціха – не сочаць за мной,</p>
<p>Хоць ты там памры і ўваскрэсні.</p>
<p>Гляджу, а там п’янства, гармідар, кірмаш.</p>
<p>Закускі цягаюць кашамі.</p>
<p>Два лысых прарокі, Лысей і Гальяш,</p>
<p>П’юць бражку святую каўшамі.</p>
<p>Юзэфа, Барбара і Ганна – ўтраіх,</p>
<p>У туфельках, плешчучы ў ладкі,</p>
<p>«Лявоніху» рэпяць і цешаць святых,</p>
<p>Рох з Юр’ем ідуць упрысядкі.</p>
<p>Апостал жа Пётра, Кузьма і Дзямян</p>
<p>Гукаюць, тнуць песні-дрындушкі.</p>
<p>Угоднік Мікола як мае быць п’ян,</p>
<p>Ляжыць, заваліўшыся ў стружкі.</p>
<p>I шапка-карона спаўзла з галавы.</p>
<p>Я – цоп яе і – махні драла!</p>
<p>Імчуся назад я, бягу чуць жывы,</p>
<p>Гляджу – аж драбіна прапала.</p>
<p> </p>
<p>А пан сваё цвердзіць упарта, як бык:</p>
<p>– Можа і праўда, свет жа вялік.</p>
<p> </p>
<p>– «Ну, як на зямлю мне дабрацца назад?» –</p>
<p>Мазолю я думкай галоўку.</p>
<p>Аж бачу – ляжаць пілавіны, і шмат.</p>
<p>Давай я тут віць з іх вяроўку.</p>
<p>Я вывіў вужышча, прыладзіў за рай,</p>
<p>На землю спускаюся лоўка,</p>
<p>Ды бачу – далёка зямля і наш край:</p>
<p>Кароткая выйшла вяроўка.</p>
<p>I што ж тут парадзіць? Я ножыкам – чык!</p>
<p>Адрэзваю кончык вужышча,</p>
<p>Прыточваю знізу... Кулдык ды кулдык –</p>
<p>I шусь на зямлю, ды ў іржышча!</p>
<p> </p>
<p>А пан цэдзіць той жа нязменны свой зык:</p>
<p>– Можа і праўда, свет жа вялік.</p>
<p> </p>
<p>– Я стаў разглядацца. Э, брат, не туды</p>
<p>Папаў ты, галубчык Мацейка!</p>
<p>Зямля – ды не наша! Такое брыды</p>
<p>Не бачыў араты і жнейка.</p>
<p>Навокала пуста. Ні рэк, ні раслін...</p>
<p>Пасецца ж свіное там стадка.</p>
<p>Гляджу – стаіць нехта, няшчасны, адзін,</p>
<p>Сагнуты, як той свіны татка.</p>
<p>Замурзаны, брудны, ну горш жабрака!</p>
<p>І пуга ў руках дратаванка.</p>
<p>А твар той аблуплен, і з-пад каўпака</p>
<p>Нос вытырк, нібы сапяжанка.</p>
<p>Гляджу – твар знаёмы. Прыгледзеўся – так:</p>
<p>Пазнаў я яго па каптане.</p>
<p>Ды гэты ж пахілак, худзенькі вахлак –</p>
<p>Нябожчык наш, бацька твой, пане!!!</p>
<p> </p>
<p>І пан аж падскочыў, ускінуўшы раме:</p>
<p>– Быць то не можа! Лжэш, хаме!</p>
<p> </p>
<p><i>19.01.1938-21.01.1938</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>