<div class="container">
<div class="book-utils">
<div id="qrcode"></div>
<a href="/Jakub_Kolas/Skolnaja_rabotnica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1909] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Школьная работніца -->
<h2><a href="http://knihi.com/Jakub_Kolas/">Якуб Колас</a></h2>
<h2>Школьная работніца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На краю сяла глухога</p>
<p>Паміж ліп разложных</p>
<p>Прытуліўся дом убога,</p>
<p>Як жабрак набожны.</p>
<p> </p>
<p>Пахілілася гарожа,</p>
<p>Ў дзірах дах зіяе...</p>
<p>Непрытульна, непрыгожа</p>
<p>Школка выглядае!</p>
<p> </p>
<p>Насцеж зяўраюць вароты,</p>
<p>Чуць ліпяць і дзверцы.</p>
<p>Дзве бярозкі, як сіроты,</p>
<p>Гінуць ў паняверцы.</p>
<p> </p>
<p>Ціха. Ночка. Нічагутка</p>
<p>Навакол не дрогне,</p>
<p>Хіба толькі дах ціхутка,</p>
<p>Як стары, застогне.</p>
<p> </p>
<p>Вёска спіць — пара глухая,</p>
<p>Позняя часіна.</p>
<p>Не спіць толькі маладая</p>
<p>У школцы дзяўчына.</p>
<p> </p>
<p>Свеціць лямпа перад ёю,</p>
<p>Ціха, бы ў магіле.</p>
<p>Многа працы ёй з дзятвою,</p>
<p>Каб разняць ім крылле,</p>
<p>Каб разблытаць з павуціны</p>
<p>Разумок дзіцячы.</p>
<p>Ды не страшны для дзяўчыны</p>
<p>Трудныя задачы.</p>
<p> </p>
<p>Хоць над ёю цьма глухая</p>
<p>I вісіць абухам,</p>
<p>Ды дзяўчына маладая</p>
<p>Не падае духам.</p>
<p> </p>
<p>Вучыць дзетак з дня ў дзянёчак,</p>
<p>Кніжкі ім чытае,</p>
<p>Раскатурхаць разумочак</p>
<p>Дзеткам памагае.</p>
<p> </p>
<p>Рада радасцю дзяцінай,</p>
<p>Смутна іх бядою.</p>
<p>Не нацешацца дзяўчынай</p>
<p>Дзеткі маладою.</p>
<p> </p>
<p>Так у цяжкай тэй рабоце</p>
<p>Траціць дні дзявочы,</p>
<p>Каб галоце і бядоце</p>
<p>Цьму рассеяць ночы.</p>
<p> </p>
<p>Сцішна ў вёсцы. Думка-смута</p>
<p>Часта душу томіць,</p>
<p>I часамі боль зло-люта</p>
<p>Ў сэрцы загамоніць,</p>
<p> </p>
<p>I агорне журба нейка,</p>
<p>Няміла нічога,</p>
<p>I  не  знойдзеш  чалавека</p>
<p>Чулага, жывога...</p>
<p> </p>
<p>Поп і пісар — чужаніцы,</p>
<p>Іх свая дарога:</p>
<p>Рвуць, як могуць, ад дурніцы,</p>
<p>Мужыка сляпога.</p>
<p> </p>
<p>Цяжка беднай ёй часамі:</p>
<p>«Власти»  насядаюць,</p>
<p>Поп і земскі з пісарамі</p>
<p>Скрыва паглядаюць</p>
<p>На дзявочыя старанні,</p>
<p>На яе работу.</p>
<p>Толькі ж вера ў сілу знання</p>
<p>Ёй дае ахвоты.</p>
<p> </p>
<p>Цёмна ў вёсцы, беспрасветна.</p>
<p>Цяжка, цяжка школе.</p>
<p>Ды праз школу непрыкметна</p>
<p>Прыйдзе шчасце-воля.</p>
<p> </p>
<p>Не загінуць край і людзі,</p>
<p>Пасынкі народу,</p>
<p>Калі ў краі гэтым будзе</p>
<p>Ззяць прамень свабоды.</p>
<p> </p>
<p>[1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>