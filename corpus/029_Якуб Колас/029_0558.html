<div class="container">
<div class="book-utils">
<div id="qrcode"></div>
<a href="/Jakub_Kolas/Panski_honar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1921] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Панскі гонар -->
<h2><a href="http://knihi.com/Jakub_Kolas/">Якуб Колас</a></h2>
<h2>Панскі гонар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З падслуханага</p>
<p> </p>
<p>—Дзеду, дзеду! Ці ты дома?</p>
<p>—Ну, чаго?</p>
<p>—Каня забралі!</p>
<p>—Хто забраў?</p>
<p>—Ну, хто? Вядома:</p>
<p>Батракі у двор загналі!</p>
<p>—Як, загналі?</p>
<p>—Ды так, проста:</p>
<p>Ўзялі палку і паперлі!</p>
<p>— Бадай вас ўзяла кароста,</p>
<p>Бадай, вы былі памерлі!</p>
<p>Скуль забралі?</p>
<p>—Ну, скуль: з жыта!</p>
<p>—Вы ж, гады, чаго глядзелі?</p>
<p>Драць вас трэба, біць і — квіта!</p>
<p>Ух! Вы сэрца мне ад’елі!</p>
<p>Пан, нябось, не падаруе:</p>
<p>Скуру злупіць за патраву!..</p>
<p>Дзед Яноль на двор вандруе</p>
<p>I анучу пхне ў халяву,</p>
<p>Бярэ палку і дыбае,</p>
<p>На хаду капшук вымае</p>
<p>I кладзе зноў да кішэні.</p>
<p>—Ну, паехаў рубель з хаты!..</p>
<p>Кур заярыў дзед ў ячмені,</p>
<p>Нос уцёр ён свой кірпаты</p>
<p>Ды йдзе к пану на дзядзінец,</p>
<p>Нібы пана ён не бачыць.</p>
<p>—Калі пан наш не злачынец</p>
<p>I з вялікіх паноў, значыць, —</p>
<p>Дзед з сабою размаўляе,</p>
<p>Каб чутно было і пану,—</p>
<p>Дык патрава — рэч пустая.</p>
<p>«Аддаць,— скажа,— каня Яну!»</p>
<p>I аддасць, не скажа слоўка.</p>
<p>А як ён крыві нячыстай,</p>
<p>Так, прыблуда-калатоўка, —</p>
<p>Піш, Яноль, к бабуні лісты!</p>
<p>Абдзярэ, брат, не даруе,</p>
<p>Лясне твой рубель сягоння.</p>
<p>Пан размову гэту чуе:</p>
<p>—Беж да д’ябла свэго коня!</p>
<p> </p>
<p>[1921]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>