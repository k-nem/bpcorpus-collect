<div class="container">
<div class="book-utils">
<div id="qrcode"></div>
<a href="/Jakub_Kolas/Kala_paroha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1909] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Каля парога -->
<h2><a href="http://knihi.com/Jakub_Kolas/">Якуб Колас</a></h2>
<h2>Каля парога</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прад жалезнымі дзвярамі</p>
<p>Цёмнага астрога</p>
<p>Жджэ кабетка:  хоча бачыць</p>
<p>Сына дарагога.</p>
<p> </p>
<p>Ох, сынок! Сядзіць, саколік,</p>
<p>За сцяной высокай</p>
<p>У нядолі, паняверцы</p>
<p>I нудзе глыбокай.</p>
<p> </p>
<p>Хоць бы глянуць адзін момант</p>
<p>На яго, здаецца!</p>
<p>Горка беднай, цяжка матцы,</p>
<p>Сэрца яе рвецца.</p>
<p> </p>
<p>I стаіць яна, чакае</p>
<p>Доўгія гадзіны...</p>
<p>Злыя людзі — іх не чэпіць</p>
<p>Смутак мацярыны!</p>
<p> </p>
<p>Хмурна. Золка. Вецер-сівер</p>
<p>Да касцей праймае,</p>
<p>I нясмела падыходзіць</p>
<p>Да дзвярэй старая,</p>
<p> </p>
<p>Мокры клунак загарнула</p>
<p>Хусткаю старою.</p>
<p>Асцярожна — стук у дзверы</p>
<p>Ззяблаю рукою.</p>
<p> </p>
<p>Загрымеў ключом турэмнік,</p>
<p>Глянуў у аконца.</p>
<p>– Што табе? — спытаў сярдзіта.</p>
<p>– Ой, маё ты сонца!</p>
<p> </p>
<p>Ці няможна бачыць сына?</p>
<p>Я здалёк, саколік!</p>
<p>– Апазнілася, старая,</p>
<p>Прыхадзі ў аўторак,</p>
<p> </p>
<p> </p>
<p>А цяпер ідзі дадому</p>
<p>I — бывай здарова!</p>
<p>I аконца загрымела</p>
<p>Злосна і сурова.</p>
<p> </p>
<p>Божа!  колькі прастаяла,</p>
<p>Колькі часу ўбіла,</p>
<p>Процьму грошай на дарогу</p>
<p>Марна загубіла.</p>
<p> </p>
<p>Што рабіць? Хто ёй парадзіць?</p>
<p>Хто ёй растлумачыць?</p>
<p>Да каго пайсці маліцца,</p>
<p>Каб сынка пабачыць?</p>
<p> </p>
<p>Жаласць к сэрцу падступіла,—</p>
<p>Бедная кабета!</p>
<p>Сын даўно, даўно ў астрозе —</p>
<p>Ужо трэцце лета!</p>
<p> </p>
<p>Забастоўку зрабіў хлопец</p>
<p>У двары у пана,</p>
<p>I за гэта да астрога</p>
<p>Прывялі Сцяпана.</p>
<p> </p>
<p>Пастаяўшы, зноў аб дзверы</p>
<p>Рукі абівае:</p>
<p>У начальства знайсці праўду</p>
<p>Думае старая.</p>
<p> </p>
<p>У наплечніках начальнік</p>
<p>Падышоў к варотам.</p>
<p>– Мой паночак! мой любенькі!</p>
<p>Ой, маё ты злота!</p>
<p> </p>
<p>Дазволь сына мне пабачыць!</p>
<p>Нетутэйша, пане...</p>
<p>Пашкадуй мяне, старую!</p>
<p>Мокну спазарання...</p>
<p> </p>
<p>Бачыш — дождж халодны сее</p>
<p>Спорна і абложна...</p>
<p>Паглядзеў начальнік зверам</p>
<p>I сказаў:  «Няможна».</p>
<p>Цяжка, цяжанька ўздыхнула</p>
<p>Бедная жанчына —</p>
<p>Налучылася такая</p>
<p>Ёй, відаць, часіна.</p>
<p> </p>
<p>I зірнула ў жалі маці,</p>
<p>Скрыжаваўшы рукі,</p>
<p>На муры, на дом пакуты</p>
<p>I нязмернай мукі.</p>
<p> </p>
<p>I ніхто не адгукнуўся</p>
<p>На яе жаданне.</p>
<p>Без адказу засталося</p>
<p>Горкае пытанне.</p>
<p> </p>
<p>[1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>