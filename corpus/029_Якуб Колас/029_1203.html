<div class="container">
<div class="book-utils">
<div id="qrcode"></div>
<a href="/Taras_Saucenka/Sava.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Сава -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Сава</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Спарадзіла маці сына</p>
<p>У цяні дубровы,</p>
<p>Дала яму вочы-зоры</p>
<p>I чорныя бровы.</p>
<p>Кітайкаю спавівала,</p>
<p>Святых упрашала,</p>
<p>Каб святыя ўсе сыночку</p>
<p>Шчасце-долю слалі.</p>
<p>«Маці Божая, пашлі ты</p>
<p>Тае благадаці —</p>
<p>I ўсяго, чаго матуля</p>
<p>Не здолее даці».</p>
<p>Да ўсход сонца воду брала,</p>
<p>Ў барвінку купала,</p>
<p>Да паўначы калыхала,</p>
<p>Досвіткам спявала:</p>
<p> </p>
<p>«А-а... лю-лі...</p>
<p>Пытала зязюлі,—</p>
<p>Зязюля вяшчала,</p>
<p>Праўданьку казала.</p>
<p>Буду сто год жыці,</p>
<p>Цябе гадаваці,</p>
<p>Ў жупане хадзіці,</p>
<p>Буду панаваці.</p>
<p>Ой, вырасцеш, сынку,</p>
<p>За паўчварта году,</p>
<p>Як ясень высокі,</p>
<p>Як княжога роду,</p>
<p>Гнуткі і дзябёлы,</p>
<p>Шчаслівы, вясёлы</p>
<p>I не адзінокі.</p>
<p>Найду табе роўню,</p>
<p>Хоць за морам сінім,</p>
<p>Або крамароўну,</p>
<p>Або сатнікоўну —</p>
<p>Такі панну, сыну!</p>
<p>У чырвоных чаравіках,</p>
<p>Ў зялёным жупане,</p>
<p>Па святліцы пахаджае,</p>
<p>Як пава, як пані,</p>
<p>Ды з табою размаўляе;</p>
<p>У хаце, бы ў раю!</p>
<p>А я сяджу на пакуці,</p>
<p>Толькі паглядаю.</p>
<p> </p>
<p>Ой, маё дзіцятка!</p>
<p>Ой, сыне мой, сыне!</p>
<p>Ці ёсць лепшы на ўсім свеце,</p>
<p>На ўсёй Украіне?</p>
<p>Няма лепшага й не будзе —</p>
<p>Дзівуйцеся, людзі!</p>
<p>Няма лепшага!.. А долю...</p>
<p>Долю раздабудзем».</p>
<p>Ой, зязюля, зязюленька,</p>
<p>Нашто кукавала?</p>
<p>Нашто ты ёй доўгіх годаў,</p>
<p>Сто лет абяцала?</p>
<p>Хіба ж ёсць на гэтым свеце</p>
<p>Слухмяная доля?</p>
<p>Ох, каб была!.. Змагла б маці</p>
<p>З нямецкага поля</p>
<p>Сваім дзетачкам заклікаць</p>
<p>I долю, і волю,</p>
<p>Дык жа не... А зло нядолі</p>
<p>Сустрэнецца ўсюды —</p>
<p>I на шляху і без шляху —</p>
<p>Ўсюды, дзе ёсць людзі.</p>
<p> </p>
<p>Цешылася маці сынам,</p>
<p>Як кветкаю ў гаю,</p>
<p>Цешылася... А тым часам</p>
<p>Бацька памірае.</p>
<p>Засталася удавою,</p>
<p>Хоць і маладою,</p>
<p>I не адна... ды ўсё ж цяжка...</p>
<p>З горам ды з нудою</p>
<p>Пайшла яна да суседзяў</p>
<p>Парады прасіці...</p>
<p>Прысудзілі суседанькі</p>
<p>У наймах служыці.</p>
<p>Агалела і змарнела,</p>
<p>Кінула гасподу —</p>
<p>Пайшла ў наймы... Не мінула</p>
<p>Ліхое прыгоды.</p>
<p>I дзень і ноч працавала,</p>
<p>Падаткі плаціла,</p>
<p>За тры копы свайму сыну</p>
<p>Жупанок купіла,—</p>
<p>Каб і яно, удовіна,</p>
<p>Да школы хадзіла.</p>
<p> </p>
<p>Ой, талане, талане</p>
<p>Удовіны паганы!</p>
<p>Ці ты ў полі, ці ты ў гаю,</p>
<p>Абадраны цыгане,</p>
<p>З бурлакамі гуляеш?</p>
<p>Багатаму сама льецца</p>
<p>Вада ў яго хаце,</p>
<p>А беднаму ў яры трэба</p>
<p>Крыніцу капаці.</p>
<p>У багатых растуць дзеці —</p>
<p>Вербы пры даліне,</p>
<p>А ўдовіна адным-адно,</p>
<p>Ды і тое гіне.</p>
<p> </p>
<p>Прычакала ўдава долі,</p>
<p>Даросласці сына,</p>
<p>I пісьменны, і ўрадлівы —</p>
<p>Кветачка хлапчына!</p>
<p>Як у Бога за дзвярыма</p>
<p>Ўдава панавала;</p>
<p>Зазіраліся дзяўчаты</p>
<p>I ручнікі дбалі.</p>
<p>Палюбіла багатая —</p>
<p>Не пацалавала;</p>
<p>Вышывала шоўкам хустку —</p>
<p>Не падаравала.</p>
<p>Злыдні ж краліся з-за мора</p>
<p>Ка ўдовінай хаце.</p>
<p>Падкраліся... Сталі хлопцаў</p>
<p>Ў кайданы каваці,</p>
<p>Ды павезлі да прыёму</p>
<p>Бітымі шляхамі.</p>
<p>Пайшла з маткамі і ўдоўка</p>
<p>З дробнымі слязамі.</p>
<p>Дзе ноч начавалі,</p>
<p>Вартавым давалі,</p>
<p>Але ўдаву да абозу</p>
<p>I не дапускалі.</p>
<p>Ой, прывезлі да прыёму</p>
<p>Чупрыны галіці;</p>
<p>Усе дробны, недаросткі —</p>
<p>То багатых дзеці.</p>
<p>Той калека-недарэка,</p>
<p>Той не ўмее стаці,</p>
<p>Той гарбаты, той багаты,</p>
<p>Тых чатыры ў хаце.</p>
<p>Усе не ў лад, усіх назад —</p>
<p>Ва ўсіх доля маці.</p>
<p>А ва ўдовы адзін сын,</p>
<p>Дый той якраз пад аршын.</p>
<p> </p>
<p>Пакінула ізноў хату,</p>
<p>Сынову гасподу;</p>
<p>Пайшла ў наймы, за хлеб чорствы</p>
<p>Чужым насіць воду,</p>
<p>Бо свае і не прымаюць:</p>
<p>«Нядошлая стала,</p>
<p>Не здужае...» I агрызак</p>
<p>Праз акно давалі,</p>
<p>Як убогай... Не дай, Божа,</p>
<p>Такога дажыці!</p>
<p>Не дай, Божа, ў багатага</p>
<p>I піць папрасіці!</p>
<p>Па капейцы зарабляла,</p>
<p>Копку назбірала,</p>
<p>Ды да сына ліст пісала,</p>
<p>У войска паслала —</p>
<p>Палягчэла. Год праходзіць,</p>
<p>I другі мінае,</p>
<p>I чацвёрты, і дзесяты,</p>
<p>А чуткі не мае.</p>
<p>Няма чуткі; што тут рабіць?</p>
<p>Торбу браць у латах</p>
<p>Ды йсці... Ісці сабак дражніць</p>
<p>Ад хаты да хаты.</p>
<p>Ўзяла торбу, пайшла сялом,</p>
<p>На выгане села,</p>
<p>I ў сяло ўжо назад не йшла —</p>
<p>Дзень і ноч сядзела</p>
<p>Каля веснічак. А лета</p>
<p>За летам мінае.</p>
<p>Змізарнела, у крук звяло —</p>
<p>Ніхто й не пазнае.</p>
<p>Дый каму там цікавіцца</p>
<p>Калекай убогай!</p>
<p>Сядзіць сабе, пазірае</p>
<p>Ў поле на дарогу.</p>
<p>Рассвітае, і цямнее,</p>
<p>Ды ізноў світае...</p>
<p>А маскалік, сынок яе,</p>
<p>Не йдзе, не дыбае.</p>
<p> </p>
<p>Па-над ставам увечары</p>
<p>Шуміць чарот шэры.</p>
<p>Маці сына ўсё чакае</p>
<p>Досвіта вячэраць.</p>
<p>Па-над ставам увечары</p>
<p>Шэпча штось вярбіна.</p>
<p>Выглядае ў цёмным гаю</p>
<p>Казака дзяўчына.</p>
<p>Па-над ставам вецер вее,</p>
<p>Лозы нагінае;</p>
<p>Плача маці адна ў хаце,</p>
<p>А дзяўчына ў гаю.</p>
<p>Паплакала чарнабрыўка</p>
<p>Ды стала спяваці;</p>
<p>Паплакала стара маці</p>
<p>Ды стала рыдаці.</p>
<p>Малілася і рыдала,</p>
<p>Кляла ўсё на свеце...</p>
<p>Ох, як цяжкі вы, без долі</p>
<p>У мацеры дзеці!</p>
<p> </p>
<p>Кастлявыя свае рукі</p>
<p>Да Бога ўзнімала,</p>
<p>Сваю долю праклінала</p>
<p>Ды сыночка звала.</p>
<p>То ад жалю адходзіла</p>
<p>I ў журбе нямела,</p>
<p>То на шлях той на далёкі</p>
<p>Скрозь слёзы глядзела.</p>
<p>I дзень і ноч пазірала</p>
<p>Дый стала пытаці:</p>
<p>«Ці не чуў хто, ці не бачыў</p>
<p>Маскаля-дзіцяці,</p>
<p>Майго сына?..» Ніхто не чуў</p>
<p>I ніхто не бачыў.</p>
<p>Сядзіць яна, не йдзе ў сяло,</p>
<p>Маўчыць і не плача.</p>
<p>Звар’яцела!.. I цагліну</p>
<p>Муштруе, то лае,</p>
<p>То калыша, як дзіцятка,</p>
<p>Сынам называе...</p>
<p>Ды украдкам ціхусенька</p>
<p>Скрозь слёзы спявае:</p>
<p>«Змяя хату запаліла,</p>
<p>Дзецям кашы наварыла,</p>
<p>Паморшчыла пасталы,</p>
<p>Паляцелі маскалі.</p>
<p>Гусі шэрыя у вырай</p>
<p>Па чатыры, па чатыры</p>
<p>Паляцелі — гол-гол! —</p>
<p>На магіле арол.</p>
<p>На магіле сярод ночы</p>
<p>У казака выйме вочы,</p>
<p>А дзяўчына ў цёмным гаю</p>
<p>Яго з войска выглядае...»</p>
<p> </p>
<p>Днём лазіла па сметніках,</p>
<p>Чарпакі збірала,</p>
<p>Гаварыла, што сыночку</p>
<p>Гасцінца хавала.</p>
<p>Позна ноччу, расхрыстана</p>
<p>I проставалоса,</p>
<p>Сялом ходзіць — то спявае,</p>
<p>То страшна галосіць.</p>
<p>Людзі лаялі... Бо, бачце,</p>
<p>Спаць ім не давала</p>
<p>Ды крапіву пад іх тынам</p>
<p>I бур’ян таптала.</p>
<p>Дзеці бегалі з драколлем</p>
<p>Удзень за ўдавою</p>
<p>Па вуліцы ды са смехам</p>
<p>Клікалі Савою.</p>
<p> </p>
<p>6 мая 1844</p>
<p>С. П. Б.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>