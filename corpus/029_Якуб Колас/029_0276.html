<div class="container">
<div class="book-utils">
<div id="qrcode"></div>
<a href="/Jakub_Kolas/Z_astroha_na_volu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1910] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З астрога на волю -->
<h2><a href="http://knihi.com/Jakub_Kolas/">Якуб Колас</a></h2>
<h2>З астрога на волю</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бабёр устаў даволі рана,</p>
<p>Яшчэ і змены не было.</p>
<p>Ўсю гэту ноч ён спаў пагана,</p>
<p>А колькі думак праплыло,</p>
<p>То аднаму Бабру вядома</p>
<p>Ды тым пахілкам-бедаком,</p>
<p>Хто, як Бабёр, не мае дома,</p>
<p>Не мае ў людзі выйсці ў чом.</p>
<p>Глыбока спаў астрог пракляты,</p>
<p>I сам Алейчык спачываў</p>
<p>I сніў цэйхгауз і бушлаты,</p>
<p>Падвал, дзе шум ён падымаў,</p>
<p>Дзе ён адзін парадкі знае,</p>
<p>Усіх аматар ашукаць.</p>
<p>Бабёр тым часам з нар спаўзае,</p>
<p>Ідзе «парашку»  «прывітаць»,</p>
<p>Ў «ваўчок» зірнуў скрозь карыдору,</p>
<p>Пачухаў сцёгны і жывот...</p>
<p>Ох, гэты сверб! Ох, вошы-гора!</p>
<p>Калі вы пойдзеце на звод?</p>
<p>Бабёр хоць, праўда, з імі зжыўся</p>
<p>I хоць не надта іх кахаў,</p>
<p>Але й не надта бараніўся,</p>
<p>I ім жыцця ён не ўціскаў.</p>
<p>Бабру не раз хто назаляе:</p>
<p>«Глядзі, Бабёр,— унь вош паўзе!»</p>
<p>«Паўзе? то што? бо ногі мае!</p>
<p>Не з’есць, нябось, не загрызе!»</p>
<p>Прысеў Бабёр на цвёрдай нары,</p>
<p>Знайшоў акурак, закурыў</p>
<p>I нізка голаву спусціў —</p>
<p>Яму свабода горай кары!</p>
<p>А сёння тэрмін быць на волі.</p>
<p>Куды ж ён дзенецца, бядак?</p>
<p>Ідзі лаві ты ветра ў полі —</p>
<p>Ён гэтай волі знае смак!</p>
<p>А сіл няма, не служаць ногі,</p>
<p>Не хоча слухацца рука,</p>
<p>Адно і ёсць, што біць парогі,</p>
<p>Уздзеўшы торбу жабрака.</p>
<p>Хоць бы вясна, ну, інша справа:</p>
<p>Усё ж тады куды лягчэй,</p>
<p>А йсці на зіму — нецікава —</p>
<p>Ідзі ды з голаду калей...</p>
<p>Панік Бабёр, як сіраціна,</p>
<p>Нудзьга пад сэрцам завіла...</p>
<p>Ох, воля, мілая часіна!</p>
<p>Відаць, і ты не ўсім міла.</p>
<p> </p>
<p> </p>
<p>[1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>