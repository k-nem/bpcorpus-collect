<div class="container">
<div class="book-utils">
<div id="qrcode"></div>
<a href="/Jakub_Kolas/Cymhan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 04.09.1943 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чымган -->
<h2><a href="http://knihi.com/Jakub_Kolas/">Якуб Колас</a></h2>
<h2>Чымган</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>У мантыі лёгкай з празрыстай сінечы</p>
<p>Узносіцца ў неба магутны Чымган.</p>
<p>На ім спачывае халодны туман,</p>
<p>I хмары кладуцца на крэпкія плечы.</p>
<p>Як нейкі ўладар, незлічона багаты,</p>
<p>У розных адзеннях красуецца ён:</p>
<p>Дае яму сонца і колер, і тон,</p>
<p>Ткуць зоры і месяц яму свае шаты.</p>
<p> </p>
<p>Суровы, маўклівы, як хорам спрадвечны,</p>
<p>Скалістыя вежы раскінуў Чымган,</p>
<p>Дзе непатрывожаны беркут-крылан</p>
<p>Адзін аглядае прастор бесканечны.</p>
<p> </p>
<p>Я ў мыслях узношуся вышай Чымгана,</p>
<p>Туды, дзе звісае бяздонны блакіт,</p>
<p>Дзе свет ва ўсе бокі шырока адкрыт,</p>
<p>I ў мыслях гляджу я на край свой каханы.</p>
<p> </p>
<p>Чымганскія высі напоўнены мірам,</p>
<p>На горах заснуў першабытны спакой,</p>
<p>А ў беднай краіне, гаротнай маёй,</p>
<p>Кроў, гора і слёзы расходзяцца вірам.</p>
<p> </p>
<p>Эх, горы і скалы, даліны і кручы</p>
<p>I ты, нерухомы, магутны Чымган!</p>
<p>Не злечыце сэрца майго вы ад ран</p>
<p>I боль мой не сцішыце, едкі, пякучы.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Стаіць нерухома Чымган сівагрывы,</p>
<p>Як волат, рассунуўшы плечы.</p>
<p>Па схілах вандруюць святла пералівы,</p>
<p>Струменяцца з яснай далечы.</p>
<p> </p>
<p>Унізе Чымганка шуміць, не сціхае</p>
<p>У жолабе вузкім каменным,</p>
<p>Гудзе аднатонна, і песня глухая</p>
<p>Даносіцца спевам нязменным.</p>
<p> </p>
<p>Па скатах пажоўклых узгор’яў Чымгана</p>
<p>Няўцямна штось шэпчуць арыкі,</p>
<p>А хоры цыкад усю ноч аж да рана</p>
<p>Чымган услаўляюць вялікі.</p>
<p> </p>
<p> </p>
<p>Калі ж над гарамі ў жалобнай адзежы</p>
<p>Ноч госцяю ляжа нязванай</p>
<p>I знізіць і горы, і выступы-вежы,</p>
<p>Прыкрыўшы іх чорнай сутанай, —</p>
<p> </p>
<p>Тады запалае нябёсаў скляпенне,</p>
<p>Гірляндамі зор загарыцца,</p>
<p>Разгорнецца неба ў дзівосным адзенні,</p>
<p>Бы хочацца небу маліцца.</p>
<p> </p>
<p>Спакой урачысты, прыглушаны гукі,</p>
<p>А неба ўсё — рух, трапятанне.</p>
<p>I голас змаўкае штодзённай дакукі</p>
<p>Прад веліччу зорнага ззяння.</p>
<p> </p>
<p>А скоціцца знічка з бліскучага луга,</p>
<p>Як лісцік з нябеснага гаю,</p>
<p>I я тады ўспомню далёкага друга,</p>
<p>Па кім я так часта ўздыхаю.</p>
<p> </p>
<p><i>4/ІХ 1943</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>