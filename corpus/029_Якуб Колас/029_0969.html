<div class="container">
<div class="book-utils">
<div id="qrcode"></div>
<a href="/Jakub_Kolas/Socki_padviou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Соцкі падвёў -->
<h2><a href="http://knihi.com/Jakub_Kolas/">Якуб Колас</a></h2>
<h2>Соцкі падвёў</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Важна ходзіць па мястэчку ўраднік, пакручваючы рыжыя вусы. Пры баку ў яго целяпаецца трапло-шабля, чырванеюць шнуры і наплечнікі, і блішчаць на сонцы наваксаваныя боты. Ён толькі што прыехаў на службу, у яго галаве мітусяцца тысячы думак, – ён думае аб тым, як звесці крамолу. Яму толькі што данёс стражнік, што ў вёсцы Галадранцы нядаўна з’явіўся падазроны чалавек. А раз чалавек падазроны, то ён, напэўна, сацыяліст або, па меншай меры, забастоўшчык. I ўрадніцкая галава строіць складаныя планы, тчэ хітрыя сеці, у якіх павінна заблытацца крамола. Яму здаецца, што ён выкрыў «праступнае саобчаства», захапіў лісты, рэвальверы і бомбы і ўсё гэта даставіў да начальства. Яму даюць павышэнне, пасылаюць у горад, робяць акалодачным, потым прыставам, а потым... і пайшоў наш ураднік угору, як цыган па драбінах на неба.</p>
<p>Пры гэтым ураднік аж<i> </i>засмяяўся сам сабе і ляснуў рукамі па сваіх тоўстых кумпяках.</p>
<p>– Гм! Ты кажаш падазрыцельны чалавек? – пытаў вечарам ураднік сваю правую руку – гарбатага стражніка.</p>
<p>– Бясспрэчна, падазрыцельны! – сказаў стражнік таемным, паніжаным голасам.</p>
<p>– I ты яго бачыў?</p>
<p>– Бачыў, гаспадзін ураднік. I цікава тое, што ён – малады чалавек і астрыжаны! Звычайна ўсе крамольнікі – кудлатыя і абарваныя. А гэты нішто сабе адзеты, у чорнай кашулі, падпяразан шырокім поясам... Гатоў у заклад ісці, што гэта самы настаяшчы сіцыліст.</p>
<p>– А ты не пытаўся аб ім? Не наводзіў справак у мужыкоў?</p>
<p>– Дык вам мужык так і скажа, асабліва галадранскі мужык. Гэта – гадаўё!</p>
<p>– Калі з’явіліся пракламацыі ў Галадранцы?</p>
<p>– На тым тыдні, у пятніцу.</p>
<p>– Вось што, браце, –  пачаў, памаўчаўшы, ураднік голасам начальства: – заўтра ты паедзеш у Галадранку і навядзеш дакладныя спраўкі аб гэтым рэвалюцыянеру. Мы яму пакажам свабоду! Зайдзі да соцкага Рамана Камлюка. Але не надта выкладай яму ўсё на талерку: трэба помніць, што ён – галадранец, забастоўшчык.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>– Скажы, брат, – пытаўся адзін худы, высокі, як цапільна, галадранскі селянін, гаворачы «брат» усёй грамадзе, – што гэта за чалавек? Пэўна, сіцыліст!</p>
<p>– Гэтакі ён сіцыліст, як ты маёй кабыле дзядзька! – адказаў яму Андрэй Падгорны, чалавек лёгкі на язык.</p>
<p>Усе зарагаталі.</p>
<p>– А ты, мусіць, знаешся на сіцылістах, як мая свіння на пастах?</p>
<p>– Разумны напаў на разумнага, – сказаў стары Базыль, не выпускаючы з зубоў люлькі.</p>
<p>– Знайшлі за што сварыцца, – умяшаўся Карусь з-пад карчмы.– Андрэй гаворыць праўду. Ці ж сіцыліст пойдзе да папа або будзе лаяць сам сябе?</p>
<p>Галадранскі соцкі, Раман Камлюк, замысліў, як відаць, нешта хітрае, бо засмяяўся сам сабе ў доўгія вусы, але нікому не сказаў, чаго засмяяўся, і пайшоў дахаты.</p>
<p>Да сялянскай грамады падыходзіў Янка Дудар. Яму было надта весела, ён спяваў на ўсю вуліцу:</p>
<p> </p>
<div class="POETRY">
<p>А ты, Янка, не зважай</p>
<p>На кажух падраны...</p>
</div>
<div class="CLEAR"></div>
<p> </p>
<p> </p>
<p>Ногі не слухалі Янкі, а ішлі, як хацелі: адна ўлева, другая ўправа, а сам Янка падаваўся то ўзад, то ўперад, то ў адзін бок, то ў другі.</p>
<p> </p>
<p> </p>
<div class="POETRY">
<p>Прадам бульбу, прадам жыта,</p>
<p>Абы было шыта-крыта...</p>
</div>
<div class="CLEAR"></div>
<p> </p>
<p> </p>
<p>зачаў Янка другую песню.</p>
<p>– Глядзі, каб не падашукалі! – перасцярог яго Андрэй Падгорны.</p>
<p>– Чаго ты смяешся? – накінуўся на яго Янка. – Куст ты альховы! Ты знаеш, хто я? Я – дэмакрат і забастоўшчык першай гільдыі... Хлопцы! Браткі мае родныя! Хадзем бунтавацца...</p>
<p>– А вунь ураднік! – пастрашыў яго стары Базыль.</p>
<p>– Дзе ён?! – крыкнуў Янка, азіраючы вуліцу: – падайце мне яго сюды!</p>
<p>Людзі пацяшаліся, а Янка, згарнуўшы кулакі, біў імі па паветры, мясіў нагамі пясок, як бы там ляжаў ураднік, а ён яго таптаў нагамі.</p>
<p>– Вось падла, Янка! Глядзі ты, што ён вычварае!</p>
<p>Невядома, што зрабіў бы Янка са сваім «ураднікам», каб не прыйшла жонка. Яна трымала пад пахай мешалку.</p>
<p>–Вось, брат, папаўся! – жартавалі сяляне.</p>
<p>– Спяваў, што «няма каму бараніць», бараніся ж сам.</p>
<p>– А каб ты смалы напіўся, гад! – крыкнула жанчына. Мешалка мільганула ўгары і гладка прыстала да сярэдзіны худога Янкавага цела.</p>
<p>– Што робіш? – крыкнуў, нібы сярдзіта, стары Базыль на Дударыху: – не бачыш, ці што? Ён зямлі і свабоды дабіваецца людзям, а яна яго мешалкаю!</p>
<p>Мешалка паддала Янку сілы, і ён даволі борзда стаў на ногі.</p>
<p>– Арыштую! – крычаў ён на жонку. – Не палагаецца насіць аружжа! У арыштанцкія роты аддам па 25-й стацці.</p>
<p>– Так, так, Янка! – падтрымлівалі яго суседзі.</p>
<p>– Ваенна-палявым судом судзіць буду! – бушаваў Янка. – Я – забастоўшчык, а ты хто? Чарнасоценец! От, хто ты! – гаварыў Янка сваёй жонцы, ужо ідучы дадому.</p>
<p> </p>
<p> </p>
<h3><a id="chapter3"></a>ІІІ</h3>
<p> </p>
<p>– Скажы мне, Раман, што гэта ў вас за чалавек з’явіўся? – пытаў стражнік у соцкага.</p>
<p>– А ці я ведаю?</p>
<p>– Можа ж чуў што пра яго?</p>
<p>– Чуць то чуў, ці мала што людзі гавораць!</p>
<p>– Прызнавайся, Раман, нечага адвільваць. Што ты чуў?</p>
<p>Раман агледзеўся навокал і ціха сказаў:</p>
<p>– Сіцыліст!</p>
<p>– Ну?!</p>
<p>– Такія рэчы гаворыць, што ў Сібір саслаць і то мала. Дае кніжкі і лісты раскідае. Вось пабач!</p>
<p>I Раман дастаў з-за пазухі пракламацыю, якую ён знайшоў два гады таму назад, будучы ў павятовым горадзе на першых выбарах.</p>
<p>У стражніка так і заблішчалі вочы.</p>
<p>– А мужыкі яго слухаюць?</p>
<p>– Дзе там слухаюць! Цара лае.</p>
<p>– А што ён, прымерна, казаў?</p>
<p>– Казаў, што наш цар – дурань,</p>
<p>– Цыц! — прамовіў стражнік і азірнуўся.</p>
<p>– А дзе ён начуе?</p>
<p>– Усюды. Раз нават у папа начаваў.</p>
<p>– Як-то ў папа?</p>
<p>– Падмануў: сказаў, што яго кансісторыя паслала, і нейкі знак паказаў.</p>
<p>– Заўтра ўначы чакай нас тут з дзесяцкімі. А калі ён уцячэ – ты адказваць будзеш.</p>
<p>Стражнік выйшаў, а Раман, стоячы, весела пасмейваўся...</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Ціха, асцярожна краўся ўраднік са стражнікам да вёскі Галадранкі. Вёска ўжо спала. Адзінокі месяц плыў над ёю, як срэбраны круг. Абросшая вербамі, спакойна цякла рэчка каля самых хат, і дробныя хвалі, як жывыя, пераліваліся і блішчалі на месяцы.</p>
<p>Соцкі і два дзесяцкія стаялі на дварэ, чакаючы начальства. Прыехаўшы да соцкага, ураднік распытаўся аб «сіцылісту». А гэты «сіцыліст» спаў сабе як пшаніцу прадаўшы. Ён начаваў у папа.</p>
<p>У ўрадніка пранеслася ў галаве думка: арыштаваць і папа за пакрыванне крамольніка. Але перадумаў і знайшоў, што не варта, бо хітры «сіцыліст» не толькі папа, але і чорта падмане. Апрача таго, пол скора не ўздымецца і ўцякаць яму няма куды.</p>
<p>Ураднік, стражнік, соцкі і дзесяцкія ўзышлі на ганак папоўскага дома і пастукалі.</p>
<p>Поп выйшаў босы, накінуўшы на сябе шырокі каптан.</p>
<p>– У чым дзела?</p>
<p>– У вас, бацюшка, праступнік начуе! – сказаў ураднік.</p>
<p>– Не можа быць!</p>
<p>– Аб гэтым будзем талкаваць потым... звольце паказаць, дзе ён.</p>
<p>Поп пабялеў і стаяў як укопаны, толькі губы яго дрыжалі, ён шаптаў:</p>
<p>«Ад вешчы, ва цьме прэхадзяшчыя, ад беса полудзеннага... ».</p>
<p>Увайшлі ў пакой, дзе спаў «сіцыліст». А таму і гора мала: спіць сабе на баку, толькі носам свішча і храпе як Божы баранчык (так называюць адну птушку). Ураднік прыставіў да яго варту, а сам запусціў руку ў яго дарожную раменную торбу і выцягнуў цэлую жменю лісткоў. Нікому і ў галаву не прыйшло паглядзець, што гэта былі за лісткі.</p>
<p>А «сіцыліст» усё спіць – ураднік проста не ведае, як арыштаваць соннага чалавека. На помач яму прыйшоў соцкі. Ён папароў «сіцыліста», як мядзведзя, кіем. Той усхапіўся, вырачыў вочы – і рукою пад падушку, дзе ляжаў рэвальвер. Тут на яго накінуліся стражнік і дзесяцкія. Усе зляпіліся ў адзін клубок і некалькі часу мітусіліся па пакоі. У канцы адзін дзесяцкі вырваўся з гэтай кучы, папляваў на рукі і, скамандаваўшы сам сабе: «Ну, Сымон! Вазьмі папраўдзе!» – згроб і стражніка і «сіцыліста», падняў іх «на жывот», потым спрытна падставіў ножку і аблажыў абодвух.</p>
<p>– Каторы тут з вас сіцыліст? – пытаў ён, седзячы наверсе.</p>
<p>Стражніка аслабанілі, а «сіцыліста», якому ўраднік палічыў сваім абавязкам даць у зубы за супраціўленне, – звязалі.</p>
<p>– Як вы смееце? – крычаў «сіцыліст». – Я – член саюза рускага народа.</p>
<p>– А гэта што? – паказаў ураднік на лісткі і рэвальвер.</p>
<p>– Цягні яго, хлопцы!</p>
<p>– «Яко ісчэзае воск ад ліца агня», – маліўся поп.</p>
<p> </p>
<p> </p>
<h3><a id="chapter5"></a>V</h3>
<p> </p>
<p>«Сіцыліста» вялі па пустой вуліцы. Цікавы месяц выплыў з-за белай хмаркі і, глянуўшы на гэтую працэсію, мусіць, засаромеўся людскога глупства, бо зараз жа схаваўся ў другой хмарцы; ды яшчэ сучка старога Базыля была сведкам камедыі, што разыгралася ў Галадранцы.</p>
<p>Усю дарогу думаў ураднік, якую карысць на свеце прыносяць людзям ураднікі.</p>
<p>«От, – думаў ён, – усе спяць, а ты валачыся цэлую ноч, бойся кожны момант за сваё жыццё. Ласне тут ёсць што-небудзь труднае – дастаць сабе ў лоб кулю? А якая падзяка? Ну, прыстаў можа падаць руку і заклікаць на шклянку гарбаты».</p>
<p>Але дзесьці, на дне душы яго, варушыліся другія думкі, і яму ўяўлялася цэшка і прыстаўскія наплечнікі. Стражнік, соцкі, дзесяцкія і сам «сіцыліст» таксама думалі – кожны на свой лад. Але трудна залезці ў чужую душу і ведаць, хто што думае. Усе маўчалі.</p>
<p> </p>
<p> </p>
<p> </p>
<h3><a id="chapter6"></a>VI</h3>
<p> </p>
<p>– А ты добра зрабіў, што здагадаўся зайсці да мяне! – такімі словамі сустрэў прыстаў урадніка. – Бачыш, сюды прысланы член саюза рускага народа.</p>
<p>– Ваша высокаблагароддзе! Я арыштаваў і прывёў да стану сіцыліста, аб чым і маю чэсць асабіста далажыць вам! – перабіў ураднік прыстава.</p>
<p>– Дзела добрае. Дзе арыштаваў?</p>
<p>– У Галадранцы, ваша высокаблагароддзе!</p>
<p>Тут прыставу нешта цюкнула. Ён глянуў на ўрадніка. Той стаяў і пазіраў на прыстава так, як бы ён, ураднік, схапіў з неба зорку або японскага мікада забраў у палон.</p>
<p>– Пашпарт у яго ёсць?</p>
<p>– Не спраўляўся.</p>
<p>– Дзе арыштаваны? Пазваць сюды!</p>
<p>Ураднік кінуўся на двор.</p>
<p>Соцкі і дзесяцкі ўвялі «сіцыліста».</p>
<p>– Як дапускаеце вы такое безабраззе і свавольства вашых падначаленых?! Я самому губернатару жалавацца буду! Я – член саюза  рускага  народа. Вось мае дакументы!</p>
<p>– Звініце, – сказаў прыстаў «сіцылісту», – тут абмылка.</p>
<p>Прыстаў грозна зірнуў на ўрадніка. Ураднік апусціў вочы і зірнуў на стражыіка, стражнік – на соцкага.</p>
<p>Соцкі стаяў бокам і смяяўся ў рукаў.</p>
<p> </p>
<p><i>[1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>