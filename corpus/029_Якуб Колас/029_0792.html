<div class="container">
<div class="book-utils">
<div id="qrcode"></div>
<a href="/Jakub_Kolas/Cieni-strachi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 25.09.1921 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Цені-страхі -->
<h2><a href="http://knihi.com/Jakub_Kolas/">Якуб Колас</a></h2>
<h2>Цені-страхі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вечар блізка, жар спадае.</p>
<p>З цёмных шчылін хтось нязнаны</p>
<p>Цені-страхі выклікае,</p>
<p>Штось ім шэпча, штось ківае,</p>
<p>Ды таемна, няўчытана.</p>
<p> </p>
<p>Смех вясёлы збег няждана</p>
<p>З таго лесу і пагорку,</p>
<p>З тых лагчынак і кургану.</p>
<p>Смуткам поле чуць заткана,</p>
<p>Смутак ходзіць панадворку.</p>
<p> </p>
<p>Пуцявінай праз разорку</p>
<p>Скача мышка палахліва</p>
<p>I шукае сваю норку</p>
<p>На мяжы каля аторку,</p>
<p>I знікае дзесь маўкліва.</p>
<p> </p>
<p>Я іду, гляджу і — дзіва:</p>
<p>Ці раней таго не бачыў?</p>
<p>Ўсюды стала нейк тужліва</p>
<p>I трывожна-баязліва!</p>
<p>Змену гэту я зазначыў.</p>
<p> </p>
<p>Хто ж той выраз перайначыў?</p>
<p>Я не сцямлю і пытаю,</p>
<p>Ды пытаннем азадачыў</p>
<p>Ўсіх, каго я тут ні бачыў,</p>
<p>Ўсіх, каго ні запытаю.</p>
<p> </p>
<p>– Чапля! чапля! Стой! — гукаю:</p>
<p>Ты не ведаеш, скажы ты,</p>
<p>Ці я сам страхі шукаю,</p>
<p>Сам іх вобразы ствараю,</p>
<p>Ці тым страхам ўсе спавіты?</p>
<p> </p>
<p>– Не пытайся: я не знаю! —</p>
<p>Тры вароны ляцяць з гаю.</p>
<p>Цяжка крыллі іх мігаюць.</p>
<p>– Гэй,  спыніся! Справу маю –</p>
<p>Штось у вас я запытаю...</p>
<p> </p>
<p>– Мы не знаем!.. Не, не знаю! —</p>
<p>Закрычалі і знікаюць.</p>
<p> </p>
<p>Насустрэч старцы дыбаюць.</p>
<p>– Скуль вы, людзі? Хто такія? —</p>
<p>Воч старцы не падымаюць,</p>
<p>Ўсе маўклівы, разважаюць.</p>
<p>– Мы — сляпыя! Мы — глухія!</p>
<p> </p>
<p>Цені сталі больш густыя,</p>
<p>Мнагалучны, незлічоны,</p>
<p>Мнагазначны, хоць пустыя,</p>
<p>Вельмі страшны, бо нямыя,</p>
<p>Пад пячаццю ўсе замкнёны.</p>
<p> </p>
<p>Лес, папары і загоны</p>
<p>Твар выразны свой хаваюць.</p>
<p>Дзесь далёка стогнуць звоны,</p>
<p>Дзесь у лесе плач шалёны —</p>
<p>Совы дзень свой зачынаюць.</p>
<p> </p>
<p> </p>
<p>Цені-страхі выпаўзаюць,</p>
<p>Іх не бачыш, – прачуваеш,</p>
<p>Штось чаруюць, заклінаюць</p>
<p>I таемна пагражаюць.</p>
<p>Чым? Бяда ў тым, што не знаеш.</p>
<p> </p>
<p>25/ІХ 1921</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>