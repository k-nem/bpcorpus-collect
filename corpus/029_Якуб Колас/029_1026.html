<div class="container">
<div class="book-utils">
<div id="qrcode"></div>
<a href="/Jakub_Kolas/Muzyk_i_cyhan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Мужык i цыган -->
<h2><a href="http://knihi.com/Jakub_Kolas/">Якуб Колас</a></h2>
<h2>Мужык i цыган</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ішоў мужык з цыганом. Пустая торба ў аднаго і ў другога. Есці абодвум хочацца, хоць зубамі ляскай. На іх шчасце ехаў пан на маёўку. Вёз ён з сабою ўсякай яды і закускі. З брычкі выкінуўся ўжараны гусак. А цыган з мужыком як ішлі, дык і знайшлі шчаслівую знаходку. Аж сліна пацякла ў іх з рота, як глянулі яны на гусака. Кінуўся цыган на хітрыкі.</p>
<p>– Вось што, браце, — кажа ён мужыку, — як будзем мы есці ўдвух, то ні ты, ні я не наямося. А мы зробім так: ляжам спаць, і хто сасніць лепшы сон, той няхай бярэ ўсяго гусака.</p>
<p>– Добра, — кажа мужык, пачухаўшы патыліцу.</p>
<p>Звярнулі яны з дарогі, выбралі цянёк і паляглі. Цыган зараз і захроп, быццам спіць. Але дзе ўжо той сон пойдзе на пусты жывот. Не спіць цыган, хоць і храпе, усё думае, які бы выдумаць сон. А мужык тым часам скраўся паціхеньку, за гусака, адышоўся за куст, каб не бачыў цыган, і стаў уплятаць гусака за абедзве шчокі. Толькі адны голенькія костачкі асталіся ад панскага гусака. Напіўся мужык з крыніцы вады, лёг, адразу заснуў. Спіць як пшаніцу прадаўшы. Устае цыган, будзіць мужыка.</p>
<p>– Уставай, браце! Спі, не спі, гэтага не сасніш, што сніў я.</p>
<p>– Што ж ты там сніў? — пытае мужык, падняўшы галаву.</p>
<p>– Ого, што я сніў! Сніў я, браце, здаецца стаяць драбіны, высокія, аж да самага неба. Я гэта на драбіны, здаецца, лезці ды лезці — узлез аж на самае неба. Бачу, на небе Бог, каля Бога ангелы. Бог п’е гарбату; ляжыць сала. Падклікае, здаецца, мяне Бог, частуе гарбатаю, салам...</p>
<p>— Дык я бачыў, — перапыняе яго мужык, — як ты палез на неба, бачыў, як піў гарбату. Чаго ён пойдзе сюды? — думаю сабе. — Няўжо ж ён будзе есці гэтага няшчаснага гусака пасля гарбаты і сала? I чаго ён пойдзе сюды? Узяў я, браце, ды прыняў драбіны, думаў, што ты не вернешся адтуль, і гусака з'еў. I як ты злез адтуль без драбін, чорт цябе ведае.</p>
<p>I асталося беднаму цыгану смактаць голыя косці.</p>
<p> </p>
<p><i>[1906–1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>