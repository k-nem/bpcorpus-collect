<div class="container">
<div class="book-utils">
<div id="qrcode"></div>
<a href="/Jakub_Kolas/Udovina_chata.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Удовіна хата -->
<h2><a href="http://knihi.com/Jakub_Kolas/">Якуб Колас</a></h2>
<h2>Удовіна хата</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З краю вёскі сірацінкай</p>
<p>Заняпала хата.</p>
<p>Тут не ладзяць вечарынак,</p>
<p>Не прадуць дзяўчата.</p>
<p> </p>
<p>Пагніло бярвенне ў сценах,</p>
<p>Вырас мох на стрэсе.</p>
<p>Сыра ў хаце, пуста ў сенях,</p>
<p>Глуха, як у лесе.</p>
<p> </p>
<p>Прытуліўся хлеўчык збоку,</p>
<p>Як дзіця да маткі.</p>
<p>Смутна сэрцу, нудна воку,</p>
<p>Як зірнеш на хатку.</p>
<p> </p>
<p>Шыбы ў вокнах перабіты,</p>
<p>Як бы ў пераплёце,</p>
<p>Каля ганка дол парыты,</p>
<p>Збан, гаршчок на плоце.</p>
<p> </p>
<p>Доля гэты кут мінае,</p>
<p>Гора тут пануе,</p>
<p>Тут кабета маладая</p>
<p>З дзеткамі гаруе.</p>
<p> </p>
<p>Рве без жалю вецер стрэху, –</p>
<p>Цяжка без мужчыны!</p>
<p>Не чутно тут спеву, смеху, –</p>
<p>Тут удоўка гіне...</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>