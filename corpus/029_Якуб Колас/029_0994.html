<div class="container">
<div class="book-utils">
<div id="qrcode"></div>
<a href="/Jakub_Kolas/Cuzy_sad.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Чужы сад -->
<h2><a href="http://knihi.com/Jakub_Kolas/">Якуб Колас</a></h2>
<h2>Чужы сад</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>– Ведаеш, брат Ясь, што?.. Давай пойдзем у Грышкаў сад ды накрадзём яблыкаў, – гаварыў малы Алесь свайму сябру Ясю.</p>
<p>– А як Грышка зловіць? – пытаў Ясь.</p>
<p>– Мы наўперад паглядзім ды скрадзёмся загуменнем... А, брат, знаеш, якія  яблыкі! – пачынаў Алесь распісваць Ясю Грышкавы яблыкі. – Во гэтакія! – паказваў Алесь дзвюма зложанымі далоньмі.</p>
<p>Тут Ясь аж сліну глынуў.</p>
<p>– Калі ж, брат, страшна Грышкі – надта сярдзіты дзед, і моцна ён круціць за вуха, – стаяў Ясь на сваём.</p>
<p>– А ён хіба цябе круціў за вушы? – збаяўся Алесь.</p>
<p>– Не толькі за вушы, а і за лоб.</p>
<p>– Мяне не дагоніць! – разганяў Алесь свой страх.</p>
<p>– I мяне не дагоніць: ён тады выскачыў спатайка.</p>
<p>– Дык не пойдзеш?</p>
<p>– А хто яго ведае.</p>
<p>– Ну, дык я іду адзін. А табе – дулю ў нос, а не яблык.</p>
<p>– Дык і я пайду, ці што, – не выстаяў Ясь.</p>
<p>I два вясковыя маленькія шэльмы борзда схаваліся за вуглом хаты, і, прытуліўшыся, пайшлі каноплямі ў Грышкаў сад. Чым бліжэй падхадзілі нашы хлопцы да Грышкавага гумна, тым болей нападаў страх на іх. У Яся ад страху аж вушы засвярбелі, усё роўна як бы іх патрымала ўжо рука старога Грышкі. Сэрца іх моцна стукала. Аднаму і другому хацелася сказаць «вернемся», але кожны з іх баяўся сказаць, каб не паказаць, што ён палахлівы. Вот ужо і сад. Асталося прайсці толькі некалькі загонаў, засеяных аўсом. На іх бяду авёс быў малы, толькі што выплыў. Хоць хлопцы і сагнуліся, але іх спіны былі відны. «Лажэмся!» – камандаваў Алесь. Яны ляглі і папаўзлі ракам. Падпаўзлі яны пад самы сад. Алесь асцярожна падняў галаву і агледзеўся. Дзеда нідзе не было відаць. Прасунуліся хлопцы памеж жэрдак плота і ўлезлі ў садок. Садок быў невялічкі, усяго некалькі дрэўцаў. Толькі што яны націкавалі яблыню – шусь дзед у сад, як з зямлі вылез.</p>
<p>– Чаго вы, галубочкі, тут? (Зналі хлопцы цану гэтага «галубочка»).</p>
<p>Яны маўчалі.</p>
<p>– Ну што, хораша?.. Ах вы, жулікі, жулікі! Давайце ж сюды вашы вушы... Вот як у мяне!</p>
<p>I дзед вытрас за вушы і Яся, і Алеся і нават лбамі іх стукнуў.</p>
<p>Брыдка было хлопцам, і пайшлі яны, як апараныя.</p>
<p>Распуснік Алесь, каб не дараваць дзеду, адбегшыся, крыкнуў:</p>
<p>– Грышка – кішка!</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>