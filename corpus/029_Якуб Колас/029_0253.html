<div class="container">
<div class="book-utils">
<div id="qrcode"></div>
<a href="/Jakub_Kolas/Dub_mnoha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 14.12.1941 -->
<!-- HEADER_FIELD FilenameSuffix: mnoha -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Notice: Многа лет і зім дуб стаяў стары... -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дуб -->
<h2><a href="http://knihi.com/Jakub_Kolas/">Якуб Колас</a></h2>
<h2>Дуб</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Многа лет і зім дуб стаяў стары,</p>
<p>Комель-стан пахіліўшы на воду.</p>
<p>На вяршаліне з даўняй той пары</p>
<p>Збудаваў на ім бусел гасподу.</p>
<p> </p>
<p>А прыгож быў дуб, над дубамі дуб,</p>
<p>У красе паўнацветнай і сіле:</p>
<p>Комель — сталь-крамень; кучаравы чуб</p>
<p>Красаваўся на цэлыя мілі.</p>
<p>Гадавала яго, не спускала з рук</p>
<p>Маці дбалая — мудрасць-прырода,</p>
<p>I дала яму багатырскі сук,</p>
<p>Каб нахіл зраўнаважыць на воду.</p>
<p> </p>
<p>Унізе пад ім, нібы сок-янтар,</p>
<p>Свіслач родная павівалася,</p>
<p>Гаманіла з ім у палоне чар,</p>
<p>Бы каханая, прытулялася.</p>
<p> </p>
<p>А над Свіслаччу скрозь прагалы груш</p>
<p>Выглядала старэнькая хатка.</p>
<p>Жыў тут дзед Андрэй, яшчэ крэпак, дуж,</p>
<p>Хоць мінула другая трыццатка.</p>
<p> </p>
<p>Дзед любіў свой кут і любіў садок,</p>
<p>Узгадованы ўласнай рукою.</p>
<p>I пражыў ён тут не адзін гадок,</p>
<p>Зжыўся з дубам і з буслам, з ракою.</p>
<p> </p>
<p>У ліпнёвы дзень, у вячэрні час,</p>
<p>Калі першыя зоркі засвецяць,</p>
<p>Выйдзе ён на двор, уздыхне не раз —</p>
<p>Так дзівосна ўсё створана ў свеце.</p>
<p> </p>
<p>Свіслач дзень і ноч гоніць срэбра хваль</p>
<p>Ды шушукае з кусцікам ніцым.</p>
<p>Дзесь удалечы, нібы жар каваль,</p>
<p>Хмара дзьмухае іскры-зарніцы.</p>
<p> </p>
<p>I такая ціш, бо на тое ноч,</p>
<p>Каб спакой мелі людзі, стварэнні.</p>
<p>Пахіліўшыся над вадой наўзбоч,</p>
<p>Дуб, як волат, стаіць у зняменні.</p>
<p> </p>
<p>Бусел нанач сеў ды сніць сны ў гняздзе</p>
<p>I маўчыць, як мудрэц ці той змоўнік.</p>
<p>А як хораша сцеле бляск вадзе</p>
<p>Неразгаданы месяц-вандроўнік.</p>
<p> </p>
<p>У знямелай мжы тонуць лес, кусты,</p>
<p>А дубы нібы моляцца Богу.</p>
<p>Урачыстасць, сон і спакой святы</p>
<p>Запынілі сваю тут дарогу.</p>
<p>Дзед глядзіць на ўсё, сам сабе кіўне,</p>
<p>I на сэрцы так лёгка ў Андрэя,</p>
<p>I ў душы яго, дзесь на самым дне,</p>
<p>Іскра згоды з прыродаю тлее.</p>
<p> </p>
<p>Дзень ішоў за днём. Змоўк звон кос. Стагі,</p>
<p>Нібы вежы, па Свіслачы ўсталі,</p>
<p>I час восеньскай глухаты-смугі</p>
<p>Варажылі маўклівыя далі.</p>
<p> </p>
<p>Бусел кінуў дом і з усёй сям’ёй</p>
<p>Скіраваўся на поўдзень у вырай.</p>
<p>Дуб адзін стаіць ды шуміць ліствой,</p>
<p>Ды разводзіць галінамі шырай.</p>
<p> </p>
<p>I не ведаў дуб, бусел, дзед Андрэй,</p>
<p>Што над імі бяда вяжа сеці.</p>
<p>Не згадаць жа ім, не прадчуць падзей,</p>
<p>Каб сляды і хады іх прымеціць.</p>
<p> </p>
<p>Была раніца, і на небе ледзь</p>
<p>Зараніцы вясёлка займалася,</p>
<p>I на Свіслачы забрымела медзь —</p>
<p>Чырвань неба у ёй умывалася.</p>
<p> </p>
<p>А там, з захаду, разнімае шчыт</p>
<p>Над зямлёю грымотная хмара,</p>
<p>Грыва ўся ў агні, блізка гром гучыць,</p>
<p>I распрыжыўся раптам ударам.</p>
<p> </p>
<p>Кончыў дзед Андрэй свой паход-абход,</p>
<p>Міма дуба ідзе, разважае.</p>
<p>Што за дзіва? Зірк — бачыць іскр узлёт,</p>
<p>Гул гудзе ў жарале і дужае.</p>
<p> </p>
<p>Валіць з дуба дым. Угары агні,</p>
<p>Нібы стужкі чырвоныя, скачуць.</p>
<p>Стогне волат-дуб. А на ліст зірні,</p>
<p>На галіны... Ды лепш бы не бачыць!</p>
<p> </p>
<p>Страпянуўся дзед, ды на двор кулём —</p>
<p>Можа ён яшчэ дуб уратуе!</p>
<p>I бяжыць назад дзед Андрэй з вядром</p>
<p>I на дуб ён вады не шкадуе.</p>
<p>Воду лье ды лье, а ў дупле гудзе,</p>
<p>I пякельны агонь яго ліжа.</p>
<p>Эх, спазніўся дзед памагчы ў бядзе:</p>
<p>Дуб схіляецца... ніжай і ніжай.</p>
<p> </p>
<p>Глуха крэкнуў дуб пры сырой зямлі,</p>
<p>Здрыгануўся апаленым целам.</p>
<p>Быццам грымнуў гром у глухім камлі —</p>
<p>Дуб у Свіслач зваліўся, знямелы.</p>
<p> </p>
<p>I вяршаліну, і гняздо на ёй</p>
<p>Абняла Свіслач, маці старая.</p>
<p>Багатырскі сук плашч развесіў свой,</p>
<p>Як нябожчыка, дуб прыкрывае.</p>
<p> </p>
<p>Дзед стаіць, глядзіць: замест дуба — труп</p>
<p>Ды прагаліна свеціць пустая,</p>
<p>Чорны пень тырчыць, як старэчы зуб,</p>
<p>I, здаецца, аб чымсьці пытае.</p>
<p> </p>
<p>Час бяжыць, плыве. I прайшла зіма,</p>
<p>Зноў павеяла далеч вясною.</p>
<p>Ажыла зямля, дуба ж тут няма —</p>
<p>Незаняты прастор над ракою.</p>
<p> </p>
<p>Абудзіўся лес, зацвітае луг,</p>
<p>Бусел з выраю к дубу вітае.</p>
<p>Прыляцеў, зірнуў — дзе ж падзеўся друг?</p>
<p>Дзе гаспода, хароміна тая?</p>
<p> </p>
<p>Робяць круг буслы па-над месцам тым,</p>
<p>Дзе стаяў дуб стары з іх гасподай.</p>
<p>Пазірае дзед, спачувае ім: —</p>
<p>Эх, бяздомнікі, як жа вас шкода!</p>
<p> </p>
<p>Так ляталі дзень, так кружылі два</p>
<p>Ды на хвою паблізу прыселі.</p>
<p>Пагадалі штось, а праз дзень давай</p>
<p>Зносіць голькі для новай пасцелі.</p>
<p> </p>
<p>Пазірае дзед, не знаходзіць слоў,</p>
<p>Каб акрэсліць сваё захапленне.</p>
<p>Павучыся, брат, ты у іх, буслоў, —</p>
<p>I разумнае ж гэта стварэнне!</p>
<p>Плынь плыве-цячэ, гоніць срэбра хваль</p>
<p>I ні ў кога дарог не пытае,</p>
<p>А старое ўсё глыбей тоне ў даль,</p>
<p>І нанова зямля зацвітае.</p>
<p> </p>
<p><i>14/ХІІ 1941</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>