<div class="container">
<div class="book-utils">
<div id="qrcode"></div>
<a href="/Jakub_Kolas/Bulbaloz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1926] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: «Бульбалоз» -->
<h2><a href="http://knihi.com/Jakub_Kolas/">Якуб Колас</a></h2>
<h2>«Бульбалоз»</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Калі дзядзька Мацей кране навіслыя вусы, каб падняць іх трохі вышай, то гэта значыць, што ён будзе гаварыць. Так яно было і цяпер.</p>
<p>Вы не думайце, што мы людзі вельмі ціхія, – расхіліў ён вусы і бліснуў грозна вачамі: не, не думайце! Праўда, елава аб нае, як аб разбойніках, нідзе не ходзіць, і самі з сабою мы жывём у згодзе. Але папрабуйце ўдражніць нас лешп не чапайце. Няхай хто кране каго-небудзь з нашых, ну, дзе-небудзь на кірмашы, – усе як адзін, гарою стануць за свайго чалавека! Часамі і намнуць нам шыі, ну але ж гэта не тое, што аднаму чалавеку: калі разлажыць гэта на грамаду, то не так ужо многа і прыйдзецца на брата. Памятаю я, былі мы на плытах. Завялася наша сотня з другою сотняю. Нас было чалавек дваццаць пяць, а з чужой сотні чалавек сорак. Набілі б нам гузоў, гаварыць няма чаго. Аж бачым у самы той момант: калі вось-вось кулакі па нашых карках загуляюць, бяжыць наш Пятрусь Верабей, зямля пад ім стогне. Была ў Петруся барада... як вам сказаць? Калі ў поўдзень стане ён проціў сонца, то ў цені ад яго барады можна лажыцца, як пад добрым кустом. Прыбег наш Пятрусь, гоп з плячэй пільчак вобземлю! Целяпнуў барадою, зубы жчаміў, кулакі згарнуў.</p>
<p>– Выхадзі, хто хоча!</p>
<p>Крыкнуў гэта ён, і ўсе сорак чалавек так і аселі.</p>
<p>А наш Пятруcь, трэба вам сказаць, такая слабізна, ну як бы з кісяля зроблены  любы падростак пятнаццаці гадоў зваліць.</p>
<p>– Ну, што б ты Пятрусь, каб хто супраць выступіў? – запыталіся ў яго потым.</p>
<p>– Трасцу ён мяне дагнаў бы  пагладзіў Пятрусь бараду. Ну але гэта паміж іншым. А расказаць я вам хачу, якая была рэвалюцыя ў нашым сяле.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>– Калі вы не ведаеце пана Бульбоцкага, то вы не ведаеце самых астатніх на свеце людзей. Крывавым мазалём сядзеў ён на нашым целе. У лес зойдзеш ягаду сарваць, грыб падняць, – зловіць, заграбіць, штраф плаці. Дубец высячаш, штраф плаці. Скаціна ступіць на яго поле, штраф плаці або ідзі касіць яму ці пасылай бабу жаць. Нашымі рукамі і сеяў, і жаў, і касіў, і малаціў. Павярнуцца нельга было, кроку не ступіш, каб у лапы Бульбоцкаму не папасціся. Кіпелі мы ад злосці, але цярпелі. Цярпелі, бо за пана быў і закон і начальства. А больш за ўсё панская лаза ў косці ўелася. У нас балота было і ў Бульбоцкага было балота. На нашым балоце лаза расла і на балоце Бульбоцкага лаза расла. Наша лаза была дробная, разгатая, панская – гладкая і стромкая. Мы плялі з лазы лапці, бо купіць лыка не мелі за што. Пан у ботах хадзіў, а лазу гадаваў, каб за лазу грошы з нас браць, або каб было з чаго штрафы здзіраць. Мы дралі яго лазу, а ён драў нашу скуру.</p>
<p>Так яно і вялося з году ў год. Пачалася вайна. Усіх мужчын на вайну пабралі. Адзін Пятрусь Верабей з барадою астаўся – з гадоў выйшаў. Ваявалі, ваявалі і даваяваліся. Пачалася рэвалюцыя. Цара скінулі, начальства скінулі, а Бульбоцкі і ў вус не дзьме.</p>
<p>– Скінулі цара, і чорт яго бяры! Я сам  цар і лазы вам драць не пазволю! Калі няма каму парадку рабіць, дык я буду рабіць парадак. Я не пан, а проста гаспадар, і панскай крыві ў маіх жылах няма; аб гэтым гаворыць маё прозвішча. Яно зусім мужыцкае, толькі хвост панскі прыроблен. З яго ўжо цяпер мне карысці няма, і я адсякаю яго сваімі ўласнымі рукамі. Ці трэба парадак і закон? Трэба! Дык вось, покі прэзідэнта не выбралі, драць вам лазы не пазволю! Цяпер гэта справа не мая, а прэзідэнтская.</p>
<p>I што вы супраць гэтага скажаце?</p>
<p> </p>
<p> </p>
<p> </p>
<h3><a id="chapter3"></a>III</h3>
<p> </p>
<p>Прыйшоў з фронту салдат, Савось Кірдзюк. Адзін толькі і застаўся з нашага сяла. Яно і не дзіва: наш народ адважны і часам любіць зрабіць па прыказцы: «Уткні мяне, Божа, куды мяне на трэба». Прыйшоў Савось, паглядзеў і зараз жа сход склікаў.</p>
<p>Ну, чаму ж не паслухаць салдата з фронту?</p>
<p>Павалілі на сход.</p>
<p>Выступае Савось – у камісары ён потым пашоў.</p>
<p>– Таварышы!</p>
<p>Ужо па аднаму гэтаму слову мы сцямілі, што наш Савось не з гліны злеплены. А як следам за «таварышамі» сказаў «вы – сукіныя сыны», дык яго асоба зразу ў нашых вачах вырасла: свой чалавек, а гаворыць так, як самае, што ні на ёсць начальства. I нейк на сэрцы ў нас пасвятлела.</p>
<p>– Яшчэ раз вы – сукіныя сыны!</p>
<p>Ведаеце, і вочы мы ў зямлю паапускалі, бо пачулі, што нейкая ахвяра ачышчэння бярэцца ад нас, і хацелі, каб ён яшчэ і трэці раз сказаў на нас «сукіныя сыны». Але ён больш гэтага не сказаў.</p>
<p>– Як дапусціліся вы, каб да гэтага часу не змесці павуціны, дзе сядзіць павук – Бульбоцкі?! Ці ж гэта не сорам, ці ж гэта не ганьба вам дзяржаць на сваім целе, дзяржаць да гэтага часу на сваім целе заскарузлы струп?</p>
<p>I пайшоў і пайшоў! I адкуль ён толькі што браў! I рэвалюцыя, і канстытуцыя, і анэксія і кантрыбуцыя, і імперыялізм, і капіталізм... Ну, не ўспомніш усяго, запісаць бы трэба. А мы слухаем і чуем, як падымаецца ў нас злосць, нянавісць, бура. А ў рэшце не вытрымалі мы, загарэліся нашы вочы, заскрыгіталі зубамі, і ўсё ў адзін голас грымнулі:</p>
<p>– Лазу! Лазу сеч! Сеч лазу!</p>
<p>I рынулі грамадою на тую лазу.</p>
<p>I ведаеце што?.. Вось і кажыце, што мы людзі ціхія:</p>
<p>Злавілі пана Бульбоцкага, разлажылі і ўсыпалі лазы і далі яму мужыцкае прозвішча: "Бульбалоз".</p>
<p> </p>
<p><i>[1926]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>