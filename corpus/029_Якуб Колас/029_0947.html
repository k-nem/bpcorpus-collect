<div class="container">
<div class="book-utils">
<div id="qrcode"></div>
<a href="/Jakub_Kolas/Niedastupny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [11.1911,03.1912] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Недаступны -->
<h2><a href="http://knihi.com/Jakub_Kolas/">Якуб Колас</a></h2>
<h2>Недаступны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Быў гарачы летні дзень, адзін з тых дзён, аб якіх гавораць: варыць, як у гаршку. Далёкая цёмная палоска лесу абвязалася наміткаю сіняватай смугі, як маладзіца хусткаю, каб не так пякло сонца. Падыхаўшы зранку, вецер сціх зусім; і здавалася, што ён сціх не дзеля таго, што так трэба, а сумыслу, на злосць усім тым сілам, якім таксама належала не даваць у здзек гарачыні зусім распараную зямлю і ўсё яе стварэнне. Адным словам, здавалася, што вецер зазлаваўся, як той дзядзька Піліп, які, бачачы, што ён адзін толькі працуе ў хаце, а ўсе туляюцца ад работы, як сабакі ад мух, і што адзін ён нічога не ўскурае, – плюнуў, кінуў работу і лёг у халадок, сказаўшы: «Чорт жа вас бяры!».</p>
<p>I ціха было ўсюды. Маўчаў луг, маўчала поле: на вуліцы ў сяле не відаць было нікагутка. Толькі зрэдку перабягаў з надворку ў надворак сабака, высалапіўшы язык і шукаючы лепшай схованкі ад мух. Праўда, дзень быў святы. Сяляне пахаваліся ў халадку, а Карусь Цесля яшчэ ад снедання залёг на таку голым жыватом.</p>
<p>З аднаго канца вуліцы раптам выскачыла ў адной кашулі няскладная фігура селяніна. Па тым, як неслі яго ногі, людзі свядомыя адразу пазналі б, што дзядзька Арцём крыху «хлесянуў», што цяпер няспрытнымі нагамі выратоўваў сваю асобу і што ззаду за ім павінна быць нейкая грозная сіла, ад якой і ратавалі яго непаслушныя ногі. Прабегшы некалькі хат, Арцём звярнуў на агароды, шуснуў у каноплі, адтуль разораю між капусты забег у надворак Юркі Труса, з надворка заламаў у вулачку і пасучыў проста да калодзежа. Дабегшы да студні, Арцём азірнуўся. Вуліца была пустая. Арцём яшчэ раз азірнуўся і, уляпіўшыся за зруб, перакінуў сваё цела ў студню, павісшы на руках. Павісеўшы так з паўхвіліны, ён высунуў сваю кудлатую, ускалмачаную галаву і агледзеўся навокал. Якраз недалёка ад студні бегла, падаткнуўшы спадніцу, кабеціна з качаргой у руках. Арцём борздзенька схаваў за зруб галаву, зірнуў уніз, пусціў рукі і... шугнуў! Праз момант пачуўся глухі пляск вады. Калодзеж быў неглыбокі, і вады ў ім было мала. Шчасліва апынуўшыся на дне, Арцём трохі пачухаў цяжэйшае месца і стаў прымайстроўвацца на скрыні. Скрыня заметна выдавалася над вадой. Арцём усеўся на адным яе беразе, а ў другі ўпёрся нагамі. Тут ён пачуў сябе вольна і выгодна і ўздыхнуў лягчэй.</p>
<p>Яму самому ніколі не прыходзіла такая думка – ускочыць у студню. Усё гэта зрабілася раптоўна, ад аднаго толькі жадання хітрэй схавацца ад жонкі. А як тут было прахладна ды спакойна, то Арцём ад здавалення нават усміхнуўся сам сабе. О, гэта штука! Аб гэтым усё сяло загаворыць...</p>
<p>– Каб ведаў, то ўзяў бы <i>з </i>сабою тытунь і люльку,— сказаў Арцём і плюнуў пад ногі.</p>
<p>Грыпіна, прабегшы агароды і Юркаў двор, згубіла Арцёмавы сляды. Кінуўшыся туды і сюды, яна спынілася, момант раздумваючы над тым, куды прапаў Арцём. Хоць Арцём і нікога не бачыў, але яго дагледзеў малы Пятрук: ён быў у суседскім садзе і бачыў праз шчыліны частаколу, як дзядзька кідаўся ў калодзеж. I ў той момант, як Грыпіна ламала галаву, шукаючы Арцёма, Пятрук выбег на вуліцу.</p>
<p>– Цётка! Дзядзька ўкінуўся ў студню! – закрычаў Пятрук спалоханым голасам.</p>
<p>Петруковы словы чуць-чуць даляцелі да Арцёма.</p>
<p>– А, пся маць яго, злодзей! Такі дасачыў! – ціхенька да сябе самога прамовіў Арцём.</p>
<p>Цётка Грыпіна выпусціла качаргу і заламала рукі.</p>
<p>– А Божухна! А матухна! Што ты, Пятрук, гаворыш?!</p>
<p>– Дальбог жа, цётачка, дзядзька ўкінуўся ў студню! Я сам бачыў, – чуць не плачучы, кляўся Пятрук.</p>
<p>Грыпіна, забыўшыся качаргі, кінулася да студні.</p>
<p>– Арцём! Арцём! Ці ты тут? Ці жывы ты, Арцёмка?! – галасіла Грыпіна, перагнуўшыся над зрубам.</p>
<p>Арцём задраў угару галаву, зірнуў на жонку і нічога не сказаў.</p>
<p>А за гэты час Пятрук абегаў усе вуліцы і ўзбурыў усё сяло. Падняўся крык, гоман, студня бралася з бою, кожнаму хацелася зірнуць, што робіцца на дне. Самыя лепшыя месцы пазаймалі найболей паважныя і сталыя мужчыны. У адзін момант стала вядома, што Арцём жывы і здаровы. Там і сям наўперад цішэй, а потым смялей разлягаліся вясёлыя покаты смеху.</p>
<p>– Бадай ты прапаў, Арцём! Як ты залез сюды? – пытаўся ў Арцёма Антось Галавач.</p>
<p>– Дух святы занёс мяне, братка, – загаманіў Арцём, і голас яго вылятаў са студні глуха, як з магілы.</p>
<p>Стаяўшыя каля студні перадавалі другім Арцёмавы словы.</p>
<p>– П’яніца ты, лодыр! Дурасць твая, гарэлка ўплішчыла цябе сюды! Гэта ж трэба! Пасаромеўся б ты людзей! – пачала адчытваць яго Грыпіна.</p>
<p>– Ну! Ну! Завяла ўжо катрынку! – глуха загукаў Арцём са студні.</p>
<p>– Чаго ты лаешся, Грыпіна! – накінуўся на кабету Карусь Цесля і міргнуў у бок мужчын. – Мусіць, добра яму жывецца з табой, калі чалавек на зламанне карка кінуўся ў студню. – I, зірнуўшы на жанок, дабавіў: – Вось што робіць ваша грызня з нашым братам...</p>
<p>– Гарэлка вам гэта робіць, – загаманілі жанкі дружным хорам.</p>
<p>Карусь замахаў рукамі і заткнуў вушы.</p>
<p>– А няхай вас! Вось сарокі! Толькі і застаецца ўцякаць ад вас у студню.</p>
<p>Карусь нагнуўся і клікнуў Арцёма.</p>
<p>– Арцём! Ці добра табе там?</p>
<p>– Добра, браце! – адазваўся Арцём і заплюхаў нагой па вадзе: – Такі табе тут халадок, што проста – ах!.. Карусь, ты заўсёды быў мой лепшы друг: кінь браце, мне сюды люльку!</p>
<p>– Вылазь, брат! Тут пакурыш. Вось і драбіны табе прынеслі.</p>
<p>Некалькі мужчын паволі апускалі ў студню прынесеныя драбіны.</p>
<p>– А нашто мне драбіны? – пытаўся, седзячы на скрыні, Арцём. – Думаеце, я вылезу адгэтуль? Што я там буду рабіць з вамі? Што мне там міла? Нічога!.. Не чуў хіба грызні? А тут, браткі, – рай!</p>
<p> </p>
<p> </p>
<div class="POETRY">
<p>I гэй, у Та-а-ганро-о-зі, да!</p>
<p>I гэй, у Таганро-о-зі, да! –</p>
</div>
<div class="CLEAR"></div>
<p> </p>
<p> </p>
<p>зацягнуў Арцём у студні песню.</p>
<p>– Дык ты, Карусь, не кінеш мне люльку? – скончыўшы спяваць, спытаўся зноў Арцём.</p>
<p>– Татка, галубок! Выла-а-азь! – заплакаў Арцёмаў сынок, хлопчык гадкоў дзесяці.</p>
<p>– А! Гэта ты, Сымонка? А сынок ты мой! Скажы мне, каток, які гэта прарок сядзеў у пустыні і крумкачы насілі яму мяса?</p>
<p>– Выла-а-зь!</p>
<p>– Я ў цябе, пся кроў твая, пытаюся: якому прароку крумкачы насілі мяса?</p>
<p>– Выла-а-азь!</p>
<p>– Эх! – уздыхнуў Арцём. – Адзін шкадуе люлькі, і гэта лепшы друг! Другі не хоча сказаць, каму крумкачы насілі мяса, і хто? Родны сын! I жыві ты пасля гэтага на свеце. Лепей бы ты мяне, матанька, на свет не радзіла. – I Арцём зноў заспяваў:</p>
<p> </p>
<div class="POETRY">
<p> </p>
<p>Нашто ты радзіла</p>
<p>Мяне, матанька?</p>
<p>Нашто ты радзіла</p>
<p>На свет сіраціну?</p>
</div>
<div class="CLEAR"></div>
<p> </p>
<p> </p>
<p>– Доўга ты будзеш сядзець тут? – падышоў да студні стараста і пачаў гаварыць з Арцёмам, як начальнік: – Ось зараз як улезу, то ты ў мяне шпарка вылезеш!</p>
<p>– А ну, улезь! Лезь, стараста, дальбог, лезь! Месца хопіць і табе. Бо і твая Алена добрая жыжка! Ці там яе няма? Дык лезь, стараста, лезь, галубок! – I Арцём заварушыўся, пасунуўся, каб даць старасце месца.</p>
<p>– Цьфу! Каб ты  згарэў! – плюнуў стараста і адышоўся пад смех сялян.</p>
<p>– Карусь! – не сунімаўся Арцём. – Дык ты кінеш мне люльку?</p>
<p>– Лаві! Я табе кіну! – сказаў Мікіта Чуваль і ўжо выняў з губы сваю люльку.</p>
<p>– Я хачу, каб Карусь мне кінуў... Карусь! Кінь мне, брат, люльку!</p>
<p>Карусь ужо быў нарыхтаваўся кідаць, ды Грыпіна вырвала люльку з яго рук.</p>
<p>– Ато ж! Яшчэ чаго, патураць яму! Вылазь, каб ты бокам лазіў!</p>
<p>– Татачка, выла-а-азь!</p>
<p>– А скажы, як зваўся той прарок, якому крумкачы насілі мяса? – не здаваўся Арцём.</p>
<p>Тут праціснуўся да студні Тарас Рубеж. I падышоў ён з такой мінай, што ўсе мімаволі зірнулі на Тараса: па яго твары кожны прачытаў, што ён выдумаў спосаб выгнаць Арцёма са студні.</p>
<p>– Хлопцы! – сумыслу  голасна  загукаў Тарас, каб Арцём пачуў. – Вураднік прыехаў, будзе пратакол пісаць за незаконнае сабранне! – I, звярнуўшыся да Арцёма, Тарас пачаў яго лаяць і крычаць:</p>
<p>– Скарэй вылазь, Арцём! Што ты нарабіў тут?! Прыехаў вураднік, будзе пісаць пратакол, бо ты бунтуеш сяло, збіраеш і баламуціш сялян. Вылазь скарэй і хавайся, бо напіша пратакол, у астрог пасадзяць!</p>
<p>– Вураднік, кажаш? – спытаўся Арцём.</p>
<p>– Няўжо ж хто! Ён!</p>
<p>Арцём заплюхаў абедзвюма нагамі і зацягнуў:</p>
<p> </p>
<p> </p>
<div class="POETRY">
<p>Адракомся ад старага міру,</p>
<p>Атрасём яго прах з нашых ног.</p>
</div>
<div class="CLEAR"></div>
<p> </p>
<p> </p>
<p>Сяляне дружна зарагаталі.</p>
<p>– «Марсільянку» спявае!</p>
<p>– Вось табе і Арцём! I вазьмі ты яго голымі рукамі.</p>
<p>– Што мы, хлопцы, будзем цацкацца з ім? Бяры драбіны! Няхай сядзіць! – сказаў асаромлены Тарас Рубеж.</p>
<p>– Забірайце, забірайце, хлопцы! – гукнуў знізу Арцём. – Бо яны мне замінаюць тут. А адгэтуль не вылезу. Што вы да мяне маеце? Не вылезу дый годзе. Курыць не даеце, сказаць не хочаце, каму крумкачы насілі мяса... Бывайце здаровы, хлопцы! – I Арцём заварушыўся і адвярнуў галаву ў куток студні.</p>
<p>– Кінь яму люльку! Што з п’яным зробіш? Засне, яшчэ захлынецца, – пачуліся нягромкія галасы.</p>
<p>– Арцём! Лаві! – крыкнуў Карусь, і люлька паляцела ўніз, а праз хвіліну са студні стаў узнімацца сіні дымок, як пара з катла.</p>
<p>– Дзе ты, Сымонка? Сымон!</p>
<p>– Чаго, татка?</p>
<p>– Дык як зваўся прарок, якога крумкачы кармілі мясам?</p>
<p>– Ілья!</p>
<p>– Ну, вот! Даўно б так гаварыў!</p>
<p>– Вылазь, татачка! – сказаў павесялеўшы Сымонка.</p>
<p>– Вылазь, Арцём! Падурыўся дый будзе, – загулі і сяляне.</p>
<p>– А вы мяне любіце? – сказаў Арцём.</p>
<p>– Дзіва што любім, – адказалі мужчыны.</p>
<p>– Я вылезу: але калі вы мяне сапраўды любіце, то павінны згадзіцца на мае ўмовы. Дык слухайце: Грыпіна не павінна ні лаяцца, ні сварыцца. Грыпіна! Чуеш ты там?</p>
<p>– Чую, чую! Ну, добра – не буду!</p>
<p>– Пабажыся!</p>
<p>– Дальбог, не буду!</p>
<p>– Дык слухайце ж далей: усе павінны разысціся, каб ніхто не бачыў, як я буду вылазіць. Згаджаецеся?</p>
<p>– Згаджаемся, згаджаемся! – загаманілі мужчыны.</p>
<p>– Ну, то вылажу!</p>
<p>Драбіны заварушыліся, і зараз жа са студні паказалася кудлатая галава Арцёма.</p>
<p> </p>
<p><i>Лунінец</i></p>
<p><i>[лістапад 1911, сакавік 1912]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>