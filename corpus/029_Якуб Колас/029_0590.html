<div class="container">
<div class="book-utils">
<div id="qrcode"></div>
<a href="/Jakub_Kolas/Piersy_zarabotak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1910,[1928] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Першы заработак -->
<h2><a href="http://knihi.com/Jakub_Kolas/">Якуб Колас</a></h2>
<h2>Першы заработак</h2>
<div style="height: 3rem"></div>
<!-- TOC_BEGIN -->
<a href="#chapter1">Дома</a><br/>
<a href="#chapter2">Перад выпраўкай</a><br/>
<a href="#chapter3">Не вытрымаў</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Дома</h3>
<p> </p>
<p>– Ну, Алесь брат, – за абедам</p>
<p>Кажа бацька сыну, –</p>
<p>Годзе бегаць дармаедам,</p>
<p>Красці садавіну,</p>
<p>Таптаць сцежкі ў агароды,</p>
<p>Рэзацца па хаце.</p>
<p>Ты ўжо ўходзіш, брат, у годы, –</p>
<p>Колькі яму, маці?</p>
<p>Роднай матцы сэрца ў грудзях</p>
<p>Злёгку затраслося:</p>
<p>«Ці не хоча аддаць ў людзі?» –</p>
<p>Ў думках праняслося.</p>
<p>Сам Алесь сямігадовы,</p>
<p>Як ліст, скалануўся,</p>
<p>Бо ў тэй бацькавай прамове</p>
<p>Страх яму пачуўся.</p>
<p>Апусціў ён нізка вочкі,</p>
<p>Глыбей ў кут падаўся.</p>
<p>– Ну, што сціхнуў, як у прочкі</p>
<p>Ты ад нас сабраўся?</p>
<p>– Дай хоць з’есці, адчапіся!</p>
<p>Вось прыстаў к дзіцяці!</p>
<p>Еж, Алеська, не журыся! –</p>
<p>Не ўцярпела маці, –</p>
<p>Пойме гутарку якую,</p>
<p>Чуць за хлеб узяўся.</p>
<p>– Няхай есць, ці ж я шкадую?</p>
<p>Бацька адазваўся. –</p>
<p>Еж, Алесь, чаго надзьмуўся</p>
<p>Ты, як мыш на крупы?</p>
<p>Ці ад ночы не ачнуўся?</p>
<p>Расплюшч свае лупы!</p>
<p>Глянь у вочы мне! Смялее!</p>
<p>Во, так! Малайчына!</p>
<p>Еж, бо крупнік адубее, –</p>
<p>Кажа ён да сына.</p>
<p>Паабедалі з бядою,</p>
<p>Спаражнілі місы.</p>
<p>Абцёр бацька вус рукою,</p>
<p>Твар і лоб свой лысы.</p>
<p>– Ну, дык вось што – чуеш, хлопча? –</p>
<p>Годзе так бадзяцца, –</p>
<p>Няхай качка цябе стопча, –</p>
<p>Трэба чым заняцца.</p>
<p>Згодзен пасвіць ты ўсё лета</p>
<p>Ў Курганах каровы?</p>
<p>Шэсць рублёў даюць за гэта</p>
<p>Ды халацік новы.</p>
<p>– Ой, няхай бы пабыў дома! –</p>
<p>Зноў гаворыць матка. –</p>
<p>Ну, куды ён, мал, вядома,</p>
<p>Рана пасвіць статка,</p>
<p>Толькі высахне у лыка,</p>
<p>Нябось, пасвіць – мука!</p>
<p>– Ат! Патрапіць – невяліка</p>
<p>Гэтая навука!</p>
<p>Будзеш пасвіць? – Тут у сына</p>
<p>Бацька запытаўся.</p>
<p>– Ото дзіва! – Малайчына!</p>
<p>Я не ашукаўся.</p>
<p>Ты ў мяне хлапец рахманы,</p>
<p>Вось люблю за гэта!</p>
<p>Працаваць вучыся зрана,</p>
<p>Ў маладыя леты.</p>
<p> </p>
<p> </p>
<p> </p>
<h3><a id="chapter2"></a>Перад выпраўкай</h3>
<p> </p>
<p>У Алеся думак многа,</p>
<p>Ды ўсе думкі новы.</p>
<p>Твар сур’ёзны, бы ў старога,</p>
<p>Нахмураны бровы.</p>
<p>Кінуў ён гульню з сябрамі –</p>
<p>Трэба дбаць на хату,</p>
<p>Памагаць ён будзе маме,</p>
<p>Бацьку, сёстрам, брату.</p>
<p>Цяпер бацька адзін б’ецца</p>
<p>З ранку аж да ночы,</p>
<p>Так працуе, што пот льецца,</p>
<p>Лезуць на лоб вочы.</p>
<p>Гэтаксама адна маці –</p>
<p>Праўда, дасціпная, –</p>
<p>Адна ў полі, адна ў хаце,</p>
<p>Корміць, абмывае.</p>
<p>Мала з дзевак дапамогі –</p>
<p>Драбяза ўсё, дзеці!</p>
<p>Сам ён толькі, дзякуй Богу,</p>
<p>Жыць здужае ў свеце.</p>
<p>Без падмогі, сам сабою:</p>
<p>Ён – дзяцюк, хлапчына,</p>
<p>Носіць ён вядро з вадою,</p>
<p>Як стары мужчына!</p>
<p> </p>
<p>Потым думкі непрыметна</p>
<p>Далей залятаюць –</p>
<p>Чужаніцы непрыветна</p>
<p>З Курганоў мігаюць.</p>
<p>Матка страхаў наказала</p>
<p>Пра жыццё з чужымі,</p>
<p>Як Алеся навучала,</p>
<p>Каб ужыцца з імі.</p>
<p> </p>
<p>– Трэба змоўчыць, хоць часамі</p>
<p>Скрыўдзяць або ўшчуюць,</p>
<p>Хоць нядобрымі славамі</p>
<p>Злосна пажартуюць.</p>
<p>Будзь паслушны і цярплівы,</p>
<p>Не лазь у гароды,</p>
<p>Не марнуй ты людзям нівы,</p>
<p>Не рабі ім шкоды...</p>
<p> </p>
<p>Адным словам, страх нагнала</p>
<p>На Алеся матка,</p>
<p>I так міла яму стала</p>
<p>Родная іх хатка!</p>
<p>Ды нічога не парадзіш,</p>
<p>Калі служба трэба,</p>
<p>Калі беднасць, як паглядзіш,</p>
<p>Сама просіць хлеба.</p>
<p>Дый Курганы не за морам –</p>
<p>Восем вёрст ад дому,</p>
<p>Над ракою, за тым борам, –</p>
<p>Месцы ўсе знаёмы.</p>
<p> </p>
<p>Так хлапчынка разважае,</p>
<p>З думкамі гамоніць,</p>
<p>Дух надзеяю ўздымае</p>
<p>І трывогу гоніць.</p>
<p>У вузельчык вось увязан</p>
<p>Скарб яго убогі,</p>
<p>Станік тонкі падпяразан –</p>
<p>Жджэ Алесь дарогі.</p>
<p>Моцна ж сэрца забалела,</p>
<p>Як ён выйшаў з хаты,</p>
<p>Але плакаць не пасмела,</p>
<p>Бо йшоў збоку тата.</p>
<p>У ЧУЖЫХ</p>
<p> </p>
<p>– Добры дзень вам, ягамосці!</p>
<p>– Добры дзень!.. Сядайце.</p>
<p>– Ну, вось я прывёў і госця,</p>
<p>Мал ён, выбачайце.</p>
<p>– Э, нічога, акрыяе,</p>
<p>Дый ён хлопец слушны.</p>
<p>Гадкоў з восем, мусіць, мае?</p>
<p>– Сем у дзень задушны.</p>
<p> </p>
<p>У куточку прыхіліўся</p>
<p>Ціха каля лавы</p>
<p>I на ўсё Алесь дзівіўся,</p>
<p>Пазіраў, цікавы.</p>
<p>Глянуў ён у кут украдкам</p>
<p>На таго святога,</p>
<p>Што напісан быў з ягняткам</p>
<p>I глядзеў так строга.</p>
<p>Ён зірнуў на Мікалая</p>
<p>I на Юр’я з змеем,</p>
<p>На святых, што і не знае</p>
<p>I назваць не ўмее.</p>
<p> </p>
<p>За сталом былі мужчыны</p>
<p>I стары між імі,</p>
<p>У каторага маршчыны</p>
<p>Злеглі пад вачыма.</p>
<p>Лоб высокі, безвалосы,</p>
<p>Голы, як калена,</p>
<p>Вусы быццам бы йшлі з носа,</p>
<p>Белыя, як пена.</p>
<p>Пазіралі дзеці скрыва</p>
<p>З печы і з прымурка</p>
<p>На Алеся, як на дзіва</p>
<p>Ці якога турка.</p>
<p> </p>
<p>А тым часам стол убралі</p>
<p>Пляшка і дзве чаркі;</p>
<p>Ў печы весела пішчалі,</p>
<p>Гаманілі скваркі.</p>
<p>Селі піць барыш мужчыны.</p>
<p>Дзед, падняўшы чарку,</p>
<p>Кажа: «Дай Бог толк з хлапчыны</p>
<p>Нам у гаспадарку!..</p>
<p>Ходзь, Алеська, сюды, брацік!</p>
<p>Бліжай, бліжай, браце!</p>
<p>Распраніся, скінь халацік,</p>
<p>Будзь як свой у хаце».</p>
<p> </p>
<p>Падышла і гаспадыня,</p>
<p>Жвавая кабетка:</p>
<p>– Павесь шапачку, мой сыне!</p>
<p>З’еж от скварку, дзетка!</p>
<p>Будзеш дужшы, небажатка,</p>
<p>Пасілкуйся крышку! –</p>
<p>I падносіць хлапчанятку</p>
<p>Гарэлкі ў кілішку.</p>
<p>Круціць хлопчык галавою –</p>
<p>Піць, моў, не бярэцца;</p>
<p>Скварку, згробшы пяцярнёю,</p>
<p>Есць, аж нос той гнецца...</p>
<p> </p>
<p>– Ну, сынок, служы здаровы,</p>
<p>Даглядай скацінку.</p>
<p>Будзеш дома на Пакровы...</p>
<p>Не нудзіся ж, сынку.</p>
<p> </p>
<p>Развітаўся бацька з імі</p>
<p>I пайшоў дадому.</p>
<p>Ой, маркотна між чужымі</p>
<p>Хлопчыку малому!</p>
<p> </p>
<p> </p>
<p> </p>
<h3><a id="chapter3"></a>Не вытрымаў</h3>
<p> </p>
<p>Моцна хлопец занудзіўся</p>
<p>Па сям’і, па маме,</p>
<p>Як бы свет тут зачыніўся</p>
<p>Ў гэтай нуднай яме.</p>
<p>Ўсё тут дзіка, нецікава,</p>
<p>Бы ў яловым лесе,</p>
<p>Кожны вугал неласкава</p>
<p>Глянуў на Алеся.</p>
<p>Ўсё не гэтак, як там, дома:</p>
<p>Лавы, печ старая,</p>
<p>Кожна рэч тут незнаёма</p>
<p>I яму чужая.</p>
<p>Ўсё – качэргі і аконцы</p>
<p>На нуду наводзяць,</p>
<p>I тут нават не так сонца,</p>
<p>Як там, дома, ўсходзіць.</p>
<p>Ды і людзі не такія,</p>
<p>Іншая гаворка,</p>
<p>I алешнікі не тыя,</p>
<p>Не той луг, узгоркі.</p>
<p>Выйшаў з хаты, прытуліўся</p>
<p>Пад грушаю ў полі</p>
<p>I так моцна засмуціўся,</p>
<p>Бы ў якой няволі.</p>
<p>На дарогу пазірае,</p>
<p>Што вядзе дахаты,</p>
<p>Што, як стужка, агібае</p>
<p>Цёмны лес кашлаты.</p>
<p>I так мілы хлопцу сталі</p>
<p>Родныя палеткі,</p>
<p>Лес, што нікнуў ў сіняй далі,</p>
<p>Ўзгоркі, межы, кветкі,</p>
<p>Хаты, гумны, варывенькі,</p>
<p>Цэрква на грудочку...</p>
<p>Эх, як міла, весяленька</p>
<p>У сваім куточку!</p>
<p>А тут хата, як адрына,</p>
<p>Як хлеў,– свету мала.</p>
<p>I надумаўся хлапчына</p>
<p>Даць адгэтуль драла.</p>
<p>Многа думаў так і гэтак, –</p>
<p>Не бярэ нічога!</p>
<p>А з палетка на палетак</p>
<p>Скача, йдзе дарога...</p>
<p> </p>
<p>Ён назаўтра ўстаў ранютка,</p>
<p>Аж да ўсходу сонца,</p>
<p>Чуць што глянуў дзень ціхутка</p>
<p>Ў хату праз аконца.</p>
<p>Наш Алесь перахрысціўся,</p>
<p>Глянуў на палаці,</p>
<p>А там дзед той разваліўся,</p>
<p>Але ціха ў хаце.</p>
<p>Згроб свой клуначак пад паху –</p>
<p>Загадзя сабраўся, –</p>
<p>Асцярожна, поўны страху,</p>
<p>Да дзвярэй падкраўся</p>
<p>I ціхутка – стук у дзверы,</p>
<p>Шугануў у сені!</p>
<p>Сэрца білася без меры,</p>
<p>Трэсліся калені.</p>
<p>Ён кулём, як ліс у норы,</p>
<p>За хлявы, ў задворкі...</p>
<p>Заплыў месячык за горы,</p>
<p>Чуць мігалі зоркі.</p>
<p> </p>
<p>Вось Алесь прычхаў дадому,</p>
<p>Стаў на прыгуменні.</p>
<p>Страшна ў хату йсці малому –</p>
<p>Гора-утрапенне!</p>
<p>Што рабіць тут, не згадае.</p>
<p>Мо назад вярнуцца?</p>
<p>Плача хлопчык, аж рыдае,</p>
<p>Слёзы так і льюцца.</p>
<p> </p>
<p>Выйшла матка, плач пачула,</p>
<p>Бачыць – іх служака!</p>
<p>Матку жаласць агарнула –</p>
<p>Шкода небараку!</p>
<p>– Што ж ты плачаш? Ідзі ў хату.</p>
<p>Не плач, супакойся.</p>
<p>– Ой, баюся, мама, таты!</p>
<p>– Не з’есць ён, не бойся!</p>
<p> </p>
<p>Бацька ўстаў і абуваўся,</p>
<p>Зірк – Алесь у хаце!</p>
<p>Бацька толькі засмяяўся:</p>
<p>– Ты ўжо дома, браце?</p>
<p> </p>
<p>Той калоціцца ўсім целам,</p>
<p>Як бы грэшнік страшны,</p>
<p>Думаў ён, што ў свеце цэлым</p>
<p>Ён – самы няшчасны.</p>
<p>Апусціў сваю галоўку,</p>
<p>Клуначак трымае,</p>
<p>Кулачком уціхамоўку</p>
<p>Слёзкі выцірае.</p>
<p> </p>
<p>– Ну, што гэта за работа?</p>
<p>Адурэў ты, Грышка!</p>
<p>Ён – зусім дзіця, блазнота,</p>
<p>Зелен, як пурышка...</p>
<p>Дзе служыць яму, дзіцяці?</p>
<p>Ну, куды ж? Націна! –</p>
<p>Стала бацьку чысціць маці</p>
<p>I крычаць за сына.</p>
<p> </p>
<p>– Мне б тут трэба раскрычацца,</p>
<p>Розум твой жаночы!</p>
<p>Брыдка будзе паказацца</p>
<p>Тым людзям у вочы!..</p>
<p>Ах, лайдак, пястун пракляты!</p>
<p>Лезь на ручкі к маме! –</p>
<p>Плюнуў бацька, выйшаў з хаты,</p>
<p>Стукнуўшы дзвярамі.</p>
<p> </p>
<p><i>1910, [1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>