<div class="container">
<div class="book-utils">
<div id="qrcode"></div>
<a href="/Jakub_Kolas/Natalka,_Dzon_i_mucha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1921] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Наталька, Джон i муха -->
<h2><a href="http://knihi.com/Jakub_Kolas/">Якуб Колас</a></h2>
<h2>Наталька, Джон i муха</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Бываюць жа такія нядобрыя здарэнні на свеце! I горш за ўсё тое, што гэтае здарэнне якраз налучыла маленькую Натальку.</p>
<p>Натальцы пайшоў толькі восьмы гадок. Але яна была такая маленькая, такая шчупленькая, што выглядала нават меншай, як на свае гады. I яшчэ, небажаты, трэба ўзяць на ўвагу і тое, што Наталька мусіла, праўда, па меры сваіх сіл, рабіць такую-сякую работу: няньчыць яшчэ меншую сястрычку Алесю і наглядаць за крыху большым ад Алесі братам. А Уладзік, гэты самы брат, быў хлопчык жвавы, непаседлівы, скоры да бойкі з сваімі сябрукамі...</p>
<p>Што казаць: самі ведаеце, якія задзіры гэтыя хлопцы.</p>
<p>Але, апроч усяго гэтага, Наталька рабіла і шмат важнейшыя справы. Не раз і не два пасылала яе маці з кацялочкам у сталоўку. Возьме, бывала, Наталька ў адну руку кацялок, а ў другую квіточак, зашчэміць яго моцна і такою гэта важнаю асобаю ідзе па вуліцы да сталоўкі.</p>
<p>Вось і сёння паслала маці Натальку прынесці абед, бо самой маме не было часу. Наталька жыва абулася ў свае старыя чаравічкі, прыбралася крыху, узяла медны кацялочак і выбегла на вуліцу.</p>
<p>Дзень быў ціхі, ясны, цёплы, нават гарачы. Па вуліцы, як веснавыя ручаі, ішлі людзі рознага звання. Усе яны кудысьці спяшаліся, абганялі адны другіх, сустракаліся, моцна занятыя сваімі справамі. I Наталька злілася з гэтым людскім патокам і загубілася ў ім. Але яна добра ведала дарогу ў сталоўку. А вось і яна, гэтая самая сталоўка.</p>
<p>Наталька хацела стаць трошкі бліжэй да дзвярэй, бо думала, што яе маленькі дзіцячы ўзрост дае ёй на гэта права.</p>
<p>– Куды плішчышся? – сярдзіта прамовіла ёй якаясь цётка. – Ці бачыш, якая вострая! Пазней прыйшла, а першая хоча справіцца!</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Пакуль Наталька спраўлялася ў сталоўцы, па вуліцы перайшло і пераехала шмат народу, і нават шмат змен зрабілася тут за гэты час.</p>
<p>Каб хто стаяў тут і цікавіўся, то, напэўна, згледзеў бы, як з варот аднаго двара высунуўся сабака. Відаць, што ён абабегаў шмат двароў, абышоў многа завулкаў, бо і яго сабачыя ногі прытаміліся.</p>
<p>Сабачае жыццё незайздроснае, але ніякіх павіннасцей сабака не нясе. Праўда, пабрахаць на чужога чалавека, калі ён зойдзе на двор або калі ў двор зачэшацца лапавухая дзёдзька, то звычайны сабачы абавязак падказвае выгнаць гэтую асобу з двара, а каб у яе надоўга прапала ахвота наведвацца туды, куды не просяць, нават трэба схапіць яе за вуха або добра пацягнуць за хвост. Так i робяць добрыя сабакі ў вёсках. Але ў горадзе іншая справа, і гарадскі сабака лічыць занізкім для сябе займацца гэтаю работаю.</p>
<p>Знайшоўшы зацішны куток у цяньку каля варот, Джон – так зваўся гэты сабака – прысеў, апусціўшы вочы. Відаць, нейкія сабачыя думкі снаваліся ў яго галаве. Аб чым ён думаў, сказаць цяжка; зірнуўшы на яго худое цела і паджары жывот, можна было здагадацца, што думаў ён аб няўдачах сённяшняга дня і аб тых памылках, якія ён зрабіў, бегаючы і шукаючы пажывы. Яго не цікавілі ні гэты ясны веснавы дзянёк, ні людзі, што безупынку ўсё ішлі ды ішлі, бы тыя хвалі вады. Проста ён сядзеў і разважаў. I сядзеў ён такім парадкам, пакуль не зачапіла яго муха. Тады Джон страсянуў галавою, расплюшчыў як мае быць вочы і ўскінуў іх на муху.</p>
<p>Адляцеўшыся, муха зноў нацэльвалася на яго вуха. Але цяпер Джон быў на варце. I не даў ёй прысесці, бо не на тое ж яму вушы, каб на іх садзіліся мухі.</p>
<p>Як толькі матнулася яна каля носа, Джон злаўчыўся – цап! Мухі як і не было. Джон пачаўкаў сківіцамі, але карысці ад мухі не было ніякай, і ён выкінуў яе языком.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Гэты просты і звычайны выпадак з мухаю адзначаны тут дзеля таго, што ён меў пачэснае месца ў цэлым звязку розных прычын таго нядобрага здарэння, аб якім у нас і зачалася гутарка.</p>
<p>Муха перабіла думкі і настроі Джона, вывела яго з таго смутна-спакойнага задумення, якое магло б скончыцца тым, што Джон проста заснуў бы. Цяпер жа ўсе яго думкі паразляталіся, і ён ледзь быў не зняўся з свайго кутка, каб павярнуць у двор. Але ў гэты момант штось смачнае і незвычайна прыемнае заказытала яго нос. Джон адразу ўвесь змяніўся, усё цела яго захадзіла, як бы па ім прабеглі іскры. Вочы яго загарэліся, і, кінуўшы імі туды і сюды, ён зараз жа згледзеў маленькую Натальку. Джон крыху знаў Натальку. Колькі дзён назад забягаў ён у той двор, дзе жыла Наталька. Уладзік, схапіўшы кусок цэглы, замахнуўся, каб шпурнуць ім у Джона. Наталька схапіла Уладзіка за руку.</p>
<p>– Нашто біць сабаку? Што ён табе зрабіў? Ці добра было б, каб у цябе кінулі цэглаю? – сказала яна брату. Ёй шкада было худога Джона, і яна кінула яму костку. Джон з падзякаю зірнуў на Натальку, схапіў у зубы костку і пабег, павільваючы хвастом.</p>
<p>I вось цяпер, угледзеўшы добрую дзяўчынку і дазнаўшыся, што гэта з яе кацялка ідзе такі панадны пах, Джон замахаў хвастом, не спускаючы з яе вачэй. А Наталька і не бачыла яго, ішла сабе паволі, пазіраючы на тое, што рабілася на вуліцы.</p>
<p>А Джон. тым часам ужо стаяў каля Наталькі і ўсё віляў хвастом. Яго толькі непакоіла крыху тое, што Наталька не бачыць яго і не звяртае на яго ўвагі. I вось як толькі яна параўнялася з ім, Джон, як бы яго што падкінула, сарваўся, кулем кінуўся да Наталькі і з разгону штурхануў яе пад руку.</p>
<p>Кацялок упаў на брук. Наталька, падняўшы кацялок, дзе ў самым дне засталося колькі лыжак куляшу, стаяла і горка плакала.</p>
<p>А Джон лізаў разліты ім кулеш і ад вялікага здавальнення павільваў хвастом.</p>
<p> </p>
<p><i>[1921]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>