<div class="container">
<div class="book-utils">
<div id="qrcode"></div>
<a href="/Jakub_Kolas/Zimni_viecar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Зімні вечар -->
<h2><a href="http://knihi.com/Jakub_Kolas/">Якуб Колас</a></h2>
<h2>Зімні вечар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лес шуміць нек вельмі нудна.</p>
<p>Лес рэдка калі маўчыць. Прывычнае вуха ловіць у ім галасы, але ніхто яшчэ не сцяміў тайнай яго мовы. Толькі сэрца смутна адгадвае ў ім нуду ці трывогу. Касматыя хваёвыя і яловыя галовы трасуцца, як у дзікім танцы. Лапы то апускаюцца, то падымаюцца, як рукі, як бы ловячы нявідзімага ворага, каторы не даваў спакою і запраўляў трасціся лес.</p>
<p>Лес шуміць, нудна шуміць стары лес, дзіка шуміць. Чулі вы, як шуміць стары лес зімою, у позні вечар, як сярдзіты вецер надрываецца і плача за акном? Голыя лапы бярэзіны і дуба выюць без канца, густа выюць, як невядомыя звяры. I здаецца, што то ваўкі выюць з голаду, а вецер разносіць іх скаргу; здаецца, невядомая птушка лапоча страшнымі крыламі і запаўняе лес гэтым шумам...</p>
<p>З краю лесу стаіць адзінокая хатка палясоўшчыка. Маленькае аконца хаткі смутным значком пазірае ў поле, у цёмную ноч. Над самым аконцам звісла голая вербіна і глуха шуміць, усё роўна як стогне. А вецер свішча і свішча нудныя песні ў коміне на ўсе галасы.</p>
<p>– У-у-у! О-о-о!</p>
<p>Хатка крэхча, як старая бабка.</p>
<p>Позні вечар. Дзеці спяць. Маленькая лямпачка смутна свеціць у хаце. Агонь баязліва дрыжыць, і чуць відны цень скачэць па сцяне.</p>
<p>Сон не бярэ леснічыху. Чакае яна свайго мужа, і думкі, невясёлыя, трывожныя думкі аб мужу, не даюць ёй спакою. Часта выходзіла яна на двор, прыглядалася ў цемень ночы, прыслухівалася да шуму лесу. Але ніхто не даваў ёй адказу на яе неспакойныя думкі. Толькі вецер абсыпаў яе снегам, трапаў на ёй адзежу, і яна зноў ішла ў хату.</p>
<p>А ўюга за акном заліваецца на ўсе галасы. Вецер налятаў няжданна, аж стрэха трашчала ў яго крэпкім абніманні. А якія песні спяваў ён у коміне! Нудою ў сэрцы адзываецца гэты плач ветру. Жаласна ён плача ў коміне мужычае хаты.</p>
<p>Вось ён зазёў тонка, доўга. Потым пачынае трасціся, калаціцца што раз барзджэй-барзджэй, і зыкі плывуць, пераплятаюцца дробнымі трэлямі, пераходзяць у слёзы, горкія частыя слёзы, у нуднае стагнанне. Потым адразу абрывае, пачынае тоўста, працяжна, а потым – танчэй-танчэй і канчае нудным свістам. Здаецца, што нешта жывое ўляцела ў комін, зачынілася там, шукае дарогі выбіцца адтуль, не знаходзіць і роспачным голасам аплаківае сваю горкую долю. Быццам злосць забірала яго, што ў маленькай хатцы ёсць жменька цёплага духу і што тым, хто ў хаце, не страшна яго дзікая сіла. То, як бядак-дарожнік, баязліва ён стукаў у аконцы, то, як хват, сарві-галава хлапец, моцна біў у дзверы, са скрыпам адчыняў іх і ўцякаў з вясёлым смехам.</p>
<p>Ціха ў лесніковай хаце. Толькі чутно было, як спалі дзеці: дзесь у запечку ціханька чычыкаў шашаль, як зэгарэк, схаваны ў кішэні, ды часам страха трэсне, як бы ад холаду.</p>
<p>– Я хочу спаць з татам, – крыкнуў маленькі Міхась. Ён толькі што прачхнуўся і ўбачыў, што каля яго спіць не бацька, а старшы брат Сцёпка.</p>
<p>– Мама! Яшчэ няма таты? – спытаў ён матку голасам зусім прачхнуўшагася чалавека, успомніўшы, што бацька не прыйшоў яшчэ з лесу.</p>
<p>– Няма, сынок! Зараз прыйдзе.</p>
<p>Міхась задумаўся.</p>
<p>– I не баіцца ён хадзіць уночы!</p>
<p>– Тата – вялікі, ды ў яго ж і стрэльба.</p>
<p>– Мама! А як выскачыць воўк, тата заб’е яго са стрэльбы?</p>
<p>– Заб’е, сынок.</p>
<p>– I мядзведзя заб’е?</p>
<p>– Заб’е і мядзведзя.</p>
<p>– Ну, а разбойніка?</p>
<p>– Разбойнік тату не зачэпіць.</p>
<p>– Чаму?</p>
<p>– Разбойнік б’е таго, хто багаты.</p>
<p>Хлопчык зноў задумаўся.</p>
<p>– Мама! А каб гэта гукнуць у коміне? Мо тата скарэй прыйшоў бы?</p>
<p>– I так, сынок, скора прыйдзе.</p>
<p>– А што гэта, мама, так гудзе ў коміне?</p>
<p>– Вецер, сынок.</p>
<p>Міхась паляжаў і заснуў.</p>
<p>А вецер усё спявае сваю нудную песню.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>