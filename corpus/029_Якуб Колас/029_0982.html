<div class="container">
<div class="book-utils">
<div id="qrcode"></div>
<a href="/Jakub_Kolas/Tryumf.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1925] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: «Трыумф» -->
<!-- HEADER_FIELD Title2: Прыяцельскі шарж -->
<h2><a href="http://knihi.com/Jakub_Kolas/">Якуб Колас</a></h2>
<h2>«Трыумф»</h2>
<h2 class="title2">Прыяцельскі шарж</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Надакучыла паэту сядзець на адным месцы. Паэты ж наогул людзі непаседлівыя, неспакойныя, без самагону п'яныя. I недарма ж цягнуць іх то блакітна-сінія далі, то васільковая журба, то проста аўсянае поле ці яшчэ іншая трасца.</p>
<p>А то засвярбяць у іх рукі – зоры за косы цягаюць, зару бляяць прымушаюць, на сонца з нажамі кідаюцца, а пра бедны месяц і казаць не прыходзіцца: у цырульню яго зацягнуць, пудраю напудраць.</p>
<p>Ну, што ты з імі зробіш?</p>
<p>Натура іх такая!</p>
<p>Так вось і гэты паэт.</p>
<p>Заклікаў сваю музу і кажа:</p>
<p>– Годзе табе, лайдачка, па камяніцах швэндацца, бо пайду ў загс і развядуся з табою. Пара табе і пад саламянаю страхою пабыць, тварам да вёскі павярнуцца.</p>
<p>Адным словам – праборку даў!</p>
<p>Увесь гэты вечар прасядзела муза з паэтам. I толькі калі загуў на фабрыцы гудок, адпусціў яе спаць, а сам яшчэ гадзіны тры сядзеў над паэмаю і ўжо без музы зрабіў сякія-такія папраўкі.</p>
<p>А праз дзень зноў сказаў музе:</p>
<p>– Паедзем у вёску!</p>
<p>– А мне ўсё роўна, – кажа муза, – дзе ні адбываць сваю катаргу.</p>
<p>Сабраўся паэт, забраў сваю паэму і паехаў.</p>
<p>Прыехаў.</p>
<p>Увесь райвыканком на ногі паставіў, прадрыку чуць дыхавіцы не нагнаў.</p>
<p>Бегае прадрык, на кавалкі разрываецца, у клуб народ зганяе. Сам паэтам на некаторы час зрабіўся.</p>
<p>– Эх вы, бабы, дзеўкі, мужчыны, падросткі! Выйдзе сталічны паэт на падмосткі.</p>
<p>Збірайцеся, людзі савецкія,</p>
<p>Слухаць песні маладзецкія!</p>
<p>I танна і люба. Гэй, марш да клуба!</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Клуб поўны.</p>
<p>Выходзіць паэт і пакланіцца не хоча: самі паклоніцеся мне! Вытрас з кішэні паэзію, у позу стаў добрую і чытаць пачаў:</p>
<p> </p>
<p> </p>
<div class="POETRY">
<p>«Бурапень ты, мая песня новая!</p>
<p>Сэрца рыжае, скачы!</p>
<p>Вечар п'яны носам клёвае,</p>
<p>А з стрэх віснуць смаркачы!»</p>
</div>
<div class="CLEAR"></div>
<p> </p>
<p> </p>
<p>Паэт выняў хустачку і абцёр свой нос, а за ім следам затрубіла некалькі дзесяткаў насоў.</p>
<p>Дзве старэнькія бабкі, стоячы ў куточку, гаротна паківалі галовамі адна да аднае і адна з іх сказала:</p>
<p>– Ой, матухны мае! Як гэта ён хораша сказаў! Праўда: і вечар цяпер зноў п'яны робіцца – гарэлкаю, кажуць, таргаваць пачалі. Не дзіва, што і сэрца ад яе парыжэе.</p>
<p>Паэт бліснуў поглядам-маланкай: ёсць!</p>
<p> </p>
<p> </p>
<div class="POETRY">
<p>«Эх, засмейся ты, постаць радняная!</p>
<p>Спачывайце вы, сярпы!</p>
<p>А ты, стрэшка саламяная,</p>
<p>Выкінь вон свае цапы!»</p>
</div>
<div class="CLEAR"></div>
<p> </p>
<p> </p>
<p>Новае разважанне.</p>
<p>Дзе ўжо там смяяцца радну? Яно добра смяяцца, калі ёсць за што крамніцы набраць. А радно калі засмяецца, то не з радасці. А сярпу цяпер што рабіць?</p>
<p>Селянін з заамшавелым тварам дадае:</p>
<p>– Праўда, што цапы павыкідаць можна: малаці, малаці, а на прадналог не намалоціш. Хоць торбу бяры ды жабраваць ідзі.</p>
<p>Кашлянуў паэт, далей чытае:</p>
<p> </p>
<p> </p>
<div class="POETRY">
<p>«Эх, заззяе электрыфікацыя!</p>
<p>Пусцім трактар-самацяг:</p>
<p>На два локці грунт абмацае</p>
<p>Пралетарскае дзіця».</p>
</div>
<div class="CLEAR"></div>
<p> </p>
<p> </p>
<p>Ускінуў паэт вочы – зарніца – анямелі, слухаючы, раты, як маладыя вараняты, парасчынялі – уважненька слухаюць. Воплескі сям-там пачуліся.</p>
<p>I з натхненнем чытаў паэт далей:</p>
<p> </p>
<p> </p>
<div class="POETRY">
<p>«Кавалюй жа, мая вёска зрэбная!</p>
<p>Ты выкоўвай новы быт!</p>
<p>Каласіся, поле хлебнае,</p>
<p>Лайся вецер, вол рабы».</p>
</div>
<div class="CLEAR"></div>
<p> </p>
<p> </p>
<p>Старэнькая кабецінка, злажыўшы на жываце рукі, пахіліўшы набок галаву, ціха сказала:</p>
<p>– Божухна, які здольны чалавечак! I слоўкі ўсё свае, родненькія. Нават нашага рабенькага воліка ўспомніў... Прадалі яго, галубок! Танна прадалі.</p>
<p>Заўважыў таксама і дзед стары:</p>
<p>– Лаюцца, гадаўё, і як яшчэ лаюцца! Малы, падла, кіпцём прыдушыць можна, а ў лаянцы старых перагнаў.</p>
<p>Тыя нявідныя іскры, цёкі душы, што лучаць людзей у адно цэлае, злучна-злітае, перадаваліся паэту. Яшчэ з большым натхненнем, з большым пафасам дэкламаваў, дэкламаваў ён заключны акорд:</p>
<p> </p>
<p> </p>
<div class="POETRY">
<p>«Бразне-дзынкне ў лесе золак ключыкам,</p>
<p>Цэд на травы лье туман.</p>
<p>Эх, каціся ды абручыкам,</p>
<p>Сказ мой, хмелевабуян!»</p>
</div>
<div class="CLEAR"></div>
<p> </p>
<p> </p>
<p>– Ох, што значыць маладзенькае! – сказала, уздыхнуўшы, тая ж бабка. – Пабразгаць, падзынкаць хочацца. Абручыкі пакачаць яму трэба! Якраз, той унучак мой Яначка!</p>
<p>I стала хвартухом выціраць слёзы.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Кончыў паэт.</p>
<p>А каб паказаць, што кончыў, прынцыпы свае парушыў: пакланіўся слухачам і нізка пакланіўся. I грымнулі дружныя воплескі.</p>
<p>– Ось гэта называецца чалавек!</p>
<p>– Ці зразумелі ж вы мае вобразы?</p>
<p>– А дзе ж твае абразікі, дзеткі? – спытала бабка.</p>
<p>– Усё, галубок, зразумелі, – падхапілі другія галасы,– як ёсць чысценька: і п'янства гэтае самае, лаянку гэтую і нашу цёмную нетрафікацыю. Толькі, галубок, трахты гэтае не трэба, і мацаць тут ужо няма чаго, і так неспакойна жыць стала.</p>
<p>– Прыязджай да нас, галубок, яшчэ калі. Паслухаем разумнае слоўка, грахі нашы ўспомнім.</p>
<p>Галава ў паэта закружылася і сам сабе вялікім-вялікім паказаўся.</p>
<p>I ў радасці сказаў сваёй музе:</p>
<p>– Наша выступленне – трыумф!</p>
<p> </p>
<p><i>[1925]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>