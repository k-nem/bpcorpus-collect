<div class="container">
<div class="book-utils">
<div id="qrcode"></div>
<a href="/Jakub_Kolas/Pismo_z_astroha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1909] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пісьмо з астрога -->
<h2><a href="http://knihi.com/Jakub_Kolas/">Якуб Колас</a></h2>
<h2>Пісьмо з астрога</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>– Напішы мне, калі ласка,</p>
<p>Пісямко дахаты!</p>
<p>Шша з дому мне Параска,</p>
<p>Што сын здан ў салдаты...</p>
<p> </p>
<p>Охо-хо! — Пракоп ўздыхае,</p>
<p>Джургае чупрыну,</p>
<p>А ў руках пісьмо трымае</p>
<p>I канверцік сіні.</p>
<p> </p>
<p>Просіць шчыра грамацея,</p>
<p>Нават шапку скінуў.</p>
<p>Сам Пракоп пісаць не ўмее —</p>
<p>Дзе? У бядоце гінуў!</p>
<p> </p>
<p>Гадаваўся на мякіне,</p>
<p>Жыў з худобай змалку,</p>
<p>Смак жыцця пазнаў на спіне,</p>
<p>Высах сам у палку.</p>
<p> </p>
<p>А нарэшце вось папаўся</p>
<p>Ў спісак арыштанскі.</p>
<p>А за што? Нібы збіраўся</p>
<p>Падпаліць лес панскі!</p>
<p> </p>
<p>– Што ж табе пісаць, старэнькі?</p>
<p>– А пішы, нябога!</p>
<p>Жонка, сын мой даражэнькі!</p>
<p>Шлю паклон з астрога.</p>
<p>Сэрца мне баліць, і вас я</p>
<p>З думак не спускаю.</p>
<p>Кожны Божы дзень і час я</p>
<p>Дом успамінаю.</p>
<p> </p>
<p>Жонка мая дарагая!</p>
<p>Ты не скрыўдзь Івана.</p>
<p>Калі грошай не хватае,</p>
<p>Папрасі ў Сцяпана.</p>
<p> </p>
<p>Няхай Сцёпка не баіцца —</p>
<p>Аддамо з падзякай.</p>
<p>Хлопцу ж трэба хоць акрыцца,</p>
<p>А не йсці сабакам.</p>
<p> </p>
<p>Спраў кажух яму і боты,</p>
<p>Выпраў, як і людзі.</p>
<p>Дай з сабою колькі злоты —</p>
<p>Весялейшы будзе.</p>
<p> </p>
<p>Калі корму досыць маеш,</p>
<p>Падкармі больш свінку,</p>
<p>Мо якую захаваеш</p>
<p>На вялікдзень шынку.</p>
<p> </p>
<p>А калі на грош няхватка</p>
<p>Або корму мала,</p>
<p>Закалі і з паўдзесятка</p>
<p>Фунтаў прышлі сала...</p>
<p> </p>
<p>Сын мой! Снасці рыбаковы</p>
<p>Добра ты прыпратай —</p>
<p>Згодзяцца, а венцер новы —</p>
<p>Маеш час — залатай.</p>
<p> </p>
<p>Захавай, мой сын, прашу я,</p>
<p>Човен у адрыне,</p>
<p>Няхай вецер не свідруе,</p>
<p>Няхай так не гіне.</p>
<p> </p>
<p>Ўсё, што можна, захавайце,</p>
<p>Пакуль я вярнуся.</p>
<p>Нераток стары аддайце</p>
<p>Міхалю з Габрусем.</p>
<p>Кнігі ўсе, апроч псалтыра,</p>
<p>Вы аддайце Грышку,</p>
<p>Хай сабе чытае шчыра,</p>
<p>Бо ён любіць кніжку.</p>
<p> </p>
<p>Дарагі сын! Перад здачай</p>
<p>Да мяне зайдзі ты,</p>
<p>Можа болей і не ўбачу,</p>
<p>Не пачую, дзе ты.</p>
<p> </p>
<p>Не смуткуйце, не бядуйце —</p>
<p>Дасць Бог спосаб новы.</p>
<p>Што ж ты зробіш? Пагаруйце...</p>
<p>Будзьце ўсе здаровы!</p>
<p> </p>
<p>[1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>