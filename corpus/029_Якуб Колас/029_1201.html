<div class="container">
<div class="book-utils">
<div id="qrcode"></div>
<a href="/Taras_Saucenka/Nieafity.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Неафіты -->
<!-- HEADER_FIELD Title2: Паэма -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Неафіты</h2>
<h2 class="title2">Паэма</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">X</a><br/>
<a href="#chapter11">XI</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Сия глаголет господь:</p>
<p>сохраните суд и сотворите правду,</p>
<p>приближибося спасение мое прийти, и</p>
<p>милость моя открыется.</p>
<p> </p>
<p>Ісаія, глава 56, ст. 1</p>
</div>
<div class="CLEAR"></div>
<p> </p>
<p> </p>
<p>М. С. Ш Ч Э П К І Н У</p>
<p> </p>
<p>На памяць 24 снежня 1857</p>
<p> </p>
<p>Мой друг, абраннік муз і грацый!</p>
<p>Цябе чакаю, ціха плачу</p>
<p>I думу смутную маю</p>
<p>Тваёй душы перадаю.</p>
<p> </p>
<p>Прывітай жа ты зычліва</p>
<p>Маю сіраціну,</p>
<p>Наш вялікі цудадзею,</p>
<p>Дружа мой адзіны.</p>
<p>Прывітаеш: убогая,</p>
<p>Горкая, з табою</p>
<p>Пераплыве яна Лету;</p>
<p>I агнём-слязою</p>
<p>Упадзе ў свой час на землю</p>
<p>I прытчаю стане</p>
<p>Распінацелям народным,</p>
<p>Катам і тыранам.</p>
<p> </p>
<p>Даўно ўжо я сяджу ў няволі,</p>
<p>Нібы той злодзей пад замком,</p>
<p>На шлях гляджу я ды на поле,</p>
<p>Ды на варону над крыжом</p>
<p>На могілках, і больш нічога</p>
<p>З турмы не згледзіш; дзякуй Богу</p>
<p>I за гэта. Ды жыве</p>
<p>I Богу моліцца і мрэ</p>
<p>Хрышчоны люд.</p>
<p>А крыж высокі,</p>
<p>Як вартавы і трохі збоку,</p>
<p>Там, на тых могілках, стаіць.</p>
<p>Відаць, багаты тут ляжыць.</p>
<p>I намалёвана: распяты</p>
<p>За нас сын Божы на крыжы.</p>
<p>I дзякуй сіратам багатым,</p>
<p>Што крыж паставілі. А я...</p>
<p>Такая долечка мая.</p>
<p>Сяджу сабе ды пазіраю</p>
<p>На гэты крыж з свае турмы...</p>
<p>Гляджу, малітвы пасылаю.</p>
<p>I гора, горачка маё,</p>
<p>Як выгадованы дзіцёнак,</p>
<p>Заціхне трохі. I турма</p>
<p>Нібы пашырыцца. Спявае</p>
<p>I плача сэрца, ажывае,</p>
<p>I ў цябе, Божа, і ў святых</p>
<p>Ды праведных тваіх пытае:</p>
<p>Што ён зрабіў ім, той святы,</p>
<p>Той назарэй, той сын адзіны</p>
<p>Богам абранае Марыі,</p>
<p>Што ён зрабіў ім? I за што</p>
<p>Яго, святога, мардавалі,</p>
<p>У путы кавалі</p>
<p>I галаву яго чэсную</p>
<p>Цернем увянчалі?</p>
<p>I вывелі з злодзеямі</p>
<p>На Галгофу-гору</p>
<p>I павесілі між імі.</p>
<p>За што? Не гаворыць</p>
<p>Ні сам сівы верхатворац,</p>
<p>Ні яго святыя —</p>
<p>Памочнікі, паборнікі,</p>
<p>Кастраты нямыя.</p>
<p> </p>
<p>Благаславенная ў жэнах,</p>
<p>Святая праведная маці</p>
<p>Святога сына на зямлі!</p>
<p>Не дай мне марна прападаці</p>
<p>I дні мае ў няволі траціць.</p>
<p>Балесных радасць! Ты пашлі,</p>
<p>Пашлі і мне святое слова,</p>
<p>Спрадвечнай праўды голас новы!</p>
<p>I слова розумам святым</p>
<p>Ты ў сэрцы ажыві маім!</p>
<p>I раскажу я людзям гора,</p>
<p>Як тая маці рэкі, мора</p>
<p>Слёзы крывавыя ліла</p>
<p>Так, як і ты, і прыняла</p>
<p>Ў жывую душу свет нявідны</p>
<p>Сына, распятага пастыдна.</p>
<p>Ты, маці Бога на зямлі,</p>
<p>Ты слёзы матчыны да краю,</p>
<p>Да кроплі выліла. Рыдаю,</p>
<p>Малю, рыдаючы: пашлі,</p>
<p>Падай душы убогай сілу,</p>
<p>Каб агнявіста гаварыла,</p>
<p>Каб слова полымем гуло,</p>
<p>Каб людзям сэрцы растапіла</p>
<p>I па Ўкраіне паплыло,</p>
<p>I на Ўкраіне каб свяціла,</p>
<p>Як тое Божае кадзіла,</p>
<p>Кадзіла ісціны. Амін.</p>
<p> </p>
<p> </p>
<h3><a id="chapter1"></a>I</h3>
<p> </p>
<p>Не ў нашым краю, Богу мілым,</p>
<p>А ў рымскіх ідальскіх краях,</p>
<p>Не за гетманамі й царамі,</p>
<p>Бяззакань гэтая тварылась.</p>
<p>Ці то за Дэцыем-царом?</p>
<p>Ці за Неронам-ўладаром?</p>
<p>Сказаць напэўна не здалею.</p>
<p>Няхай за Неранам!</p>
<p>Расеі</p>
<p>Тады й на свеце не было,</p>
<p>Як у Італіі расло</p>
<p>Дзяўчо малое. I красою,</p>
<p>Святою, чыстаю красою,</p>
<p>Як тая лілія, цвіло.</p>
<p>Уцеху мела з яе маці,</p>
<p>Аж маладзела, ды дзяўчаці</p>
<p>Людзей шукала, і знайшла.</p>
<p>Хвалу аддаўшы Гіменею</p>
<p>У тым вясёлым гінекею,</p>
<p>Яго чужому адвяла.</p>
<p>I неўзабаве стала маці</p>
<p>З тае прыгожае дзяўчаці:</p>
<p>Дзіцёнка-сына прывяла.</p>
<p>Малілася сваім пенатам</p>
<p>I ў Капітолі прынясла</p>
<p>Ахвяр нямала. Упрашала</p>
<p>Капіталійскі той сінкліт,</p>
<p>Каб першачка яе віталі</p>
<p>Святыя ідалы. Гарыць</p>
<p>I дзень і ноч у яе хаце</p>
<p>Святы агонь. I рада маці,</p>
<p>Алкідам сын яе расце,</p>
<p>Расце... Аж падаюць гетэры</p>
<p>I перад вобразам Венеры</p>
<p>Лампаду паляць.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Тады ўжо ўсходзіла зара</p>
<p>Над Віфлеемам. Праўды слова,</p>
<p>Святое праўды і любові</p>
<p>Зара ўсясветная ўзышла</p>
<p>I мір і радасць прынясла</p>
<p>На землю людзям. Фарысеі</p>
<p>I ўся мярзота Іудзеі</p>
<p>Заварушылася, раўла,</p>
<p>Як тая гадзіна ў балоце,</p>
<p>I сына Божага ва плоці</p>
<p>На той Галгофе распяла</p>
<p>Паміж зладзеямі. I спалі,</p>
<p>Упіўшыся крывёю, каты,</p>
<p>Тваёй крывёю. А ты</p>
<p>Паўстаў з труны. I слова ўстала,</p>
<p>I слова праўды паняслі</p>
<p>Па ўсёй нявольніцкай зямлі</p>
<p>Твае апосталы святыя.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Тады ж якраз яе Алкід,</p>
<p>А з ім гетэры маладыя</p>
<p>Ды п’яны дзед — казліны від —</p>
<p>На самым Апіевым шляху</p>
<p>У гаі слаўна разлягліся</p>
<p>Ды яшчэ лепей напіліся,</p>
<p>Хвалу прыносячы Прыапу.</p>
<p>Аж зірк! Ідзе святы Пятро</p>
<p>Ды, ў Рым ідучы з Божым словам</p>
<p>Звярнуў у гай — пад яго сховам</p>
<p>З дарогі адпачыць.— Мір вам! —</p>
<p>Сказаў утомлены апостал</p>
<p>I оргію благаславіў.</p>
<p>Ды словам ціхім і лагодным</p>
<p>Ім звеставаў, як блізкім, родным,</p>
<p>Любоў і праўду і дабро,</p>
<p>Дабро найлепшае на свеце —</p>
<p>То браталюбства. I той сыты</p>
<p>I п’яны, голы як ёсць Фаўн,</p>
<p>I сын Алкід твой, і гетэры —</p>
<p>Пападалі ўсе да зямлі</p>
<p>Перад Пятром і павялі</p>
<p>К сабе у тэрмы на вячэру</p>
<p>Таго апостала...</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>I ў тэрмах оргія. Зіхцяць</p>
<p>Палацы ў пурпуровых шатах.</p>
<p>Амфоры курацца. Дзяўчаты</p>
<p>Траха не голыя стаяць</p>
<p>Перад Кіпрыдаю і ў лад</p>
<p>Спяваюць гімн. Тут угатован</p>
<p>Вясёлы баль. I паляглі</p>
<p>На ложах госці. Рогат. Гоман.</p>
<p>Гетэры госця прывялі</p>
<p>Сівабародага. I словы</p>
<p>З вуснаў апостала святога,</p>
<p>Як рэчка срэбра, пацяклі.</p>
<p>I сціхла оргія. А жрыца</p>
<p>Кіпрыды, оргіі царыца,</p>
<p>Панікла радасным чалом</p>
<p>Перад апосталам. I ўстала,</p>
<p>I ўсе за ёю паўставалі</p>
<p>I за апосталам пайшлі</p>
<p>У катакомбы. I адзіны</p>
<p>Твой сын Алкід пайшоў за імі</p>
<p>I за апосталам святым,</p>
<p>За тым настаўнікам сваім.</p>
<p>А ты вясёлай выйшла з хаты —</p>
<p>Ці не ідзе к сваім пенатам</p>
<p>Алкід твой з гаю... Не, няма!</p>
<p>I ўжо не будзе! Ты сама</p>
<p>Памолішся сваім святыням.</p>
<p>Вячэраць сядзеш, ды без сына,</p>
<p>I не вячэраць, а рыдаць,</p>
<p>Рыдаць і долю праклінаць</p>
<p>I век зжываць адной. I гора!</p>
<p>Памрэш адна ў глухой цішы,</p>
<p>Як у праказе!</p>
<p> </p>
<p> </p>
<h3><a id="chapter5"></a>V</h3>
<p> </p>
<p>На крыжы</p>
<p>Пятра, апостала святога,</p>
<p>Распялі долу галавой,</p>
<p>А неафіты ў Сіракузы</p>
<p>Адведзены ў кайданах. Твой</p>
<p>Алкід, твая дзяціна,</p>
<p>Твая адзіная радзіна,</p>
<p>Любоў адзіная твая,</p>
<p>Гніе ў няволі, ў кайданах.</p>
<p>А ты, гаротная, не знаеш,</p>
<p>Дзе ён канае, прападае.</p>
<p>Ідзеш шукаць яго ў Сібір,</p>
<p>Ці як там... Скіфію... I ты...</p>
<p>I ці адна ты? Божжа матка!</p>
<p>I заступі нас і укрый.</p>
<p>Няма сям’і і няма хаткі,</p>
<p>Няма ні брата, ні сястры,</p>
<p>Каб з горам цяжкім не хадзілі,</p>
<p>Не катаваліся ў турме</p>
<p>Або ў далёкай старане</p>
<p>Ў брытанскіх, гальскіх легіёнах</p>
<p>Не мардаваліся... Нероне,</p>
<p>Нероне люты! Божы суд,</p>
<p>Праўдзівы суд, неспадзяваны,</p>
<p>Цябе асудзіць. Прыплывуць</p>
<p>I прыляцяць у славе-цвеце</p>
<p>Святыя мучанікі, дзеці</p>
<p>Волі святой. Каля адра</p>
<p>Каля смяротнага ў кайданах</p>
<p>Падыдуць і табе даруюць:</p>
<p>Яны браты і хрысціяне,</p>
<p>А ты сабака! людаед!</p>
<p>Сшалелы дэспат!</p>
<p> </p>
<p> </p>
<h3><a id="chapter6"></a>VI</h3>
<p> </p>
<p>Аж кішыць</p>
<p>Нявольнікаў у Сіракузах</p>
<p>Па лёхах, турмах. А Мядуза</p>
<p>Ў шынку п’янюсенькая спіць.</p>
<p>Вось-вось прахопіцца... і потам</p>
<p>I кроўю вашаю, дэспоты,</p>
<p>Пахмелле справіць.</p>
<p>Скрозь шукала</p>
<p>Сыночка маці, не знайшла...</p>
<p>I ў Сіракузы паплыла.</p>
<p>Ды там яго ужо ў кайданах</p>
<p>Знайшла, пакутная, ў турме.</p>
<p>Не дапусцілі паглядзець,</p>
<p>I мусіла яна сядзець</p>
<p>Каля астрога і чакаць,</p>
<p>Як Бога з неба выглядаць</p>
<p>Свайго сына: аж покі то</p>
<p>Яго ў кайданах павядуць</p>
<p>Брук падмятаць.</p>
<p>А ў Рыме свята,</p>
<p>I немалое. Сціск народу,</p>
<p>Са ўсяго царства ваяводы,</p>
<p>Пратарыяне і сенат,</p>
<p>Жрацы і дзіктары стаяць</p>
<p>Ля Капітолія. I хорам</p>
<p>Спяваюць гімн і кураць дым</p>
<p>З кадзіл і амфар. З усім зборам</p>
<p>Ідзе сам кесар. Перад ім</p>
<p>З бронзы адлітую статую</p>
<p>Самога кесара нясуць.</p>
<p> </p>
<p> </p>
<h3><a id="chapter7"></a>VII</h3>
<p> </p>
<p>Напэўна выдумалі свята</p>
<p>Патрыцыі-арыстакраты</p>
<p>I мудры кесараў сенат.</p>
<p>Яны ж бо кесара ўслаўлялі</p>
<p>На ўсе лады, аж прыкра стала</p>
<p>Самім ім дурня выслаўляць,</p>
<p>Ды заадно, каб даказаць,</p>
<p>Яны на радзе й прысудзілі,</p>
<p>Каб проста кесара назваць</p>
<p>Самім Юпітэрам, ды годзе.</p>
<p>I напісалі ваяводам</p>
<p>З канца ў канец: моў, так і так,</p>
<p>Што кесар — Бог. Што больш ад Бога!</p>
<p>I тым майстрам далі каваць</p>
<p>Статую кесара. Да тога</p>
<p>Так note bene дадалі,</p>
<p>Што бронзавы той кесар будзе</p>
<p>Караць і мілаваць. I людзі</p>
<p>Нібы ў той вырай паплылі</p>
<p>У Рым па міласць. Паплыла</p>
<p>I тая з Сіракуз нябога</p>
<p>Прасіць і кесара і Бога.</p>
<p>А ці адна яна? Мой Божа!</p>
<p>Прыйшло іх тысячы ў слязах,</p>
<p>Прыйшлі здалёку.</p>
<p>Гора з вамі!</p>
<p>Каго прасіць, маліць прыйшлі?</p>
<p>Каму вы слёзы прыняслі?</p>
<p>Каму вы прыняслі з слязамі</p>
<p>Сваю надзею? Гора з вамі,</p>
<p>Рабы нязрачыя! Каго,</p>
<p>Каго вы просіце, дурныя,</p>
<p>Рабы, нявольнікі сляпыя?</p>
<p>Ці ж кат памілуе каго?</p>
<p>Маліцеся Богу адному,</p>
<p>Маліцеся праўдзе адной.</p>
<p>I на зямлі больш анікому</p>
<p>Не пакланяйцеся. Брахнёй</p>
<p>Гучаць — поп, цар...</p>
<p> </p>
<p> </p>
<h3><a id="chapter8"></a>VIII</h3>
<p> </p>
<p>Перад Неронам,</p>
<p>Перад Юпітэрам новым,</p>
<p>Паклоны білі сенаторы</p>
<p>I ўсе патрыцыі; і ўчора</p>
<p>Лілася Божжа благадаць.</p>
<p>Каму ці чынам, ці грашамі,</p>
<p>Каму ў арэнду Палестыну,</p>
<p>I байструкам кусок, каму</p>
<p>Зрабілі ласку самі даць</p>
<p>Сваю наложніцу за жонку,</p>
<p>Хоць падтаптаную. Нічога,</p>
<p>Абы з-пад цара. У другога</p>
<p>Сястру зрабілі ласку ўзяць</p>
<p>У свой гарэм. I то нічога —</p>
<p>На тое Бог ён, мы ж пад Бога</p>
<p>Сябе павінны падкладаць,</p>
<p>Не толькі сёстраў...</p>
<p>Пратарыяне папрасілі,</p>
<p>Пратарыянам даў указ:</p>
<p>Рабіце тое, што рабілі,</p>
<p>А мы памілуема вас.</p>
<p>I вы, плебеі, грэчкасеі,</p>
<p>I вы маліліся; ды вас</p>
<p>Ніхто не мілуе. Не ўмеюць</p>
<p>Дарыць вам міласці хоць раз.</p>
<p> </p>
<p> </p>
<h3><a id="chapter9"></a>IX</h3>
<p> </p>
<p>Ужо на трэці дзень пусцілі</p>
<p>Маліцца і за хрысціян.</p>
<p>I ты прыходзіла, маліла,</p>
<p>I міласэрны той балван</p>
<p>Загад даў весці з Сіракузаў</p>
<p>У Рым закутых хрысціян.</p>
<p>I рада ты, ты ажыла,</p>
<p>Ідалу нанова</p>
<p>Памалілася. Той ідал,</p>
<p>Юпітэр той новы,</p>
<p>Вось пабач, якое свята</p>
<p>Будзе задаваці</p>
<p>Ў Калізеі. А тым часам</p>
<p>Ідзі сустракаці</p>
<p>Свайго сына. Ды не дужа</p>
<p>Радуйся, нябога.</p>
<p>Бо ты новага не знаеш</p>
<p>Ласкавага Бога.</p>
<p>А пакуль што з мацярамі</p>
<p>Алкідава маці</p>
<p>Пайшла сыну на спатканне,</p>
<p>Святых прывітаці</p>
<p>На беразе. I ты пайшла,</p>
<p>Траха не спяваеш</p>
<p>Ды кесара-Юпітэра</p>
<p>Хваліш-выслаўляеш.</p>
<p>— Вось Юпітэр дык Юпітэр!</p>
<p>I назваць не шкода</p>
<p>Юпітэрам. Я ж, дурная,</p>
<p>Дурная ж урода,</p>
<p>У Афіны Юпітэра</p>
<p>Упрашаць хадзіла!</p>
<p>Ды ціхенька зноў кесара,</p>
<p>Як Бога, маліла.</p>
<p>I пайшла па-над балотам,</p>
<p>На Тыбр паглядае,</p>
<p>А на Тыбру з па-за гаю</p>
<p>Байдак выплывае,</p>
<p>Ці галера. На галеры</p>
<p>Вязуць твайго сына</p>
<p>З неафітамі ў кайданах.</p>
<p>Твой родны хлапчына</p>
<p>Да галеры прыкаваны —</p>
<p>Не неафіт новы,</p>
<p>А апостал вялікага</p>
<p>Хрыстовага слова.</p>
<p>Вось ён хто такі. Ці чуеш,</p>
<p>Спявае у путах</p>
<p>Твой мучанік:</p>
<p>— Псалом новы Богу духу</p>
<p>I новую славу</p>
<p>Заспяваем усе разам</p>
<p>Сэрцам чыстым, правым,</p>
<p>У псалтырах і тымпані</p>
<p>Бога ўсе уславім.</p>
<p>Бог карае непраўдзівых,</p>
<p>Памагае правым.</p>
<p>Прэпадобныя бо ў славе</p>
<p>I на ціхіх ложах</p>
<p>Радуюцца, славасловяць,</p>
<p>Хваляць імя Божжа.</p>
<p>I мячы ў святых руках іх</p>
<p>Праўдзе служыць будуць —</p>
<p>Для адпомсты злым народам,</p>
<p>Для навукі людзям.</p>
<p>390       Акуюць цароў праглівых</p>
<p>У кайданы-путы</p>
<p>I аковамі іх, слынных,</p>
<p>Ручнымі акруцяць.</p>
<p>I асудзяць няправедных</p>
<p>Судом сваім правым,</p>
<p>I навекі будзе слава,</p>
<p>Прэпадобным слава.</p>
<p> </p>
<p> </p>
<h3><a id="chapter10"></a>X</h3>
<p> </p>
<p>А ты на беразе стаяла,</p>
<p>Нібы панурая скала,</p>
<p>Не слухала і не рыдала,</p>
<p>А «алілуя» падала</p>
<p>За мацярамі хрысціянам.</p>
<p>Як звоны, загулі кайданы</p>
<p>На неафітах. А твой сын,</p>
<p>Адзіны твой, апостал новы,</p>
<p>Перахрысціўся, ўзгаласіў:</p>
<p>— Маліцеся, браты! Прасіце</p>
<p>За ката лютага. Яго</p>
<p>Ў сваіх малітвах памяніце.</p>
<p>Перад гардыняю ж яго</p>
<p>Не кланяйцеся, не маліце —</p>
<p>Малітва госпаду. А ён</p>
<p>Няхай лютуе на зямлі,</p>
<p>Няхай прарока пабівае,</p>
<p>Няхай усіх нас распінае;</p>
<p>Ужо бо зачаліся ўнукі,</p>
<p>I будуць сільныя іх рукі,</p>
<p>Ды не забойцы ўнукі тыя —</p>
<p>Хрыстовы воіны святыя!</p>
<p>I без нажа і без агню</p>
<p>Стратэгі Божыя паўстануць.</p>
<p>I цьмы і тысячы паганых</p>
<p>Перад святымі пабягуць.</p>
<p>Маліцеся, браты.</p>
<p>Малілісь,</p>
<p>Маліліся перад крыжом</p>
<p>У цяжкіх путах неафіты.</p>
<p>Малілісь радасна. Хвала,</p>
<p>Хвала вам, душы маладыя,</p>
<p>Хвала вам, рыцары святыя,</p>
<p>Ва векі вечныя хвала.</p>
<p> </p>
<p> </p>
<h3><a id="chapter11"></a>XI</h3>
<p> </p>
<p>I ў Рым галера прыплыла.</p>
<p>Мінае тыдзень. П’яны кесар,</p>
<p>Узвёўшы сам сябе ў Зевеса,</p>
<p>Задаў Зевесу юбілей.</p>
<p>Балюе Рым. Перад кумірам</p>
<p>Вязуць вазамі ладан, міро,</p>
<p>Гуртамі гоняць хрысціян</p>
<p>У Калізей. Як у разніцы</p>
<p>Кроў пацякла. Балюе Рым.</p>
<p>I гладыятар, і патрыцый —</p>
<p>Абодва п’яныя. Кроў, дым</p>
<p>Іх упаіў. Руіну славы</p>
<p>Рым прапівае. Трызну правіць</p>
<p>Па Сціпіёнах. Лютуй! лютуй,</p>
<p>Старызна гнусны, і балюй</p>
<p>Ты па гарэмах. Там, з-за мора,</p>
<p>Святыя выплываюць зоры.</p>
<p>Не громам праведным, святым</p>
<p>Цябе заб’юць — нажом тупым</p>
<p>Цябе зарэжуць, як сабаку,</p>
<p>Заб’юць абухам.</p>
<p> </p>
<p> </p>
<h3><a id="chapter12"></a>XII</h3>
<p> </p>
<p>Другі дзень</p>
<p>Раве арэна. На арэне</p>
<p>Лідзійскі залаты пясок</p>
<p>Пакрыўся пурпурам чырвоным,</p>
<p>З крывёй змяшаўшыся людской,</p>
<p>А сіракузскіх назарэяў</p>
<p>Яшчэ не відна ў Калізеі.</p>
<p>На трэці толькі дзень закутых</p>
<p>Іх стража з голымі мячамі</p>
<p>Гуртом на бойню прывяла.</p>
<p>Арэна зверам зараўла.</p>
<p>А сын твой горда на арэну,</p>
<p>Псалом спяваючы, ўзышоў.</p>
<p>I п’яны кесар, як шалёны,</p>
<p>Стаў рагатаць. I леапард</p>
<p>На сцэну ўскочыў раз’яроны,</p>
<p>Ступіў, зірнуў... I палілася</p>
<p>Святая кроў. Па Калізеі</p>
<p>Грымучым шумам праняслася</p>
<p>I сціхла бура. Дзе ж была?</p>
<p>Дзе ты схавалася, нябога?</p>
<p>Чаму на кесара святога</p>
<p>Не кінулася? Не магла,</p>
<p>Бо варта пільна сцерагла</p>
<p>Зевеса гэтага. За ім,</p>
<p>Тваім Юпітэрам святым,</p>
<p>I браму зараз зачынілі.</p>
<p>I засталася ты адна,</p>
<p>Адна-адненькая у дворы.</p>
<p>I што ты зробіш? — Гора! Гора!</p>
<p>О гора лютае маё!</p>
<p>Мая ты доля! Без яго</p>
<p>Што мне рабіць? I да каго</p>
<p>Я прыхілюся?..— I нябога</p>
<p>Вакол зірнула і аб мур,</p>
<p>Аб мур старою галавою</p>
<p>Ударылася, трупам пала</p>
<p>Пад самай брамай...</p>
<p> </p>
<p> </p>
<h3><a id="chapter13"></a>XIII</h3>
<p> </p>
<p>З відовішча надвячоркам</p>
<p>У тэрмі схаваўся</p>
<p>Святы кесар з ліктарамі.</p>
<p>Калізей застаўся</p>
<p>Без кесара і без рымлян</p>
<p>I быццам заплакаў</p>
<p>Адзінокі. I гарою</p>
<p>На полі чарнее</p>
<p>Калізей той сярод Рыму.</p>
<p>Ціха, ціха вее</p>
<p>Свежы вецер з-за Альбана</p>
<p>Над знямелым Рымам.</p>
<p>А над чорным Калізеем,</p>
<p>Быццам бы з-за дыму,</p>
<p>Плыве месяц круглаліцы,</p>
<p>I свет першатворны</p>
<p>Адпачыў на лоне ночы.</p>
<p>Толькі мы, Адаме,</p>
<p>Твае дзеці бяспутныя,</p>
<p>Не адпачываем</p>
<p>Аж да самай дамавіны</p>
<p>У праспаным раі.</p>
<p>I грыземся, як сабакі</p>
<p>З-за косткі смярдзячай,</p>
<p>I самога зневажаем,</p>
<p>Праойча лядачы.</p>
<p> </p>
<p> </p>
<h3><a id="chapter14"></a>XIV</h3>
<p> </p>
<p>Трохі адпачыла.</p>
<p>Стара маці-недабітка.</p>
<p>Жывучую сілу</p>
<p>Сіла ночы ажывіла.</p>
<p>Устала, пахадзіла</p>
<p>Каля брамы замкнёнае</p>
<p>Ды штосьці шаптала.</p>
<p>Ці не кесара святога</p>
<p>Моўчкі праклінала?</p>
<p>Можа і так. Ціхусенька</p>
<p>Каля брамы стала,</p>
<p>Паслухала і са смехам</p>
<p>Нешта прашаптала,</p>
<p>Слова нейкае. I ціха</p>
<p>Каля брамы села</p>
<p>I журыцца. Неўзабаве</p>
<p>Браму расчынілі</p>
<p>I на вазах, на калясніцах</p>
<p>З той калізейскае разніцы</p>
<p>Святыя вывезлі цяла</p>
<p>I павязлі на Тыбр. Цяламі</p>
<p>Святых забітых гадавалі</p>
<p>Для таго ж царскага стала</p>
<p>У Тыбры рыбу. Ўстала маці,</p>
<p>Вакол зірнула і ўзялася</p>
<p>За голаў бітую рукамі</p>
<p>I ціха, моўчкі за вазамі</p>
<p>Марою чорнаю пайшла.</p>
<p>I не адзін скіф шэравокі,</p>
<p>Што целы вёз — апошні раб,—</p>
<p>Падумаў тут: сястра Марока,</p>
<p>Прыйшла аж з пекла правадзіць</p>
<p>У пекла ж рымлян. Паскідалі</p>
<p>У ваду трупы дый назад</p>
<p>З вазамі скіфы павярталі.</p>
<p>I засталася ты адна</p>
<p>На беразе. I ты глядзела,</p>
<p>Як круг за кругам анямела</p>
<p>Ішоў, знікаючы над ім,</p>
<p>Над сынам праведным тваім.</p>
<p>Глядзела ты, пакуль не стала</p>
<p>I следу іх сярод вады.</p>
<p>I усміхнулася тады</p>
<p>I цяжка, страшна зарыдала,</p>
<p>I першы раз ты ўзнесла рукі</p>
<p>Таму, хто выбавіў ад мукі</p>
<p>Цябе — распяты сын Марыі,</p>
<p>I словы ты яго жывыя</p>
<p>Ў жывую душу прыняла.</p>
<p>I ты ў палац і ў дом убогі</p>
<p>Жывога ісціннага Бога</p>
<p>Са словам праўды панясла.</p>
<p> </p>
<p>1857, 8 снежня</p>
<p>Ніжні Ноўгарад</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>