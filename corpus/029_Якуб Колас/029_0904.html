<div class="container">
<div class="book-utils">
<div id="qrcode"></div>
<a href="/Jakub_Kolas/Za_sto_pabilisia_chlopcy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: За што пабіліся хлопцы -->
<h2><a href="http://knihi.com/Jakub_Kolas/">Якуб Колас</a></h2>
<h2>За што пабіліся хлопцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пасвілі пастушкі на полі, недалёка ад лесу, авечкі.</p>
<p>– Хадзем пашукаем грыбоў! – кажа адзін пастушок. Авец прысудзілі пасвіць самаму меншаму пастушку, Івану, а два большыя, Кандрат і Грыгор, узяўшы торбы, пайшлі збіраць грыбы. Назбіраўшы па торбачцы, яны вярнуліся назад.</p>
<p>Не ведалі хлопцы, што ім рабіць з грыбамі.</p>
<p>Адзін казаў, каб занясці іх дадому, другі радзіў накласці агню і пячы іх на вугаллі, А малы Іван, дык той проста сказаў, што каб была соль, то ён і сырога баравічка з’еў бы з хлебам.</p>
<p>А покі што ўсе хлапцы цешыліся з грыбоў. Потым сталі лічыць: выйшла, што Грыгор знайшоў больш за Кандрата, а гэта Кандрату, ведама, не спадабалася. У канцы гутарка пайшла аб тое, чые лепшыя грыбы. Кандрат хваліў сваіх баравікоў, Грыгор – сваіх, бо ўсякі цыган сваю кабылу хваліць.</p>
<p>– Ці ж ёсць у цябе гэтакі баравік? – пытаў Кандрат, узяўшы ў рукі харошага, здаровага грыба і вагаючы яго на руцэ.</p>
<p>– Дык мой вось  гэты яшчэ лепшы! – гаварыў Грыгор, паказваючы свайго баравіка.</p>
<p>– А дзе ты знайшоў гэтага старога капшука? – пытаў зноў, смеючыся, Кандрат і вымаў з торбы Грыгора старога, падушанага ў торбе, як галушку, грыба.</p>
<p>– Гэта не грыб, а бабскі каптур, – не пераставаў жартаваць Кандрат. Іван зарагатаў.</p>
<p>– А дзе ты ўзяў гэтага чарвівага шатшуля? Ляжаў ён, мусіць, тры дні на дарозе: яшчэ мо пазаўчора выкінула яго старая Марозіха з каробкі, а ты падняў і хвалішся і носішся з ім, як кот з селядцом.</p>
<p>I Кандрат вымаў свайго чарвівага баравіка.</p>
<p>– Дзе ён табе чарвівы? – заступаўся ён за свайго грыба.</p>
<p>– А ты вось толькі глянь добра. Там чарвякоў больш, як мурашак у мурашніку.</p>
<p>Грыгор узяў чарвівага баравіка, каб паказаць, што ён чарвівы, і адламаў палавіну шапкі.</p>
<p>Не сцярпеў Кандрат такое крыўды... Як трымаў ён палавіну шапкі, дык і ляпнуў Грыгору ў зубы. Грыгор – назад Кандрату. I пайшла бойка.</p>
<p>Сталі нашы хлопцы шпурляцца баравікамі. Усе грыбы патаўклі, аж да загрудак дзела дайшло.</p>
<p>Дык вось за што пабіліся хлапцы.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>