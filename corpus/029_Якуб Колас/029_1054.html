<div class="container">
<div class="book-utils">
<div id="qrcode"></div>
<a href="/Jakub_Kolas/U_balocie_kazki_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1907 -->
<!-- HEADER_FIELD FilenameSuffix: kazki_zyccia -->
<!-- HEADER_FIELD FirstPublicationYear: 1906-1908; 1912-1915; 1917-1919; 1921; 1924; 1926-1928; 1952; 1956 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Казкі жыцця» -->
<!-- HEADER_FIELD StyleGenre: мастацкі/казка; мастацкі/апавяданне -->
<!-- HEADER_FIELD Title: У балоце -->
<h2><a href="http://knihi.com/Jakub_Kolas/">Якуб Колас</a></h2>
<h2>У балоце</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Загразла ў балоце панская брычка разам з панскаю сям’ёю, слугамі, коньмі, з усім панскім скарбам. Урэзалася яна ў гразь па самыя калодкі, засела на сярэдзіне балота. Паляглі на чэравах коні і... ні тпррру!.. ні но!</p>
<p>Ніхто не чакаў такога здарэння. Сядзяць паны, як мурашкі, на купіне сярод лужыны. Бяда прылучылася, нібы з грому. Але не век жа сядзець злажыўшы рукі, трэба ж даваць якую раду. Першы апамятаўся пан і ўзяўся за работу. Перш-наперш трэснуў ён кулаком фурману ў спіну, вылаяўся на ўсё балота і пусціў у ход усю машыну. Фурман, узяўшы пугу, высвенцаў коней. Коні задрыгалі нагамі, заварушыліся з аднаго боку на другі, і... машына стала.</p>
<p>Ясна, што трэба злазіць з воза. Злез фурман, слугі, пан, пані, паненкі. Месяцца па гразі, як мухі па смятане, тупаюць вакол брычкі, бядуюць, охкаюць, ахкаюць. Адзін радзіць тое, другі — другое; кры-чаць, таўкуцца — толькі рэха ходзіць па балоце.</p>
<p>Больш за ўсіх працаваў фурман: ён махаў рукамі, аддаваў каманду, аж сам пан пачуў нейкі страх і скакаў пад фурманову дудку.</p>
<p>— Пхайце ззаду! — крыкнуў фурман ва ўсё горла і сам учапіўся за аглоблю.</p>
<p>Пан упёрся плячом збоку; лёкай, пані і паненкі ззаду пхалі.</p>
<p>— Рразам! — крыкнуў фурман.</p>
<p>Ніхто не разлічыў свае сілы: пані так моцна налягла, што ў гразь уляцела па калені; фурман сарваўся з аглоблі і ляпнуўся чэравам у балота, аж капялюш з галавы скінуўся. А пан як павярнуў плячом, дык брычку сарваў са шворна і палажыў яе на бок. Цяпер малюнак змяніўся: пані, цярэбячыся з гразі, згубіла чаравік, фурман поўзаў ракам па балоце, а пан стаяў, узяўшыся ў бокі, і сам сабе не даваў веры, што ён абярнуў брычку.</p>
<p>Бяда разрасталася: коні ў гразі, брычка на баку без шворна, і толькі два колы пазіралі ў неба, як бы просячы ратунку.</p>
<p> </p>
<p> </p>
<h3><a id="chapter2"></a>ІІ</h3>
<p> </p>
<p>А ратунак прыйшоў не з неба, а з вёскі ў вобразе простых сялян. Яны даўно ўжо стаялі каля балота, збіўшыся ў кучу, на ўзгорку.</p>
<p>— Ось нялёгкая занесла яго сюды!</p>
<p>— Папаўся, як у нерат, ні ўзад ні ўперад!</p>
<p>— Як ты думаеш: вылезуць яны ці не? — пытаў адзін барадаты другога вусатага.</p>
<p>— Без помачы самі не вылезуць,— важна гаварыў вусаты.</p>
<p>У другім гуртку жартавалі з пана:</p>
<p>— Кепскае месца абабралі яны для маёўкі.</p>
<p>— Ці не думалі яны з брычкі рыбу лавіць?</p>
<p>— Як відаць, прыехалі сюды траву жаць цялятам.</p>
<p>Жарты сыпаліся за жартамі — толькі смех разліваўся па балоце.</p>
<p>— Скідай, Андрэй, боты, ці што; ідзі, хоць паненак вынесі на бераг.</p>
<p>Худы, высокі Андрэй выняў з зубоў люльку, выпусціў з рота дым і засмяяўся, замахнуўшыся цыбуком на таго, хто падаў яму такую параду.</p>
<p>— А ўсё ж такі трэба памагчы.</p>
<p>— Пойдзем, паможам!</p>
<p>І з пяцьдзесят сялян паскідалі лапці, падкасаліся і смела рушылі ў балота; толькі пырскі ляцелі з-пад ног ды ўздымаліся булбаткі.</p>
<p>— Памагай Бог! — гукнулі сяляне.</p>
<p>— Дзякуй вам, хлопцы.</p>
<p>Няскора сяляне прыступілі да работы. Яны сталі распытвацца: як? чаму? чаго? ці не выпіўшы быў фурман?</p>
<p>Адзін разглядаў панскую брычку, шараваў рукою, хваліў, што добра памалёвана.</p>
<p>— Ну, хлопцы, годзе языкі мянціць! — сказаў стары Пятрусь.— А то і сонца нам зойдзе ў балоце. Бярэцеся!</p>
<p>— Куды ж ты возьмешся?</p>
<p>— І як ты ездзіш, каб ты жыватом ездзіў? Дзе твае вочы? — накінуўся Антось на фурмана.</p>
<p>— А ты не лайся...</p>
<p>— «Не лайся, не лайся»! — перакрывіў яго Антось.— Дурня павучыць не шкодзіць.</p>
<p>— Калі прыйшоў памагаць, то памагай, бо вас ніхто не прасіў, мы і самі выратуемся,— важна сказаў пан.</p>
<p>— Годзе, хлопцы, сварыцца, — умяшаўся зноў стары Пятрусь. — Грыгор! Камандуй ты.</p>
<p>З сялянскай чарады выступіў Грыгор, шыракаплечы мужык, з рудою барадою.</p>
<p> </p>
<p> </p>
<h3><a id="chapter3"></a>ІІІ</h3>
<p> </p>
<p>Грыгор борзда павёў рэй.</p>
<p>— Хлопцы, адвернем наўперад брычку. Ну, жыва! Вы, Антось, Яська, Базыль і Кірыла, бярыце збоку, а ты, Ігнась, Карусь, Даніла, і ты, Алесь і Гаўрыла,— з другога. О, так! А цяпер ты, Гілёрык і Хлёрка, пад зад падтрымайце. Ну, рразам!</p>
<p>Мужчыны дружна падхапілі каляску і адвярнулі, але, адварочваючы, выкінулі панскае сядзенне, адкуль пасыпаліся бутэлькі з выпіўкамі і вяндліна, заверчаная ў паперу.</p>
<p>— Мядзведзі вы! — крыкнуў пан.— Толькі шкоды наробіце.</p>
<p>— Эх, пане, дзе чубы трашчаць, там і пэйсы ляцяць,— сказаў Грыгор.</p>
<p>— Пусці свінню пад стол, то яна захоча і на стол,— не вытрываў фурман.</p>
<p>— Ну, годзе! — работа не скончана,— камандаваў Грыгор.— Адцягнем покі што брычку, а перадок няхай тут пабудзе. Жыва, хлопцы, жыва — будзе водка і піва.</p>
<p>— Нашто цягнуць,— зыкнуў пан,— прышварнуйце толькі да перадка.</p>
<p>— Не, не так: наўперад адцягнем брычку на груд, каб спраўней было каля коней завінуцца. Выпрагаць трэба.</p>
<p>— А нашто?</p>
<p>— Ну, гэта мы ўжо лепей ведаем.</p>
<p>— А ні чорта вы не ведаеце!</p>
<p>— Слухай толькі нас — усё добра будзе, — казаў Грыгор,— мы жыва адцягнем брычку на груд, выпражам коні, бо з брычкаю не ўстануць.</p>
<p>— Пся крэў! — вылаяўся пан. — Рабіце, як я вам кажу!</p>
<p>Брычку прышварнавалі да перадка.</p>
<p>Пан узяў пугу і закамандаваў:</p>
<p>— Пхайце, пхайце, хлопы! — а сам хвошча па конях ды крычыць: — Но! но!</p>
<p>Рвануліся коні, забілі галовамі аб балота ды глыбей у гразь аселі.</p>
<p>— Ды слухай ты разумных людзей, вар’ят! — ускіпеў стары Пятрусь.</p>
<p>— Пхайце, пхайце, пся маць!</p>
<p>— Куды пхаць? Гэта табе не гладкая дарога!</p>
<p>— Ідзьце да д’ябла, хамове! — узлаваўся пан.</p>
<p>— Лепш ты сам з д’яблам застанься.</p>
<p>— Пойдзем, хлопцы, дадому!</p>
<p>І пайшлі. На балоце стала цёмна. А брычка і паны ўсё глыбей у гразь лезуць.</p>
<p> </p>
<p>1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>