<div class="container">
<div class="book-utils">
<div id="qrcode"></div>
<a href="/Taras_Saucenka/Jerytyk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Ерытык -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Ерытык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Шафарыку</p>
</div>
<div class="CLEAR"></div>
<p> </p>
<p> </p>
<p>Падпалілі у суседа</p>
<p>Новую хаціну</p>
<p>Злыя людзі; нагрэліся,</p>
<p>Пайшлі на спачынак,</p>
<p>Ды забылі шэры попел</p>
<p>Па ветры развеяць.</p>
<p>Ляжыць попел на ростані,</p>
<p>А ў попеле тлее</p>
<p>Іскра агню вялікага.</p>
<p>Тлее, не згасае,</p>
<p>Жджэ падпалу, як той помснік,</p>
<p>Часу дажыдае,</p>
<p>Злога часу. Тлела іскра,</p>
<p>Тлела, ўсё чакала</p>
<p>На ростані на шырокай</p>
<p>Ды ўжо гаснуць стала.</p>
<p> </p>
<p>Вось так нямчура запаліла</p>
<p>Вялікі дом наш. I сям’ю,</p>
<p>Сям’ю славянаў падзяліла,</p>
<p>I ціха, ціхенька ўпусціла</p>
<p>Нязгоды лютую змяю.</p>
<p> </p>
<p>Паліліся крыві рэкі,</p>
<p>Пажар загасілі.</p>
<p>А нямчуры пажарышча</p>
<p>Й сірат падзялілі.</p>
<p>Вырасталі ды ў кайданах</p>
<p>Славянскія дзеці</p>
<p>I забыліся ў няволі,</p>
<p>Што яны на свеце!</p>
<p>А на даўнім пажарышчы</p>
<p>Іскра брацтва тлела —</p>
<p>Датлявала і чакала</p>
<p>Цвёрдых рук ды смелых.</p>
<p>I прыждала... Стала бачыць</p>
<p>У тым тле глыбока</p>
<p>Агонь добры смелым сэрцам,</p>
<p>Смелым орлім вокам!</p>
<p>I засвяціў любамудры,</p>
<p>Светач праўды, волі...</p>
<p>I славянскія народы</p>
<p>У цьме і няволі</p>
<p>Пералічыў да аднаго,</p>
<p>Пералічыў трупы,</p>
<p>А не славян. I ты стаўся</p>
<p>На вялікіх купах —</p>
<p>На ростані усясветнай</p>
<p>Іезекіілем.</p>
<p>I — о дзіва! Трупы ўсталі</p>
<p>I вочы раскрылі;</p>
<p>I брат з братам абняліся,</p>
<p>I прагаварылі</p>
<p>Слова ціхае любові</p>
<p>Навекі і векі!</p>
<p>I паплылі ў адно мора</p>
<p>Славянскія рэкі!</p>
<p> </p>
<p>Слава табе, любамудры,</p>
<p>Чэху-славяніне,</p>
<p>Што не даў ты патануці</p>
<p>У нямецкай плыні</p>
<p>Нашай праўдзе! Тваё мора</p>
<p>Стане морам новым!</p>
<p>Будзе скора яно поўным,</p>
<p>I паплыве човен</p>
<p>З шырокімі ветразямі,</p>
<p>Са стырном удалым,</p>
<p>Паплыве па вольным моры,</p>
<p>На шырокіх хвалях.</p>
<p>Слава табе, Шафарыку,</p>
<p>Вавекі і векі,</p>
<p>Што сабраў ты ў адно мора</p>
<p>Славянскія рэкі!</p>
<p> </p>
<p>Прывітай жа ў сваёй славе</p>
<p>I маю нябогу,</p>
<p>Лепту-думку нямудрую</p>
<p>Пра чэха святога,</p>
<p>Вялікага мучальніка,</p>
<p>Пра слаўнага Гуса!</p>
<p>Прымі, ойча. А я ціха</p>
<p>Богу памалюся,</p>
<p>Каб усе славяне сталі</p>
<p>Добрымі братамі</p>
<p>I сынамі сонца, праўды</p>
<p>I ерэтыкамі,</p>
<p>Вось такімі, як Канстанцкі</p>
<p>Ерэтык вялікі!</p>
<p>I мір свету падаруюць</p>
<p>I славу вавекі!</p>
<p> </p>
<p>22 лістапада 1845</p>
<p>у Пераяславе</p>
<p> </p>
<p> </p>
<p> </p>
<div class="POETRY">
<p>Камень, егоже небрегоша</p>
<p>зиждущий, сей бысть во главу</p>
<p>угла: от господа бысть сей,</p>
<p>и есть дивен во очесех наших.</p>
<p> </p>
<p>Псалом 117, стих 22</p>
</div>
<div class="CLEAR"></div>
<p> </p>
<p> </p>
<p>«Кругом няпраўда і няволя,</p>
<p>Народ замучаны маўчыць.</p>
<p>I на апостальскім прастоле</p>
<p>Чарнец адкормлены сядзіць.</p>
<p>Крывёй гандлюе пад’ярэмных</p>
<p>I рай у наймы аддае!</p>
<p>Цару нябесны! Надарэмны</p>
<p>Твой суд і царствіе твае.</p>
<p>Разбойнікі, людаеды</p>
<p>Праўду пабаролі,</p>
<p>Асмяялі тваю славу</p>
<p>I сілу і волю.</p>
<p>У кайданах зямля плача,</p>
<p>Як па дзецях маці.</p>
<p>Няма каму раскаваці,</p>
<p>Аднадушна стаці</p>
<p>За евангелле той праўды,</p>
<p>Якой прагнуць людзі!</p>
<p>Няма каму! Божа! Божа!</p>
<p>Ці ж то так і будзе?</p>
<p>Не! Настане час вялікі</p>
<p>Нябеснае кары!</p>
<p>Ці разломім тры кароны</p>
<p>На гордай ціары?</p>
<p>Так, разломім! Благаславі</p>
<p>На помсту, на мукі,</p>
<p>Благаславі мае, Божа,</p>
<p>Няцвёрдыя рукі!»</p>
<p> </p>
<p>Вось так у келейцы праўдзіва</p>
<p>Іван Гус думаў разарваць</p>
<p>Аковы пеклавы!.. I дзіва,</p>
<p>Святое дзіва паказаць</p>
<p>Вачам нязрачым.</p>
<p>«Пабарусь!..</p>
<p>За мяне Бог!.. Хай споўніцца!»</p>
<p>I ў Віфлеемскую капліцу</p>
<p>Пайшоў маліцца добры Гус.</p>
<p> </p>
<p>«У імя госпада Хрыста,</p>
<p>За нас распятага на дрэве,</p>
<p>I ўсіх апосталаў святых,</p>
<p>Пятра і Паўла асабліва,</p>
<p>Мы адпускаема грахі</p>
<p>Вось гэтай булаю святою</p>
<p>Рабыні Божай...»</p>
<p>«Вось той самай,</p>
<p>Што вадзілі па вуліцах</p>
<p>Пазаўчора ў Празе.</p>
<p>Вось той самай, што сланялась</p>
<p>Па шынках, па стайнях,</p>
<p>Па пярэсмыках манашых</p>
<p>I па келлях п’янай!</p>
<p>Вось яна і зарабіла</p>
<p>Ды булку купіла:</p>
<p>Святой стала!.. Божа! Божа!</p>
<p>Вялікая сіла!</p>
<p>Вялікая слава! Зірні на людзей!</p>
<p>Адпачынь ад кары у прасветлым раю!</p>
<p>За што прападаюць? За што ты караеш</p>
<p>Сваіх і пакорных і добрых дзяцей?</p>
<p> </p>
<p>За што закрыў іх, Божа, вочы</p>
<p>I вольны розум акаваў</p>
<p>Кайданамі ліхое ночы?</p>
<p>Празрыце, людзі,— дзень настаў!</p>
<p>Распраўце рукі, мрок аблуды.</p>
<p>Развейце, чэхі, будзьце людзі,</p>
<p>А не пасмешышча папам!</p>
<p>Каты, разбойнікі ў ціарах</p>
<p>Ўсё патапілі, ўсё ўзялі,</p>
<p>Як у Маскоўшчыне татары,</p>
<p>I нам, сляпым, перадалі</p>
<p>Свае дагматы!.. Кроў, пажары,</p>
<p>Ўсё зло на свеце, як біч кары,</p>
<p>Пякельных мук бясконцы рад...</p>
<p>I поўны Рым байстрат!</p>
<p>Вось догматы іх і іх слава!</p>
<p>То слава ў яве!.. А цяпер</p>
<p>Вось тым паложана канклавам:</p>
<p>Хто без святой булы памёр —</p>
<p>У пекла пойдзе! Будзе ж плата</p>
<p>За булу ўдвойчы — рэж хоць брата,</p>
<p>Апроч пап і чарняца,</p>
<p>I ў рай ідзі! Канец канцам!</p>
<p>I злодзея ж зладзей акрадзе,</p>
<p>Ды яшчэ ў цэркве. Гады! гады!</p>
<p>Ці напіліся вы ці не</p>
<p>Людской крыві?.. I хіба мне,</p>
<p>Вялікі госпадзі, малому,</p>
<p>Судзіці дзеянні твае</p>
<p>Волі святой? Кары свае</p>
<p>Ты без віны не шлеш нікому.</p>
<p> </p>
<p>Малюся, госпадзі, памілуй,</p>
<p>Выбаў ты нас, святая сіла!</p>
<p>Парань язык мой за хулы</p>
<p>Ды ранай выбаў з боляў злых.</p>
<p>Не дай жа здзеквацца лукавым</p>
<p>I над тваёю вечнай славай</p>
<p>Й над намі, простымі людзьмі!..»</p>
<p> </p>
<p>I плакаў Гус у тым маленні,</p>
<p>I цяжка плакаў... Люд маўчаў</p>
<p>I моўчкі думаў у здзіўленні:</p>
<p>Супроць каго руку падняў?</p>
<p> </p>
<p>«Глядзіце, людзі! Вось дзе була,</p>
<p>Што я чытаў!» — і паказаў</p>
<p>Народу. Боязнь агарнула:</p>
<p>Іван Гус булу разарваў!!</p>
<p>I з Віфлеемскае капліцы</p>
<p>Аж да сусветнае сталіцы</p>
<p>Пагудка шумная пайшла.</p>
<p>Манахі ў страху... Нібы кара,</p>
<p>Канклаў пагудка затрасла,—</p>
<p>I пахілілася ціара!</p>
<p> </p>
<p>Зашыпела, як гадзюка,</p>
<p>Погань з Ватыкана.</p>
<p>Шапочыцца Авіньёна</p>
<p>З рымскімі папамі;</p>
<p>Шапочуцца антыпапы,</p>
<p>Аж сцены трасуцца</p>
<p>Ад шопату. Кардыналы,</p>
<p>Як гадзюкі, ўюцца</p>
<p>Ля ціары. Ды ціхачом,</p>
<p>Як каты, дзяруцца</p>
<p>За мышанё... Ды як зноў жа?</p>
<p>Аднае той скуры</p>
<p>Гэтак сіла!.. А мясішча!!!</p>
<p>Аж дрогнулі муры,</p>
<p>Як успомнілі, што ў Празе</p>
<p>Гегекнулі гусі</p>
<p>Ды з арламі ляцяць біцца...</p>
<p>Канклаў схамянуўся,</p>
<p>Сабраў раду. Ухвалілі:</p>
<p>Усім разам стаці</p>
<p>Супроць Гуса і ў Канстанцы</p>
<p>Вараннё склікаці</p>
<p>I сцерагчы колькі сілы</p>
<p>I з гары і з долу,</p>
<p>Каб не села тая птаха</p>
<p>На славянскім полі.</p>
<p> </p>
<p>I вараннё поле ўкрыла —</p>
<p>Папы павалілі</p>
<p>Да Канстанцы; шляхі, стэпы</p>
<p>Саранчой забілі</p>
<p>Бароны, герцагі і д’юкі,</p>
<p>Псары, геральды, шынкары,</p>
<p>I трубадуры (кабзары),</p>
<p>I шляхам войска, як гадзюкі,</p>
<p>I герцагіні з немчурою;</p>
<p>Хто з сакаламі на руках,</p>
<p>Хто пешкі, верхам на аслах —</p>
<p>Бы на аблаву ўсе гурмою,</p>
<p>Як гады, ў вырай, аж кішаць!</p>
<p>О чэху! Дзе твая душа??</p>
<p>Глядзі, што сілы паваліла,</p>
<p>Як сарацына ваяваць</p>
<p>Або вялікага Атылу!</p>
<p>У Празе глуха гаманяць</p>
<p>I цэсара, і Вячаслава,</p>
<p>I той сабор тысячаглавы</p>
<p>Уголас лаюць і пускаць</p>
<p>На сход не хочуць яны Гуса...</p>
<p>«Жыў Бог! Жыва душа мая!</p>
<p>Браты, я смерці не баюся!</p>
<p>Я давяду ўсім тым вужам!</p>
<p>I ненасытнае іх вырву джала!..»</p>
<p>I чэхі Гуса праважалі,</p>
<p>Як дзеці бацьку.</p>
<p> </p>
<p>Зазванілі у Канстанцы</p>
<p>Рана ва ўсе звоны.</p>
<p>Тлум сабраўся кардыналаў</p>
<p>Гладкіх і чырвоных,</p>
<p>Як бугаёў на выпасе,</p>
<p>I натоўп прэлатаў,</p>
<p>I тры папы, і баронства,</p>
<p>I князёў багата.</p>
<p>Сабраліся, як Іуды</p>
<p>На суд непраўдзівы</p>
<p>Супроць Хрыста. Сваркі, гоман —</p>
<p>То раве, то вые,</p>
<p>Нібы нейкі дзікі табар</p>
<p>Ці кагал у школе...</p>
<p>I — ўсім разам як зарвала!..</p>
<p> </p>
<p>Як кедр сярод поля</p>
<p>Ліванскага,— у кайданах</p>
<p>Стаў Гус перад імі.</p>
<p>I акінуў нечасцівых</p>
<p>Орлімі вачыма.</p>
<p>Затрасліся, пабялелі,</p>
<p>Моўчкі азіралі</p>
<p>Мучальніка. «Што ж вы мяне —</p>
<p>На дыспут пазвалі?</p>
<p>Ці каб глядзець на кайданы?»</p>
<p>«Маўчы, чэх бязверы...» —</p>
<p>Гадзюкаю зашыпелі,</p>
<p>Зараўлі, як зверы.</p>
<p>«Ты ерэтык! Ты ерэтык!</p>
<p>Ты сееш расколы!</p>
<p>I нязгоды развіваеш,</p>
<p>Свяцейшае волі</p>
<p>Не прымаеш!.. Адно слова! —</p>
<p>Ты Богам пракляты!</p>
<p>Ты ерэтык! Ты ерэтык!..» —</p>
<p>Раўлі ўсе прэлаты.</p>
<p>«Ты усобнік!.. Адно слова —</p>
<p>Ты ўсімі пракляты!..»</p>
<p>Паглядзеў Гус на прэлатаў</p>
<p>Дый пайшоў з палаца.</p>
<p>«Пабаролі! Пабаролі!..»</p>
<p>Нібы звар’яцелі.</p>
<p>«Аўтадафе! Аўтадафе!..» —</p>
<p>Гуртам заравелі.</p>
<p> </p>
<p>I ўсю ноч банкетавалі</p>
<p>Папы, бароны... Ўсе пілі</p>
<p>I сп’яна Гуса пракліналі,</p>
<p>Аж покі звоны загулі.</p>
<p>I дзень настаў... Ідуць маліцца</p>
<p>Ксяндзы за Гуса. З-за гары</p>
<p>Выходзіць сонца, аж гарыць.</p>
<p>I сонца хоча падзівіцца,</p>
<p>Што будуць з праведным тварыць?!</p>
<p> </p>
<p>Зазванілі ва ўсе звоны</p>
<p>I павялі Гуса</p>
<p>На Галгофу у кайданах...</p>
<p>I не пахіснуўся</p>
<p>Перад агнём. На агні стаў</p>
<p>I моліцца Богу.</p>
<p>«О госпадзі міласэрны!</p>
<p>Што зрабіў я злога</p>
<p>Гэтым людзям, тваім людзям?</p>
<p>За што мяне судзяць?</p>
<p>За што мяне распінаюць?</p>
<p>О людзі вы, людзі!</p>
<p>Маліцеся! Вы — нявінны!</p>
<p>І з вамі так будзе!</p>
<p>Маліцеся! Злыя зверы</p>
<p>Прыйшлі ў воўчых шкурах</p>
<p>I пазуры распусцілі...</p>
<p>Ні горы, ні муры</p>
<p>Не схаваюць. Разальецца</p>
<p>Чырвонае мора</p>
<p>Крыві. Крыві з дзяцей вашых...</p>
<p>О гора! о гора!</p>
<p>Унь яны! Ў адзежах ясных.</p>
<p>Іх лютыя вочы...</p>
<p>Ужо крыві...»</p>
<p>«Палі! Палі!»</p>
<p>«Крыві! Крыві хочуць!</p>
<p>Крыві вашае!..» I дымам</p>
<p>Праведнага ўкрыла.</p>
<p>«Маліцеся! маліцеся!</p>
<p>Госпадзі, памілуй,</p>
<p>Даруй ты ім — не ведаюць!..»</p>
<p>Ды не чутна стала.</p>
<p>Вакол агню, як сабакі,</p>
<p>Ўкруг манахі сталі.</p>
<p>Баяліся, каб не вылез</p>
<p>Гадзюкаю з жару</p>
<p>Ды не павіс на кароне</p>
<p>Або на ціары.</p>
<p>Пагас агонь; дзьмухнуў вецер</p>
<p>І попел развеяў.</p>
<p>I бачылі на ціары</p>
<p>Чырвонага змея</p>
<p>Людзі простыя. Манахі</p>
<p>Te deum спявалі.</p>
<p>Разышліся па хаўтурах</p>
<p>I хаўтуравалі</p>
<p>I дзень і ноч, аж папухлі.</p>
<p>Малою сям’ёю</p>
<p>Прыйшлі чэхі, зямлі ўзялі</p>
<p>З таго кастра, з ёю</p>
<p>Пайшлі ў Прагу. Гэтак Гуса</p>
<p>Ксяндзы асудзілі,</p>
<p>Запалілі... Ды Божага</p>
<p>Слова не спалілі,</p>
<p>Не згадалі, што вылеціць</p>
<p>Арол з па-над хмары —</p>
<p>Замест гуся — і расклюе</p>
<p>Папскую ціару.</p>
<p>Дык няхай ім! Разбрыліся,</p>
<p>Як тыя вароны,</p>
<p>З крывавага таго свята</p>
<p>Манахі, бароны,</p>
<p>Парасселіся ў будынках,</p>
<p>Клопату не маюць;</p>
<p>Банкетуюць, час ад часу</p>
<p>Те deum спяваюць.</p>
<p>Ўсё зрабілі... Ды чакайце!</p>
<p>Унь над галавою</p>
<p>Стары Жыжка з Табарова</p>
<p>Махнуў булавою.</p>
<p> </p>
<p>10 кастрычніка 1845</p>
<p>с. Мар’інскае</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>