<div class="container">
<div class="book-utils">
<div id="qrcode"></div>
<a href="/Taras_Saucenka/Cyhrynie,_Cyhrynie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: "Чыгрыне, Чыгрыне..." -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>"Чыгрыне, Чыгрыне..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Чыгрыне, Чыгрыне,</p>
<p>На свеце ўсё гіне!</p>
<p>I святая твая слава,</p>
<p>Як пылінка ў плыні,</p>
<p>За ветрамі халоднымі</p>
<p>Ў хмары прападае...</p>
<p>Над зямлёю лятуць леты,</p>
<p>Дняпро высыхае,</p>
<p>Рассыпаюцца магілы,</p>
<p>Курганы-магілы —</p>
<p>Твая слава... Пра цябе ўжо,</p>
<p>Старча маласілы,</p>
<p>Ніхто й слова не прамовіць,</p>
<p>Ніхто й не пакажа,</p>
<p>Дзе ты стаяў? чаго стаяў?</p>
<p>I на смех не скажа!!</p>
<p> </p>
<p>За што мы біліся з ляхамі?</p>
<p>За што мы рэзалісь з панамі?</p>
<p>За што скародзілі кап’ямі</p>
<p>Татарам рэбры?.. Засявалі,</p>
<p>I крывёю палівалі...</p>
<p>I шаблямі скарадзілі.</p>
<p>Што ж на ніве урадзіла?!</p>
<p>Урадзіла рута... рута...</p>
<p>Волі нашае атрута.</p>
<p> </p>
<p>А я, неразумны, на тваіх руінах</p>
<p>Марна слёзы трачу; заснула Ўкраіна,</p>
<p>Бур’яном укрыта, цвіллю зацвіла,</p>
<p>У балоце, лужы сэрца прагнаіла</p>
<p>I ў дупло гнілое гадзін напусціла.</p>
<p>А дзецям надзею ў стэпу аддала.</p>
<p>А надзею...</p>
<p>Вецер па полі развеяў,</p>
<p>Хваля морам разнясла.</p>
<p> </p>
<p>Няхай жа вецер ўсё разносіць</p>
<p>На неакраеным крыллі!</p>
<p>Няхай жа сэрца плача, просіць</p>
<p>Святое праўды на зямлі.</p>
<p> </p>
<p>Чыгрыне, Чыгрыне,</p>
<p>Дружа мой адзіны!</p>
<p>Ты праспаў лясы і стэпы</p>
<p>I ўсю Украіну.</p>
<p>Спі ж, павіты гандлярамі,</p>
<p>Покі сонца ўстане,</p>
<p>Покі тыя недалеткі</p>
<p>Падрастуць, гетманы.</p>
<p>Памаліўся б, і я б заснуў...</p>
<p>Дык думкі-закляцці</p>
<p>Рвуцца душу запаліць мне,</p>
<p>Сэрца разарваці.</p>
<p>Ды не рвіце, не паліце.</p>
<p>Мо вярну нанова</p>
<p>Маю праўду гаротную</p>
<p>I ціхае слова.</p>
<p>Можа выкую з яго я</p>
<p>Да старога плуга</p>
<p>Новы лемеш і нож востры,—</p>
<p>I ў ярме упруга...</p>
<p>Можа ўзару пералог той,</p>
<p>А на пералозе...</p>
<p>Я пасею мае слёзы,</p>
<p>Ды шчырыя слёзы.</p>
<p>Можа ўзыдуць і вырастуць</p>
<p>Нажы на два бокі,</p>
<p>Расчвартуюць гніласць сэрца,</p>
<p>Боль яго глыбокі.</p>
<p>I выцадзяць сукравіцу,</p>
<p>I нальюць жывое</p>
<p>Казацкае крыві свежай,</p>
<p>Чыстае, святое!</p>
<p> </p>
<p>Можа... можа... А між тымі,</p>
<p>Між нажоў, нанова</p>
<p>Рута-мята разаўецца —</p>
<p>Забытае слова,</p>
<p>Маё слова смутку, суму,</p>
<p>Пакорнае Богу,</p>
<p>Успомніцца — і дзявоча</p>
<p>Сэрцайка з трывогай</p>
<p>Страпянецца, як рыбанька,</p>
<p>I мяне згадае...</p>
<p>Словы мае, слёзы мае,</p>
<p>Раю ты мой, раю!</p>
<p>Спі, Чыгрыне! Няхай гінуць</p>
<p>У ворага дзеці!</p>
<p>Спі, гетмане, покі ўстане</p>
<p>Праўда тут на свеце!</p>
<p> </p>
<p>19 лютага 1844</p>
<p>Масква</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>