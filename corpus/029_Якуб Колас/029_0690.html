<div class="container">
<div class="book-utils">
<div id="qrcode"></div>
<a href="/Jakub_Kolas/Svinni_pad_dubami.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Свінні пад дубамі -->
<!-- HEADER_FIELD Title2: (Трохі пад Крылова) -->
<h2><a href="http://knihi.com/Jakub_Kolas/">Якуб Колас</a></h2>
<h2>Свінні пад дубамі</h2>
<h2 class="title2">(Трохі пад Крылова)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На беларускіх жалудох</p>
<p>Даў спосаб свінням Бог,</p>
<p>Тутэйшым свінням, беларускім —</p>
<p>Ім гэта байка для закускі.</p>
<p>Жыруюць тут, растуць іх трыбухі,</p>
<p>I адкладаецца ў іх сала.</p>
<p>Свіння ж свіннёю быць не перастала,</p>
<p>I свінскія захованы грахі.</p>
<p>Наеліся тут дзёдзькі жалудоў,</p>
<p>Сваіх прыдбалі парасят</p>
<p>I рохкаюць на той жа свінскі лад,</p>
<p>Палёгшы між дубоў.</p>
<p>—Скажы, кума: ну, як нам быць?</p>
<p>Дзе нам дзяцей сваіх вучыць?</p>
<p>I як ім рохкаць тут:</p>
<p>Ці па-тутэйшаму, ці не?</p>
<p>Скажы, імостанька, ты мне,</p>
<p>Бо ўсё ж нам родны гэты кут —</p>
<p>I гадаваліся мы тут,</p>
<p>Унь там і выган наш і груд,</p>
<p>Балоты тыя і лясы...</p>
<p>— Кума!</p>
<p>Да ў іх на грош красы</p>
<p>Няма!</p>
<p>I што трывожыцца дарма?</p>
<p>Мне прыкра чуць такія галасы!</p>
<p>Я факультэт акончыла сама.</p>
<p>Не менш, як у карыце,</p>
<p>Сваім лычом капалася ў санскрыце,</p>
<p>I добра знаюся я ў мовах</p>
<p>I ў далікатных розных словах.</p>
<p>Пакінь жа, мілая, смяшыць людзей:</p>
<p>Ну хто адважыцца псаваць сваіх дзяцей?</p>
<p>Бо як жа гаманяць тутэйшыя дубы?</p>
<p>Іх голас брыдкі і грубы</p>
<p>I не ачэсаны, слабы,</p>
<p>Не мілагучны,</p>
<p>Прыдуманы і штучны,</p>
<p>Ні гібкасці, ні сілы,</p>
<p>Паэзіі і музыкі ні-ні,</p>
<p>Убоства, дзе ні павярні...</p>
<p>О, Божа барані!</p>
<p>Мяне ён нудзіць, рве мне жылы!</p>
<p>Як ён агідны! Як нямілы!</p>
<p>А гэта «дзе», гэта «це»</p>
<p>Мне болем адклікаецца ў хвасце.</p>
<p>I родны кут, ды вось не мой,</p>
<p>Для віду ж пойдзеш з ім на шлюб,</p>
<p>А наш «кумір» — Крылоўскі дуб.</p>
<p>Я — маці, мілая, і дзетак хоць зняволю,</p>
<p>А па-тутэйшаму і рохкнуць не пазволю!</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>