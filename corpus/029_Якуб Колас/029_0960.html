<div class="container">
<div class="book-utils">
<div id="qrcode"></div>
<a href="/Jakub_Kolas/Rucai.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Ручаi -->
<h2><a href="http://knihi.com/Jakub_Kolas/">Якуб Колас</a></h2>
<h2>Ручаi</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чулі вы, як балбоча беспрэстанку, і ўдзень і ўночы, пад гарою ручай, цекучы па каменьчыках, скачучы з аднаго парога на другі? Вы не раз чэрпалі ў ім чыстую халодную воду і асвяжалі, як кажуць працавікі, сваю душу ў гарачы летні поўдзень; вы не раз сядзелі каля ручайка, жавалі сухенькую скарынку хлеба і запівалі халоднаю вадзіцай ручайка. Не раз вы ляжалі там, схаваўшыся ад гарачага летняга сонца. Над вашаю галавою стаяла чыстае, сіняе неба; толькі ласне дзе-нідзе паўзла ціхенька белая хмурка. Высока ў небе нудна свістаў каршун, выглядаючы сабе пажытак; так сумна і жаласна кукавала зязюлька, усё роўна як плакала аб сваёй батрацкай долі, аб тым, што няма ў яе сваёй хаткі. У кустах весела шчабяталі птушачкі над гняздзечкамі, у каторых ужо сядзяць маленькія, яшчэ голенькія дзеткі... Як добра пасля работы паляжаць на беражку ручайка, у цяньку лазовага кусточка! Як свежа, як здорава тут у гарачы летні поўдзень!</p>
<p>Хто не знае мовы ручайка, той скора сцішыцца і засне пад бесканечны яго шумок. Але многа цікавага пачуе той, хто ўмее чытаць кнігу Божай прыроды, Божага свету, хто цяміць і разбірае іх мову.</p>
<p>– Ласне ручай умее гаварыць? – спытаеце вы.</p>
<p>– А ці вы не чуеце яго мовы? – спытаю вас і я. – Слухайце ж:</p>
<p>«Буль-буль-буль! Цюх-цюх-цюх!».</p>
<p>Так і булькае, так і цюхкае маленькая рэчачка! Гэта і ёсць мова нашага маленькага ручайка.</p>
<p>А цяпер давайце пагаворым мы з ім...</p>
<p>– Няма часу, няма часу! – зашумелі маленькія хвалькі і пабеглі чародкамі адна за адной далей.</p>
<p>– Куды ж вы так спяшаеце?</p>
<p>– О! Нас многа там пад гарою, – кажуць капелькі, – і кожная з нас спяшаецца выйсці скарэй на свет Божы і зрабіць сваю работу, якая нам назначана.</p>
<p>– Дзе ж вы былі дагэтуль?</p>
<p>– Я, – кажа адна капелька, – была пóтам і скацілася з працавітага твара мужыка, як трудзіўся ён у полі над сваёю вузенькаю палоскаю.</p>
<p>– Я была слязою, – кажа другая, – вон, бачыце, магілкі? Там бедная маці плакала, стоячы над маленькаю труною свайго сына, як засыпалі яго магілку сырою зямлёй.</p>
<p>– А я была ў вашым сэрцы, – кажа трэцяя.</p>
<p>– Я яшчэ тры дні таму блішчала расою на лісцях...</p>
<p>– Я была снегам.</p>
<p>– Я – градам.</p>
<p>I пайшлі расказываць гутарлівыя каплі, дзе яны былі.</p>
<p>– А як жа папалі вы сюды, у ручай?</p>
<p>– Грэла сонца, і мы  малюсенькімі пузырочкамі, такімі малюсенькімі, што нас і не разгледзіць ваша вока, падымаліся к небу. Там сабіралася нас многа-многа, і мы плавалі ў хмарках, а потым, як нас збіралася надта многа, хмары не ў сілах былі трымаць нас, і мы кідаліся назад на зямлю  чыстым дожджыкам, часамі градам, а зімою – белым мяккім снегам. Каламутнымі равочкамі цяклі мы па разорках, абмывалі сабою твар зямлі, пакрыты пылам, зліваліся, прасочваліся ў зямлю там, дзе яна свабодна адкрывала для нас дзверы, покі не знаходзілі цвёрды грунт, каторы не пускае нас далей, і па гэтым грунце памаленьку цяклі ўсярэдзіне зямлі, покі не знаходзілі сабе выхаду на свет Божы. А то часта вы самі дастаеце нас, капаючы калодзезі (студні).</p>
<p>– Куды ж цяпер бяжыце, мілыя каплі?</p>
<p>– А мы і самі не ведаем куды. Па дарозе чэрпаюць нас людзі на свае патрэбы; намі птушкі і зверы і быдла праганяюць смагу; нас сонца патрошку выпівае сваімі цёплымі лучамі (праменьмі). Носімся мы па усім  свеце, сыходзімся, расходзімся і вечна круцімся; няма нам ніколі спачынку. От што казалі светлыя каплі.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>