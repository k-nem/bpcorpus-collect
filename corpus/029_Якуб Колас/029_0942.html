<div class="container">
<div class="book-utils">
<div id="qrcode"></div>
<a href="/Jakub_Kolas/Navalnica_apaviadannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FilenameSuffix: apaviadannie -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Навальніца -->
<h2><a href="http://knihi.com/Jakub_Kolas/">Якуб Колас</a></h2>
<h2>Навальніца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вецер угаманіўся, заціхнуў саўсім. Сонца высока стаіць на небе і без жалю паліць зямлю. К поўдню сталі паказвацца вадзяністыя з цемнаватымі сярэдзінамі хмуркі. Сонца пачынае брадзіць па гэтых хмурках, і цень невялічкімі лапінкамі памаленьку паўзе па зямлі, павэдлуг таго, як ідзе сама хмурка ў небе. Вот адна перайшла чраз сонца, і зноў яно стала на чыстым небе і яшчэ гарачэй прыпякае. А там, проці сонца, зноў паўзе хмурка, за ёю другая, трэцяя, і ўсё часцей і часцей блудзіць гарачае сонца ў смутных хмурках.</p>
<p>З адной стараны неба пачынае чуць-чуць цямнець. У тым мейсцы, дзе яно як бы апіраецца на зямлю, падымалася хмара, чорная, страшная. Уперадзе, як горы, ішлі клубкамі з чырванаватымі краямі аддзельныя хмары, як дым, разліваліся па небе і як бы цягнулі за сабою чорную, густую, гладкую сцяну. Яны то злучаліся, то раздзяляліся, то пераганялі адна адну, то прападалі, а мейсца іх заступалі новыя і плылі памалу, і ткалі чорную хмару, каторая аддзялялася ад пярэдніх светлых клубкоў сівым доўгім поясам хмар з завостранымі канцамі. Г-у-ууу-у! Ціха, важна, спакойна, густа і страшна пракаціўся ў небе першы гром. Далёка над лесам бліснула маланка, яркая, борздая, і накрыж перасекла хмару. Счакаўшы крышку, зноў разліваецца, наўперад ціха, а потым паволі мацней, мацней, і на сярэдзіне самы тоўсты, самы крэпкі гук і за гэтым ізноў памаленьку заціхае і ўмірае за лесам. Маланка часцей і ярчэй барануе неба, часцей грыміць гром, і надыходзіць усё бліжэй і бліжэй хмара. Ціха зрабілася ўсюды. Людзі, як мурашкі, заварушыліся, забегалі на лузе, на скорую руку складаюць сена ў копы. У адзін момант тысячы коп сена выраслі на грудах. Лісцік на дрэве, травінка пад кусцікам, каласок у полі не скалыўнуцца. Здаецца, увесь свет перастаў нават сапці. Птушкі змоўклі. Конікі перасталі трашчаць у траве. Усё як бы чакае чагось-то страшнага. На сэрцы і боязна, і нек весела разам. А хмара ўсё чарнее. Усюды пацямнела, як бы надыходзіў вечар. Гром гудзе і гудзе бесперастанку. Вот цёмны пояс панёсся борзда-борзда. Павеяў вецер і пагнаў прэд сабою пыл і сухое лісце. Над галавою бліснула маланка, і за ёю адразу трэснуў гром, аж усё затраслося, закалацілася, і кінуліся першыя буйныя капкі, і дожджык з ветрам паліўся як з вядра.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>