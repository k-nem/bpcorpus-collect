<div class="container">
<div class="book-utils">
<div id="qrcode"></div>
<a href="/Jakub_Kolas/Andrej-vybarscyk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Андрэй-выбаршчык -->
<h2><a href="http://knihi.com/Jakub_Kolas/">Якуб Колас</a></h2>
<h2>Андрэй-выбаршчык</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>– Ну, Андрэй! Глядзі ж трымайся, – ведай, за каго падаць голас!</p>
<p>Так гаварылі мужыкі свайму ўпаўнаважанаму, выпраўляючы яго ў горад на выбары дэпутатаў.</p>
<p>– Не ганіся за панскай гарбатай, бо пан часамі і лісіцай можа прыкінуцца – і руку табе падасць, і нават пацалуецца з табою.</p>
<p>– А што мне іх гарбата! Я і сваю скарынку хлеба з’ем, – гаварыў Андрэй: – не такі я дурань, каб прадацца за гарбату.</p>
<p>– Праўда, праўда, Андрэй! Табе і дэпутатам не брыдка быць за такія словы.</p>
<p>– Так, брат, у іх на языку мядок, а на сэрцы лядок.</p>
<p>– Эх, дзеці вы, дзеці! – махнуў рукою стары Хлёрка: – нічога, як бачу, не будзе з гэтых выбараў.</p>
<p>– Як то не будзе? Каб усе махалі так рукамі, то і ніякай не было б Думы.</p>
<p>– Ты хочаш, каб табе сама зямля з печы ў рукі прыйшла?</p>
<p>– Свабоды Бог з неба не скіне!</p>
<p>– Вядома!</p>
<p>Стары Хлёрка засаромеўся і хутчэй схаваўся за мужыцкія спіны.</p>
<p>– Смела, Андрэй, рэж там, у горадзе, праўду! Андрэй хацеў сказаць мужыкам цэлую прамову, але так многа наплыло ўсякіх думак, што ён не ведаў, з чаго пачаць, і толькі сказаў:</p>
<p>– Ну, братцы, бывайце здаровы.</p>
<p>– З Богам, з Богам, Андрэй!</p>
<p>I Андрэй закінуў на плечы палку, на якой была торба з хлебам і салам, і пехатой пайшоў на вакзал.</p>
<p> </p>
<p> </p>
<h3><a id="chapter2"></a>ІІ</h3>
<p> </p>
<p>Мужыкі нецярпліва чакалі Андрэя з выбараў. На трэці дзень, калі Андрэй павінен быў прыехаць дадому, цэлая грамада мужыкоў у доўгіх кажухах з люлькамі высыпала на вуліцу каля манаполькі і шумела, як лес у вецер.</p>
<p>А як рабіць тут не было чаго, то сягды-тагды можна было чуць, як стукала саракоўка аб тоўстую мазолістую руку і як галгатала гарэлка, пераліваючыся проста з бутэлькі ў мужыцкае горла.</p>
<p>Тут былі і такія, што паспелі налізацца і спявалі песні. А Антось Байбак нават пайшоў у скокі і баранаваў пясок на вуліцы старымі ботамі, на якіх не хапала аднаго абцаса.</p>
<p>– Андрэй ідзе! Ідзе Андрэй!</p>
<p>Гоман як бачыш сціх, і ўся грамада заварушылася, як адзін чалавек. Толькі адзін Антось Байбак не хацеў злучацца з грамадою і не пераставаў араць пясок, крычучы, каб на яго пазіралі, бо ён паказваў, як даўней скакалі лявоніху. Але на яго ніхто не пазіраў.</p>
<p>Андрэй ішоў, апусціўшы галаву. З адной кішэні доўгага сівага халата тырчэла турэцкая булка, як раменны мужыцкі чук.</p>
<p>Мужыкі цесна абступілі Андрэя.</p>
<p>– Ну, чым жа ты пацешыш нас, Андрэй?</p>
<p>Андрэй махнуў рукою, і першае яго слова насіла імя той рэчы, якую мужыкі на поле вывозяць.</p>
<p>– Каго ж выбралі?</p>
<p>– Папоў ды чыноўнікаў.</p>
<p>– А ты дзе быў, карова ты? Чаго глядзеў? – накінуўся на Андрэя п’яны Антось: – ды я б ім нюхаўкі параспорваў бы!</p>
<p>– От ты ідзі лепш скачы лявоніху, – парадзілі яму мужыкі.</p>
<p>– Няхай вы па жары скачыце, – агрызнуўся Антось і плюнуў.</p>
<p>– А яны стаяць за мужыкоў? – пыталі ізноў мужыкі.</p>
<p>– Дзе бачылі! Усе чарнасоценцы. I прыступу да іх няма.</p>
<p>– А гарбатаю вас не частавалі?</p>
<p>– Чаму не? Але чорт яе піў. Гатовы сказаць яшчэ, што мужыкі жывуць па-панску. Гаварыў жа адзін стрынгаль, што сорак гадоў таму назад мужыкі елі мякіну.</p>
<p>– Трэба было сказаць, што цяпер і гэтага няма, – загаманілі мужыкі.</p>
<p>– Дык мы і зрэзалі гэтага пана, аж брыдка яму стала... А якія яны былі добрыя! Проста хоць да раны прылажы. А як прывязаўся быў да нас адзін «саюзнік»: «Хадзем ды хадзем на сход!». Проста хоць ты махалам махай – здавалася, не адчапіцца ад яго. Адзін з нашых раз і сказаў: «Хоць і пойдзем, але вушы заткнём, каб не чуць вашай гутаркі».</p>
<p>– Гэта ўсё роўна як той паляшук, якога сілаю валаклі да царквы. Бачыць, што нічога не будзе, – «Хоць, кажа, і пайду, але ні губою, ні рукою не мяльну!» – сказаў адзін мужык.</p>
<p>– А раз, браткі, – казаў далей Андрэй, – такая выйшла штука. Зайшлі да аднаго выбаршчыка. Ніхто не ведаў, што ён – прадсядацель саюза рускага народа, і аблаялі мы гэты саюз з астатніх слоў. Выбаршчык усё слухаў ды вачамі моргаў, а потым як усхопіцца, усё роўна як на шыла сеў, ды як крыкне: «Гарадавых пазаву!». Дык мы, брат, ходу. Грыгор з N... павета, бегучы з другога паверха, зачапіўся ботам, паслізнуўся і пералічыў задам усе ўсходы. Дык мы гэтаму выбаршчыку кінулі ўсе чорныя галкі, але ўсё роўна яго выбралі – што мы значым? Колькі нас? Як выбралі дэпутатаў, дык усе чарнасоценцы давай біць у далоні, спяваць, я думаў, што лявоніху скакаць яшчэ пусцяцца... Стаялі мы, братка, моцна. У канцы адзін з мужыкоў сказаў рэч надта жаласную. «Скрыўдзілі, кажа, мужыкоў, не выбралі іх дэпутата. Хто будзе гаварыць у Думе аб цяжкай долі нашай...».</p>
<p>Мужыкі ўсе плакалі.</p>
<p>Стары Хлёрка выціснуўся на  першае месца, абвёў усіх мужыкоў вачамі і сказаў;</p>
<p>– Ну, што, чыя праўда?..</p>
<p> </p>
<p><i>[1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>