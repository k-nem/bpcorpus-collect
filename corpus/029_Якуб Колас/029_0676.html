<div class="container">
<div class="book-utils">
<div id="qrcode"></div>
<a href="/Jakub_Kolas/Savieckaj_Bielarusi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 21.12.1938 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Савецкай Беларусі -->
<!-- HEADER_FIELD Title2: Да дваццацігоддзя -->
<h2><a href="http://knihi.com/Jakub_Kolas/">Якуб Колас</a></h2>
<h2>Савецкай Беларусі</h2>
<h2 class="title2">Да дваццацігоддзя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Безыменнай, безгалосай</p>
<p>Ты была, краіна.</p>
<p>Аб тваім гаротным лёсе</p>
<p>Вецер песні ў свет разносіў,</p>
<p>Плачучы пад тынам.</p>
<p> </p>
<p>Люд твой бедны, занядбаны</p>
<p>Жыў у вузкіх межах,</p>
<p>Век галодны, абарваны,</p>
<p>Сеяў, жаў, касіў на пана,</p>
<p>Сошкай дол мярэжыў.</p>
<p> </p>
<p>У сырых, куравых хатах,</p>
<p>Пад шум, дым лучыны</p>
<p>Плёў ён лапці, світку латаў,</p>
<p>Праклінаў адвечных катаў,</p>
<p>Баяў сказ-быліны.</p>
<p> </p>
<p>Неадступна, пільна, строга</p>
<p>Ліха вартавала,</p>
<p>Ды адною з ім дарогай</p>
<p>З клункам, з торбаю убогай</p>
<p>У свет вандравала.</p>
<p> </p>
<p>Калыхала яго дзетак</p>
<p>Тое ліха-гора,</p>
<p>Ды з палетка на палетак</p>
<p>Слёзы несла шчодра гэтак,</p>
<p>Як пясок у мора.</p>
<p> </p>
<p>Не краналі Бога слёзы,</p>
<p>Іх не чула неба.</p>
<p>Гнуўся люд твой, нібы лозы,</p>
<p>Жыў пад страхам, пад пагрозай</p>
<p>Не мець куска хлеба.</p>
<p> </p>
<p> </p>
<p>*</p>
<p> </p>
<p>Ты кроўю паліта, зямелька, багата.</p>
<p>I пан тут таптаўся, і кайзер пракляты.</p>
<p> </p>
<p>У бляску пажараў знікалі сялібы.</p>
<p>Цябе асудзіла звяр’ё на пагібель.</p>
<p> </p>
<p>Ішлі  генералы, паўзлі атаманы,</p>
<p>На вольныя гоні кавалі кайданы.</p>
<p> </p>
<p>I розная нечысць брыла ўслед за імі,</p>
<p>Ды труп старой гнілі ніхто не падыме.</p>
<p> </p>
<p>Паўсталі народы рэспублік савецкіх —</p>
<p>З Украіны светлай і з шахтаў данецкіх,</p>
<p> </p>
<p>I з Волгі, і з Дона, і з Камы, з Урала</p>
<p>Магутная сіла народа паўстала.</p>
<p> </p>
<p>Армяне, грузіны, башкіры, татары,</p>
<p>Казахі, кіргізы, як грозныя хмары,</p>
<p> </p>
<p>На ворагаў лютых абрушылі сілу</p>
<p>I злых акупантаў дашчэнту скрышылі.</p>
<p> </p>
<p>I вольнай дзяржавай, краіна, ты стала</p>
<p>I слаўнай работы зрабіла нямала.</p>
<p> </p>
<p>Усюды дарогі пралеглі, як стужкі,</p>
<p>I ходзяць машыны, сталёвыя служкі,</p>
<p> </p>
<p>I пожні, і нівы цвітуць на балоце,</p>
<p>I выраслі людзі на новай рабоце.</p>
<p> </p>
<p>Квітнее культура, красуюцца школы,</p>
<p>I песні спявае народ твой вясёлы.</p>
<p>На нашых заводах, на полі калгасным</p>
<p>Адсвечвае розум сталінскі ясны.</p>
<p> </p>
<p>Настаўніку-бацьку, народам-ваякам</p>
<p>Ад сэрца прыносім вялікае дзякуй!</p>
<p> </p>
<p> </p>
<p>*</p>
<p> </p>
<p>Ходзіць гоман з хаты ў хату</p>
<p>З радаснай навінай:</p>
<p>Год святкуе свой дваццаты</p>
<p>Вольная краіна!</p>
<p> </p>
<p>Разагнула стан дзявочы</p>
<p>Беларусь магутна,</p>
<p>Пахаваўшы лёс сірочы,</p>
<p>Панскі гнёт атрутны.</p>
<p> </p>
<p>Збеглі з твару яе цені,</p>
<p>А ў вачах-аконцах</p>
<p>І іскрыцца, і струменіць</p>
<p>Сталінскае сонца.</p>
<p> </p>
<p>У вянку калоссяу спелых</p>
<p>З жыта і пшаніцы</p>
<p>Яна побач з вамі села,</p>
<p>Родныя сястрыцы,</p>
<p> </p>
<p>Што адзінаццаццю зорак</p>
<p>Свеціце на свеце</p>
<p>У світанне, адвячорак,</p>
<p>Новай зямлі дзеці!</p>
<p> </p>
<p>Свет расчынен вам прасторны,</p>
<p>Зняты ўсе парогі,</p>
<p>Каб пракласці шлях свой торны</p>
<p>Сталінскай дарогі.</p>
<p> </p>
<p>Дык ідзі ж, мая краіна,</p>
<p>Гулкай, светлай хваляй,</p>
<p>Узнімайся ў верхавіны</p>
<p>Яшчэ вышай, далей.</p>
<p> </p>
<p>З новым шчасцем, з новым годам,</p>
<p>Родны край Саветаў!</p>
<p>Слава ўсім тваім народам,</p>
<p>Дружбаю сагрэтым!</p>
<p> </p>
<p>21/ХІІ 1938</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>