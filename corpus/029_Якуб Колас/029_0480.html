<div class="container">
<div class="book-utils">
<div id="qrcode"></div>
<a href="/Jakub_Kolas/Nad_mahilaj_partyzana.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 08.09.1941 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Над магілай партызана -->
<h2><a href="http://knihi.com/Jakub_Kolas/">Якуб Колас</a></h2>
<h2>Над магілай партызана</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На ўзгорку пясчаным тры хвоі</p>
<p>Ад даўняга часу стаяць.</p>
<p>Бязлюдныя пусткі спакою</p>
<p>Вакол палажылі пячаць.</p>
<p> </p>
<p>Не ходзіць тут з плугам араты,</p>
<p>Каса не звініць на зары.</p>
<p>Не згледзіш ні клуні, ні хаты,</p>
<p>Шумяць адны толькі бары.</p>
<p> </p>
<p>Ды вецер гуляе з пяскамі,</p>
<p>Расчэсвае хвоям чубы,</p>
<p>Ды зрэдку дзяўчаты з кашамі</p>
<p>Праходзяць між іх у грыбы.</p>
<p> </p>
<p>I вось нечаканыя госці,</p>
<p>Атрад баявы партызан,</p>
<p>Прыходзяць пад хвоі, кагосьці</p>
<p>Нясуць на пясчаны курган.</p>
<p> </p>
<p>Акінуў вачамі паляну,</p>
<p>Узгорак, пяскі камандзір</p>
<p>I знак падае партызанам</p>
<p>Пакласці насілкі на жвір.</p>
<p> </p>
<p>Дзве пары суровых, адважных</p>
<p>Маўклівых ваяк-партызан</p>
<p>Насілкі спускаюць уважна</p>
<p>На дол, чабаровы дзірван.</p>
<p>– Мы тут пахаваем героя,</p>
<p>Капайце магілу, сябры.</p>
<p>Журботна стаялі тры хвоі,</p>
<p>I шум прытаіўся ў бары.</p>
<p> </p>
<p>Рытмічна ўскідаюць лапаты</p>
<p>Угору пясок залаты,</p>
<p>Дзе хвоі развесілі шаты</p>
<p>На бераг узгорка круты.</p>
<p> </p>
<p>Гатова магіла — прыпынак,</p>
<p>Халодны і вечны спакой.</p>
<p>На ложы з духмяных галінак</p>
<p>Ляжыць нерухома герой.</p>
<p> </p>
<p>Самкнёны павекі, расніцы,</p>
<p>Як мрамар, застыў яго твар.</p>
<p>Крывавыя кроплі-брусніцы</p>
<p>Пад чубам палаюць, як жар.</p>
<p> </p>
<p>Закрыты цяпер яму далі,</p>
<p>Пуціны зачынены ўсе,</p>
<p>А вусікі чуць высядалі</p>
<p>У свежай юначай красе.</p>
<p> </p>
<p>Падходзіць хвіліна цяжкая —</p>
<p>Зямлі даручыць яго прах.</p>
<p>Употай слязіна блукае</p>
<p>На чэсных сяброўскіх вачах.</p>
<p> </p>
<p>I выйшаў наперад з іх круга</p>
<p>I словы сказаў камандзір:</p>
<p>—Хаваем мы вернага друга.</p>
<p>Спакой твайму праху і мір!</p>
<p> </p>
<p>Не ведаў ты страху ніколі,</p>
<p>Быў верны і храбры ў баю.</p>
<p>За край, за радзіму, за волю</p>
<p>Аддаў маладосць ты сваю.</p>
<p> </p>
<p>Няхай жа гад-фюрэр крывавы,</p>
<p>Кат-Гітлер запіша на лбе:</p>
<p>Здабудзе ён толькі той славы,</p>
<p>Што знойдзе асіну сабе.</p>
<p>Клянёмся табе над магілай,</p>
<p>Наш верны таварыш і брат:</p>
<p>Мы знішчым фашысцкую сілу,</p>
<p>Жывою не пусцім назад!</p>
<p> </p>
<p>– Клянёмся! — ваякі сказалі.</p>
<p>– Клянёмся! — адказвае бор.</p>
<p>– Клянёмся! — азваліся далі.</p>
<p>– Клянёмся! — гамоніць прастор.</p>
<p> </p>
<p><i>8/ІХ 1941</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>