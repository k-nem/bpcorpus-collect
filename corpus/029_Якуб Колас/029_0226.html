<div class="container">
<div class="book-utils">
<div id="qrcode"></div>
<a href="/Jakub_Kolas/Damok_navodsybie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 17.06.1955 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дамок наводшыбе -->
<!-- HEADER_FIELD Title2: Прысвячаецца П. Броўку -->
<h2><a href="http://knihi.com/Jakub_Kolas/">Якуб Колас</a></h2>
<h2>Дамок наводшыбе</h2>
<h2 class="title2">Прысвячаецца П. Броўку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стаіць дамок наводшыбе адзін –</p>
<p>Другіх дамкоў двух не лічу я, –</p>
<p>Вакол сцяна агромністых ялін,</p>
<p>Паляначка, дзе родзіць нават кмін</p>
<p>Ды часам пах зуброўкі заначуе.</p>
<p> </p>
<p>Бярозкі пышныя, надзеўшы свой убор,</p>
<p>З цікавасцю глядзяць у вокны хаты</p>
<p>I раніцай, чуць бляск пагасне зор,</p>
<p>Чародкай белаю шумяць і будзяць двор:</p>
<p>Прачніцеся – унь дзень плыве крылаты!</p>
<p> </p>
<p>Пачуўшы голас – шум бярозак за акном,</p>
<p>Руплівы гаспадар абуджваецца першы.</p>
<p>Ручнік бярэ, спакойны за свой дом,</p>
<p>На Свіслач мыцца смаліць перуном</p>
<p>Ды думае ў дарозе ўсё пра вершы.</p>
<p> </p>
<p>Апошняя страфа – не цешыць штось яна:</p>
<p>Няма ў ёй вастрыні і вобразнасці свежай,</p>
<p>I словы сцёртыя, і думка не ясна,</p>
<p>А трэба, каб гуло, як звонкая струна</p>
<p>Пад новаю музычнаю адзежай.</p>
<p> </p>
<p>Пакуль у Свіслачы паплавае пясняр,</p>
<p>Ды і гімнастыкай у ёй не паганьбуе,</p>
<p>Глядзіш – і знік, апаў з душы цяжар,</p>
<p>Цяпер на месцы ўсё, прыходзь дамоў і жар, –</p>
<p>Ужо страфа паэта не турбуе.</p>
<p> </p>
<p>На варце доміка і іншага дабра,</p>
<p>Хоць скарб у ім, сказаць папраўдзе, дробны,</p>
<p>Стаіць дзед Хмыз з калгаснага двара,</p>
<p>Стары вусач са стрэльбай на «ура» –</p>
<p>Да маршала Будзённага падобны.</p>
<p> </p>
<p>Паблізу доміка, супроць акон</p>
<p>Раскінуўся маленькі агародзік.</p>
<p>Сам гаспадар яго ўскапаў, бо любіць ён</p>
<p>Хадзіць каля зямлі, такі ўжо наш закон,</p>
<p>I працаваць на ёй ніколі не пашкодзіць,</p>
<p> </p>
<p>Хіба яму патрэбны агуркі,</p>
<p>Цыбулі кусцікі, сланечнік ці салата?</p>
<p>Ды Божа крый, – нахіл ужо такі,</p>
<p>Так прадзеды рабілі і бацькі,</p>
<p>I тым жылі наш род і наша хата.</p>
<p> </p>
<p>Вось так, чаргуючы адно з другім –</p>
<p>Работу на зямлі з работай на паперы,</p>
<p>Жыве пясняр пустэльнікам святым</p>
<p>У лесе-гушчары, пад небам веснавым,</p>
<p>Не трацячы нідзе пачуцця меры.</p>
<p> </p>
<p>Мой даўні друг, мой мілы Петрусёк!</p>
<p>Надыдзе час, мы твой спакой парушым,</p>
<p>I гэты час не так ужо далёк:</p>
<p>Зашыемся ціхусенька ў куток</p>
<p>I пляшачку «амброзіі» раздушым.</p>
<p> </p>
<p><i>17/VI 1955</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>