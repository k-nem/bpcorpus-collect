<div class="container">
<div class="book-utils">
<div id="qrcode"></div>
<a href="/Jakub_Kolas/Lasny_pazar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Лясны пажар -->
<!-- HEADER_FIELD Title2: З расказа леснікова сына -->
<h2><a href="http://knihi.com/Jakub_Kolas/">Якуб Колас</a></h2>
<h2>Лясны пажар</h2>
<h2 class="title2">З расказа леснікова сына</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>– Гарыць лес! – з трывогаю сказаў мой бацька, выйшаўшы на двор і панюхаўшы воздух.</p>
<p>Я выскачыў на двор. Пахла гар’ю і дымам.</p>
<p>– Бягайма, сынок! – сказаў мне бацька, узяўшы рыдлёўку.</p>
<p>Мы пабеглі. Выскачыўшы на прыгалак, на каторым была гара, мы ўзбеглі на гару. Дым з гары быў ясна відзен: гарэў лес. Толькі трудна было распазнаць, ці ў нашым абходзе быў пажар, ці ў чужым. Мы пабеглі проста на дым. Беглі мы доўга. Было страшна горача, пот так і каціўся з нас. На нас не было сухога руба. Мы ўжо перабеглі і граніцу свайго лесу. Агню яшчэ не было відаць; толькі дым, каторы развяваўся ветрам па лесе і туманіў яго, даваў знаць, што пажар блізка. Скора мы ўбачылі і самы агонь. У лесе нікога не было, і агонь без запынку разгульваўся па волі, Цэлае возера агню абнімала лес да палавіны, разлівалася кругом і займала ўсё большую і большую лапіну.</p>
<p>Страшны і разам цікавы від мае пажар лесу!</p>
<p>Шум агню чуцен за вярсту. Агонь ахватвае малады хвойнік да самага верху, а пад развесістымі каржакаватымі маладымі хвоямі многа сухіх калюшак і лому. Агонь узбягае па камлі, пераходзіць на галлё, а вецер далёка адносіць сухую кару разам з агнём, ад чаго пажар яшчэ скарэй разрастаецца. Цэлая сцяна агню ў сажань вышынёю разлівалася па краях і неслася ўсё далей і далей. Кусты ялоўца трашчаць, як толькі падходзіць к ім агонь, на момант даюць белы слуп дыму і разам абхватваюцца агнём і прападаюць у полымі, каторае яркімі стужкамі разліваецца ў адну мінуту над хвойнікам. Тоўстыя, абросшыя мохам старыя хвоі, уверсе смаляныя з выдзеўбленымі дзятламі дзюркамі, гараць, як свечкі. Іншыя зусім перагараюць на палавіне, і вяршыня з глухім шумам апускаецца на ніз, у самы агонь, і прападаець у полымі.</p>
<p>Жар нестрывалы: трудна ўстаяць за тры сажні ад агню. Людзі з лапатамі і граблямі прыйшлі з суседніх вёсак тушыць пажар. Стаўшы оддалек ад агню, пачалі яны адгрэбаць мох і калюшкі, каб не даць матэрыялу агню. Капалі землю і кідалі пясок на агонь. На ахвяру яму пакідалі цэлыя моргі лесу, бо за гарачынёй трудна рабіць блізка ад агню. У адным месцы пажар падступаў к старому бору. Людзі кінуліся туды і дружнаю работаю адваявалі бор. Агонь рыхтавалі скіраваць туды, дзе ён меней мог знайсці сабе корму. Пажар памалу ўсё меншаў і меншаў. Яго дарога ўсё вузілася і вузілася. Белы дым спакайней слаўся па лесе і тонкімі языкамі ўздымаўся над лесам. Скора бура агню была сусім затушана. Толькі вялізнае вогнішча дымілася тысячамі маленькіх дымкоў ды дзе-нідзе вынікаў агоньчык сярод абгарэлай палянкі, раздзьмуханы ветрам. Нудна пазіралі дрэвы з асмаленымі камлюкамі. I доўга, нават цэлыя годы, чуваць запах пажару на такіх вогнішчах, дзе некалі разгульваўся пажар.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>