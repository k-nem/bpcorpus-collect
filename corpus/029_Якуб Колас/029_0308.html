<div class="container">
<div class="book-utils">
<div id="qrcode"></div>
<a href="/Jakub_Kolas/Zvon_sybau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1921 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Звон шыбаў -->
<h2><a href="http://knihi.com/Jakub_Kolas/">Якуб Колас</a></h2>
<h2>Звон шыбаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ноч маўкліва. Цёмна, глуха.</p>
<p>Прылажыла чутка вуха</p>
<p>За акном старая вішня.</p>
<p>Штось прамовіць: шу-шу-шу!</p>
<p>I заціхне, бы баіцца</p>
<p>Памыліцца</p>
<p>I сказаць што-небудзь лішне.</p>
<p>Я лажусь, агонь тушу.</p>
<p> </p>
<p>Неба хмурна, непрыветна,</p>
<p>Зрэдку ветрык чуць прыметна</p>
<p>Скулься ціха набягае</p>
<p>I галінкі згайдане</p>
<p>I знікае ці дзесь далей</p>
<p>Бяжыць хваляй,</p>
<p>Байку-тайнасць ціха бае</p>
<p>Анямелай цішыне.</p>
<p> </p>
<p>Ў хаце ціха, нават жудка.</p>
<p>Ловіць зыкі вуха пудка:</p>
<p>Звоніць шыбка штось жалобна —</p>
<p>Дррон-дррон! ціха бразгаціць.</p>
<p>Чуць счакаўшы, новым звонам,</p>
<p>Нізшым тонам</p>
<p>Так жа нудна, так жа дробна</p>
<p>Шыбка новая звініць.</p>
<p> </p>
<p>Няма ветру, ўсюды ціха.</p>
<p>Шыбы ж звоняць — што за ліха?</p>
<p>Хто ў іх стукнуў? Хто чапае?</p>
<p>Ці то знак хто хоча даць,</p>
<p>Што згубілі мы дарогу,</p>
<p>Б’е трывогу.</p>
<p> </p>
<p>Ходзіць, прасцерагае</p>
<p>I накладвае пячаць</p>
<p>На шляхі, дарогі тыя,</p>
<p>Дзе крыжы згнілі старыя,</p>
<p>Ці зумыслу пазнімалі,</p>
<p>Як аджыўшыя свой час.</p>
<p>Хто такі ён? Невядомы,</p>
<p>Незнаёмы,</p>
<p>А мо дзе і сустракалі,</p>
<p>Мо з ім бачыліся з раз.</p>
<p> </p>
<p>I так сцішна, чагось смутна,</p>
<p>Шкло спявае ўсё пакутна;</p>
<p>Толькі ж думка не згадае,</p>
<p>Што гуторыць гэты спеў,</p>
<p>I не хоча супыніцца,</p>
<p>Пагадзіцца</p>
<p>З тым, што сэнсу не ўчытае:</p>
<p>Ці то жалаба, ці гнеў?</p>
<p> </p>
<p>Шыбы звоняць і спяваюць,</p>
<p>Песню скончаць, зачынаюць,</p>
<p>То павысяць яны голас,</p>
<p>То замлеюць, то замруць.</p>
<p>Жаль ў іх песні сэрца чуе</p>
<p>I гаруе.</p>
<p>Шклечка ж звоніць ўсё раз-пораз,</p>
<p>Не дае ўсё мне заснуць.</p>
<p> </p>
<p>1921</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>