<div class="container">
<div class="book-utils">
<div id="qrcode"></div>
<a href="/Jakub_Kolas/Novaja_ziamla.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1911-1923 -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Новая зямля -->
<h2><a href="http://knihi.com/Jakub_Kolas/">Якуб Колас</a></h2>
<h2>Новая зямля</h2>
<div style="height: 3rem"></div>
<!-- TOC_BEGIN -->
<a href="#chapter1">I  Леснiкова пасада</a><br/>
<a href="#chapter2">II  Ранiца ў нядзельку</a><br/>
<a href="#chapter3">III  За сталом</a><br/>
<a href="#chapter4">IV  На першай гаспадарцы</a><br/>
<a href="#chapter5">V  Пярэбары</a><br/>
<a href="#chapter6">VI  Каля зямлянкi</a><br/>
<a href="#chapter7">VII  Дзядзька-кухар</a><br/>
<a href="#chapter8">VIII  Смерць ляснiчага</a><br/>
<a href="#chapter9">IX  	Новы ляснічы</a><br/>
<a href="#chapter10">Х   На панскай службе</a><br/>
<a href="#chapter11">XI   Дзедаў човен</a><br/>
<a href="#chapter12">XII   Сесія</a><br/>
<a href="#chapter13">XIII  Падгляд пчол</a><br/>
<a href="#chapter14">XIV Дарэктар</a><br/>
<a href="#chapter15">XV  «Начаткi»</a><br/>
<a href="#chapter16">XVI  Вечарамі</a><br/>
<a href="#chapter17">ХVII  Воўк</a><br/>
<a href="#chapter18">XVIII  Зiма ў Парэччы</a><br/>
<a href="#chapter19">XIX  На рэчцы</a><br/>
<a href="#chapter20">XX  Каляды</a><br/>
<a href="#chapter21">XXI   Таемныя гукі</a><br/>
<a href="#chapter22">XXII  На глушцовых токах</a><br/>
<a href="#chapter23">XXIII   Панская пацеха</a><br/>
<a href="#chapter24">XXIV   Вялікдзень</a><br/>
<a href="#chapter25">XXV   Летнім часам</a><br/>
<a href="#chapter26">XXVI   Агляд зямлі</a><br/>
<a href="#chapter27">XXVII  Па дарозе ў Вільню</a><br/>
<a href="#chapter28">XXVIII   Дзядзька ў Вільні</a><br/>
<a href="#chapter29">XXIX   На Замкавай гары</a><br/>
<a href="#chapter30">XXX    Смерць Міхала</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p> </p>
<h3><a id="chapter1"></a>I  Леснiкова пасада</h3>
<p> </p>
<p>Мой родны кут, як ты мне мiлы!..</p>
<p>Забыць цябе не маю сiлы!</p>
<p>Не раз, утомлены дарогай,</p>
<p>Жыццём вясны мае убогай,</p>
<p>К табе я ў думках залятаю</p>
<p>I там душою спачываю.</p>
<p>О, як бы я хацеў спачатку</p>
<p>Дарогу жыцця па парадку</p>
<p>Прайсцi яшчэ раз, азiрнуцца,</p>
<p>Сабраць з дарог каменнi тыя,</p>
<p>Што губяць сiлы маладыя,—</p>
<p>К вясне б маёй хацеў вярнуцца.</p>
<p> </p>
<p>Вясна, вясна! не для мяне ты!</p>
<p>Не я, табою абагрэты,</p>
<p>Прыход твой радасны спаткаю,—</p>
<p>Цябе навек, вясна, хаваю.</p>
<p>Назад не прыйдзе хваля тая,</p>
<p>Што з быстрай рэчкай уплывае.</p>
<p>Не раз яна, зрабiўшысь парам,</p>
<p>На крыллях сонца дойдзе к хмарам</p>
<p>Ды йзноў дажджом на рэчку сыдзе —</p>
<p>Нiхто з гранiц сваiх не выйдзе,</p>
<p>З законаў, жыццем напiсаных,</p>
<p>Або на дол спадзе ў туманах.</p>
<p>Але хто нам яе пакажа?</p>
<p>На дол вадой цi снегам ляжа?</p>
<p>Не вернешся, як хваля тая,</p>
<p>Ка мне, вясна ты маладая!..</p>
<p> </p>
<p>Вось як цяпер, перада мною</p>
<p>Ўстае куточак той прыгожа,</p>
<p>Крынiчкi вузенькае ложа</p>
<p>I елка ў пары з хваiною,</p>
<p>Абняўшысь цесна над вадою,</p>
<p>Як маладыя ў час кахання,</p>
<p>Ў апошнi вечар расставання.</p>
<p>I бачу лес я каля хаты,</p>
<p>Дзе колiсь весела дзяўчаты</p>
<p>Спявалi песнi дружным хорам,</p>
<p>З работ iдучы позна борам.</p>
<p>Няслiся зыкi песень здольных,</p>
<p>Ў лясах раз-пораз адбiвалiсь,</p>
<p>I iм узгоркi адклiкалiсь,</p>
<p>I радасць бiла ў песнях вольных.</p>
<p>А хвоi, елкi векавыя</p>
<p>Пад зыкi песень маладыя</p>
<p>Маўчком стаялi ў нейкай думе,</p>
<p>I ў iх цiхусенечкiм шуме</p>
<p>Няслось вячэрняе маленне</p>
<p>Ўгару, святое аддаленне.</p>
<p> </p>
<p>Каля пасады леснiковай</p>
<p>Цягнуўся гожаю падковай</p>
<p>Стары, высокi лес цянiсты.</p>
<p>Тут верх асiны круглалiсты</p>
<p>Сплятаўся з хвоямi, з дубамi,</p>
<p>А елкi хмурымi крыжамi</p>
<p>Высока ў небе выдзялялiсь,</p>
<p>Таемна з хвоямi шапталiсь.</p>
<p>Заўсёды смутныя, бы ўдовы,</p>
<p>Яны найбольш адны стаялi,</p>
<p>I так маркотна пазiралi</p>
<p>Iх задуменныя галовы!</p>
<p>Лес наступаў i расступаўся,</p>
<p>Лужком зялёным разрываўся;</p>
<p>А дзе прыгожыя загiбы</p>
<p>Так мiла йшлi каля сядзiбы,</p>
<p>Што проста iмi б любаваўся.</p>
<p>А знiзу гэты лес кашлаты</p>
<p>Меў зелянюсенькiя шаты</p>
<p>Лазы, чаромхi цi крушыны,</p>
<p>Алешын лiпкiх, верабiны.</p>
<p>Глядзiш, бывала, i здаецца,</p>
<p>Што скрозь сцяну галiн жывую,</p>
<p>Скрозь гэту тканку маладую</p>
<p>Нi мыш, нi пташка не праб’ецца.</p>
<p>Цякла тут з лесу невялiчка</p>
<p>Травой заросшая крынiчка,</p>
<p>Абодва берагi каторай</p>
<p>Лазняк, ракiтнiк абступалi;</p>
<p>Бруiлiся ў цяньку iх хвалi</p>
<p>I ў луг чуць значнаю разорай</p>
<p>Iшлi спакойна мiж чаротаў,</p>
<p>Рабiлi многа заваротаў,</p>
<p>Аж покi ў Нёман не ўцякалi.</p>
<p> </p>
<p>Зялёны луг, як скiнуць вокам,</p>
<p>Абрусам пышным i шырокiм</p>
<p>Абапал Нёмна рассцiлаўся —</p>
<p>За хатай зараз пачынаўся</p>
<p>Ды йшоў квяцiстай раўнiною</p>
<p>З мурожнай слаўнаю травою</p>
<p>I ззяў на сонцы ў пералiвах</p>
<p>Пяшчотных тонаў. Як на нiвах</p>
<p>Калоссі жыта лёгка гнуцца</p>
<p>I людзям радасна смяюцца</p>
<p>Сваiм прыемным, мiлым спевам</p>
<p>Пад лёгкiм ветрыку павевам,—</p>
<p>Так гнуцца, гойдаюцца травы,</p>
<p>Як пройме ветрык iх ласкавы,</p>
<p>I пойдуць хвалi травяныя</p>
<p>З прыемным спевам чарадою,</p>
<p>Зашэпчуць краскi мiж сабою,</p>
<p>Нiбы дзяўчаткi маладыя.</p>
<p>Эх, луг шырокi! Як жывы, ты,</p>
<p>Праменнем сонейка залiты,</p>
<p>Увесь стаiш перад вачыма,</p>
<p>Ты мiл i смуцен, як радзiма,</p>
<p>Як наша цiхая старонка,</p>
<p>Дзе смугi сiняя пялёнка</p>
<p>У летнi час дымком звiсае</p>
<p>I даль задумай спавiвае.</p>
<p>Хоць я няволяй цяжка змучан</p>
<p>I з родным берагам разлучан,</p>
<p>Ды я душою ажываю,</p>
<p>Як вокам мыслi азiраю</p>
<p>Цябе, мой луг i бераг родны,</p>
<p>Дзе льецца Нёман срэбраводны,</p>
<p>Дубы дзе дружнай чарадою</p>
<p>Стаяць, як вежы, над вадою</p>
<p>Даўнейшых спраў вартаўнiкамi</p>
<p>I ззяюць грозна жараламi.</p>
<p>I толькi тут, пад iх чародкай,</p>
<p>Улетку, добраю пагодкай,</p>
<p>Касьбой утомлены, спачынеш</p>
<p>I думкi клопату пакiнеш,</p>
<p>Заснуўшы крэпка i салодка.</p>
<p>Тут так прахладна, так прывольна!</p>
<p>А пташкi голасна i здольна</p>
<p>Смяюцца мiлым шчабятаннем</p>
<p>I поўняць луг сваiм спяваннем.</p>
<p>А на дубах, як шапкi тыя,</p>
<p>Чарнеюць гнёзды буславыя.</p>
<p>Буслы клякочуць, бусляняты</p>
<p>Пiшчаць жалобна, як шчаняты,</p>
<p>Насы закiдваюць угору</p>
<p>I просяць есцi ў сваю пору.</p>
<p>А там, дзе буслiкi ўздужалi,</p>
<p>Iх пачынаюць вабiць далi;</p>
<p>Яны пачулi ў сабе сiлы,</p>
<p>Яны разводзяць ужо крылы,</p>
<p>Ўгару на локаць падлятаюць,</p>
<p>Паветра ловяць, заграбаюць</p>
<p>I неуклюднымi нагамi</p>
<p>Танцуюць смешна над дубамi.</p>
<p>Там, у падсуседзях з бусламi,</p>
<p>I вераб’i, шпакi вядуцца;</p>
<p>Клапотна шчэбеты нясуцца</p>
<p>I моўкнуць позна вечарамi.</p>
<p>Ў дубах крычаць сiваваронкi,</p>
<p>I свiст над лугам рэзкi, звонкi</p>
<p>Каршун маркотна так раняе</p>
<p>I нейкi смутак закiдае.</p>
<p>Эх, луг шырокi! Як жывы, ты,</p>
<p>Травой мурожнаю закрыты,</p>
<p>Стаiш зялёны прада мною</p>
<p>I ззяеш дзiўнаю красою!</p>
<p>Як дзве старэнькiя кабеткi,</p>
<p>К каторым старасць неўзаметкi</p>
<p>Падкраўшысь злодзеем срэдзь ночы,</p>
<p>Як смачны сон змыкае вочы,</p>
<p>Красу i крэпасць забiрае</p>
<p>I ўсю iх жывасць выкрадае</p>
<p>Ды кiне iх адных, старэнькiх,</p>
<p>Адных, як перст, i чуць жывенькiх</p>
<p>I непатрэбных анiкому</p>
<p>На цягасць жыццю маладому,—</p>
<p>Так каля хаты, у садочку,</p>
<p>Схiлiўшысь цiхенька ў куточку,</p>
<p>Стаялi дзве вярбы старыя,</p>
<p>А навакола маладыя</p>
<p>Дзярэўцы пышна красавалi,</p>
<p>На свет вясёла пазiралi.</p>
<p>Галлё спусцiўшы над парканам,</p>
<p>Расла тут грушка з тонкiм станам;</p>
<p>Па-над парканам пышным валам</p>
<p>Стаяў вiшняк густы, прыўдалы.</p>
<p>Садок быў, праўда, невялiчкi:</p>
<p>Дзве верабiны ды тры дзiчкi</p>
<p>Ды мiж верб лiпка маладая,</p>
<p>Бы iх унучка дарагая.</p>
<p>Але як весела i мiла</p>
<p>Тут пчолка ў вуллях гаманiла!</p>
<p>I як прыемна пахла мёдам!</p>
<p>Пладзiлiсь пчолкi з кожным годам:</p>
<p>Штолета вулляў прыбывала —</p>
<p>На пчолкi вельмi шанцавала.</p>
<p>Гул iх стаяў i ўдзень i ўночы.</p>
<p>Бывала, ўлетку, ў час рабочы</p>
<p>Не раз там чуўся крык вясёлы:</p>
<p>— Го, тата! дзядзька! выйшлi пчолы!</p>
<p>На вiшнi селi каля плоту! —</p>
<p>Мужчыны кiдалi работу,</p>
<p>Касьбу над рэчкай за кустамi,</p>
<p>I беглi шыбка, каб часамi</p>
<p>На лес дзе пчолкi не зляцелi,</p>
<p>Дык iх там пiльненька глядзелi.</p>
<p>На прыгуменнi, поруч з садам,</p>
<p>Павець з гумном стаяла радам,</p>
<p>А пад паветкаю прылады:</p>
<p>Вазок, калёсы, панарады,</p>
<p>Старыя санi, восi, колы</p>
<p>I вулляў некалькi на пчолы,</p>
<p>Яшчэ някончаных; судзiна,</p>
<p>Стары цабэрак, паўасьмiна</p>
<p>I розны хлам i лом валяўся,</p>
<p>Ад сонца, дожджыку хаваўся —</p>
<p>Патрэбны рэчы, ёсць вядома!</p>
<p>Гуменца, крытае саломай,</p>
<p>Ад доўгiх часаў пасiвела;</p>
<p>Салома кудламi вiсела,</p>
<p>Яе вятры параздзiмалi,</p>
<p>А трохi хлопцы пасцягалi,</p>
<p>На стрэху лазячы, бывала,—</p>
<p>Iх гэта забаўка займала.</p>
<p>А пад шчытом на павуцiне</p>
<p>Нiшчымны колас-сiрацiна</p>
<p>Ў зацiшку лёгенька гайдаўся;</p>
<p>З якiх ён часаў там трымаўся,</p>
<p>То Бог яго святы ўжо знае!</p>
<p>Будоўля, больш яшчэ старая,</p>
<p>З гнiлой, вагнутаю страхою</p>
<p>Стаяў хлявец якраз напроцi</p>
<p>I чуць лiпеў, як бы на плоце</p>
<p>Гаршчок, разбiты качаргою.</p>
<p>Стары, паедзены чарвямi,</p>
<p>Набок пахiлены вятрамi,</p>
<p>Глядзеў хлеў гэты старычынай,</p>
<p>Пахiлай доляй жабрачынай;</p>
<p>А збоку, ў полi, недалёка</p>
<p>Стаяў прыгрэбнiк адзiнока,</p>
<p>Пахiлкам, горкiм сiратою,</p>
<p>У дол упёршыся страхою.</p>
<p>Ў глыбi двара стаяла хата</p>
<p>I выглядала зухавата</p>
<p>Памiж запушчанай будовы,</p>
<p>Як бы шляхцянка засцянкова,</p>
<p>Што ў дзень святы каля касцёла,</p>
<p>Чуць-чуць падняўшы край падола,</p>
<p>Так важна ходзiць з парасонам,</p>
<p>Спаднiцай верцiць, як агонам,</p>
<p>З дарожак пыл, пясок зганяе</p>
<p>I ў вочы хлопцам заглядае.</p>
<p> </p>
<p>За хатай поле пачыналась,</p>
<p>Дзе жыта хораша гайдалась</p>
<p>I рос авёс, ячмень i грэчка,—</p>
<p>Было прытульнае гняздзечка!..</p>
<p> </p>
<p>Мой родны кут, лугi, крынiца!</p>
<p>Цяпер для вас я — чужанiца.</p>
<p>Той самы лес, палеткi тыя,</p>
<p>Ды людзi там жывуць другiя.</p>
<p>Мне душу смуткам напаўняе,</p>
<p>Што ў прошласць канулi гадочкi,</p>
<p>Мае шчаслiвыя дзянёчкi,—</p>
<p>Прайшла, вясна ты маладая!</p>
<p> </p>
<p>Цяпер разгорнем часаў шаты,</p>
<p>Блiжэй прыгледзiмся да хаты,</p>
<p>Да Мiхася i да Антося,</p>
<p>Як там вялося, як жылося.</p>
<p> </p>
<p> </p>
<p> </p>
<h3><a id="chapter2"></a>II  Ранiца ў нядзельку</h3>
<p> </p>
<p>Дзень быў святы. Яшчэ ад рання</p>
<p>Блiнцы пяклiся на сняданне,</p>
<p>I ўжо пры печы з чапялою</p>
<p>Стаяла мацi... Пад рукою</p>
<p>Таўклiся дзецi, замiналi</p>
<p>Або смяялiся, спявалi.</p>
<p>Услон заняў сваё ўжо места,</p>
<p>На iм стаяла дзежка цеста,</p>
<p>I апалонiк то i дзела</p>
<p>Па дзежцы боўтаў жвава, смела</p>
<p>I кiдаў цеста ў скавародкi.</p>
<p>Давала пiск яно кароткi,</p>
<p>Льючыся з шумам на патэльнi,</p>
<p>I ў жар стаўлялася пякельны;</p>
<p>I там з яго ўжо ўвачавiдкi</p>
<p>Пяклiся гладзенькiя плiткi</p>
<p>Блiнцоў, спаднiзу наздраватых,</p>
<p>Угору пышна, пухла ўзнятых,</p>
<p>I ўжо адтуль рукою маткi</p>
<p>На ўслон шпурлялiся аладкi,</p>
<p>А дзецi iх даўно сачылi</p>
<p>I на ляту блiнцы лавiлi,</p>
<p>Заядла мазалi iх здорам.</p>
<p>Стаяў асобна ў мiсцы скорам</p>
<p>Сяго-таго для верашчакi.</p>
<p>Хоць невялiкiя прысмакi —</p>
<p>Цыбуля, перчык, лiст бабкоў</p>
<p>Ды сальца некалькi брускоў,</p>
<p>Мука i квас — i ўся прыправа,</p>
<p>Але ўсё ж снеданне цiкава;</p>
<p>А для дзяцей найбольша свята</p>
<p>Абы наесцiся багата.</p>
<p>I звон аб прыпек скавародны,</p>
<p>Так блiзкi сэрцу, так iм родны,</p>
<p>У нейкiм радасным настрою</p>
<p>Спяваў iм песняю святою</p>
<p>I лашчыў сэрцы iх i вушы</p>
<p>I поўнiў радасцю iм душы,</p>
<p>Такi прыемны, мiлагучны,</p>
<p>У той прыемнасцi выключны,</p>
<p>Ён разлiваўся па ўсiм целе</p>
<p>I ўмомант iх знiмаў з пасцелi.</p>
<p>Недарма ж дзядзька iх, бывала,</p>
<p>Каб пабудзiць каго з iх жвава</p>
<p>Пагнаць каровак ранiчкою,</p>
<p>У прыпек бiў скаварадою.</p>
<p>Цяпер, здаволiўшысь ядою,</p>
<p>Дзяцiнай цешылiсь гульнёю.</p>
<p>Хто бегаў з кiем каля хаты —</p>
<p>Ганяў курэй. Як парасяты,</p>
<p>Ў пяску капалiся сястрычкi.</p>
<p>Алесь хадзiў каля крынiчкi,</p>
<p>Што з лесу тут жа выцякала</p>
<p>I дужкай хату агiбала,</p>
<p>Хадзiў, свiстаў пад голас птушак,</p>
<p>Збiраў ён ягадкi ў гарнушак.</p>
<p>Ўсе парасходзiлiся з хаты,</p>
<p>I кожны дзелам быў заняты:</p>
<p>Мiхал у лес пайшоў ранютка</p>
<p>Рабiць звычайныя абходы;</p>
<p>Антось спаць доўга не меў моды,</p>
<p>А як надарыцца мiнутка</p>
<p>Часiны вольнай цi святы дзень,</p>
<p>Ну хоць адзiн разок на тыдзень</p>
<p>Хадзiў на Нёман цi на тонi —</p>
<p>Рыбак быў дзядзька наш Антонi,</p>
<p>Як i работнiк, адмысловы;</p>
<p>А Ўладзiк пасвiў дзесь каровы,</p>
<p>Травiў чужыя сенажацi;</p>
<p>А дома з дзецьмi была мацi.</p>
<p>Яе жаночая работа</p>
<p>I гэта вечная турбота</p>
<p>То каля печы, то на полi,</p>
<p>Сказаць, не зводзiцца нiколi.</p>
<p>Адно прыпынiш — там другое,</p>
<p>Глядзiш, як бачыш, набяжыць,</p>
<p>I ручак некалi злажыць —</p>
<p>Жыццё жаночае такое!</p>
<p>Так i цяпер: печ зачынiла,</p>
<p>Работу ў хаце прыпынiла —</p>
<p>Iдзi ў гарод ты па бацвiнне:</p>
<p>Другi раз есцi просяць свiннi.</p>
<p>А гэты Юзiк-шалянiца,</p>
<p>Малы яшчэ, зусiм дурнiца,</p>
<p>Так пад нагамi i таўчэцца</p>
<p>Або, як хвост той, валачэцца</p>
<p>I ад работы адрывае</p>
<p>I толькi сэрца ад’ядае.</p>
<p> </p>
<p>Ўжо сонца ўгору падхадзiла,</p>
<p>На лiсцях роску асушыла;</p>
<p>У небе хмарачкi дзянныя</p>
<p>Плылi, як гускi маладыя,</p>
<p>Чародкай белай над лугамi,</p>
<p>Над свежым лесам i палямi.</p>
<p>А гэты ветрык дураслiвы</p>
<p>Траве зялёнай чэша грывы,</p>
<p>Ў садку жартуе з верабiнай,</p>
<p>Як голец-хлопец той з дзяўчынай,</p>
<p>I валасы зялёным стрэхам</p>
<p>У лесе гойдае са смехам.</p>
<p>А круглаверхiя асiны</p>
<p>Разносяць нейкiя навiны</p>
<p>I так гутораць, так смяюцца,</p>
<p>Што аж iх лiсцiкi трасуцца,—</p>
<p>Вiдаць, такая iх урода.</p>
<p> </p>
<p>Прыйшла i мацi з агарода.</p>
<p>— Алесь, сынок... iдуць кароўкi!</p>
<p>Бяжы хутчэй, рассунь засоўкi,</p>
<p>Каб не штаўхалiся дарма...</p>
<p>Ну, я лепш збегаю сама!</p>
<p>Куды ты, Юзiк, безгаловы?</p>
<p> </p>
<p>З-за рэчкi цiснуцца каровы.</p>
<p>Iдзе паперадзе Красуля,</p>
<p>За ёю Лысая, Рагуля,</p>
<p>Ды дзве пярэзiмкi-цялушкi</p>
<p>Iдуць у згодзе, як дзве дружкi;</p>
<p>А збоку чмыша бык Мiкiта,</p>
<p>Хвастом матаючы сярдзiта.</p>
<p> </p>
<p>А аваднi, як рой пчалiны,</p>
<p>Сляпiцай лезуць да скацiны,</p>
<p>Гудуць драпежна, тнуць балюча,</p>
<p>Бы крапiва тая пякуча,</p>
<p>Дыхнуць каровам не даюць.</p>
<p>Каровы злосныя бягуць,</p>
<p>Адна другую б’юць рагамi</p>
<p>I толькi тухкаюць нагамi;</p>
<p>I сам пастух бяжыць, гукае</p>
<p>I гэту заедзь праклiнае;</p>
<p>Няма за поганню парадку,</p>
<p>Сярдуе сам i злуе статка,</p>
<p>Барзджэй, як можа, ў хлеў пражэцца —</p>
<p>I горш у веснiцах таўчэцца.</p>
<p>Каля хлява рух-суматоха:</p>
<p>— Куды ты, чортава Панчоха?! —</p>
<p>Крычыць Уладзя, свiшча пужка</p>
<p>(«Панчоха» — Лысае мянушка).</p>
<p>На зло Рагуля ўжо ў варотах</p>
<p>Цялушку рогам капарнула,</p>
<p>Аж тая, бедная, раўнула;</p>
<p>Тут Галас выскачыў з-пад плота</p>
<p>I ўжо па ўласнаму пачыну</p>
<p>Знайшоў зачэпку i прычыну</p>
<p>Свае тры грошыкi прыткнуць,</p>
<p>За хвост Мiкiту пацягнуць.</p>
<p>Ну, словам, шум тут быў вялiкi,</p>
<p>I танцавалi без музыкi.</p>
<p> </p>
<p>Загнаўшы ў хлеў на месца статка,</p>
<p>Насеўся Ўладзя на аладкi,</p>
<p>Шпурнуўшы лапцi i анучы</p>
<p>Сярод двара ў пясок сыпучы;</p>
<p>Iх мацi зараз падабрала,</p>
<p>Нiчога сыну не сказала,</p>
<p>Пайшла ў крынiцы спаласнула,</p>
<p>Сушыцца ўскiнула на шула.</p>
<p>— Унь дзядзька йдзе! — гукаюць дзецi.</p>
<p>Забылi ўсё яны на свеце</p>
<p>I як мага бягуць, смяюцца,</p>
<p>Аж iх валосiкi трасуцца.</p>
<p>— А, дзядзька! дзядзечка, саколiк!</p>
<p>Насып мне ягад у прыполiк!</p>
<p>— Дай мне дубец! — А мне дай вуды! —</p>
<p>Крычаць малыя шалапуды,</p>
<p>Бягуць i скачуць, б’юць у ладкi,</p>
<p>А дзядзька мерна йдзе з-за кладкi,</p>
<p>Iдзе без шапкi, круцiць носам —</p>
<p>Гаворыць пацеры з засосам;</p>
<p>Для смешак твар яго зацяты,</p>
<p>Дык моў не лезьце, парасяты.</p>
<p>I дзецi змоўклi, больш нi слова:</p>
<p>Няхай канчаецца размова</p>
<p>Антося дзядзькi са святымi,—</p>
<p>Тады пагутарыць i з iмi.</p>
<p>А покi кончыць ён малiцца,</p>
<p>То можна ў Свержнi апынiцца:</p>
<p>Псалмоў адкоцiць з паўдзесятка,</p>
<p>Ды так выразна, ды так гладка,</p>
<p>Што дзяк i той не ўсякi зможа,</p>
<p>Як рэпу грыз,— даруй грэх, Божа!</p>
<p>Не гаварыў, а сек языкам!</p>
<p>Малiўся дзядзька з тым разлiкам,</p>
<p>Каб кончыць модлы каля дома,</p>
<p>Бо ў хаце нельга, ёсць вядома,</p>
<p>Малiцца хораша, як трэба:</p>
<p>Тут глупства кожнае ад неба,</p>
<p>Ад Бога думкi адкiдае,</p>
<p>То тое-сёе замiнае,</p>
<p>I не намолiшся — нагрэшыш</p>
<p>Ды чорта лысага пацешыш.</p>
<p>I толькi дзядзька на двор ступiць,</p>
<p>Дык кулаком у грудзi лупiць,</p>
<p>Тры разы хрысцiцца, ўздыхае,</p>
<p>Тады ўжо шапку накiдае</p>
<p>I ставiць вуды ўсе ў парадак.</p>
<p>— Ну, што? наелiся аладак? —</p>
<p>Жартуе дзядзька тут з малымi</p>
<p>Ды йдзе ўжо ў хату разам з iмi.</p>
<p>Яны, замест таго адказу,</p>
<p>Бубняць па пузу для паказу.</p>
<p>— Эх, брат Алесь! — гаворыць дзядзька: —</p>
<p>Вось быў шчупак — усiм iм бацька!</p>
<p>Век я такога не забуду,</p>
<p>Але парваў мне, падла, вуду.</p>
<p>I падчапiў быў нават спраўна.</p>
<p>«Ну,— думаю: — пажыва слаўна!»</p>
<p>Цягну, а ён аж гне вудзiльна,</p>
<p>Ну, чуць не вырве яго з рук!</p>
<p>А тоўсты, падла, бы япрук,</p>
<p>I доўгi ж, доўгi, як цапiльна.</p>
<p>Шчупак, брат, ёмкi: на паўпуда,</p>
<p>Але сарваўся. Ах, паскуда!</p>
<p>I натамiў як мае быць,</p>
<p>I пастка ўжо з вады тырчыць,</p>
<p>Як змей, варочае зянкамi,</p>
<p>Ну, вось ён, вось! хватай рукамi!</p>
<p>А потым, брат, калi рвануўся,—</p>
<p>Ўсё к чорту — вуда i кручок,</p>
<p>Пайшоў гуляць мой шчупачок!</p>
<p>А я, брат, толькi аблiзнуўся!</p>
<p>— Ах, вось шкада! З кручком i з дротам?</p>
<p>Дык ён жа здохне! — Ну чаго там!</p>
<p>Шчупак — жывучая, брат, юха!</p>
<p>Такi жывучы — дзяржы вуха!</p>
<p>Ён пяць кручкоў глыне — й не знайся;</p>
<p>Ты ў Янчура пра iх спытайся:</p>
<p>Янчур iх лужа, як арэхi,</p>
<p>Iх знае прожары-прарэхi.</p>
<p>А мне ўсяе, брат, тэй уцехi,</p>
<p>Што падчаплю зноў юху тую,</p>
<p>Тады, брат, дудкi: не спудлую!</p>
<p> </p>
<p>Ўжо снедаць час, i поўдзень скора,</p>
<p>Ды з гэтым бацькам адно гора!</p>
<p>Як пойдзе ён у лес той зрання,</p>
<p>Як цукар у вадзе растане:</p>
<p>Няма й няма, чакаць абрыдне.</p>
<p>Якога выхадзiш там злыдня?</p>
<p>Цi надта выслужышся ў пана?</p>
<p>Ўсё роўна знойдзецца загана;</p>
<p>Як ты нi падай, нi гайсай,</p>
<p>Не пападзеш да пана ў рай</p>
<p>З сваёй патрэбай, iнтарэсам.</p>
<p>А лес, як быў, то й будзе лесам,</p>
<p>Дык i дарэмна ўся турбота —</p>
<p>Бяда з iм проста i згрызота!</p>
<p>Няма яму нядзелькi, свята —</p>
<p>Iдзе ды йдзе ён, як закляты;</p>
<p>У шчэпку высах з той хады,</p>
<p>Ад сну адбiўся, ад яды.</p>
<p>I хто ўжо служыць гэтак дбала?</p>
<p>Антось i мацi на Мiхала</p>
<p>Не раз у злосцi нападалi.</p>
<p>Але таго яны не зналi,</p>
<p>Як лёгка хлеб той дастаецца.</p>
<p>Не сцерпiць часам, адсячэцца</p>
<p>Мiхал ад гэтакiх нападак:</p>
<p>Якi ж бы толк быў i парадак,</p>
<p>Каб ён служыў спусцiўшы рукi?</p>
<p>Свае ж сябры — майстры на штукi:</p>
<p>Так удадуць i так падкусяць —</p>
<p>Цягнуцца нехаця прымусяць.</p>
<p>А вось папробуй на цiкавасць</p>
<p>Стрымай службовую рухавасць,</p>
<p>Служы спусцiўшы рукавы</p>
<p>I выкiнь службу з галавы,—</p>
<p>Такiя ў лесе выйдуць справы —</p>
<p>Пажар, парубкi i патравы —</p>
<p>Не адкараскацца ад лiха.</p>
<p>А хочаш ты, каб было цiха,</p>
<p>На чым сядзiш, таго глядзi ты!</p>
<p>Казаў Мiхал не раз сярдзiта:</p>
<p>— Маўчы, калi ёсць хлеб у роце! —</p>
<p>I што сказаць на гэта процi?</p>
<p> </p>
<p>А бацька з стрэльбай за плячамi</p>
<p>Iшоў дадому хвайнякамi,</p>
<p>Iшоў паволi, не спяшаўся,</p>
<p>Часамi, стаўшы, азiраўся</p>
<p>I прыслухоўваўся да зыкаў</p>
<p>Ляснога шуму, яго крыкаў</p>
<p>Ды нюхаў дух той, поўны вару:</p>
<p>Такая суш — крый бог пажару!</p>
<p>Скрозь лапкi хвоек i галiнкi</p>
<p>Сiнела неба гладзь. Хмурынкi</p>
<p>Стаялi грудкамi на ўсходзе.</p>
<p>Было так цiха ўсё ў прыродзе!</p>
<p>Ўгары над хвойнiкам зялёным</p>
<p>Снуюцца пчолкi з цiхiм звонам,</p>
<p>Кузуркi розныя i мушкi</p>
<p>Свае спраўляюць гулi-гушкi</p>
<p>I так танюсенька гудуць,</p>
<p>Што ледзьве-ледзьве можна ўчуць.</p>
<p>А на прагалiнках на голых</p>
<p>Гулянне конiкаў вясёлых.</p>
<p>I толькi ступiш там нагою —</p>
<p>Так i заскачуць прад табою,</p>
<p>Вось так i пырскнуць у надзем’е,</p>
<p>Як бы сявец той сыпне сем’е.</p>
<p>А матылькi сваiм убраннем</p>
<p>Касуюць тут усiх дазвання</p>
<p>I не лятаюць — танцы правяць,</p>
<p>Ну, каго хочаш, зацiкавяць.</p>
<p>А як прыгожы пуцявiнкi</p>
<p>Ў шаўках зялёнае травiнкi!</p>
<p>Якiя мяккiя iх рысы</p>
<p>I павароткi iх, абрысы!</p>
<p>Iдуць, звiваюцца, лучацца...</p>
<p>Эх, слаўна ў лесе, слаўна, братцы!</p>
<p> </p>
<p>Памалу, мерна, крок за крокам</p>
<p>Ў сваiм раздум’i адзiнокiм</p>
<p>Дадыбаў бацька скора к дому.</p>
<p>Зачуўшы татаў ход знаёмы,</p>
<p>Малыя з хаты высыпалi,</p>
<p>За брамай бацьку сустракалi.</p>
<p>Алесь браў стрэльбу, шапку з цэшкай</p>
<p>I нёс з шчаслiваю усмешкай</p>
<p>(Схаваўся ў шапку ўвесь з вушамi);</p>
<p>А Костусь — торбу з кутасамi</p>
<p>I знак блiшчасты стражнiкоўскi.</p>
<p>— Барзджэй вы там, кiрмаш такоўскi! —</p>
<p>Гукае дзядзька з ноткай злосцi: —</p>
<p>Iдуць, як тыя шляхты ў госцi!..</p>
<p> </p>
<p> </p>
<p> </p>
<h3><a id="chapter3"></a>III  За сталом</h3>
<p> </p>
<p>— Ну, небажаты, будзем снедаць —</p>
<p>Ў людзей садзяцца ўжо абедаць.</p>
<p>Цягнi мачанку, мацi, з печы!</p>
<p>За стол, малы, за стол, старэчы! —</p>
<p>Гаворыць дзядзька, сам сядае</p>
<p>I стол абрусам засцiлае.</p>
<p>Памiж дзвюх лаў пад абразамi</p>
<p>Тулiўся стол з двума кастрамi</p>
<p>Аладак грэцкiх, як пампушак,</p>
<p>Ды хлеба з зайчыка краюшак.</p>
<p>Мiхал з Антосем, як старыя,</p>
<p>Займалi месцы канцавыя</p>
<p>I iх трымалiся выключна,</p>
<p>Бо тут сядзець iм больш спадручна,</p>
<p>I ў кут старым трудней залезцi,</p>
<p>А на пачэсным гэтым месцы</p>
<p>Садзiўся госць — i то не кожан;</p>
<p>А як цяпер кут быў парожан,</p>
<p>То там Алесь прымайстраваўся,</p>
<p>Сядзеў на кукiшках, гайдаўся,</p>
<p>Цiшком шчыкаючыся з братам.</p>
<p>Кастусь сядзеў мiж iм i татам;</p>
<p>Ён да яды не так быў падак,</p>
<p>Бо ўжо намазаўся аладак,</p>
<p>Але сядзеў i мяў аладку</p>
<p>Ды штурхаў бацьку пад лапатку.</p>
<p>Уладзiк быў у дзядзькi збоку...</p>
<p>Дзяцей, як тых снапкоў на току! —</p>
<p>Сямейка, праўда, немалая:</p>
<p>Чатыры хлопцы, тры дзяўчацi</p>
<p>Ды бацька з дзядзькам, трэцця мацi;</p>
<p>I кожны месца сваё мае.</p>
<p>Тым часам мацi даставала</p>
<p>Чыгунчык з печы, лыжку брала</p>
<p>I верашчаку налiвала.</p>
<p>А за сталом на верашчаку</p>
<p>Падгатаўлялi ўжо атаку,—</p>
<p>На гэта хлопцы былi хваты,</p>
<p>Аладкi кроiлi ў квадраты</p>
<p>(Хоць геаметрыi не зналi)</p>
<p>I на вiдэльцы iх чаплялi,</p>
<p>Як бы на тычкi тыя вешкi,</p>
<p>Каб не адстаць, не мець замешкi</p>
<p>У часе дружнае яды.</p>
<p>Чуць мiска ткнулася сюды,</p>
<p>Дык у яе, як па прыказу,</p>
<p>Вiдэльцаў з восем лезе зразу.</p>
<p>Гаворка моўкне, смех сцiхае:</p>
<p>Цяпер мiнуцiна другая,</p>
<p>Бо ўсiх займае мiска стравы;</p>
<p>Другiя моманты, праявы,—</p>
<p>Усе пафукваюць ды студзяць</p>
<p>I верашчаку тую вудзяць</p>
<p>I толькi чаўкаюць губамi</p>
<p>Ды зрэдку скрыгаюць зубамi,</p>
<p>Як бы на бераг тыя хвалi</p>
<p>У часе ветру наступалi.</p>
<p> </p>
<p>Малыя — Гэля, Юзiк, Ганна —</p>
<p>Асобна елi пастаянна.</p>
<p>Парадку дзецi не трымалi,</p>
<p>I iх нiколi не сцiскалi,</p>
<p>Абы насоў не разбiвалi;</p>
<p>Так, Юзiк пальцам поркаў страву</p>
<p>I верашчакай мазаў лаву,</p>
<p>Але тут сёстры сердавалi</p>
<p>I залаб Юзiка цягалi.</p>
<p>Тады iх згода прападала,</p>
<p>Мiж iмi бойка вынiкала.</p>
<p>Пускаў тут Юзiк лыжку ў дзела;</p>
<p>Не раз лабацiна трупцела</p>
<p>Ў сястрычак Гэлi цi Ганулi.</p>
<p>А сёстры Юзiка цягнулi</p>
<p>За вушы з двух бакоў i бiлi.</p>
<p>Але iх старшыя мiрылi,—</p>
<p>На пожар злосцi лiлi воду</p>
<p>I замацоўвалi так згоду:</p>
<p>— Ну, пацалуйцеся ж вы з браткам! —</p>
<p>I ўсё йшло зноў сваiм парадкам.</p>
<p> </p>
<p>А за сталом маўчком сядзелi.</p>
<p>Там хлопцы гыркацца не смелi,</p>
<p>Бо там парадак вельмi строгi,</p>
<p>Там падпiлуюць табе рогi,</p>
<p>Калi парушыш дысцыплiну,</p>
<p>Ды пад нядобрую часiну</p>
<p>Дадуць там «лэмбуся» i «квасу»,</p>
<p>Каб не круцiлiся без часу.</p>
<p>I чуць калi што вынiкала,</p>
<p>То бацька кiдаў так, бывала,</p>
<p>На хлопцаў погляд выразлiва,</p>
<p>Што тыя ў лаву баязлiва</p>
<p>Траха са страху не ўпаўзалi,</p>
<p>Бо гэты погляд добра зналi.</p>
<p>Там i цяпер, як i заўсюды,</p>
<p>Макалi ўсе з адной пасуды</p>
<p>I елi дружна, не драмалi;</p>
<p>Нарэшце ўсе па скварцы бралi.</p>
<p>Як верашчака ў дно спадала,</p>
<p>То мацi есцi пакiдала</p>
<p>Ды йшла ў камору па другое,</p>
<p>Яшчэ больш смачнае, ядкое,</p>
<p>I тарабанiла сюды</p>
<p>Для заканчэння ўжо яды</p>
<p>Тварог, запраўлены смятанай</p>
<p>(Нясла з вялiкаю пашанай).</p>
<p>За ёю хлопцы адставалi</p>
<p>I бацьку з дзядзькам пакiдалi</p>
<p>Над верашчакай завiхацца.</p>
<p>Мужчыны бралi па аладцы</p>
<p>I аж пацелi, небаракi.</p>
<p>З аладкi дзядзька рабiў трубку,</p>
<p>Каб лепш здаволiць сваю губку</p>
<p>I больш зачэрпаць верашчакi.</p>
<p>А бацька браў блiнцом спавагу,</p>
<p>Бо на Антося меў увагу:</p>
<p>Антось жа правiў гаспадарку,</p>
<p>Рабiў за двух, на сваiм карку</p>
<p>Цягнуў ярэмца хлебароба,</p>
<p>Ну, словам, дзядзька наш — асоба!</p>
<p>А пападалася там скварка,</p>
<p>Была мiж iмi чуць не сварка:</p>
<p>— Бяры, Антось! — Я намакаўся,</p>
<p>Бяры, брат, ты: ты больш цягаўся,—</p>
<p>I спрэчку тым яны канчалi,</p>
<p>Што гэту скварку разразалi.</p>
<p>Другая мiска, мiска-яма,</p>
<p>Апаражнялася таксама,</p>
<p>I ўжо к канцу таго снядання</p>
<p>Хлапцы здаволiлi жаданне,</p>
<p>I ад мужчын яны адсталi.</p>
<p>Павольней скiвiцы жавалi,</p>
<p>Крышылi страву, як нарокам.</p>
<p>I бацька кiдае вiдэльцы,</p>
<p>Рукою гладзiць па камзэльцы,</p>
<p>На абразы ўскiдае вокам</p>
<p>I шэптам хрысцiцца набожна.</p>
<p>Тым часам мiска i парожна,</p>
<p>I мацi стол ужо прыбрала,</p>
<p>Пасуду, лыжкi паласкала.</p>
<p> </p>
<p>А дзядзька сеў курыць на ўслоне.</p>
<p>Злажыўшы шчыльненька далонi,</p>
<p>Мiхал сядзеў, не варушыўся</p>
<p>I ў мыслi нейкiя ўглыбiўся.</p>
<p>Ды мацi з дзядзькам добра зналi,</p>
<p>Дзе тыя мыслi вандравалi,</p>
<p>Што iх гарнула, што тулiла</p>
<p>I дзе было iм гэтак мiла.</p>
<p>Даўно ўжо бацька жыў думою</p>
<p>Разжыцца ўласнаю зямлёю</p>
<p>I не належаць нi да кога,</p>
<p>Не знаць начальства нiякога.</p>
<p>I калi бацька каго стрэне,</p>
<p>Не прапускае ўжо здарэння</p>
<p>Спытаць, праведаць аб зямліцы:</p>
<p>Дзе прадаецца, як багата,</p>
<p>Якiя выгады i плата,</p>
<p>Як блiзка рэчка цi крынiцы?</p>
<p>I чым больш служба дакучала,</p>
<p>Тым болей бацьку прыцягала</p>
<p>Свая зямелька, свая хата</p>
<p>(Няўжо яна яму заклята?),</p>
<p>Прытулак свой, куток уласны;</p>
<p>Такi ён мiлы быў i красны,</p>
<p>Што наш Мiхал там жыў душою,</p>
<p>Не знаў улады над сабою,</p>
<p>Апроч зямельнай той улады.</p>
<p>Завёў бы там сабе прылады</p>
<p>Ды жыў бы панам i не гнуўся,</p>
<p>Шырока б там ён разгарнуўся.</p>
<p> </p>
<p>I бацька ў вольныя часiны</p>
<p>Расказваў дома ўсе навiны</p>
<p>I чуткi ўсе наконт зямелькi.</p>
<p>Так i цяпер, у час нядзелькi,</p>
<p>Аддаўся бацька светлым марам</p>
<p>I вёў размову з такiм жарам,</p>
<p>Што бацьку ў хаце ўсе дазвання,</p>
<p>Як бы ксяндза таго казанне,</p>
<p>Так шчыра слухалi, маўчалi,</p>
<p>Што й нос абцерцi забывалi.</p>
<p>— Пытаўся я ў людзей, брат, сёння</p>
<p>Наконт зямлi каля Заблоння,—</p>
<p>Так бацька мову расчынае</p>
<p>I вочы весела ўскiдае</p>
<p>На ўсiх, хто толькi быў у хаце,—</p>
<p>Там, брат, гароды — чуеш, мацi?</p>
<p>(Ён гэтым жонку падкупляе)</p>
<p>Так ураджайны, так багаты,</p>
<p>I блiзка, тут жа каля хаты!</p>
<p>Сама зямля без гною тлуста,</p>
<p>I надта родзiцца капуста:</p>
<p>З вядро галоўкi вырастаюць,</p>
<p>З трох коп кадушку накладаюць!</p>
<p>А мак! а рэпа! морква, бручка!</p>
<p>А буракi, гуркi, пятрушка —</p>
<p>Ўсяго, ўсяго, ну, проста — страх!</p>
<p>Ўсё там расце, як на дражджах.</p>
<p>I рэчка ёсць. А рыбы, рыбы!</p>
<p>Вось дзе, Антось брат, пажыў ты бы! —</p>
<p>Пад дзядзьку бацька падвёў мiну: —</p>
<p>Лавi лiны i еж самiну —</p>
<p>Самы жывуць там, як цяляты! —</p>
<p>А дзядзька быў рыбак заўзяты,</p>
<p>Рыбак у iм тут абудзiўся,</p>
<p>Як сонца, твар яго свяцiўся,</p>
<p>I ад прыемных цiхiх смехаў</p>
<p>Чуць не да вуха вус заехаў.</p>
<p>— Ну, ўсе выгоды каля бока,</p>
<p>Тае ж зямлi якраз валока,—</p>
<p>Мiхал распiсваў з жарам далей: —</p>
<p>А чорны грунт — дванаццаць цалей!</p>
<p>Жыта там родзяцца на дзiва:</p>
<p>Як едзеш мiж хлябоў вясною,</p>
<p>Ў iх конь хаваецца з дугою!</p>
<p>А з ячмянёў вары хоць пiва.</p>
<p>Грэчка, аўсы растуць, як лозы,—</p>
<p>Не то, што ў нас: адны занозы</p>
<p>Пад кiпцi ты панаганяеш,</p>
<p>Пакуль дзве жменi нажынаеш.</p>
<p>I ўся зямля ў адным адрубу;</p>
<p>I лес там ёсць, найболей дубу,</p>
<p>А дуб расце на добрай глебе;</p>
<p>Не клапацiўся б там а хлебе...</p>
<p>Адкуль нi глянь — усё ўпадобна:</p>
<p>Перш-наперш, жыў бы там асобна,</p>
<p>А не ў галдзе, страшэнным сцiску,</p>
<p>I лбоў не бiлi б там за мiску,</p>
<p>Як гэта водзiцца ў народзе;</p>
<p>Там зможаш быць з суседзьмi ў згодзе.</p>
<p>Другое дзела — воласць блiзка.</p>
<p>I то не дробная, брат, рыска;</p>
<p>Там школка ёсць, а дзецям трэба</p>
<p>Даўно навука i вучэба,</p>
<p>А то растуць, на лес вось глядзя;</p>
<p>Зiрнi: унь дуб якi ўжо Ўладзя! —</p>
<p>На зэдлi Ўладзiк схiсянуўся,</p>
<p>Алесю хiтранька ўсмiхнуўся.</p>
<p>— Ну, а я, тата, цi вялiкi? —</p>
<p>Спытаў Алесь.— Ты? салапяка!</p>
<p>Нос абатры йдзi, разявяка!</p>
<p>Ўсё грае носам, бы музыкi</p>
<p>У гэтай кiрпе завялiся.</p>
<p>Вазьмi анучу, абатрыся! —</p>
<p>Алесь не рад быў, што спытаўся,</p>
<p>I ў кут ён борздзенька хаваўся.</p>
<p> </p>
<p>I бацька моўкне i чакае,</p>
<p>Што скажа дзядзька або мацi,</p>
<p>I цiха стала ўраз у хаце:</p>
<p>Чутно, як муха пралятае.</p>
<p>— Пасада, кажаш, вельмi ўдатна,</p>
<p>Ўсяго там родзiцца аж надта.</p>
<p>Чаму ж яе там не купляюць?</p>
<p>На нас, цi што, людцы чакаюць? —</p>
<p>Пытае мацi.— Каб такая</p>
<p>Была зямля гэта прыўдала,</p>
<p>Яна б дагэтуль не гуляла.</p>
<p>Або аб ёй нiхто не знае?</p>
<p>Цi тыя людзi ўсе паснулi,</p>
<p>Якiм зямелька трэба пiльна?..</p>
<p>Ой, каб яна была прыхiльна,</p>
<p>Яе б даўно ўжо прыгарнулi.</p>
<p>— Чакаць не будзе, ёсць вядома,</p>
<p>Калi сядзець ты будзеш дома</p>
<p>Каля свайго збана, карыта,—</p>
<p>Сказаў Мiхал крыху сярдзiта,—</p>
<p>Сама зямля не прыйдзе, чуеш,</p>
<p>А сам за ёю павандруеш.</p>
<p>Калi сядзець ды так гадацi,—</p>
<p>Не выседзiш нiчога, мацi.</p>
<p>Не бойся: людзi не сядзяць,</p>
<p>Зямля не будзе нас чакаць,</p>
<p>Не запустуе, не згуляе!</p>
<p>— А пэўна,— дзядзька пацвярджае.</p>
<p>— Ды як яно ўжо нi было б там,—</p>
<p>Зноў кажа бацька,— а пад плотам,</p>
<p>Зямлю купiўшы, не валяўся б,</p>
<p>Ды як бы жыў яшчэ! Не знаўся б</p>
<p>Нi з панскай ласкай, нi з панамi,</p>
<p>Жылi б сабе гаспадарамi.</p>
<p>А што за шчасце тут, спытаем?</p>
<p>Якi прыбытак мы тут маем?</p>
<p>Вуглы падпёрты пiрагамi?</p>
<p>Што грыб падымеш тут часамi?</p>
<p>За ўсё iх голаву, з грыбамi!..</p>
<p>Яно б чаму? служыць бы можна,</p>
<p>Каб не валяўся так нязбожна</p>
<p>У вочы гэты Рак-вар’ят.</p>
<p>Цi ж чалавек ён? азiят,</p>
<p>Душа зацятая, лiхая,</p>
<p>Такiх паноў i свет не знае.</p>
<p>Ды хоць бы пан, а то — зараза,</p>
<p>Так, шалахтун, байструк, пралаза,</p>
<p>Няшчасны вырадак, пастух...</p>
<p>А колькi гонару i мух!</p>
<p>Ды як тут жыць? Няма ахвоты,</p>
<p>I марны ўсе твае турботы.</p>
<p>Жывеш, лiпiш, як на калу ты,</p>
<p>I ногi й рукi ўдзеты ў путы.</p>
<p>А подзьме вецер, i ўсё бухне,</p>
<p>I ўсё старанне тваё рухне.</p>
<p>А дзе дзявацца? Пакукуеш,</p>
<p>А век на службе не звякуеш.—</p>
<p>I ўсе тужлiва замаўкалi,</p>
<p>I думкi кожнага займалi</p>
<p>Аб тым, што тут жывеш дачасу,</p>
<p>Жывеш сяк-так, пакуль жывецца.</p>
<p>Калi ж нiбудзь, а давядзецца</p>
<p>Шукаць свайго хлябка i квасу.</p>
<p> </p>
<p> </p>
<p> </p>
<h3><a id="chapter4"></a>IV  На першай гаспадарцы</h3>
<p> </p>
<p>— То як жа быць? — спытаў Антонi.—</p>
<p>Давай, брат, думаць хоць сягоння</p>
<p>Цi так цi сяк, каб даць параду</p>
<p>I к аднаму ўжо прыйсцi ладу</p>
<p>Раз назаўсёды, аканчальна.</p>
<p>Вядома, служба — рэч гадальна,</p>
<p>А ў гэтым пекле i тым болей:</p>
<p>Не пэўна жыць пад панскай воляй.</p>
<p>Але з чаго пачаць, мой браце?</p>
<p>Бо невялiкае багацце,</p>
<p>I як ты знойдзеш канцы тыя,</p>
<p>Калi кiшэнi ў нас пустыя?</p>
<p>— Ну, ты заглядваеш далёка,</p>
<p>Дык трохi хiбiць тваё вока —</p>
<p>Вось гэта раз; а па-другое —</p>
<p>У нас ужо ёсць сёе-тое:</p>
<p>Ну, пляц, зямлi на чвэрць надзела;</p>
<p>Лiчы пад тысячу iх смела.</p>
<p>А там зямельны банк паможа,</p>
<p>Быка, карову прадамо...</p>
<p>Чаго палохацца? дармо!</p>
<p>Абы ахвоту меў, нябожа!</p>
<p>А пры жаданнi, пры ахвоце</p>
<p>Сам чорт не страшан у балоце! —</p>
<p>Сказаў Мiхал на словы брата,</p>
<p>Сказаў рашуча i заўзята.</p>
<p> </p>
<p>А мацi слухае маўклiва,</p>
<p>Аб чымся думае тужлiва;</p>
<p>Сказаць штось хоча i ўздыхае,</p>
<p>Штось за язык яе трымае.</p>
<p>— Вось як пачнеш так разважанне,</p>
<p>Агоркне ўсё табе дазвання,—</p>
<p>Нарэшце мацi не ўтрывала: —</p>
<p>Таго няма, другога мала;</p>
<p>А як жывеш ды не гадаеш,</p>
<p>То й лiха тога не зважаеш...</p>
<p>Так... хоць зямлi свае нямнога,</p>
<p>Але ўсё ж лепей, як нiчога.</p>
<p>А збудзь яе — пачуеш страту,</p>
<p>Бо дзе паставiш тую хату,</p>
<p>Калi няшчасце напаткае?</p>
<p>Бо гэта служба ўжо такая.</p>
<p>А там, за светам, на чужыне</p>
<p>Нiхто цябе, ой, не прыхiне!</p>
<p>I як там будзе з той зямлёю?</p>
<p>Не хвацiш голаю рукою,—</p>
<p>Няпэўна ўсё i невядома,</p>
<p>Дык больш пiльнуйцеся вы дому!</p>
<p>— Ну, вось кабецiна дзiўная! —</p>
<p>Мiхал на жонку нападае.—</p>
<p>Цi ж мы зямлю сваю збываем?</p>
<p>Мы на рахункi прыкiдаем.</p>
<p>Ды што, скажы, ну хоць бы й пляц?</p>
<p>Падумаць — выстраiш палац!</p>
<p>Па часе будзе i развага,</p>
<p>Калi ў лоб стукне табе шляга!</p>
<p>— Вядома, бацькаўшчыны шкода,—</p>
<p>Сказаў Антось у тоне згоды.—</p>
<p>Але ж i трэба меркавацца</p>
<p>I аднаго чаго трымацца;</p>
<p>I не чужым, а сваiм вокам</p>
<p>Агледзець трэба ненарокам,</p>
<p>Як мае быць, Заблонне тое;</p>
<p>А можа, выйдзе што-якое.</p>
<p>Рабiць тут трэба — адно слова,</p>
<p>Не то што — цуп-луп! — i гатова,</p>
<p>Бо гэта справа — не пустая;</p>
<p>Людскi ж язык касцей не мае.</p>
<p>Я так бы раiў: выбраць час</p>
<p>I аглядзець усё зараз,</p>
<p>А там сама пакажа справа,</p>
<p>Цi варта шуму ўся аблава,</p>
<p>Бо мо ваўкi ўсе пасхадзiлi.—</p>
<p>На том яны i парашылi.</p>
<p>Я тут спыню апавяданне,</p>
<p>Каб значны крок ступiць назад,</p>
<p>Зрабiць уважлiвы агляд</p>
<p>Прычын iмкнення, парывання</p>
<p>На новым грунце сесцi стала,</p>
<p>I чым жыла душа Мiхала.</p>
<p>А поруч з гэтым мiмаходам</p>
<p>Жыццё мiнулае крануць</p>
<p>I ў цёмны кут яго зiрнуць,</p>
<p>Дзе пад халодным яго лёдам</p>
<p>На зло лiхiм яго прыгодам</p>
<p>Крынiцы свежыя цякуць.</p>
<p> </p>
<p>Мiхал... вы лепш спытайце самi</p>
<p>Пра палясоўшчыка Мiхала:</p>
<p>Яго ўся воласць наша знала,</p>
<p>Ён быў вядомы мiж панамi!</p>
<p>Ды што паны?! сам князь Антонi,</p>
<p>Я памятаю, як сягоння,</p>
<p>Не раз з Мiхалам меў размову.</p>
<p>I знаў жа службу леснiкову!</p>
<p>Ён ведаў, як свае пяць пальцаў,</p>
<p>Ну, да мала ўсiх мiкалаўцаў.</p>
<p>Патрава здарыцца, пакража,—</p>
<p>Як бачыш, вызнае, дакажа</p>
<p>I дойдзе ўжо да галубочка,</p>
<p>Як бы па нiтцы да клубочка.</p>
<p>Дык i не дзiва, што Мiхала</p>
<p>У нас любiлi вельмi мала.</p>
<p>Мiхал сам гэта чуў i ведаў,</p>
<p>Ды што ты зробiш? Так з прадзедаў</p>
<p>Было-вялося i вядзецца,</p>
<p>I ўсё ўпустую люд таўчэцца;</p>
<p>Ды будзе час паразумення —</p>
<p>Таўкне пад самае карэнне...</p>
<p>I вось што, братцы, дзiўна ў свеце,</p>
<p>Вы толькi добра паглядзеце:</p>
<p>Той чалавек, што першы, збоку,</p>
<p>Ўжо без таго не ступiць кроку,</p>
<p>Каб не ткнуць пальцам на другога,</p>
<p>Як на заклятага, лiхога,—</p>
<p>Ён тое самае ўчыняе,</p>
<p>За што другога бэсцiць-лае,</p>
<p>Як толькi скуру яго ўздзене</p>
<p>Цi чуць кранецца яго кiя —</p>
<p>Такiм яшчэ ваўком завые,</p>
<p>I дзе ён добрасць толькi дзене?</p>
<p>На што вада, але i тая</p>
<p>Не ўсюды роўны нораў мае:</p>
<p>Спакойна ў ямах i заторах,</p>
<p>Але капае дол у горах</p>
<p>I страшна пенiцца, бушуе,</p>
<p>I грунт каменны там свiдруе.</p>
<p>А сiла ў тым, на мой пагляд,</p>
<p>Якi выконваеш загад.</p>
<p> </p>
<p>Мiхал, як толькi ажанiўся,</p>
<p>Тады ж ад бацькi аддзялiўся,</p>
<p>Бо стала цесна. З той прычыны</p>
<p>Хадзiў на сплаў ён, на вiцiны,</p>
<p>Разоў са два схадзiў у Прусы —</p>
<p>Куды не трапяць беларусы?</p>
<p>Але абрыдла гэта справа,</p>
<p>I адвярнуўся ён ад сплава;</p>
<p>Пайшоў на службу таўкануцца,</p>
<p>Бо дома недзе разгарнуцца.</p>
<p>Наўперад ён праз час каторы</p>
<p>Быў пры падлоўчым на каморы.</p>
<p>Стары ляснiчы па-сваему</p>
<p>Цанiў Мiхала, як служаку:</p>
<p>Ганяў усюды небараку,</p>
<p>Як бы скацiну тую нему.</p>
<p>Не раз на жалабы Мiхала</p>
<p>Ляснiчы так казаў, бывала:</p>
<p>— Што ж? добры конь i цягне дужа! —</p>
<p>I не пускаў Мiхала з гужа.</p>
<p>Мiхал яму рабочых ставiў,</p>
<p>I сенакосы яго правiў,</p>
<p>I догляд меў за панскiм статкам,</p>
<p>А службу нёс сваiм парадкам,</p>
<p>Бо што ты зробiш тут? стараўся.</p>
<p>Ў другое месца перабраўся —</p>
<p>Яму уважыў пан ляснiчы,</p>
<p>I сеў Мiхал у страшнай дзiчы,</p>
<p>Дзе лес адзiн, хмызняк ды поле</p>
<p>Ды ветру посвiсты на волi.</p>
<p>Было зямелькi там валока,</p>
<p>Дзе можна б моцна i глыбока</p>
<p>Пусцiць карэннi ў грунт, абжыцца —</p>
<p>Было на чым разварушыцца.</p>
<p>Але бязгнойная, пустая</p>
<p>Зямлi валока была тая,</p>
<p>Дзе рос сiвец ды пырнiк густа</p>
<p>I дзе спакойна каля куста</p>
<p>Ляжаў шарак, бо там нiколi</p>
<p>Саха зямлi не бараздзiла.</p>
<p>Было маркотна i нямiла</p>
<p>У тым пустым, здзiчэлым полi.</p>
<p>Мiхал наехаў без нiчога.</p>
<p>I вось жывi тут, разжывайся,</p>
<p>Хоць сам у соху запрагайся,</p>
<p>Ўпрагай i жонку на падмогу</p>
<p>З трыма малымi хлапчукамi.</p>
<p>Але стаў цвёрдымi нагамi</p>
<p>Мiхал на гэты грунт няплодны.</p>
<p>— Не плач: не будзем тут галодны;</p>
<p>Бог дасць, сяго-таго прыдбаем,</p>
<p>Дабра якога дачакаем,—</p>
<p>Так разважаў ён сваю жонку.—</p>
<p>Жывым не кiнешся ў палонку!</p>
<p>Зямлi — зiрнi — як скiнуць вокам.—</p>
<p>За гаспадарку ненарокам</p>
<p>Мiхал на новым месцы ўзяўся:</p>
<p>Каня, кароўку расстараўся,</p>
<p>Завёў свiней, дзве-тры авечкi.</p>
<p>Тым часам з дому для падмогi,</p>
<p>Саху забраўшы i нарогi,</p>
<p>Антось прыехаў i на грэчку</p>
<p>Узняў маргоў са два папару.</p>
<p>I ажывiлiся амшары,</p>
<p>Запахла свежаю раллёю,</p>
<p>Як бы сам Бог тут над зямлёю</p>
<p>Прайшоў i глянуў мiласцiва.</p>
<p>Антось заложна i цярплiва</p>
<p>У землю ўкладваў свае сiлы.</p>
<p>На божы свет, як бы з магiлы,</p>
<p>З зямлi травiнкай далiкатнай,</p>
<p>Густою шчотачкаю здатна</p>
<p>Выходзяць дробныя зярняткi.</p>
<p>Як у калысачцы дзiцятка,</p>
<p>Калi ўжо трошкi акрыяе,</p>
<p>Сваю галоўку падымае</p>
<p>I навакол глядзiць здзiўлёна,—</p>
<p>Так гэта збожжайка зялёна</p>
<p>Да сонца цягнецца лiсткамi,</p>
<p>Бы к матцы дзiцятка рукамi.</p>
<p>Тым часам хлопцы падрасталi,</p>
<p>Старэйшым дома памагалi.</p>
<p>Прайшоў гадок, мiнуў другi,</p>
<p>Ў касьбу запахлi мурагi.</p>
<p>На полi ветла, самавiта</p>
<p>У рад стаялi копкi жыта,</p>
<p>Так аздабляючы загоны.</p>
<p>А ў агародзе мак чырвоны,</p>
<p>Раскрыўшы гожыя лiсточкi,</p>
<p>З iх ткаў прыўдалыя вяночкi</p>
<p>Вакол галоўкi маладзенькай,</p>
<p>Такой прыгожай, зеляненькай.</p>
<p> </p>
<p>I часта ў добрую пагоду</p>
<p>Iдзе Мiхал дамоў з абходу,</p>
<p>I хоць чуваць, што ныюць ногi,</p>
<p>Але зварочвае з дарогi</p>
<p>I робiць крук, бо як стрымацца,</p>
<p>Каб не зайсцi палюбавацца</p>
<p>I ярыною i жытамi?</p>
<p>Iдзе, а ветрык з каласкамi</p>
<p>Вядзе прыемную размову</p>
<p>I цешыць душу леснiкову.</p>
<p>Мiхал падыдзе i прыстане</p>
<p>I лаву жыцейка агляне</p>
<p>Ды возьме ў пальцы асцярожна</p>
<p>Яшчэ няспелы i парожны</p>
<p>Ён колас жытнi i паглядзiць,</p>
<p>Рукою лёганька пагладзiць,</p>
<p>Нiбы сынка свайго малога,</p>
<p>I ў сэрцы дзякаваў ён Бога.</p>
<p> </p>
<p>У тым кутку, глухiм i дзiкiм,</p>
<p>Стараннем дзядзькавым вялiкiм</p>
<p>I цяжкай працай хлебароба</p>
<p>Набыта розная надоба;</p>
<p>Ўсё зацвiло, загаманiла,</p>
<p>Бы жыватворчая тут сiла</p>
<p>Ад сну прыроду абудзiла.</p>
<p>Гумно паўнела з кожным годам,</p>
<p>I багацеў хлявец прыплодам,</p>
<p>I грош стаў лiшнi завадзiцца,</p>
<p>Было што есцi, чым акрыцца,</p>
<p>I быў парадак, лад у хаце.</p>
<p>Ўжо з тым кутком зжылася мацi,</p>
<p>Даўно прывыкшы к адзiноце;</p>
<p>А цэлы рад збаноў на плоце</p>
<p>Казаў аб тым, што гаспадыня</p>
<p>Была ўжо ў моцнай каляiне</p>
<p>I што яе таксама справа</p>
<p>Вялася добра i рухава,</p>
<p>Бо тут збаны не так стаялi:</p>
<p>Яны за тое ўжо казалi,</p>
<p>Што малака было даволi.</p>
<p> </p>
<p>Ў пастаўнiку, пры самым полi,</p>
<p>Свiння, як хворая, стагнала,</p>
<p>Хоць гэтай хворасцi не знала,</p>
<p>Яе такая ўжо натура:</p>
<p>Стагнаць i лыч трымаць панура,</p>
<p>Як бы ёй цяжка жыць на свеце.</p>
<p>А парасяткi, яе дзецi,</p>
<p>Ўсяму дзiвiлiсь несканчона,</p>
<p>Бо надта рохкалi здзiўлёна.</p>
<p>Другi гурток другой жывёлы,</p>
<p>Дзесятак кур, пявун вясёлы</p>
<p>Каля платоў чарвей шукалi;</p>
<p>Квактуха голасна квактала,</p>
<p>А кураняткi чарадою</p>
<p>Паслушна ўсюды йшлi за ёю.</p>
<p>Тут кожна рэч аб тым казала,</p>
<p>Што маладая гаспадарка</p>
<p>Iшла ўпярод паспешна, шпарка</p>
<p>I большы круг яна займала.</p>
<p> </p>
<p>Часамi хмурнаю вясною</p>
<p>Цяплом павее, цiшынёю,</p>
<p>I хмарак сiвыя фальбоны</p>
<p>Падуць, апусцяцца нанiз,</p>
<p>I неба яснага абрыс</p>
<p>Зiрне скрозь цяжкiя заслоны,</p>
<p>I дзень тужлiвы, засмучоны</p>
<p>Аздобiць сонцаў агняпiс,</p>
<p>I ўсё вакол павесялее,</p>
<p>На момант сцiшыцца, замлее,</p>
<p>На ўсё адбiтак ляжа згоды,</p>
<p>I нiкнуць подыхi нягоды.</p>
<p>Зямельцы неба усмiхнецца.</p>
<p>Глядзiш — тады табе здаецца,</p>
<p>Што холад згiнуў назаўсёды.</p>
<p> </p>
<p>Але цi ж так? Эх, негадана</p>
<p>Вятруга ўсходзiцца паганы,</p>
<p>I даль палёў маркотна стане,</p>
<p>Жалобы цень яна апране,</p>
<p>I ўсё нейк смутна пазiрае,</p>
<p>Чагось нядобрага чакае.</p>
<p>Так i ў жыццi: бягуць часiны,</p>
<p>Лiхiя, добрыя хвiлiны,</p>
<p>Адна змяняецца другою.</p>
<p>Не ўспеў Мiхал з сваёй сям’ёю</p>
<p>I пяць гадкоў спазнаць спакою,</p>
<p>Як сталi чуткi пачувацца —</p>
<p>Ляснiчы сам даваў намёкi —</p>
<p>Праз час не вельмi так далёкi</p>
<p>Ў другi куток перабiрацца.</p>
<p>I гэта вестка ўсiх смуцiла,</p>
<p>Рабiць ахвоту ўсю адбiла:</p>
<p>Рабi, працуй, кладзi ты сiлы</p>
<p>У гэты дол чужы, пастылы</p>
<p>I горкiм потам аблiвайся;</p>
<p>Зрабiў парадак — выбiрайся</p>
<p>Ды йзноў iдзi адсюль у госцi...</p>
<p>Эх вы, паны! Эх, ягамосцi!..</p>
<p> </p>
<p> </p>
<p> </p>
<h3><a id="chapter5"></a>V  Пярэбары</h3>
<p> </p>
<p>Вясны чакаў Мiхал з сям’ёю,</p>
<p>Чакаў з трывогаю: вясною</p>
<p>Ў ляснiцтве йшла ператасоўка</p>
<p>Служачых нiзшых, пераходы —</p>
<p>Тут так вялося з году ў годы,—</p>
<p>I як нi думае галоўка,</p>
<p>Нiчога выдумаць не можа;</p>
<p>Нiяка просьба не паможа,</p>
<p>Калi на чым ляснiчы ўпрэцца.</p>
<p>— А можа, дасць Бог, ператрэцца.</p>
<p>I тут гадок цi два пабудзем,—</p>
<p>Сабе не верачы i людзям,</p>
<p>Мiхал так думаў, сумняваўся</p>
<p>I тут астацца спадзяваўся.</p>
<p> </p>
<p>Ды раз у сесiю Мiхася</p>
<p>К сабе ляснiчы заклiкае.</p>
<p>«Ну, гэта нешта азначае»,—</p>
<p>Ў Мiхала думка праняслася.</p>
<p>I ў канцылярыю ўваходзiць,</p>
<p>Вачэй з ляснiчага не зводзiць,</p>
<p>Чагось-та важнага чакае.</p>
<p>— Ага, ты тут! Ну, чалавеча,</p>
<p>Збiрай манаткi i ў Парэчча</p>
<p>За добры час перабiрайся!</p>
<p>Перад Вялiкаднем старайся</p>
<p>Туды, на месца, перабрацца.</p>
<p>Жывi там, нечага баяцца.</p>
<p>— Панок, за што? — Мiхал пытае.—</p>
<p>Што за прычына ёсць такая?</p>
<p>Цi я па службе правiнiўся?</p>
<p>Цi на мяне пан угнявiўся?</p>
<p>Я не прадаў, не ўкраў нiчога...</p>
<p>Скажы, панок, на лiтасць Бога,</p>
<p>За што нас пан перамяшчае?</p>
<p>Ляснiчы строга пазiрае.</p>
<p>— Мне чалавек там добры трэба,</p>
<p>А не гультай якi, нязгрэба;</p>
<p>Такi ляснiк, як ты, каторы</p>
<p>Не будзе спаць п’яны ў разоры...</p>
<p>Парэчча — месца неблагое,</p>
<p>I поле там не так пустое,</p>
<p>Хоць менш яго, затое ж — паша!</p>
<p>Дык будзе хлеб табе i каша.</p>
<p>Пакуль я жыў, i ты не згiнеш,</p>
<p>Свае сям’i, нябось, не кiнеш —</p>
<p>Куды ты дзенешся? трымайся,</p>
<p>Жывi i з Богам разжывайся.</p>
<p>Пайшоў Мiхал наш у задуме,</p>
<p>А па дарозе к цётцы Хруме</p>
<p>Ён трапiў з гора выпiць чарку,</p>
<p>Каб галаве яго на карку</p>
<p>Было лягчэй крыху трымацца.</p>
<p>— I што за страх перабiрацца? —</p>
<p>Мiхал дарогай разважае.—</p>
<p>Мяне ляснiчы паважае!..</p>
<p>А месца, праўда, не лiхое...</p>
<p> </p>
<p>«I г-э-э-эй ты, наша жыццё зло-оо-е!» —</p>
<p>Мiхась у лесе песню цягне</p>
<p>I тахты стрэльбай выбiвае,</p>
<p>Назад, наперад выкiдае,</p>
<p>Зайсцi скарэй дадому прагне</p>
<p>Навiнай важнай падзялiцца.</p>
<p>Iдзе ён смела, не баiцца</p>
<p>Праборкi дома за гарэлку:</p>
<p>Вялiка важнасць, што кватэрку</p>
<p>Ён з гора тога перакiнуў!</p>
<p>I на Мiхася жаль нахлынуў</p>
<p>I нейкi смутак навязаўся,</p>
<p>А ўрэшце ён усердаваўся,</p>
<p>А на каго? за што? — не знае,</p>
<p>А можа, так злосць напускае,</p>
<p>Каб дома жонка не крычала,—</p>
<p>Тым болей, што ўжо выглядала</p>
<p>Яго пасада з-за узгорка</p>
<p>I трохi рупiла праборка.</p>
<p> </p>
<p>Мiхал вайшоў не зразу ў хату:</p>
<p>Каля хлява перш затрымаўся</p>
<p>I на свiнню так углядаўся,</p>
<p>Як бы за гэта браў ён плату.</p>
<p>Ад хлевушка ў гумно заходзiць,</p>
<p>З Антосем гутарку заводзiць,</p>
<p>I ўжо адтуль, раўней, як можна,</p>
<p>Iдзе дахаты асцярожна.</p>
<p>Але як бацька нi стараўся,</p>
<p>А ўсё ж ён лёганька хiстаўся.</p>
<p>Антось даўно замецiў гэта:</p>
<p>«Плыве, як панская карэта!»</p>
<p>I чуць ад смеху не качаўся.</p>
<p>А каб прымусiць i паверыць,</p>
<p>Што ён гарэлкi i не нюхаў,</p>
<p>Ў садок зайшоў i пчол паслухаў,</p>
<p>А ў сенях стаў сабаку перыць,</p>
<p>Што ўночы кепска дом пiльнуе,</p>
<p>Што мала брэша, кепска чуе,</p>
<p>Зайцоў не гонiць i не ловiць,</p>
<p>А толькi знае i наровiць,</p>
<p>Каб як у хату зачасацца.</p>
<p>— А, лiха матары i батцы!</p>
<p>А, дурань, воўча тваё мяса!</p>
<p>На двор брахаць, стары дурнiца!</p>
<p>Гаршчэчнiк, чортава ты пыца! —</p>
<p>I, на сабаку накрычаўшы,</p>
<p>Тады ўжо стрэльбу з плеч знiмае</p>
<p>I на сцяну яе чапляе,</p>
<p>У хату ўходзiць, торбу зняўшы,</p>
<p>Садзiцца там, гаворыць мала,</p>
<p>Каб жонка зразу не пазнала,</p>
<p>Бо толькi скажа адно слова —</p>
<p>Прапала хiтрасць, i гатова!</p>
<p>— I дзе ты гэтак налупiўся,</p>
<p>Каб ты смалы ўжо быў напiўся!</p>
<p>Ото натура! — жонка лае,</p>
<p>А ён смяецца, не шманае.</p>
<p>— Няма табе граху, нi посту!</p>
<p>Хоць у палонку кiдай з мосту!</p>
<p>— А ў пост, скажы, сварыцца можна,</p>
<p>Калi ты гэтака набожна? —</p>
<p>Мiхал у жонкi запытаўся.—</p>
<p>Або я п’яны цi валяўся?..</p>
<p>От не крычы ты i не лайся!</p>
<p>Лепш у дарогу ты збiрайся!</p>
<p>— Куды ў дарогу? Што пляцеш ты?</p>
<p>Прапiў свой розум, цi што, ўрэшты? —</p>
<p>З трывогай жонка ўжо пытае</p>
<p>I тон сярдзiты свой мяняе,</p>
<p>Бо ёй у голасе Мiхася</p>
<p>Адразу праўда пачулася;</p>
<p>I дзецi блiжай селi к тату,</p>
<p>Якраз вайшоў i дзядзька ў хату.</p>
<p>— Дык так, Антось, пераязджаем,</p>
<p>Апошнi час тут дажываем.</p>
<p>— Куды? — Ў Парэчча, у балота!..</p>
<p>— Бадай ты спрахла! от брыдота!</p>
<p>Цягнiся зноў, а глуш такая! —</p>
<p>Антось Парэчча праклiнае.</p>
<p>Ўздыхнула цяжка-цяжка мацi,</p>
<p>I зразу стала смутна ў хаце,</p>
<p>Як бы з усiх куткоў i шчылiн,</p>
<p>З усiх чуць-чуць заметных звiлiн</p>
<p>Сюды бяда панапаўзала</p>
<p>I гэтак прыкра пазiрала</p>
<p>На ўсiх, ад мала да вялiка,</p>
<p>Бязжаласна i без’языка,</p>
<p>Зрабiўшы ўмомант замяшанне,</p>
<p>I змоўклi ў хаце ўсе дазвання.</p>
<p>Знячэўку мацi аж прысела —</p>
<p>Так пераборка ўжо дадзела!</p>
<p>Апроч таго, тут абжылiся,</p>
<p>На ногi трохi паднялiся;</p>
<p>Яшчэ б гадочак пажыць цiха,</p>
<p>Але найгоршае тут лiха —</p>
<p>Збiрай зноў цапстрыкi, трасiся</p>
<p>Па каранях з дабром, з сям’ёю,</p>
<p>У саму бездараж вясною.</p>
<p>— Дзе наша, брат, не прападае! —</p>
<p>Мiхал гаворку зачынае.—</p>
<p>Цi ж толькi свету, што ў аконцы?</p>
<p>Або так мiла тут бясконца?</p>
<p>I там мы будзем жыць таксама;</p>
<p>Няма ўжо горшай, як тут яма.</p>
<p>А сенакос тут дзе? за светам!</p>
<p>А там блiзютка, каля дома —</p>
<p>Парэчча добра мне знаёма!</p>
<p>А колькi зеленi там летам!</p>
<p>Як у вяночку, стаiць хата.</p>
<p>Грыбоў i ягад — страх багата!..</p>
<p>Там выгад болей, чалавеча!..</p>
<p>— Паедзем, татачка, ў Парэчча!</p>
<p>Ось там грыбоў папазбiраю!</p>
<p>Ой, iх збiраць ахвоту маю! —</p>
<p>Схапiўся Костуська i скача,</p>
<p>А мацi з гора чуць не плача.</p>
<p>— Згараць яны няхай з грыбамi!</p>
<p>Але цi будзе хлеб часамi? —</p>
<p>Антось пытае ўжо сярдзiта.—</p>
<p>А колькi там пасеем жыта?</p>
<p>Зямлi, як бабе старой сесцi.</p>
<p>Папробуй сядзь на гэтым месце...</p>
<p>— А дзе ты дзенешся? i сядзеш!</p>
<p>Нiчога, браце, не парадзiш.</p>
<p>— Яму, як выпiў, гора мала! —</p>
<p>На бацьку мацi зноў напала.</p>
<p>— А мне, ты думаеш, салодка?</p>
<p>Ды справа проста i каротка:</p>
<p>Не будзеш ты з ляснiчым спорыць,</p>
<p>Рабi вось тое, што гаворыць.</p>
<p>А не — йдзi вон: варона з куста,</p>
<p>А пяць на куст, бо хлеба луста</p>
<p>Нялёгка ўсiм, брат, дастаецца.</p>
<p>Пустым той кут не астанецца:</p>
<p>Не будзе нас — другi там сядзе,</p>
<p>I не зважаючы, не глядзя,</p>
<p>Якое месца i выгода.</p>
<p>— Што так, то так, ды працы шкода,</p>
<p>Якую мы тут палажылi;</p>
<p>Зямлю так добра мы ўгнаiлi.</p>
<p>А на каго мы працавалi?</p>
<p>Каму пасаду гатавалi?</p>
<p>Так, чорту лысаму з балота.</p>
<p>Прыпрэцца нейкая галота</p>
<p>Тваёю працай карыстацца,</p>
<p>Тваiм мазолем нажывацца.</p>
<p>Не толькi «дзякую» не скажа,</p>
<p>А хвiгу ў нос табе пакажа.</p>
<p>— Ну, што паробiш, як такая</p>
<p>Ужо нам доля выпадае?</p>
<p> </p>
<p>На трэцi дзень прыйшлi падводы.</p>
<p>Ўсе сваякi папрыязджалi</p>
<p>I двор вазамi паўстаўлялi,</p>
<p>Як бы прыехалi ў калоды</p>
<p>Цi на кiрмаш каля калядак.</p>
<p>Тут быў страшэнны непарадак —</p>
<p>На тое час быў перабору.</p>
<p>Была адчынена камора</p>
<p>I сенi насцеж. Як папала</p>
<p>Надоба розная стаяла.</p>
<p>Было ўсё зрушана, сарвана:</p>
<p>Крыжы з дзяжой каля паркана</p>
<p>На час кароткi прыхiлiлiсь;</p>
<p>Збаны, гаршкi мiж iх тулiлiсь,</p>
<p>I тры цабэркi там стаялi</p>
<p>I чарады свае чакалi;</p>
<p>I тут жа збоку, як той п’яны,</p>
<p>Ляжаў навой стары, драўляны;</p>
<p>Варстат, на часткi разабраны,</p>
<p>На трэскi кiнуты, валяўся;</p>
<p>А на вяроўцы мех гайдаўся,</p>
<p>Стары, скараўлены ад гною,</p>
<p>Забыты ўсiмi пад страхою.</p>
<p>Пусцела хата, сцены, лавы</p>
<p>I мелi погляд нецiкавы:</p>
<p>Ўсё тут было параскiдана,</p>
<p>Ўсё не на месцы, не прыбрана,</p>
<p>Як бы зусiм не тая хата.</p>
<p>Качэргi, вiлы i лапата</p>
<p>Ў кутку адным цяпер стаялi.</p>
<p>Гвазды то тут, то там тырчалi</p>
<p>Па ўсiх сцянах, як бы шчацiна.</p>
<p>Снавалi дзецi i мужчыны,</p>
<p>З сяней, з каморы скарб сцягалi</p>
<p>I на вазы яго складалi.</p>
<p>А мацi скрыню пакавала</p>
<p>I дробязь розную збiрала.</p>
<p>Ўсе варушылiся, снавалi,</p>
<p>Як бы мурашнiк раскапалi —</p>
<p>Такая тут была трывога.</p>
<p>Вуглы счышчалi да нiчога</p>
<p>I забiралi ўсё да нiткi.</p>
<p>Падводы пухлi ўвачавiдкi.</p>
<p> </p>
<p>А як закончылi складацца,</p>
<p>Зайшлi ўсе ў хату сiлкавацца.</p>
<p>Мiж голых сцен, несамавiтых,</p>
<p>Такiх панурых, абабiтых,</p>
<p>Астаўся стол адзiн на месце,</p>
<p>Каб у апошнi раз накрыцца</p>
<p>I даць мужчынам прыпынiцца,</p>
<p>На час кароценькi прысесцi</p>
<p>I выпiць чарачку, другую</p>
<p>За жыцце, долю маладую.</p>
<p> </p>
<p>Тут быў Базыль, Антось Тацянiн,</p>
<p>Карусь Дзiвак (ён мiж парканiн</p>
<p>Схаваў трайню, рагач, дзве восi,</p>
<p>Тайком узяўшы ад Антося),</p>
<p>Яшчэ Карусь, Паўлюк Куртаты,</p>
<p>Сцяцок, Казюк Скарабагаты</p>
<p>Ды брат Мiхася i Антося,—</p>
<p>Мужчын нямала набралося.</p>
<p>Пайшла ўкруг чарка i другая,</p>
<p>Гаворка ў хаце ажывае.</p>
<p>Адзiн Антось ужо смяецца</p>
<p>Сваiм закатным дробным смехам,</p>
<p>Аж галава з шырокiм плехам</p>
<p>I з сiвым воласам трасецца.</p>
<p>— Ды ты, брат Ганка, не смуцiся!</p>
<p>Вось выпi чарку, не журыся,</p>
<p>Няхай дае Бог спосаб новы.</p>
<p>— Ну, будзьце ж крэпенькi, здаровы!</p>
<p>— Э, выпi чыста! от кабета!</p>
<p>— Ды выпi, Ганна! Ну, што гэта? —</p>
<p>Мужчыны ўсе тут загудзелi,</p>
<p>Ды дружна так яны населi,</p>
<p>Што Ганна тройчы прыгубiла</p>
<p>I чарку ўсю перакулiла.</p>
<p>— Ну, во гэтак, малайчына,</p>
<p>Хай будзе ж добрая часiна!</p>
<p>— Ой, буду п’яна — ашаломiць.</p>
<p>— Касцей гарэлка не паломiць! —</p>
<p>Крычыць Базыль.— Здароў будзь, Павал! —</p>
<p>I галаву ён закiдае</p>
<p>I спрытна чарку асушае,</p>
<p>Ды ломiць хлеба цэлы кавал,</p>
<p>Ды так жуе, што вушы ходзяць.</p>
<p>Мужчыны дарма час не зводзяць</p>
<p>I хутка чаркi асушаюць,</p>
<p>Гаспадарам дабра жадаюць</p>
<p>I добрай долi ўсiм дазвання</p>
<p>I цiснуць рукi на расстанне.</p>
<p> </p>
<p>Карусь Дзiвак часiнай тою</p>
<p>Насiўся з восямi, з трайнёю,</p>
<p>У воз iх глыбей запакоўваў,</p>
<p>Ў сярэдзiну рагач засоўваў</p>
<p>I накрываў яго цабрамi,</p>
<p>Каб не знайшоў Мiхась часамi.</p>
<p>I воз ён свой у кут стаўляе,</p>
<p>Астацца ззаду патрапляе.</p>
<p> </p>
<p>Мужчыны выйшлi на двор з хаты.</p>
<p>— Ну, варушы, Скарабагаты! —</p>
<p>Сказаў Базыль свайму суседу.—</p>
<p>Я за табою, брат, паеду.</p>
<p>I рад нагружаных хурманак</p>
<p>Паволi зрушыў, мiнуў ганак</p>
<p>I ў лес чуць значнаю трапою</p>
<p>Пацягся мернаю ступою.</p>
<p>I цяжка, цяжка Ганне стала,</p>
<p>Як бы ў грудзях там што апала,</p>
<p>I сэрца жаласцю заныла;</p>
<p>I ўсё тут стала так нямiла,</p>
<p>Што ўжо тут больш ёй не цярпелась</p>
<p>I бегчы ў свет адтуль хацелась,</p>
<p>Абы не бачыць сцен тых голых,</p>
<p>Куткоў пустых i невясёлых.</p>
<p>Ўжо конь запрэжан i чакае,</p>
<p>Капытам дол б’е нецярплiва.</p>
<p>Тым часам мацi тараплiва</p>
<p>Закон дзядоў сваiх спаўняе:</p>
<p>Кладзе кусочак хлеба з соллю</p>
<p>Пад красны кут у завуголле,</p>
<p>Апошнi раз глядзiць на хату,</p>
<p>Дзе многа дробязi на страту</p>
<p>Пайшло ў час гэты перабору.</p>
<p>— Ану, ты, мацi, iдзеш скора? —</p>
<p>Мiхась з двара яе пытае;</p>
<p>I мацi хату пакiдае,</p>
<p>Бо ёй самой тут не цярпiцца,</p>
<p>I з плачам хрысцiцца, садзiцца,</p>
<p>Дзе дзецi дробныя сядзелi</p>
<p>I скарб быў зложан даражэйшы.</p>
<p>Алесь i Ўладзя, сын старэйшы,</p>
<p>Пайсцi пяхотам захацелi</p>
<p>I з дзядзькам лесам гналi статка.</p>
<p>Апошнi раз пустая хатка</p>
<p>З-за груш высокiх паказалась</p>
<p>Ды за узгорачкам схавалась;</p>
<p>I толькi комiнак гаротна</p>
<p>Над дахам высiўся маркотна</p>
<p>Ды студнi вочап адзiнока</p>
<p>Тырчаў над хатаю высока;</p>
<p>Гуменца смутна пазiрала</p>
<p>I быццам поглядам пытала:</p>
<p>«Куды яны ад нас з’язджаюць?</p>
<p>Чаму адных нас пакiдаюць?»</p>
<p> </p>
<p> </p>
<p> </p>
<h3><a id="chapter6"></a>VI  Каля зямлянкi</h3>
<p> </p>
<p>Я буду рады, калi ўдасца</p>
<p>Маiм людцам у вашай ласцы</p>
<p>Хоць на кароценькi часочак</p>
<p>Заняць хоць цесненькi куточак.</p>
<p>Жыццё iх, праўда, нецiкава,</p>
<p>Пра iх нiдзе не ходзiць слава,</p>
<p>Аб iх гiсторый не складаюць,</p>
<p>Пра iх i песень не спяваюць,</p>
<p>Апроч вятроў, што нудна ў плоце</p>
<p>Зiмой у горкай адзiноце</p>
<p>Халодны снег нясуць-здзiраюць</p>
<p>I бедным людзям байкi баюць</p>
<p>Аб жыццi, долi iх пахiлай</p>
<p>I плачуць-стогнуць над магiлай,</p>
<p>Дзе косцi iх у праху тлеюць —</p>
<p>Адны вятры iх пажалеюць.</p>
<p>Але не кожны сцямiць мовы</p>
<p>I жальбы ветру мiж будовы:</p>
<p>Чаго ён жаласна спявае,</p>
<p>Каму ён песенькi складае?</p>
<p>I бацьку скора сын забудзе —</p>
<p>Каротка памятка аб людзе,</p>
<p>Аб простым людзе. I такая</p>
<p>Ўсiм бедным доля выпадае:</p>
<p>Прайсцi свой круг, прамарнавацца</p>
<p>I невядомымi астацца</p>
<p>Ды быць забытымi тут ўсiмi —</p>
<p>I сваякамi i чужымi.</p>
<p>I мне заўсёды горка стане,</p>
<p>Калi я ўбачу на кургане</p>
<p>Пад шэрым прыкладам драўляным</p>
<p>Прыпынак вечны селянiна.</p>
<p>Стаiць там крыжык-сiрацiна,</p>
<p>Сiвенькiм мохам ўвесь убраны,</p>
<p>З павязкай белай, даматканай.</p>
<p>Пытаю: хто тут пачывае?</p>
<p>Дзяўчына, можа, маладая</p>
<p>У поўным цвеце красы-сiлы</p>
<p>Сышла без часу да магiлы?</p>
<p>Цi здатны хлопец-малайчына?</p>
<p>Маўчыць магiла селянiна.</p>
<p>А хто пахован, я не знаю</p>
<p>I смутак моцны ў сэрцы маю.</p>
<p>А тут закопаны навекi</p>
<p>Надзеi, радасць чалавека</p>
<p>I гора схована лiхое —</p>
<p>Жыццё бядачае людское.</p>
<p>Мае знаёмыя няўзрачны,</p>
<p>Нiчым не слаўны i не значны,</p>
<p>Ўсё людзi простыя, малыя,</p>
<p>Хоць па-сваему i ўдалыя,</p>
<p>Але ўдалымi iх не лiчуць.</p>
<p>Жывуць, цярплiва долю смычуць</p>
<p>I крыж нясуць мужычы цiха,</p>
<p>Дабра не бачачы з-за лiха.</p>
<p> </p>
<p>Ды што зрабiць? Я б сам быў рады</p>
<p>Не ведаць крыўды той i здрады,</p>
<p>Што просты люд нясе вякамi</p>
<p>Сваiмi ўласнымi гарбамi.</p>
<p>Ды горкай праўды не схаваеш,</p>
<p>Яе нiяк не ашукаеш.</p>
<p>Ды i навошта? Крый нас божа!</p>
<p>А праўда мне ўсяго дарожай,</p>
<p>I бацька праўдзе вучыў змаля,</p>
<p>Дык з гэтай праўдай ступiм далей.</p>
<p> </p>
<p>Дзень добры, новая мясцiна!</p>
<p>Спаткай ты нас, як мацi сына</p>
<p>Па часе доўгае разлукi,</p>
<p>I разгарнi прыветна рукi</p>
<p>Для тых, хто змушаны ў няволi</p>
<p>Жывiцца хлебам твайго поля;</p>
<p>Зiрнi ты светлым вокам ласкi,</p>
<p>Авей крылом прыгожай казкi,</p>
<p>Каб гэта жыцце-пуцявiна</p>
<p>Была нам светлая часiна;</p>
<p>Узброй надзеямi нам грудзi,</p>
<p>Бо мы твае, зямелька, людзi!</p>
<p>На першы погляд нецiкава</p>
<p>Парэчча тое выглядала,</p>
<p>I смуткам сэрца калыхала</p>
<p>Старых бярэзiн гэтых лава,</p>
<p>Што на балоце мiж лясамi</p>
<p>Шумела голымi вярхамi.</p>
<p>Было ўсё тут параскiдана:</p>
<p>I праслы нiзкiя паркана</p>
<p>З трухлявых шул павыязджалi,</p>
<p>I трэскi кучамi ляжалi</p>
<p>Па ўсiм двары i на дрывотнi;</p>
<p>Стары хлявец без падваротнi,</p>
<p>Гумно са стрэшкай пасiвелай,</p>
<p>Абросшай мохам, абапрэлай,</p>
<p>Прыгрэбнiк, хата — ўсё дачыста</p>
<p>Казала ясна, галасiста</p>
<p>Аб непарадку, запусценнi,</p>
<p>Аб гаспадарскiм нерадзеннi.</p>
<p>Слязьмi Мiхашча залiлася —</p>
<p>Такою ямаю здалася</p>
<p>Старая хата ў тры аконцы!</p>
<p>Парог яна пераступiла —</p>
<p>О, Божа добры, як нямiла!</p>
<p>Цi свецiць тут калi хоць сонца?</p>
<p>Было так цёмна, непрытульна,</p>
<p>Ў гразi-балоце ўсё агульна:</p>
<p>Як печ, як столь, i сцены, лавы,</p>
<p>I дух пракiслы, дух трухлявы</p>
<p>З усiх куткоў дыхнуў сярдзiта.</p>
<p>Зямля на ямы ўся пабiта.</p>
<p>Было вiдаць, што тут лiпелi</p>
<p>Да часу людзi i не дбалi,</p>
<p>Гразi нiколi не знiмалi,</p>
<p>Рабiць парадку не хацелi,</p>
<p>Жылi па-свiнску, кацьмакамi</p>
<p>I ў добрай згодзе з прусакамi.</p>
<p> </p>
<p>Вясна была яшчэ ўпачатку,</p>
<p>Але снягi ўжо раставалi,</p>
<p>I дружна ў полi балбаталi</p>
<p>Раўкi, рачулкi, i ў грамадку</p>
<p>Яны ваду сваю злiвалi,</p>
<p>Ад сну гаi, лясы будзiлi</p>
<p>I людзям душу весялiлi.</p>
<p>I ўсё патрошку ажывала:</p>
<p>На дрэве покаўка таўшчала,</p>
<p>Ў сабе лiсточак далiкатны,</p>
<p>Пахучы, свежанькi, прыўдатны</p>
<p>На добрым сонцы гадавала.</p>
<p>Старыя хвоi i ялiны,</p>
<p>Далёка кiнуўшы галiны,</p>
<p>Глядзелi хораша, любоўна,</p>
<p>Як iх патомкi згодна, роўна</p>
<p>Стаялi гожай чарадою,</p>
<p>Схiлiўшысь к сонцу галавою.</p>
<p>Ў лясах, гаях дразды спявалi,</p>
<p>Ў балотах кнiгаўкi крычалi;</p>
<p>А ў небе ўдзень i вечарамi</p>
<p>Высока роўнымi шнурамi</p>
<p>Злятаўся вырай жураўлiны,</p>
<p>I амярцвелыя далiны</p>
<p>Будзiлi звонкiм сваiм крыкам,</p>
<p>Як бы прыветным гэтым зыкам</p>
<p>Вiталi родныя балоты,</p>
<p>Густыя лозы i чароты.</p>
<p>I на душы нейк весялела,</p>
<p>I сэрца радасцi хацела,</p>
<p>А думкi цiхiя i мары</p>
<p>На душу клалi свае чары.</p>
<p>Хацелась жыць, ушыр разняцца,</p>
<p>За долю лепшую змагацца;</p>
<p>Ўзнiмалiсь грудзi: чулiсь сiлы,</p>
<p>I божы свет здаваўся мiлы.</p>
<p> </p>
<p>Памалу, звольна i ў Парэччы</p>
<p>(Такая ўрода чалавеча)</p>
<p>Зжывалiсь з месцам, прывыкалi,</p>
<p>Гняздо старое забывалi,</p>
<p>I праз якiх дзве-тры нядзелi</p>
<p>Ўжо весялей на свет глядзелi</p>
<p>Будынкi гэтыя старыя —</p>
<p>Яны зрабiлiсь як не тыя.</p>
<p>Агледзеў iх Антось, падправiў</p>
<p>I шулы новыя паставiў</p>
<p>Ў гнiлы паркан, i лом сабралi,</p>
<p>Ды шыбы ў вокны паўстаўлялi,</p>
<p>Бо не любiлi непарадку,</p>
<p>I пачалi жыць зноў спачатку.</p>
<p> </p>
<p>Ды йзноў бяда: праз год вясною</p>
<p>Згарэла хата з варыўнёю</p>
<p>I ўвесь набытак, што быў ў дому.</p>
<p>Пажар той выбухнуў, як з грому,</p>
<p>Хоць ён i меў свае прычыны.</p>
<p>Як на бяду, пайшлi мужчыны</p>
<p>I Ўладзiк з iмi ўрассыпную:</p>
<p>Адзiн у лес, той да адбору,</p>
<p>З сахою трэцi ў гэту пору</p>
<p>Араў дзесь пасеку старую;</p>
<p>Дык што магла з дзяцьмi малымi</p>
<p>Зрабiць жанчына адзiнютка?</p>
<p>I ўсё згарэла дачысцютка,</p>
<p>Прапала марна ў чорным дыме.</p>
<p>Зазнала жалю гаспадыня:</p>
<p>Ў агнi згарэла яе скрыня</p>
<p>З усiм пасагам i набыткам;</p>
<p>Прапалi хусты яе, свiтка,</p>
<p>Згарэлi кросны, рад багоў</p>
<p>I грошай сорак сем рублёў.</p>
<p>Хоць, праўда, Костусь не збаяўся</p>
<p>I смела з пожарам змагаўся:</p>
<p>Звалок гарошыны з пасцелi,</p>
<p>Тады, як вопраткi гарэлi,</p>
<p>I з iмi доўга ён насiўся,</p>
<p>Аж покi зруб не павалiўся.</p>
<p>Бяда, хоць плач, i дзе дзявацца?</p>
<p>Куды ад холаду схавацца?</p>
<p>I мацi з дзеткамi малымi</p>
<p>Нядзелi дзве жыла з сваiмi.</p>
<p>А на пажарышчы часова</p>
<p>З’явiлась новая будова —</p>
<p>Зямлянка-будачка малая,</p>
<p>Ў адно акенечка, крывая,</p>
<p>Але да часу добра й гэта.</p>
<p>Тым часам сонца йшло на лета,</p>
<p>Дык так-сяк кiдалiсь, качалiсь,</p>
<p>Хоць дужа з горам спазнавалiсь.</p>
<p>Каля зямлянкi тут прыветна</p>
<p>Гарэў агоньчык чуць прыметна,</p>
<p>Абы не звёўся. Вечарамi</p>
<p>Тут мацi ўходжвалась з гаршкамi,</p>
<p>Сям’i вячэру гатавала,</p>
<p>Тады зямлянка ажывала:</p>
<p>Смяялiсь дзецi, мiтусiлiсь,</p>
<p>Як рыба ў букце, варушылiсь,</p>
<p>Бярвенцы, трэсачкi сцягалi</p>
<p>Ды на агоньчык падкiдалi.</p>
<p>Шугала полымя праворна,</p>
<p>Як бы чагось каму смяялась</p>
<p>I то свавольна ўгору рвалась,</p>
<p>То рассцiлалася пакорна.</p>
<p>А ветрык, злодзей, не стрывае,</p>
<p>З-за хаткi хiтра налятае,</p>
<p>Ў агоньчык раптам уварвецца;</p>
<p>Агонь туды-сюды матнецца</p>
<p>I дымам ветра адбiвае,</p>
<p>Як бы тых жартаў не прымае.</p>
<p>А на двары ўжо вечарэе,</p>
<p>I ночка блiзка, змрок гусцее,</p>
<p>Агоньчык колер свой мяняе</p>
<p>I счырван-жоўты блеск прымае;</p>
<p>I моўкнуць птушкi ў цёмным лесе;</p>
<p>Баранчык божы ў паднябессi</p>
<p>Бляе маркотна над балотам,</p>
<p>Як бы шукае ён каго там,</p>
<p>I гэта смутнае бляянне</p>
<p>Ў цiшы балот у час змяркання</p>
<p>На сэрцы жалем аддаецца,</p>
<p>I ў душу журбаю лiецца,</p>
<p>I мары розныя наводзiць.</p>
<p>I думка вынiкне — праходзiць,</p>
<p>Як тыя хмаркi на заходзе,</p>
<p>Што без слядочка, быццам ценi,</p>
<p>У смутным нiкнуць задуменнi.</p>
<p>Маўклiва-сцiшна ўсё ў прыродзе!</p>
<p>Напрацаваўшысь, спачываюць</p>
<p>Усе старэйшыя — хто ў хатцы,</p>
<p>А хто ў гумне ва ўсёй апратцы —</p>
<p>I гэтак ночкi прасыпаюць.</p>
<p>I вось, бывала, вечарамi</p>
<p>Каля агоньчыку часамi</p>
<p>Алесь i Костусь засядзяцца.</p>
<p>А як ужо пачне змяркацца</p>
<p>I зоркi ў небе замiгаюць,</p>
<p>Пужаць iх страхi пачынаюць.</p>
<p>Тады браты радком садзяцца,</p>
<p>Плячо ў плячо, але прызнацца,</p>
<p>Што страшна iм, нiхто не хоча.</p>
<p>— Алесь! ты чуеш, як рагоча</p>
<p>Ў беразняку баранчык божы?</p>
<p>Але цi ведаеш, з чым схожы</p>
<p>Той дробны рогат? Мне здаецца,</p>
<p>Антось Тацянiн так смяецца! —</p>
<p>I хлопцы ўраз зарагаталi,</p>
<p>Ды ўраз жа смех той абарвалi:</p>
<p>Вакол было ўсё так спакойна,</p>
<p>Дык гэты смех нейк непрыстойна</p>
<p>Сюды, ў пакой начны, ўрываўся —</p>
<p>Самiм iм дзiкiм ён здаваўся.</p>
<p>Маўчаць яны. Касцёр палае,</p>
<p>Вакол усюды цьма густая</p>
<p>Пiльнуе плямку агнявую</p>
<p>I гэту норку залатую,</p>
<p>Што ў нетрах цьмы агонь свiдруе,</p>
<p>Каб знiшчыць блеск. Агонь сярдуе</p>
<p>I цьме нiяк не паддаецца;</p>
<p>Часамi полымя прарвецца,</p>
<p>I цьма сярдзiта схiсянецца,</p>
<p>Адскочыць далей напаўкрока.</p>
<p>Агонь блiшчыць, як воўча вока.</p>
<p>Паволi дрэўцы дагараюць,</p>
<p>I цiха iскрачкi ўзлятаюць</p>
<p>I гаснуць борзда без слядочка.</p>
<p>Ўжо позны час, глыбока ночка,</p>
<p>А хлапчукi сядзяць маўклiва</p>
<p>I навакол глядзяць пужлiва.</p>
<p>У iх фантазii дзяцiнай,</p>
<p>Затканай страху павуцiнай,</p>
<p>Ўстаюць начныя страхi, зданi,</p>
<p>I зыкi чуюцца паганi,</p>
<p>Чараўнiка i чараўнiцы,</p>
<p>I лопат крыллямi начнiцы.</p>
<p>А кожны куст iм дзеда родзiць</p>
<p>Таго, што ўсюды лазiць, ходзiць</p>
<p>З мяшком i мылiцай-кульбою</p>
<p>I з доўгай сiвай барадою,</p>
<p>Iдзе i дзетак забiрае,</p>
<p>След барадою замятае.</p>
<p>На полi неба лес страхлiвы</p>
<p>Стаiць зацяты, нерухлiвы.</p>
<p>Што ён ў сабе цяпер хавае?</p>
<p>Снуецца нечысць там лiхая,</p>
<p>Мярцвяк пад елкай прытулiўся,</p>
<p>На iх цяпер утарапiўся</p>
<p>I зараз мёртваю рукою</p>
<p>Пачне хрысцiць перад сабою,</p>
<p>Каб рух адняць, скаваць iх сiлу,</p>
<p>Каб зацягнуць iх у магiлу.</p>
<p>Там ходзiць страшны воўк-бадзяга,</p>
<p>Разбойнiк крадзецца, туляга,</p>
<p>З акрываўлёнаю рукою</p>
<p>I з страшнай цяжкай булавою.</p>
<p>Шалёны бегае, пужае,</p>
<p>Каго нi стрэне — ўсiх кусае...</p>
<p>— Ну, што, брат Костусь, цi баiшся?</p>
<p>Куды так пiльна ты глядзiш ўсё?! —</p>
<p>Алесь пацiхеньку пытае</p>
<p>I руку брата не пускае.</p>
<p>— Цi бачыш што? — Не, так, нiчога! —</p>
<p>Гаворыць Костусь, а ў самога</p>
<p>На лоб кучомка напаўзае...</p>
<p>— Мо пойдзем, братка? — ён гаворыць.</p>
<p>Алесь ахвоцен i не спорыць,</p>
<p>Браты за рукi пабяруцца,</p>
<p>Ў зямлянку вобцас панясуцца.</p>
<p> </p>
<p> </p>
<p> </p>
<h3><a id="chapter7"></a>VII  Дзядзька-кухар</h3>
<p> </p>
<p>Наш дзядзька, мiлы наш Антонi,</p>
<p>Ў дзiцячым часта быў палоне;</p>
<p>Вось так гуртом яго абсядуць</p>
<p>I час работы яго крадуць;</p>
<p>Насi «катла», кажы iм казкi,</p>
<p>Iдзi на поплаў з iмi ў краскi,</p>
<p>Давай адказы на пытаннi,</p>
<p>Тлумач ты iм усё дазвання:</p>
<p>Адкуль, з чаго дзе што бярэцца,</p>
<p>Вось гэта, тое як завецца</p>
<p>I чаму так, чаму не гэтак?</p>
<p>Прыхiлен дзядзька быў да дзетак.</p>
<p>Ён быў настаўнiкам, суддзёю,</p>
<p>Калi, бывала, мiж сабою</p>
<p>Паспораць дзеткi цi паб’юцца,</p>
<p>Дык да каго тады звярнуцца,</p>
<p>Як не да дзядзькi, да Антося?</p>
<p>Ох, слаўна з дзядзькам iм жылося!</p>
<p>Яшчэ замецьце, што з малымi</p>
<p>Ён размаўляў, як са старымi,</p>
<p>I з iмi радзiўся, спрачаўся —</p>
<p>Як роўны з роўнымi трымаўся!</p>
<p>Калi ж хто часам з iм не зладзiць,</p>
<p>То дзядзька толькi вус пагладзiць,</p>
<p>Але не скажа ён нiчога,</p>
<p>Бо ведаў, чым даняць малога,—</p>
<p>Гаворыць з тым, з кiм дзядзька ў згодзе:</p>
<p>— Калi такi ён, ну, то годзе! —</p>
<p>I дзядзька змоўкне, пачакае,</p>
<p>Кiсет дастане i закурыць</p>
<p>I вочы чутачку прыжмурыць,</p>
<p>Як бы i ў памяцi не мае</p>
<p>Таго, што з хлопцам пасварыўся.</p>
<p>— А як авёс наш урадзiўся?</p>
<p>Схадзiць бы ў Лiпава пабачыць! —</p>
<p>Ўжо знаюць дзецi, што то значыць</p>
<p>Гаворка дзядзькава такая,</p>
<p>Куды ён вуды закiдае:</p>
<p>У Лiпава пайсцi з iм! Божа!</p>
<p>I хто ўстаяць прад гэтым зможа?</p>
<p>Ды гэта ж — свята, ягамосцi!</p>
<p>Набок тут норавы i злосцi!</p>
<p>I мяккiм робiцца паганы —</p>
<p>Хоць ты яго кладзi да раны.</p>
<p>Адно вазьмi яго з сабою,</p>
<p>Усюды пойдзе за табою</p>
<p>I ўсё забудзе, ўсё даруе,</p>
<p>На дзядзьку больш не засярдуе.</p>
<p>А чым жа Лiпава так мiла?</p>
<p>Чым так дзяцей яно манiла?</p>
<p>I што за Лiпава такое?</p>
<p>А гэта — поле маладое</p>
<p>Сярод лясоў, як скiнуць вокам;</p>
<p>На тым абшары, на шырокiм,</p>
<p>Раскошна нiвы красавалi,</p>
<p>А ў iх мiльёны красак ззялi,</p>
<p>Як бы на небе тыя зоркi;</p>
<p>Лужкi, дарожкi, i пагоркi,</p>
<p>I купкi хвоек маладыя,</p>
<p>Дзе матылёчкi залатыя</p>
<p>На сонцы крыльцамi блiшчалi,</p>
<p>Жучкi i конiкi трашчалi</p>
<p>I ў стройны звон свой зык злiвалi.</p>
<p>Былi там пасекi. Штогоду</p>
<p>Тут сотнi блiзшага народу</p>
<p>Дзялянкi лесу карчавалi</p>
<p>I на трацяк iх засявалi —</p>
<p>Капу да скарбу, дзве дадому...</p>
<p>Ну, як тут вытрываць малому,</p>
<p>Таму, хто з дзядзькам пасварыўся?</p>
<p>Як бачыш, з дзядзькам ён гадзiўся.</p>
<p> </p>
<p>А пойдзеш ў Лiпава лясамi,</p>
<p>Напэўна стрэнешся з ласямi</p>
<p>I зайца ўгледзiш, i вавёрку,</p>
<p>I норы воўчыя на ўзгорку</p>
<p>Сярод трушчоб мiж ельнякамi,</p>
<p>I «чортаў камень», што вякамi</p>
<p>Над Азярком ляжыць, як хата...</p>
<p>Ну, ўсякiх дзiў там ёсць багата!</p>
<p>А дзядзька ўсё табе пакажа,</p>
<p>Цiкавасць тваю ўсю развяжа.</p>
<p>А найважнейшая тут мэта —</p>
<p>Звярнуць з дарогi i да цёткi</p>
<p>Зайсцi на час якi кароткi —</p>
<p>Тарэсяй звалась цётка гэта.</p>
<p>Яна так ветла сустракала</p>
<p>I надта ж добра частавала:</p>
<p>Спячэ «цалкоў» на скавародцы,</p>
<p>I так, бывала, наясiся,</p>
<p>Што хоць на пупiку круцiся;</p>
<p>Усiх цягнула ў госцi к цётцы:</p>
<p>Так узмацуе на дарогу —</p>
<p>Было што есцi, дзякуй Богу!</p>
<p> </p>
<p>О, дзядзька спосабаў меў многа</p>
<p>Даняць працiўнiка малога!</p>
<p>Пайсцi ў грыбы цi ў тую ж рыбу,</p>
<p>Або паехаць у сялiбу</p>
<p>Цi ў млын малоць на хлеб збажынку —</p>
<p>Ўсё гэта квапiла хлапчынку,</p>
<p>Цягнула крэпенька, бывала,</p>
<p>I, як рукою, злосць знiмала.</p>
<p>I дзядзька майстар быў на штукi</p>
<p>I быў механiк на ўсе рукi:</p>
<p>I дудку скруцiць вам, i стрэлку,</p>
<p>I нарысуе нават елку,—</p>
<p>Такую выштукуе цацку,</p>
<p>А ў Свержань пойдзе — купiць пляцку...</p>
<p>Дык i не дзiва, што любiлi,</p>
<p>Што на руках яго насiлi.</p>
<p>А жывучы каля зямлянкi,</p>
<p>Памiж лясоў, сярод палянкi,</p>
<p>Яшчэ крапчэй яны здружылiсь,</p>
<p>Адзiн к другiм цясней хiлiлiсь.</p>
<p>— Ану, давай, брат, запрабуем</p>
<p>Хоць на цiкавасць пакаштуем,</p>
<p>Якi тут сок на новым месце?</p>
<p>Мо з хлебам можна яго есцi?</p>
<p>— А дзядзечка! мой залаценькi!</p>
<p>Пастаў нам соку, дарагенькi!</p>
<p>— Вазьмi, вазьмi мяне з сабою! —</p>
<p>Тут каля дзядзькi чарадою,</p>
<p>Як чэрвi, дзецi мiтусяцца.</p>
<p>А дзядзька моўчкi стаў збiрацца:</p>
<p>Дастаў сякерку i свярдзёлак,</p>
<p>Пад паху сунуў ён аполак</p>
<p>На латакi i на падстаўкi</p>
<p>Ды вынуў два гаршкi з-пад лаўкi.</p>
<p>— Ну, хто са мною йдзе? — пытае.</p>
<p>— Я!</p>
<p>— Я!</p>
<p>— I я! — крычыць малая</p>
<p>Ў канцы дзяўчынка Мiхалiнка.</p>
<p>— Куды табе? ото скачыха!</p>
<p>На печ залезь i сядзi цiха! —</p>
<p>Напалi хлопцы на дзяўчынку;</p>
<p>А тая ў слёзы, ў плач, як бачыш.</p>
<p>— Ну, сцiхнi, ша! Чаго ты плачаш? —</p>
<p>Антось пляменнiцу ўцяшае</p>
<p>I нос крысом ёй абцiрае.</p>
<p>— Няхай iдзе! А хлопцам брыдка</p>
<p>Так нападаць на дзеўку швыдка,—</p>
<p>Гаворыць дзядзька, бровы хмурыць,</p>
<p>I бальшуноў ён злёгку журыць.</p>
<p>Тады i хлопцы тон мяняюць;</p>
<p>Iдуць у лес, крычаць, гукаюць,</p>
<p>Як вучнi, вырваўшыся з школы,</p>
<p>I ўсе давольны i вясёлы —</p>
<p>А дзядзька ўперадзе тралюе</p>
<p>I галаву ўгару ўскiдае,</p>
<p>Бярозу добрую шукае</p>
<p>З салодкiм сокам, баравую,</p>
<p>Дзе б бобам кропелькi сачылiсь.</p>
<p>Знайшлi бярэзiну, спынiлiсь.</p>
<p>Залысiў дзядзька дрэва злёгку</p>
<p>(Сякерка востра, кара крохка),</p>
<p>Зрабiў заруб, латак прыправiў,</p>
<p>А пад латак гаршчок паставiў.</p>
<p>I соку кропелькi, як слёзы,</p>
<p>Як град, пасыпалiсь з бярозы,</p>
<p>Аж шкода нейк было дзярвякi:</p>
<p>Здавалiсь ранай тыя знакi,</p>
<p>Адкуль палiўся сок халодны</p>
<p>I пакiдаў свой комель родны.</p>
<p> </p>
<p>Я помню дзень той. Вечарэла,</p>
<p>Зайшло ўжо сонейка, цямнела,</p>
<p>Агоньчык дзецi раскладалi,</p>
<p>Паленцы, трэсачкi збiралi,</p>
<p>I дзядзька тут жа, распрануўшысь,</p>
<p>Сядзеў на кукiшках, сагнуўшысь.</p>
<p>Прад iм стаяў гаршчок i мiска</p>
<p>I кошык з бульбай; тут жа блiзка</p>
<p>Вiдзён i збан быў палiваны,</p>
<p>Да палавiны ў дол ўкапаны,</p>
<p>Кружочкам шчыльненька накрыты.</p>
<p>— Алеська! скокнi, брат, вазьмi ты</p>
<p>У хатцы тарачку на печы!</p>
<p>Ну, варушыся ж ты, старэчы! —</p>
<p>Наўкол пляменнiкi сядзелi,</p>
<p>На дзядзьку пiльна ўсе глядзелi,</p>
<p>Як ён, рукавы закасаўшы,</p>
<p>Па тарцы шоргаў, шапку зняўшы.</p>
<p>I кожны лёгка б дагадаўся,</p>
<p>Што тут сакрэт якiсь хаваўся,</p>
<p>Памеркаваўшы, як цiкава</p>
<p>Была для хлопцаў гэта справа</p>
<p>I як iх дзядзька завiхаўся.</p>
<p>А хто б яшчэ мог болей цямiць,</p>
<p>Таму б адразу прыйшло ў памяць,</p>
<p>Што дзядзька бульбу драў на клёцкi,</p>
<p>Каб згатаваць не па-жаноцку.</p>
<p>Бо што жанкi? раз што панята,</p>
<p>Ноль — слова нашага iм брата;</p>
<p>Як iх на розум тут нi ставяць,</p>
<p>Яны ж сваё ўсё права правяць</p>
<p>I робяць так, як i рабiлi,</p>
<p>Калi пяшком пад стол хадзiлi.</p>
<p>Але вось ён пакажа носа,</p>
<p>Стварэнне вы доўгавалоса,</p>
<p>Калi ён тут пагаспадарыць</p>
<p>I сам ды з сокам клёцкi зварыць!</p>
<p>Вось будзе штука вам, дык штука!</p>
<p>На тое ж спроба i навука.</p>
<p>А сок быў свежы, такi хвацкi,</p>
<p>Такi салодкi, забiяцкi!</p>
<p>Ён быў галоўнаю вiною</p>
<p>Таго, што познаю парою</p>
<p>Сядзелi дзецi чарадою</p>
<p>I з дзядзькi вочак не спушчалi</p>
<p>I стравы важнае чакалi.</p>
<p>— Эх,— цмокаў дзядзька,— наямося! —</p>
<p>Зiрнулi хлопцы на Антося,</p>
<p>I слiну ўсе яны глынулi,</p>
<p>Паветра носам зацягнулi.</p>
<p>— Ну, што ж вы рукi паскладалi?</p>
<p>Ў агонь бы трэскi падкiдалi,</p>
<p>А то патухне зараз! Жыва! —</p>
<p>Глядзелi хлопцы, як на дзiва,</p>
<p>Як дзядзька, цеста замяшаўшы,</p>
<p>Качаў галушкi, мiску ўзяўшы.</p>
<p>А чыгунок, бы пан пузаты,</p>
<p>Кiпiць, пыхцiць, шумiць заўзята,</p>
<p>Бо не з вадою ён, а з сокам.</p>
<p>Iдзе тут справа ненарокам;</p>
<p>Дзяржыся, браце! I чуць толькi</p>
<p>Ўзнялося булбатачак колькi,</p>
<p>Дык дзядзька зараз стаў пакрышку</p>
<p>Ў чыгунчык клёцкi кiдаць з лыжкi;</p>
<p>Укiне лыжку, памяшае</p>
<p>Ды зноў другую набiрае.</p>
<p>А хлопцы нават паўставалi,</p>
<p>Ў чыгунчык вочы паўстаўлялi,</p>
<p>Глядзяць, не моргнуць яны вокам:</p>
<p>Эх, мусiць, смачны клёцкi з сокам!</p>
<p>— Ну, дзядзька, можа, i гатовы? —</p>
<p>Не сцерпеў Костусь, мовiў слова.</p>
<p>— Якi ты, хлопча, нецярпячка,</p>
<p>Няхай цябе затопча качка! —</p>
<p>Гаворыць дзядзька на хлапчынку.—</p>
<p>Няхай паварацца часiнку,</p>
<p>Каб сокам добра пранялiся,</p>
<p>Тады, брат,— эх! адно дзяржыся! —</p>
<p>I дзядзька цмокнуў выразлiва,</p>
<p>I хлопцы зноў ждуць церпялiва,</p>
<p>А дзядзька, стоячы, паволi</p>
<p>Памешваў клёцкi.— Ну, даволi! —</p>
<p>Сказаў Антось, i ўсе ўздыхнулi,</p>
<p>Як бы гару з плячэй сапхнулi,</p>
<p>I блiжай к дзядзьку падступiлiсь.</p>
<p>— Глядзi, мо ўжо пераварылiсь,—</p>
<p>Алесь зазначыў палахлiва.</p>
<p>— Ну,— Костусь кажа,— ото дзiва!</p>
<p>Не бойся: дзядзька лепей знае...</p>
<p>Глядзi, брат, клёцка унь якая!</p>
<p>А брат ты мой, як булавешка,</p>
<p>Як скула тая, што ў Дзямешкi! —</p>
<p>I — ха-ха-ха! — зарагаталi.</p>
<p>— А каб вы, падлы, не даждалi! —</p>
<p>Гаворыць дзядзька, сам смяецца,</p>
<p>Аж лыжка з клёцкамi трасецца.</p>
<p>— Ну, языкi параспускалi!</p>
<p>Не дам вам клёцак i панюхаць! —</p>
<p>I стаў на клёцку дзядзька дзьмухаць,</p>
<p>Пакаштаваць каб было можна,</p>
<p>I ў рот падносiць асцярожна.</p>
<p>Замерлi хлопцы, а нi зыку:</p>
<p>Мiнута важна i вялiка;</p>
<p>Глядзяць на дзядзьку i чакаюць</p>
<p>I дзядзьку поглядам пытаюць:</p>
<p>«Ну як? цi смачны? цi салодкi?»</p>
<p>У зубы клёцку, бы ў ляшчоткi,</p>
<p>Зацiснуў дзядзька i губамi</p>
<p>Варушыць борзда, як часамi</p>
<p>Трусок цi зайчык над капустай,</p>
<p>Каб лепш дазнацца смаку-густу.</p>
<p>Пацмакаў дзядзька i ўсмiхнуўся,</p>
<p>Зiрнуў на хлопцаў, адвярнуўся</p>
<p>I тут, нiчога не сказаўшы,</p>
<p>Як плюне дзядзька, пажаваўшы!</p>
<p>Трах у чыгунчык ён нагою!</p>
<p>I так абцёрся ён рукою,</p>
<p>Што губы й нос чырвоны сталi</p>
<p>I нават вусы затрашчалi.</p>
<p>А хлопцы проста збiлiсь з тропу</p>
<p>I ў нейкiм страсе i ў захопу</p>
<p>На дзядзьку-кухара глядзелi,</p>
<p>Як бы яны аслупянелi.</p>
<p>Быў смешны дзядзька той часiнай</p>
<p>З пустою лыжкаю, з тычынай,</p>
<p>Якою трэскi ён варочаў.</p>
<p>А тут Алесь як зарагоча!</p>
<p>За iм адзiн, другi паехаў.</p>
<p>Такiх было тут жартаў, смехаў,</p>
<p>Што ўсiх трасло i калацiла</p>
<p>I дзядзьку смехам захвацiла.</p>
<p>— Ну, дзядзька, як на смак, прызнайся?</p>
<p>— Паскудства, брат, i не пытайся!</p>
<p> </p>
<p> </p>
<p> </p>
<h3><a id="chapter8"></a>VIII  Смерць ляснiчага</h3>
<p> </p>
<p>— Мiхал! Мiхале! О, Мiхале! —</p>
<p>Пачуўся голас як бы здаля</p>
<p>Каля зямлянкi ранiчкою</p>
<p>I часты стук у шкло рукою.</p>
<p>— Ўставай, Мiхале, адзявайся!</p>
<p>— А хто там? — Я! хутчэй збiрайся:</p>
<p>Памёр ляснiчы наш! — Да можа?! —</p>
<p>Мiхал ускочыў — моцны Божа!</p>
<p>I хто б мог думаць, спадзявацца!</p>
<p>Ўжо стаў ачуньваць, папраўляцца...</p>
<p>Каб хто сказаў — не даў бы веры,</p>
<p>Ды то аб’ездчык, пан Ксавэры,</p>
<p>Прынёс навiну гэту, смуту!</p>
<p>— Няхай пан зойдзе на мiнуту! —</p>
<p>Сказаў Мiхал, адмкнуўшы дзверы.</p>
<p>Цераз парог ступiў Ксавэры,</p>
<p>Вайшоў у хатку i спынiўся,</p>
<p>Бо зразу ў ёй ашаламiўся,</p>
<p>I дальш не ступiш нi на крок:</p>
<p>Не хатка — проста катушок,</p>
<p>Няма дзе нават павярнуцца,</p>
<p>Як у сабачай цеснай будцы.</p>
<p>— Сядайце дзе-небудзь, сядайце!..</p>
<p>Эх, хата наша, выбачайце... —</p>
<p>Мiхал калодку падстаўляе.</p>
<p>Уздыхнуў Ксавэры i сядае.</p>
<p>То быў мужчына ўжо паджылы.</p>
<p>— Ах, мой ты Божа добры, мiлы!</p>
<p>Ото ж як выбраўся ён скора!</p>
<p>Яшчэ не дальш як пазаўчора</p>
<p>Са мною гутарыў, смяяўся</p>
<p>I аба ўсiм мяне пытаўся,—</p>
<p>Мiхал гаворыць i ўздыхае.</p>
<p>— Ох, браце: смерць не разбiрае</p>
<p>I не глядзiць нiкому ў зубы:</p>
<p>Гадзюкаю, брат, з-пад падрубы</p>
<p>Знячэўку ўсадзiць сваё джала,</p>
<p>Цi многа жыў, цi жыў ты мала,</p>
<p>Цi ты багаты, цi ты бедны,</p>
<p>Цi ты зайздросны, ненаедны.</p>
<p>Жывём, клапоцiмся, i дбаем,</p>
<p>I ўсе нарэшце паўмiраем,</p>
<p>У нейкiм згаснем летуценнi,—</p>
<p>Сказаў Ксавэры ў засмучэннi.</p>
<p>— Так, гэта так, пане Ксавэры!</p>
<p>Ўжо загатованы паперы</p>
<p>Для часу нашага сканання</p>
<p>Рукою божага ўзыскання.</p>
<p>I ходзiць смерць, як цень, за намi,—</p>
<p>Сказала Ганна са слязамi...</p>
<p>— Ну, я гатоў! — то пойдзем, браце,</p>
<p>Паплачам хоць па сваёй страце.</p>
<p>Мiхась з Ксавэрам выйшлi з хаткi.</p>
<p>Свiтала ўжо. Дзесь каля гаткi</p>
<p>У гэтым досвiтку маўклiвым</p>
<p>Крычалi гусi праразлiва,</p>
<p>Нястройным хорам гергеталi,</p>
<p>Ды качкi з шумам праляталi,</p>
<p>I кнiгаў нёсся плач з лукi,</p>
<p>Ў глыбi лясоў цецерукi</p>
<p>Ўжо зачыналi свае токi,</p>
<p>Усход вiталi агнявокi,</p>
<p>Вiталi шчыра i натхненна.</p>
<p>Мiхал з Ксавэрам задуменна</p>
<p>Iшлi праз лес, iшлi маўклiва.</p>
<p>I толькi зрэдку сiратлiва</p>
<p>Па слоўку ўроняць два служакi.</p>
<p>— Няма ў нас пана, небаракi!—</p>
<p>Мiхал гаворыць.— Так, няма.</p>
<p>Жывi ўдава цяпер сама,—</p>
<p>Сказаў Ксавэры задуменна.</p>
<p>— Ну, пане, будзе цяпер змена,</p>
<p>I пойдуць новыя парадкi,—</p>
<p>Мiхал выказвае дагадкi.</p>
<p>— А пэўна: будзе талачэча,</p>
<p>Не без таго ўжо, чалавеча!—</p>
<p>Ўздыхнуў Ксавэры.— Шкода пана!</p>
<p>Ох, бедны: выбраўся зарана!</p>
<p>А жыць бы мог, такi здаровы,—</p>
<p>Ну, чалавек, як корч дубовы...</p>
<p>Пажыць бы трохi яму трэба,</p>
<p>Пакой душы яго i неба.—</p>
<p>Так гаманiлi, йшлi прасткамi</p>
<p>То праз лужок, то хвайнiкамi —</p>
<p>Ўсяе дарогi на паўмiлi,</p>
<p>Iшлi, нябожчыка хвалiлi,</p>
<p>Як чалавека й служку князя,</p>
<p>Як i вядзецца ў такiм разе.</p>
<p>— Не кепскi быў: i распытае</p>
<p>(Хай са святымi спачывае),</p>
<p>Як ты жывеш, цi ты галодны,</p>
<p>Цi ты спачыў,— як бацька родны,</p>
<p>Але, сказаць, яшчэ й не ўсякi!</p>
<p>А прынясеш што — без падзякi</p>
<p>Ужо не выпусцiць, заплацiць,</p>
<p>А на дарэмшчыну не квапiць.</p>
<p>— Быў чалавек ён справядлiвы,</p>
<p>Не фанабэрысты, праўдзiвы!—</p>
<p>Ксавэры так жа пацвярджае.</p>
<p>На тым гаворка iх змаўкае.</p>
<p>Iдуць маўчком яны; заняты</p>
<p>Сваiмi думкамi з iх кожны.</p>
<p>«Так. У ляснiцтве кут парожны,</p>
<p>Куток паквапны i багаты,</p>
<p>Не застаiцца, не згуляе,</p>
<p>Паноў к сабе ён прыцягае,</p>
<p>Як рыб гарох у азярыне,</p>
<p>I кожны ў замку службу рыне,</p>
<p>Сюды паціснецца з ахвотай,</p>
<p>I не прыедзе, а пяхотай</p>
<p>За душу мілую прычхае,—</p>
<p>Міхал з сабою разважае.—</p>
<p>Але хто ж гэта месца зойме?</p>
<p>Яно-то праўда: ў панскай плойме,</p>
<p>Сказаць, не будзе недастачы,</p>
<p>Ды гора ў тым — адзін лядачы,</p>
<p>Другі без клёпкі, трэці злосны,</p>
<p>Несправядлівы, безлітосны,</p>
<p>Як вось, напрыклад, Табартоўскі</p>
<p>Або падлоўчы, пан Бялоўскі.</p>
<p>Назначаць гэтакага ката,</p>
<p>Тады запахне свая хата.</p>
<p>Набыць дабра не надта лёгка,</p>
<p>Яно, як шклечка тое, крохка:</p>
<p>Чуць да яго не так кранешся</p>
<p>I з чарапкамі астанешся,</p>
<p>А ліха прыйдзе без падмогі,</p>
<p>Бо ліху — бітыя дарогі</p>
<p>I ўсюды сцежкі яму вольны,</p>
<p>То роўна-гладкі, то вакольны,</p>
<p>Не абміне яно нікога».</p>
<p> </p>
<p>Так смерць ляснічага старога</p>
<p>Міхала моцна ўскалыхнула</p>
<p>I ўсё ўверх дном перавярнула.</p>
<p>I тут у першы раз Міхала</p>
<p>Вось гэта думка напаткала:</p>
<p><i>Купіць зямлю, прыдбаць свой кут,</i></p>
<p><i>Каб з панскіх выпутацца пут,</i></p>
<p>I там зажыць сабе нанова:</p>
<p>Свая зямля — вось што аснова!</p>
<p> </p>
<p>Ўставала сонейка з-за лесу,</p>
<p>Скрозь тонкіх хмарачак завесу</p>
<p>Усюды косы раскідала;</p>
<p>I ўсё жывенькае вітала</p>
<p>Усход яго на ясным небе</p>
<p>I клапатком аб пільным хлебе</p>
<p>Дзянёчак новы зачынала,</p>
<p>Калі Міхал і пан Ксавэры</p>
<p>Ўзышлі маўчком на двор кватэры.</p>
<p> </p>
<p>На горцы ціхай, невысокай,</p>
<p>Каля засценка недалёка,</p>
<p>У бок дарогі, ў глыбі сада</p>
<p>Стаяла панская пасада.</p>
<p>Прасторны, роўны двор, вясёлы</p>
<p>Заўсёды повен быў жывёлы:</p>
<p>Хадзілі куры з певунамі</p>
<p>Ў кампанні важнай з індыкамі,</p>
<p>I, распусціўшы хвост мятлою,</p>
<p>Павук пахаджываў з павою,</p>
<p>Як пан вяльможны, радавіты;</p>
<p>Ў кутку двара каля карыта</p>
<p>Шныралі качкі-плюскатухі;</p>
<p>Япрук заможны, лапавухі</p>
<p>Спацыраваў паміж платамі</p>
<p>I смешна ўскідваў кумпякамі,</p>
<p>Калі часамі каля дому</p>
<p>Ён гукне, рохне па-свіному,</p>
<p>Здаецца, так, без дай прычыны,</p>
<p>I спрыт пакажа япручыны.</p>
<p>А каля кухні пад аконцам</p>
<p>Сабакі грэліся на сонцы —</p>
<p>Таксама панскае пароды,</p>
<p>I ім было жыццё, выгоды.</p>
<p>Былі тут розныя будынкі:</p>
<p>Гуменцы, гумны і адрынкі,</p>
<p>Хлявы, і стайні, і аборы,</p>
<p>Дабра, набытку былі горы.</p>
<p>Але ў машыне гаспадарскай,</p>
<p>Бы ў хітрай штучыне слясарскай,</p>
<p>Згубілась шруба — стоп, машына! —</p>
<p>Няждана выпала пружына!</p>
<p>Рыгор-хурман хадзіў без дзела,</p>
<p>Спярша пабурківаў нясмела,</p>
<p>Цяпер нікога не баяўся,</p>
<p>Хадзіў і лёгенька хістаўся:</p>
<p>Ён трохі стукнуў — ці не з гора?</p>
<p>— А ты чаго тут, мухамора? —</p>
<p>Рыгор насеўся на кухарку.—</p>
<p>Вось калі дам табе па карку!..</p>
<p>— Пайшоў! адстань! ото брыдота!</p>
<p>Прылез, як лысы чорт з балота!</p>
<p>— Эх, Наста! хочаш? ану, ў скокі! —</p>
<p>Сказаў хурман і ўзяўся ў бокі,</p>
<p>Нагою тупнуў, закруціўся,</p>
<p>Прысеў і ўстаў, заварушыўся —</p>
<p>I то ўстае, то прысядае</p>
<p>I ногі ўперад выкідае.</p>
<p>— Бадай ты спух! ото распуста!</p>
<p>А каб табе было, гад, пуста!</p>
<p>Няма ні сораму, нічога...</p>
<p>Ды пашануйся ты хоць Бога.</p>
<p>Хоць бы граха ты пабаяўся! —</p>
<p>Але Рыгор не сунімаўся.</p>
<p>— Скачы, валяй і ты, Настуля!</p>
<p>Што ж? Калі гулі, брат, дык гулі!</p>
<p>Пан пойдзе ў рай, а мы з табою...</p>
<p>А мы — у букту з галавою!</p>
<p>— Пакінь: нябожчык там, у доме!</p>
<p>Пайдзі праспіся на саломе!</p>
<p>I пані унь глядзіць! — Што пані?!</p>
<p>А я-то хто? пане-хурмане,</p>
<p>Дурное заткала ты! знаеш?</p>
<p>Чаму Рыгорам называеш?</p>
<p>Заві мяне... вяльможны пане!</p>
<p>— Няхай цябе зямля апране!</p>
<p>Ото брыда, ото завала:</p>
<p>Яшчэ каб панам называла!</p>
<p>Ці чулі людзі? Налізаўся,</p>
<p>Як той сабака на разніцы!..</p>
<p>— Но, но! бо пойдзеш без спадніцы.</p>
<p>— Адстань! слатою навязаўся.</p>
<p>    «На паліцы сланіна,</p>
<p>    Пані пеўня смаліла,</p>
<p>    А ў рандэльку стаіць лой,</p>
<p>    Але не твой, не — не твой!»</p>
<p>А там, у доме, было гора:</p>
<p>Жывы і крэпкі яшчэ ўчора,</p>
<p>Сягоння быў ён нерухомы,</p>
<p>Глухі на ўсё, чужы жывому.</p>
<p>З засценку шляхта пасхадзілась</p>
<p>I ў тым пакойчыку таўпілась,</p>
<p>Дзе пан ляжаў у дамавіне.</p>
<p>— Няхай з святымі апачыне! —</p>
<p>Ўздыхалі, хрышчучысь, старыя,</p>
<p>Схіліўшы голавы сівыя.</p>
<p>— Не кепскі пан быў! — гаварылі,</p>
<p>I ціха, стала адхадзілі,</p>
<p>I доўга кучкамі стаялі.</p>
<p>Паны сюды з’язджацца сталі.</p>
<p> </p>
<p>Ўсе леснікі былі ўжо ў зборы,</p>
<p>У лепшым стражніцкім уборы:</p>
<p>У новых куртках са шнурамі,</p>
<p>А на грудзінах са знакамі,</p>
<p>На шапках «R» было з каронай,</p>
<p>Каўнер стаячы і зялёны.</p>
<p>Яны па два, па тры стаялі</p>
<p>Каля паркана і чакалі,</p>
<p>Пакуль куды іх не паклічуць,</p>
<p>Стаяць і пану рая жычуць,</p>
<p>Збавення вечнага жадаюць,</p>
<p>Гавораць ціхенька, ўздыхаюць.</p>
<p>Паслухаць збоку іх — здавалась,</p>
<p>Што ўсе яны пасірацелі,</p>
<p>А што на сэрцы яны мелі,</p>
<p>То тое ў сэрцы і асталась.</p>
<p>Ды толькі мушу я прызнацца:</p>
<p>Як пачынала ўжо змяркацца</p>
<p>I пана з плачам пахавалі,</p>
<p>Ўсе леснікі пілі, гулялі,</p>
<p>А потым сталі барукацца.</p>
<p>Амброжык Кубел разгуляўся,</p>
<p>Са ўсімі шчыра цалаваўся,</p>
<p>I кварту трэцюю ўжо ставіў,</p>
<p>I ўсёю выпіўкаю правіў.</p>
<p>— Браткі! Гуляйма! Калі свята,</p>
<p>Дык трэба выпіць хоць багата! —</p>
<p>Крычаў Амброжык.— Сцеражыся! —</p>
<p>Кіўнуў ён носам на Міхася,</p>
<p>I чарка ёмка паднялася.</p>
<p>— Эй, цётка Хрума! ўраз з’явіся! —</p>
<p>Вайшла і Хрума ў старым чэпку.</p>
<p>— Здарова, цётка! як ты крэпка?</p>
<p>— От! — кажа Хрума і смяецца,</p>
<p>Такою добраю здаецца,</p>
<p>Што наш Амброжык увесь тае</p>
<p>I Хруму маткай называе.</p>
<p>— Ах, пан Амброжык! нашто жарты?</p>
<p>— Галубка-мама! стаў дзве кварты! —</p>
<p>Ўсе ажылі і разышліся.</p>
<p>Такія мовы паліліся,</p>
<p>I пахвальба пайшла такая!</p>
<p>— Падаць мне Тэша! — Лось гукае.—</p>
<p>Я разарву яго вантробы,</p>
<p>Бо свет гарыць з яго, хваробы!</p>
<p>Падайце: вырву яму вусы</p>
<p>За ўсе даносы, за падкусы! —</p>
<p>Абрыцкі-Тэш быў-такі з нюхам,</p>
<p>Ад Хрумы зызнуў адным духам.</p>
<p> </p>
<p>Быў позны час, як «цётку» Хруму</p>
<p>З вясёлым шоламам і ў тлуму</p>
<p>Лясная стража пакідала.</p>
<p>Ў яе вачах зямля скакала</p>
<p>I месяца бліскучы крайчык</p>
<p>Па небе пстрыкаў, як той зайчык.</p>
<p>Счакаўшы трохі, разышліся,</p>
<p>I песні зараз панясліся</p>
<p>То тут, то там і лес будзілі,</p>
<p>Як бы ваўкі там галасілі.</p>
<p> </p>
<p>    «Ой, пайду дадому,</p>
<p>    Не скажу нікому.</p>
<p>    Ды зарэжу ката,</p>
<p>    Бо наш кот — сірата!»</p>
<p> </p>
<p>Спяваў Амброжык за балотам,</p>
<p>А Пальчык сыпаў як бы шротам:</p>
<p> </p>
<p>    «Будзе мяне жонка біць,</p>
<p>    Няма каму бараніць!»</p>
<p> </p>
<p>Міхал спяваў баском спавагу,</p>
<p>Як бы каваў ён словы шлягай:</p>
<p> </p>
<p>    «Добра мера, хоць без грошай,</p>
<p>    Абы празнічак харошы!»</p>
<p> </p>
<p> </p>
<p> </p>
<h3><a id="chapter9"></a>IX  	Новы ляснічы</h3>
<p> </p>
<p>Якраз на самым рассвітанні</p>
<p>Міхал вярнуўся з пахавання;</p>
<p>Вайшоў у хату, распрануўся,</p>
<p>Зяхнуў і смачна пацягнуўся,</p>
<p>Бо цэлы дзень праталачыўся</p>
<p>I, ноч не спаўшы, утаміўся;</p>
<p>I цела соладка нейк ныла,—</p>
<p>Ўсё адпачыць яго хіліла,</p>
<p>I жонка тут не прыставала,</p>
<p>Пра сёе-тое распытала,</p>
<p>Ўздыхнула раз, другі па пану.</p>
<p>— Ну, спі, а я хіба ўжо ўстану.—</p>
<p>I маці стала адзявацца,</p>
<p>Каб за работу тую брацца;</p>
<p>Пайшла каровак падаіла</p>
<p>I бульбу свінням перамыла.</p>
<p>Тым часам сонейка з-за лесу</p>
<p>Зняло цямраную завесу.</p>
<p> </p>
<p>Праменні, стрэлы залатыя,</p>
<p>Макушы лесу прабіваюць</p>
<p>I блескам-ззяннем высцілаюць</p>
<p>Нябёсаў багны патайныя.</p>
<p>Ў чародах светаў незлічоных,</p>
<p>Нерасчытаных, неадмкнёных,</p>
<p>Людскі наш лёс — былінка поля,</p>
<p>Пылок нязначны — наша доля,</p>
<p>А нашы радасці і слёзы,</p>
<p>Надзеі светлыя, пагрозы</p>
<p>I ўсё, чым жыцце нас вітае,</p>
<p>Яно адзначнасці не мае</p>
<p>У звязку гэтых светаў божых,</p>
<p>Таемных, страшных i прыгожых;</p>
<p>I жыцце пэўнаю ступою</p>
<p>Ідзе, не ведае спакою,</p>
<p>Людскіх пакутаў не адзначыць,</p>
<p>I страты іх яно не бачыць.</p>
<p>— Эй, хлопцы, хлопчыкі! Ўставайце!</p>
<p>Кароў на пашу выганяйце!</p>
<p>Даўно пара ўжо пасвіць статка! —</p>
<p>Алеся, Ўладзю будзіць матка,</p>
<p>А хлопцы толькі ўзварухнулісь</p>
<p>I на другі бок павярнулісь.</p>
<p>Тут маці трошкі пастаяла</p>
<p>I галавою паківала:</p>
<p>— Шкада будзіць — ох, сон салодкі!</p>
<p>Няхай паспяць яшчэ блазноткі.</p>
<p> </p>
<p>Пагукваў дзядзька ўжо на полі</p>
<p>I ткаў сахою кросны-ролі,</p>
<p>Ды пырнік так укараніўся,</p>
<p>Што дзядзька з конікам таміўся,</p>
<p>I сошку часта ён спыняе</p>
<p>I пырнік дзікі вытрасае.</p>
<p>— Ну ж і балота! вось атрута,</p>
<p>То не работа мне — пакута:</p>
<p>Ступіў два крокі і спыняйся</p>
<p>Ды з гэтай пырніцай змагайся.</p>
<p>I як яны тут, ліха долі,</p>
<p>З сахой хадзілі ў гэтым полі?</p>
<p>Як тут расло, на міласць бога,</p>
<p>Калі ў зямлю не ўб’еш нарога?</p>
<p>Дзве баразны прайшоў — конь змогся.</p>
<p>Ну і народ, каб ён апрогся!</p>
<p>Так запусціць зямлю нядбала?</p>
<p>Не гаспадар быў, а завала! —</p>
<p>Антось стаіць, штось разважае</p>
<p>I хмурна поле аглядае,</p>
<p>А потым раптам схамянуўся,</p>
<p>Зірнуў на сонца, ў двор рвануўся.</p>
<p>— Хіба каровы яшчэ дома?! —</p>
<p>Спаткаўшы Ганну, ён пытае,</p>
<p>Ідзе ў гумно і хлопцаў лае:</p>
<p>— Вы што зашыліся ў салому?</p>
<p>Ўставайце зараз, гультаіны!</p>
<p>Прайшло, лічы, ўжо дзве гадзіны,</p>
<p>Як сонца ў небе засвяціла,</p>
<p>Яны ж... хоць ты ўсадзі ім шыла!..</p>
<p>Ўставайце жыва, а то ўскочу,</p>
<p>Устаць вас борзда заахвочу! —</p>
<p>Ўсхапілісь хлопцы і прыселі,</p>
<p>Ўстаюць з нагрэтае пасцелі</p>
<p>I лапці зараз абуваюць.</p>
<p>За браму хлопцаў выпраўляюць.</p>
<p>Вось маці з хаткі выбягае,</p>
<p>Алесю торбу даручае,</p>
<p>А ў торбе хлеб і, пэўна, сала,</p>
<p>I весялей шмат хлопцам стала.</p>
<p> </p>
<p>Калі ўжо сонейка прыгрэла,</p>
<p>Антось на полі кончыў дзела</p>
<p>I выпраг коніка сівога,</p>
<p>Свайго памочніка старога.</p>
<p>Сівак з вялікім здаваленнем</p>
<p>Прайшоўся вольна загуменнем</p>
<p>I, баючыся ашукацца,</p>
<p>Раллю панюхаў, стаў качацца</p>
<p>З такім засосам і ахвотай,</p>
<p>Бакі намуляўшы работай.</p>
<p>Антось глядзеў і пацяшаўся</p>
<p>I ціха сам сабе смяяўся.</p>
<p> </p>
<p>Ў двары, дзе колісь была хата,</p>
<p>Цяпер работа йшла заўзята,</p>
<p>I цесляры ўжо зруб канчалі,</p>
<p>Гірш з Моўшам дошкі пілавалі;</p>
<p>Ніяк не знойдуць яны скутку</p>
<p>I ўвесь дзень сварацца за дудку.</p>
<p>Ну, гэта сварка ім не шкодзіць,—</p>
<p>Антось са смехам адыходзіць,</p>
<p>Пад вусам смех яшчэ хавае,</p>
<p>Ідзе, Міхася сустрачае.</p>
<p>Міхась ужо крыху праспаўся,</p>
<p>Ў абход сягоння не збіраўся.</p>
<p>Другія думкі і настроі</p>
<p>Ўсё не даюць яму спакою:</p>
<p>За кім лясніцтва астанецца?</p>
<p>Адкуль і хто сюды прыпрэцца,</p>
<p>Пасаду вольную заступіць?</p>
<p>Карціць пытанне гэта, рупіць.</p>
<p>Антось з Міхалам на сняданні</p>
<p>Даюць адказы на пытанні</p>
<p>I кандыдатаў разбіраюць,</p>
<p>Адных пахваляць, тых палаюць.</p>
<p>— Вось каб Галонскі тут астаўся!</p>
<p>За ім бы, брат, палюдскаваўся:</p>
<p>Такі прасцяк, не надзіманы,</p>
<p>Ляснічы вельмі б пажаданы.</p>
<p>— Ды гэта так! — Міхал ўздыхае.—</p>
<p>Але заручкі ён не мае:</p>
<p>Яго паны не падтрымаюць,</p>
<p>Бо на прымеце іншых маюць.</p>
<p>Такога вышукаюць струпа</p>
<p>Ці адшчапенца-курашчупа,</p>
<p>Што й службе той не будзеш рады</p>
<p>I адцураешся пасады.</p>
<p>— Вядома, так,— і Ганна кажа,—</p>
<p>Жыццё і свет табе завяжа,</p>
<p>Як гад які сюды прыпрэцца;</p>
<p>I немаведама, дзе дзецца,</p>
<p>Як дапячэ табе часамі,</p>
<p>Хоць ты наймайся батракамі.</p>
<p>— Эх, брат! — махнуў Міхал рукою.—</p>
<p>Мы чулі ўладу над сабою,</p>
<p>А пажывем — яшчэ пачуем,</p>
<p>А тут, хоць як мы ні мяркуем,</p>
<p>Але нічога не даб’емся,</p>
<p>Куды ні пойдзем, ні таўкнемся,</p>
<p>Дабра ніколі не прыдбаем,</p>
<p>Пакуль свайго кутка не маем.</p>
<p>— Свайго кутка! сказаць то лёгка,</p>
<p>Ды гэта справа вельмі крохка:</p>
<p>Тут грошай трэба поўна жменя —</p>
<p>Не наша голая кішэня...</p>
<p>Купi зямлю ды замацуйся,</p>
<p>Купі ты лесу, пабудуйся...</p>
<p>А ў Мікалаўшчыну вярнуцца —</p>
<p>Ўжо лепей тут як-небудзь гнуцца,</p>
<p>Бо там — галда, там шум, цяснота,</p>
<p>I не бярэ ніяк ахвота</p>
<p>Туды зноў ехаць будавацца,</p>
<p>Дык трэба службы ўжо трымацца,</p>
<p>Пакуль яшчэ трымацца можна,—</p>
<p>Антось зазначыў асцярожна.</p>
<p>Да дзядзькі маці далучылась,</p>
<p>Ў другі бок мова пахілілась,</p>
<p>I будзе новая тут хата,</p>
<p>Пасада пашаю багата,</p>
<p>Ніхто цябе тут не сціскае</p>
<p>I ў твой гаршчок не заглядае,</p>
<p>Сядзець не будзеш тут без хлеба,</p>
<p>А пацярпець, вядома, трэба.</p>
<p>— Так, пацярпець! адно цярпенне</p>
<p>I можа даць табе збавенне,—</p>
<p>Тут усміхнуўся Міхал скрыва: —</p>
<p>I гніся век, цярпі маўкліва,</p>
<p>Пакінь ты ўсякую надзею</p>
<p>Хамут з сябе зняць, дабрадзею!</p>
<p>А над уласнай гаспадаркай</p>
<p>Варонай чорнаю закаркай</p>
<p>I цяжкі крыж пастаў над ёю,</p>
<p>Як мусім ставіць над сабою.</p>
<p>Цярпенне — ўсё: яно — бязмежнасць!</p>
<p>Навошта ж тая незалежнасць?!</p>
<p>Навошта гэтае імкненне</p>
<p>Пусціць у грунт у свой карэнне?</p>
<p>Але б вы самі спрабавалі,</p>
<p>Калі б у вочы вам плявалі</p>
<p>I вас агіднаю знявагай</p>
<p>Па сэрцы білі б, як той шлягай!</p>
<p>А ты маўчы, свяці вачамі</p>
<p>Перад паўпанкамі, панкамі</p>
<p>I перад панскім розным збродам,</p>
<p>Цярпеннем скованы, як лёдам! —</p>
<p>Ў Міхала губы дрыганулі,</p>
<p>I вочы іскры сыпанулі.</p>
<p>— Ці мала ўжо цябе тут гнулі?</p>
<p>Цярпі, маўчы, знасі пакорна,</p>
<p>А кожная свіння надворна,</p>
<p>Свістун ці вырадак паганы,</p>
<p>Няшчасны лёкай надзіманы</p>
<p>Ці так нікчэмная басота,—</p>
<p>Яна твайго не варта бота,—</p>
<p>Цябе скубе, цябе ўшчувае —</p>
<p>Маўчы! няхай жа бэсціць, лае,</p>
<p>За нос, як хоча, няхай водзіць! —</p>
<p>Антось і Ганна не знаходзяць,</p>
<p>Што адказаць і што парадзіць</p>
<p>I як пытанне гэта ўладзіць.</p>
<p> </p>
<p>Прайшла нядзеля і другая —</p>
<p>Час не стаіць і не чакае.</p>
<p>Ўжо хата новая гатова,</p>
<p>Прыбраны трэскі ўжо і дровы;</p>
<p>Над белым дахам, як карона,</p>
<p>Красуе комінак чырвоны;</p>
<p>Прыветна вокны пазіраюць,</p>
<p>Бы вас у госці запрашаюць,—</p>
<p>Ну, добры выгляд хата мае,</p>
<p>Яна і цешыць, здавальняе.</p>
<p>Сюды сямейка перабралась,</p>
<p>I гэта хата паказалась</p>
<p>Пасля зямлянкі проста раем.</p>
<p>— Хоць хату добрую, а маем,—</p>
<p>Не тое цеснае скляпенне! —</p>
<p>Казала маці ў здавальненні.—</p>
<p>Чысцютка, светла, бы ў пакоі! —</p>
<p>Прыемна пахла тут смалою</p>
<p>I свежым дрэвам, хваіною.</p>
<p>I ўсё здавалася бы гладка,</p>
<p>Каб так не скончылась загадка</p>
<p>Аб тым падлоўчым на кватэры.</p>
<p>Аб’ездчык, самы той Ксавэры,</p>
<p>Прынёс навіну ў гэту хату.</p>
<p>— Не падвязло нашаму брату:</p>
<p>Пякельны пан! — Ксавэры кажа.—</p>
<p>Як ноч, на нас на ўсіх ён ляжа.</p>
<p>— А хто такі? — Міхал пытае.</p>
<p>— Бадай яго Міхал ці знае:</p>
<p>То пан Ракоўскі з-пад Татаркі!</p>
<p>Як кажуць, пан занадта шпаркі...</p>
<p>— Пастой, пан, прозвішча знаёма!</p>
<p>Ну, так: я чуў аб ім, вядома...</p>
<p>Дык пан Ракоўскі! Ну, віншую!</p>
<p>Пакажа нам, дзе рак зімуе! —</p>
<p>I — ха-ха-ха! — Міхась рагоча:</p>
<p>Ён паказаць тым смехам хоча,</p>
<p>Што ашукалісь нечакана,</p>
<p>Прыдбаўшы гэтакага пана.</p>
<p>— А як жа! чуў я, што за пташка!</p>
<p>Лядачы нораў, лае цяжка,</p>
<p>Яшчэ і звычай такі мае,</p>
<p>Што з кулакамі налятае.</p>
<p>Ляснічы новы не з’явіўся,</p>
<p>А ўжо, як трэба, уявіўся;</p>
<p>Усё падробна распісалі,</p>
<p>Як бы яго даўно тут зналі:</p>
<p>I як ён выглядзіць сабою,</p>
<p>I што ён мае за душою,</p>
<p>I чым выдатны і багаты,</p>
<p>Ці кавалер ён, ці жанаты,</p>
<p>Калі, дзе, чым ён вызначаўся,</p>
<p>Як да людзей слатой чапляўся,—</p>
<p>Ну, адным словам, адчыталі,</p>
<p>Ўсе косці пану перабралі.</p>
<p>I праўда, пан быў злы, паганы</p>
<p>I звераваты, надзіманы,</p>
<p>I мух не мала меў у носе.</p>
<p>I шмат цяжэй тут павялося.</p>
<p> </p>
<p>I вось, вярнуўшыся з абходу,</p>
<p>Як бы апушчаны у воду,</p>
<p>Міхал павёў апавяданне,</p>
<p>Як выйшла першае спатканне.</p>
<p>— Іду, а ён дарогай валіць,</p>
<p>За ім вярхом Абрыцкі смаліць.</p>
<p>Пад’ехаў гэта і спыніўся.</p>
<p>— Дзень добры пану! — пакланіўся,</p>
<p>А ён, як слуп, і не зважае,</p>
<p>Глядзіць, бы воўк той, і пытае:</p>
<p>— А ты дзе служыш, чалавеча?</p>
<p>— Служу, паночку, я ў Парэччы.</p>
<p>— Ага!.. чаму гэта, ягомасць,</p>
<p>Вядзеш вялікую знаёмасць?</p>
<p>Чужых цялят бярэш на пашу?</p>
<p>Наскрозь я бачу службу вашу!</p>
<p>Чаму аб’ездак, сцежак многа?..</p>
<p>Пільнуйся ты свайго парога,</p>
<p>Бо мне такіх служак не трэба:</p>
<p>Для гультаёў не маю хлеба.</p>
<p>Дык памятай, чаго наймаўся! —</p>
<p>Сказаў і далей паімчаўся.</p>
<p>— Ну, ўжо ўвялі цялят у вушы!</p>
<p>Ох, да і людзі ж! што за душы! —</p>
<p>Гаворыць маці абурліва.</p>
<p>— Чаму не скажуць? ото дзіва!</p>
<p>Той самы «Тэш», каб падлізацца,</p>
<p>Гатоў хоць чорту запісацца,</p>
<p>Яшчэ прыбавіць і размажа! —</p>
<p>У гневе дзядзька Антось кажа.</p>
<p>Апавяданае здарэнне</p>
<p>На іх наводзіць засмучэнне.</p>
<p>— Ну, што ж? цярпі, маўчы зацята,</p>
<p>Бо так выходзіць, небажаты: —</p>
<p>Наняўся, кажуць, як прадаўся! —</p>
<p>Міхал зласмешна адазваўся.</p>
<p> </p>
<p> </p>
<p> </p>
<h3><a id="chapter10"></a>Х   На панскай службе</h3>
<p> </p>
<p>У той жа дзень, праз час каторы,</p>
<p>Прыйшоў сюды Марцін з каморы,</p>
<p>Ляснік таксама пры кватэры.</p>
<p>Загады розныя, паперы</p>
<p>Яму ў лясніцтве даручалі,</p>
<p>Калі з наказам пасылалі.</p>
<p>Яшчэ здалёк, аж каля кліна</p>
<p>Антось заўважыў тут Марціна.</p>
<p>— Ну, прэцца ўжо Марцін з наказам!</p>
<p>Згарэў бы ты, панок, з ім разам! —</p>
<p>Дабра так пану пажадалі,</p>
<p>Але з цікавасцю чакалі,</p>
<p>Што ім Марцін тут заспявае.</p>
<p>— Ну, што нам васпан сказаць мае?</p>
<p>— Наказ прынёс я да васпана!</p>
<p>Наказ такі, каб заўтра зрана</p>
<p>Твой брат Антось шоў да адбору,</p>
<p>А сам Міхал аб гэту пору</p>
<p>Настройваў лыжы да сялібы —</p>
<p>Падбаць панам наконта рыбы;</p>
<p>Бяры там невад з рыбакамі,</p>
<p>Паноў парадуй шчупакамі:</p>
<p>Галодны, можа, небаракі,</p>
<p>А мо абрыдлі ім прысмакі —</p>
<p>Вяндліны, мяса і катлеты,</p>
<p>Павысыхалі, як шкілеты,</p>
<p>Іх вецер з ног чуць не скідае! —</p>
<p>Марцін тут жарту падпускае.</p>
<p>— Ну вось, ужо і даў задачу!</p>
<p>— Ты нездаволены, як бачу;</p>
<p>Але пастой, Міхал, даслухай,</p>
<p>Тады ты ўжо глуздом парухай:</p>
<p>Пан прыказаў яшчэ васпану,</p>
<p>Злавіўшы рыбы, каб тады жа</p>
<p>Сам васпан вёз і да Нясвіжа</p>
<p>Таму другому калашману,</p>
<p>Што падпіраюць князеў замак,</p>
<p>Для цешчаў іх і розных мамак.</p>
<p>— Наказ нічога для пачатку!</p>
<p>Што ж далей будзе, пане-братку?</p>
<p>Э-гэ-гэ-гэ! не мець спакою! —</p>
<p>Міхал затрос тут галавою.—</p>
<p>Ой, дасца гэта служба ў знакі!</p>
<p>На карк уссядзе д’ябал ўсякі.</p>
<p>Хіба ён літасць, сэрца мае?</p>
<p>Ўжо двух у службу запрагае:</p>
<p>Адзін на рыбу — той ў адборку...</p>
<p>Няма на іх, вужак, паморку,</p>
<p>Вось на такіх чартоў лазатых,</p>
<p>На гэтых джынджыкаў праклятых!</p>
<p>Быў чалавек, што можна б ладзіць,</p>
<p>Дык вось няма — памёр! Не вадзіць</p>
<p>На добрых нам паноў ніколі.</p>
<p>А вось такі «Рак», ліха долі,</p>
<p>Не будзе мець табе і зносу.</p>
<p>Так, брат: для нашага ён лёсу!</p>
<p>I ёсць жа прыказка такая:</p>
<p>«Кляні ты пана — пан сычае!»</p>
<p>Міхал хадзіў і бунтаваўся</p>
<p>I на ляснічага злаваўся.</p>
<p>— Ідзе работа, сеяць трэба,</p>
<p>Ляжыць няўзораная глеба,</p>
<p>А ты й каня бяры ў прыдачу...</p>
<p>Сказаць-то лёгка — даў задачу!..</p>
<p>Ото бяда! ото галеча!</p>
<p>А меў бы кут свой, чалавеча,</p>
<p>Ці ж бы служыў? цярпеў бы здраду?</p>
<p>Даўно б у морду плюнуў гаду!</p>
<p>Пайшоў ты к ліху! праваліся!</p>
<p>Сам гэтым хлебам падавіся!</p>
<p>— Вось тут-та, брат, і гора тое</p>
<p>I гэта ліха насланое,</p>
<p>Што нам няма дзе зачапіцца,</p>
<p>I мусім з гэтым мы згадзіцца,</p>
<p>Пад дудку панскую скакаць</p>
<p>I іх загады выпаўняць.</p>
<p>Цябе ж дзяруць, як тую ліпку! —</p>
<p>Марцін з кішэні вынуў піпку,</p>
<p>Цыбук заядла прадзімае</p>
<p>I піпку пальцам набівае.</p>
<p>— Цьфу! лае, бэсціць з-за нічога!</p>
<p>А мух, брат, мух у носе многа!</p>
<p>I так нясецца ён, васпане,—</p>
<p>Тычына шапкі не дастане!</p>
<p>Не пазірае табе ў вочы,</p>
<p>Глядзіць, бы воўк той, заўжды скрыва</p>
<p>I заўжды злосны ён на дзіва,</p>
<p>I заўжды лаяцца ахвочы...</p>
<p>Ды чорт яго бяры, Міхале!</p>
<p>Што зробіш гэтакай завале?</p>
<p>Ось будзем жыць сяк-так памалу,</p>
<p>Ці гэта ў першы раз Міхалу</p>
<p>Такія справы мець з панамі?</p>
<p>Няхай яны лепш здохнуць самі,</p>
<p>Чым мець праз іх яшчэ згрызоты.</p>
<p>Хіба ж, Міхале, мы сіроты?</p>
<p>I пан, калі нам пашанцуе,</p>
<p>Пад нашу дудку затанцуе:</p>
<p>Няпраўда — згіне племя злое!</p>
<p>— Калі ж та будзе свята тое?</p>
<p>Хіба, як возьме нас магіла?</p>
<p>Не наша, браце, а іх сіла!..</p>
<p>Адно, брат, тут: старацца трэба</p>
<p>Прыдбаць сваю скарынку хлеба,</p>
<p>Бо людзі кажуць: «Хлеб служачы</p>
<p>Не надта добры хлеб — сабачы!»</p>
<p>I не сабака страшан воўку,</p>
<p>Калі прыйшлося сказаць к слоўку,</p>
<p>Мой пане-браце, мой Марцяга,</p>
<p>А непрыемна яго звяга! —</p>
<p>Яшчэ крыху паразважалі</p>
<p>I трохі злосць сваю сагналі.</p>
<p>Марцін пайшоў, але для пана</p>
<p>Было яшчэ крыху дадана</p>
<p>Не вельмі добрых пажаданняў,</p>
<p>I пацер розных, і літанняў.</p>
<p>Але дабра, палёгкі, толку</p>
<p>Не прыбыло з таго й на голку.</p>
<p> </p>
<p>Спакою тут Міхал не знае,</p>
<p>Як бы на колы вада тая,</p>
<p>Міхал ідзе ды йдзе ў абходы,</p>
<p>I не ухілішся ад шкоды:</p>
<p>То дуб ссякуць, бярозу зваляць,</p>
<p>А там і лес табе падпаляць</p>
<p>Або патравяць сенажаці,</p>
<p>Пажнуць траву на корм цяляці.</p>
<p>Народ жадзён, бо жыве ў сціску,</p>
<p>Гатоў у вочы сыпнуць прыску,</p>
<p>Зрабіць зумыслу дзеля здзеку,</p>
<p>Не, не ўнаровіш чалавеку!</p>
<p>I свой жа брат цябе кусае,</p>
<p>Бо кожны выслужыцца хоча:</p>
<p>Адно гаворыць табе ў вочы,</p>
<p>Але другое ў мыслях мае</p>
<p>I ўжо здарэння не мінае</p>
<p>На чым хоць-небудзь зло спагнаць,</p>
<p>Як мае быць цябе даняць.</p>
<p>А там надыдзе тое лета,</p>
<p>Глядзі, каб ягад без білета</p>
<p>У лесе бабы не збіралі</p>
<p>I на грыбы каб білет бралі.</p>
<p>Так вось заўсёды свет зачынен,</p>
<p>I сам жа ты яшчэ павінен</p>
<p>Падатак пану свой даваць —</p>
<p>Грыбоў і ягад назбіраць.</p>
<p>А пан табе не спагадае,</p>
<p>Сваю работу загадае:</p>
<p>То пастуха згадзі, служанку,</p>
<p>Да ночы біся спазаранку.</p>
<p>А там надыдзе касавіца —</p>
<p>Ўставай, чуць гляне зараніца,</p>
<p>Ідзі, касцоў наймай і жней —</p>
<p>Ні ў чым адмовіцца не смей!</p>
<p>Рабі ўсё борзда, гладка, чыста.</p>
<p>Але пагода наравіста,</p>
<p>I ў часе самае работы</p>
<p>У небе ўсходзяцца грымоты,</p>
<p>I невады за невадамі</p>
<p>Працягнуць хмары над грудамі,</p>
<p>Спусціўшы пасмачкі-палосы,</p>
<p>Зальюць і копы і пракосы.</p>
<p>I за той жарт Ільi-прарока</p>
<p>Не будзе мець на цябе вока.</p>
<p>Служы, працуй на пана-ката,</p>
<p>А сам не ўправішся, дык брата</p>
<p>Бяры ты з дому на падмогу,</p>
<p>Няхай з табою нага ў ногу</p>
<p>Ідзе па службе, памагае,</p>
<p>А не, то й сына прыпрагае.</p>
<p>Ці ж гэта лад? ці ж то парадак?</p>
<p>Згрызот нямала, многа звадак.</p>
<p>I як ні біся, ні старайся,</p>
<p>Хоць на кавалкі разрывайся,</p>
<p>Прычэпку знойдзе і аблае,</p>
<p>Яшчэ й пад носам наківае.</p>
<p>А ты цярпі, маўчы зацята</p>
<p>I слухай споведзь пана-ката.</p>
<p> </p>
<p>I крыўда ў тым, мае вы людзі:</p>
<p>I хто ж то волю даў паскудзе?</p>
<p>Нашто зямля іх, катаў, носіць?</p>
<p>Ой, хто ж ад іх не загалосіць?</p>
<p>А дзе на іх шукаць управы,</p>
<p>Бо суд «праўдзівы», суд «ласкавы»</p>
<p>Паноў за здзекі не карае?</p>
<p>I хто цябе тут падтрымае?</p>
<p>Каму паскардзіцца і дзе?</p>
<p>Хто гэту крыўду адвядзе</p>
<p>I трохі згладзіць перашкоды?</p>
<p>I між сабою няма згоды:</p>
<p>Адны другіх бы тут паелі</p>
<p>Або ўтапілі б, каб прымелі.</p>
<p>Адзін другога не пакрые,</p>
<p>Глядзяць, як ворагі ліхія,</p>
<p>Гатовы ліха прыкупіць,</p>
<p>Каб спатайку цябе ўкусіць.</p>
<p>А пан з таго і карыстае</p>
<p>I па чарзе ўсіх пералае.</p>
<p> </p>
<p>— Ну ж і «Рачок»! ото ж уз’еўся!</p>
<p>Чаго на нас ён так насеўся? —</p>
<p>Казаў часамі дзядзька дома.—</p>
<p>I як служыць тут — невядома.</p>
<p>Ото ж зараза ўжо прыўдасца!</p>
<p>Нашто на свеце гэта трасца?</p>
<p>Служы яму ты ўсёй сям’ёю,</p>
<p>А сам ты хоць жабруй зімою.</p>
<p>Сказаць, ну, меў бы ты пасаду,</p>
<p>Дык чорт бы з ім, цярпеў бы гаду,</p>
<p>Але што тут? асот, галота,</p>
<p>Шэсць дзесяцін — чаго? балота!</p>
<p>Другія маюць па валоках,</p>
<p>Як Ліхтаровіч у Затоках.</p>
<p>I што ж? адзін ён службу мае,</p>
<p>Ніхто туды не зазірае,</p>
<p>Ніхто там свету не завяжа</p>
<p>I нават носа не пакажа.</p>
<p>А ты круціся, хвост авечы,</p>
<p>Канца няма той талачэчы,</p>
<p>Ну, проста служба гэта гадзіць,</p>
<p>I кожны нос тут свой усадзіць.</p>
<p>— Вядома, хто дальш ад кватэры,</p>
<p>Таму менш стукаюць у дзверы,</p>
<p>Да іх дайсці не так-то скора,</p>
<p>I там жывуць сабе без гора,—</p>
<p>Гаворыць з зайздрасцю і маці,—</p>
<p>А тут, як дзе на воўчай гаці,</p>
<p>Як на пярэсмыках якіх,</p>
<p>Цябе трывожаць кожны міг.</p>
<p>Але ж і самі вінаваты,</p>
<p>Калі так коціцеся з хаты,</p>
<p>Дзе толькі пан ні загадае.</p>
<p>Цi ж ён на гэта ласку мае?</p>
<p>Чаму ж на вас і не налегчы?</p>
<p>Чаму ў хамут вас не запрэгчы,</p>
<p>Калі яго так баіцеся</p>
<p>I так за службу берацеся?</p>
<p>Адзін вось служыць — ну і годзе!</p>
<p>Што патураць яго той модзе?</p>
<p>Дзе ж? мала двух, дык трэці Ўладзя!</p>
<p>Чаму ж на карк табе не ўссядзе?</p>
<p>А трэба часам агрызнуцца,</p>
<p>Бо так і будзеш заўжды гнуцца.</p>
<p>— Ого! ты смела каля печы,</p>
<p>I праўда: кажаш ты дарэчы,</p>
<p>А ты б сама вось паспытала,</p>
<p>Тады б не тое заспявала,—</p>
<p>Сказаў Міхал крыху сярдзіта.—</p>
<p>I будзе нехаця зашыта</p>
<p>Твая тут губа, мая міла:</p>
<p>Яго тут права, яго сіла!</p>
<p>Або ты знойдзеш праўду ў свеце?</p>
<p>Каму пажаліцца, скажэце?</p>
<p>Судзіцца будзеш з ім? За што жа?</p>
<p>I хто табе тут дапаможа?</p>
<p>Хіба цябе ён тут трымае?</p>
<p>Служыць гвалтоўна прымушае?</p>
<p>Не хочаш службы, ну, палайся,</p>
<p>Бяры манаткі, выбірайся.</p>
<p>Але куды? дзе твой прытулак?</p>
<p>Нагатавалі табе булак?</p>
<p>Каму ты міл, скажы, ў бядзе?</p>
<p>Эх, не прыхілішся нідзе!</p>
<p>Паскачаш дроздзіка, бы скочка,</p>
<p>Калі няма свайго куточка.</p>
<p>А як прачуюць гэта людзі,</p>
<p>Ад іх адбою тут не будзе...</p>
<p>Чаму ж яму не казырыцца?</p>
<p>I вон прагнаць не пабаіцца;</p>
<p>Ты з ім не зграешся ніколі,</p>
<p>Раз ты прымушан да няволі.</p>
<p>— Ну, й будзе ездзіць — што за дзіва!</p>
<p>Калі маўчаць яму цярпліва.</p>
<p>Чаго баяцца? не прагоніць</p>
<p>I горш ужо не запалоніць.</p>
<p>I хто ж, як ты, на свеце служыць?</p>
<p>Аб глупству кожнаму ён тужыць,</p>
<p>Не спіць, не есць і ног не чуе,</p>
<p>У лесе днюе і начуе,</p>
<p>З людзьмі грызешся, як сабака,—</p>
<p>А доля ўсё ж твая аднака.</p>
<p>Чаго ж так надта выдыгацца?</p>
<p>За што так падаць? так старацца?</p>
<p>Затым, каб больш цябе ганяць?</p>
<p>Часцей ў аглоблі запрагаць?</p>
<p>I будуць ездзіць, і не знайся,</p>
<p>А ты маўчы, а ты старайся!..</p>
<p>Каму, каму, а ўжо Антосю</p>
<p>Сказаць бы можна, каб прыйшлося,</p>
<p>Бо ён на службу не наймаўся.</p>
<p>— Або я, думаеш, збаяўся? —</p>
<p>Гаворыць дзядзька, ў хаце храбры.—</p>
<p>А калі што, дык і за жабры.</p>
<p>— Паслухаць вас, усе вы хваты!</p>
<p>А чуць да дзела — душа ў пяты!</p>
<p>Няма чаго мянціць языкам,</p>
<p>А крык, як быў, і будзе крыкам.</p>
<p>— Няхай крычыць, і ты крычы!</p>
<p>— Хіба што жабаю ў карчы;</p>
<p>Прынамсі, з гэтакім паспехам,—</p>
<p>Міхал аклікнуўся зласмехам.</p>
<p>Вось так пачнуць казаць, бывала,</p>
<p>Ды з тых размоваў толку мала,</p>
<p>I толькі горш удражніш раны,</p>
<p>I свет заткуць гушчэй туманы.</p>
<p> </p>
<p>А пан за службу шчыра браўся,</p>
<p>Па лесе лётаў, прыглядаўся,</p>
<p>Каб дзе заўважыць непарадак —</p>
<p>На гэта вельмі быў ён падак.</p>
<p>Але ён злы быў асабліва,</p>
<p>Як граў у карты нешчасліва.</p>
<p>Тады яго асцерагайся,</p>
<p>Як ад заразы ўжо хавайся.</p>
<p>Раз ён віхрыўся, ды няўдала:</p>
<p>Для злосці стравы бракавала.</p>
<p>Вось у Парэчча пан шыбуе,</p>
<p>Крычыць, Міхала патрабуе,</p>
<p>Каня спыніўшы каля брамы.</p>
<p>Міхал у гэты момант самы</p>
<p>Прыходзіць з лесу, йдзе да пана.</p>
<p>— Чаму на флянсах у васпана</p>
<p>Сляды быдлячыя? — пытае,</p>
<p>А сам так скрыва паглядае,</p>
<p>Насупіў твар і зрушыў бровы.</p>
<p>— Былі там панскія каровы!..—</p>
<p>Ох, тут ляснічы як уз’есца!</p>
<p>Ну, не знаходзіць сабе месца!</p>
<p>Ды як затупае нагамі!</p>
<p>Крычыць, махае кулакамі,</p>
<p>А вочы тыя, як у змея.</p>
<p>Ад злосці больш яшчэ чарнее,</p>
<p>З астатніх слоў Міхася лае,</p>
<p>З пасады выгнаць пагражае.</p>
<p>Міхал маўчаў, ды нечакана</p>
<p>Ён сам як рушыцца да пана!..</p>
<p>Ляснічы зразу ўзад падаўся...</p>
<p>— Чаго пан гэтак раскрычаўся?</p>
<p>Завошта пан мяне так лае?</p>
<p>Згарыць яна няхай, такая</p>
<p>I служба гэта, і пасада,</p>
<p>I гэта крыўда, й гэта здрада,</p>
<p>I гэта панская адплата!..</p>
<p>Няхай яна будзе праклята!..—</p>
<p>Міхал тут плюнуў, завярнуўся —</p>
<p>Хоць раз, ды добра агрызнуўся!</p>
<p> </p>
<p> </p>
<h3><a id="chapter11"></a>XI   Дзедаў човен</h3>
<p> </p>
<p>Міхал вайшоў у хату злосны.</p>
<p>— Ах ты, вар’яце безлітосны!</p>
<p>За што ты лаеш? за што хаеш?</p>
<p>Што да мяне ты, скажы, маеш?</p>
<p>Чаго чапляешся слатою,</p>
<p>Каб ты не ведаў век спакою!</p>
<p>А прападзі ты, гад шалёны! —</p>
<p>I доўга сыпалісь праклёны,</p>
<p>Пакуль Міхал свой гнеў не выліў.</p>
<p>— Але ж і я яго зажыліў!</p>
<p>I зразу змоўк, сабача морда! —</p>
<p>Міхал прамовіў досыць горда.—</p>
<p>Прагоніць вон — хай праганяе,</p>
<p>А служба знойдзецца такая:</p>
<p>Мяне сам князь у замку знае!</p>
<p>— I маладзец,— гаворыць жонка,—</p>
<p>Ды трэба больш было насыпаць,</p>
<p>Каб аж пайшло калоць пад кіпець,</p>
<p>Каб ззелянеў ён, як зялёнка.</p>
<p>Прагнаць! за што? Украў, ці што, ты?</p>
<p>За лес спраўляеш сабе боты?</p>
<p>Ці прапіваў дабро скарбова?</p>
<p>Не будзе гнаць цябе за слова:</p>
<p>Няма прычын. А папусціся,</p>
<p>Тады ідзі ты хоць тапіся.</p>
<p>— Ото ж зараза! от халера!</p>
<p>От дачакалі сабе звера!</p>
<p>Прыпільнаваць бы дзе брыду,—</p>
<p>За «гітал», падлу, ды ў ваду!</p>
<p>Парваць бы ноздры качарэжкай</p>
<p>Або глузды адбіць даўбешкай;</p>
<p>I не было б табе граху:</p>
<p>Забіў, як вош або блыху! —</p>
<p>I дзядзька моцна абурыўся</p>
<p>I разважаць яшчэ пусціўся:</p>
<p>Ці быў бы грэх, ці грэх не быў,</p>
<p>Калі б падлоўчага забіў?</p>
<p> </p>
<p>Міхал, сказаць, крыху баяўся</p>
<p>Размовы з ім; ён спадзяваўся,</p>
<p>А што, як скажа выбірацца?..</p>
<p>Такі пабайваўся, прызнацца,</p>
<p>Бо што ж? няма дзе разгарнуцца,</p>
<p>Няма дзе, брат, табе прыткнуцца.</p>
<p>Ды ў той жа дзень наказ быў даны</p>
<p>Ісці Міхалу пад буданы</p>
<p>Сачыць ваўкоў. Ну, значыць, квіта!</p>
<p>Прайшла гарачка і нябыта.</p>
<p>I праўда: ўсё сышло, ні слова.</p>
<p>I нават з ім была размова</p>
<p>I гаварыць з сабой даваўся —</p>
<p>Не тым, зусім не тым здаваўся!</p>
<p>I ўсе згрызоты нейк адселі,</p>
<p>I ўсе тут зноў павесялелі</p>
<p>Ды зноў рабілі свае справы</p>
<p>I для карысці, і для славы.</p>
<p> </p>
<p>Цяпер дазвольце вы ўжо мне</p>
<p>Сказаць аб дзедавым чаўне.</p>
<p>Калі казаць пра човен дзедаў,</p>
<p>То трэба ўжо, каб кожны ведаў</p>
<p>Пра дзеда Юрку хоць бы змала.</p>
<p>Перш-наперш Юрка — цесць Міхала,</p>
<p>А стала быць яго сваяк;</p>
<p>Затым — дзед Юрка быў рыбак.</p>
<p>Ды рыбакі не ўсе аднакі —</p>
<p>Свае ў іх густы і адзнакі.</p>
<p>Дзед меў да сецей нахіленне,</p>
<p>А вудзіць — не: не меў цярпення</p>
<p>I не любіў наогул вуды</p>
<p>I гэтай вудавай маруды,</p>
<p>Бо вуды любяць больш паны</p>
<p>I, выбачайце, свістуны;</p>
<p>Хоць, праўда, хлеб ядуць і з вуды,</p>
<p>Але не ўсе і не заўсюды.</p>
<p>Вось невад — о! другая справа —</p>
<p>Тут, брат, не вуда, тут — аблава!</p>
<p>I волак можна пахваліць:</p>
<p>Ім можна здорава лавіць.</p>
<p>А лепш за ўсё, мае браткі...</p>
<p>Сказаць вам? венцер, нераткі!</p>
<p>Ды толькі трэба мець знароўку,</p>
<p>Каб не страляць у саракоўку,</p>
<p>Бо трэба ведаць, дзе паставіць,</p>
<p>Ды ўмець і венцер добры справіць.</p>
<p>Мастак быў дзед на ўсё на гэта:</p>
<p>Лавіў нямала ён за лета;</p>
<p>Былі ліны, язі і плоткі —</p>
<p>Лузаў дзед добра сабе злоткі:</p>
<p>Было за што кручок загнуць,</p>
<p>Было і ў краму з чым зірнуць.</p>
<p> </p>
<p>I любяць дзеда Юрку ўнукі,</p>
<p>Яны цалуюць яму рукі,</p>
<p>А дзед у плечы іх цалуе</p>
<p>I абаранкам патрактуе.</p>
<p>Цукеркі дзеду — не, не любы,</p>
<p>Няхай іх качкі: псуюць зубы,</p>
<p>Дык лепш не знаць іх, ну іх к ляду,</p>
<p>Гэту дзявочую прынаду!</p>
<p>Звычайна дзед быў вельмі ціхі,</p>
<p>Не падымаў нідзе шуміхі,</p>
<p>Але быў сталы і разумны,</p>
<p>Такі разважлівы і ўдумны —</p>
<p>Ну, чалавек старога складу,</p>
<p>Калі што скажа, то да ладу,</p>
<p>Але дзе крыўда і махлярства —</p>
<p>Тады дзед меў адно лякарства —</p>
<p>Не паглядзіць ён, хто такі ты:</p>
<p>Хоць чорт, хоць д’ябал знамяніты,</p>
<p>Пляваць яму на тваю масць,</p>
<p>Але ўжо чапаласу дасць.</p>
<p>Адзін на ўсіх пайсці гатовы,</p>
<p>Без разважання, без размовы!</p>
<p>Ну, а калі дзед падгуляе,</p>
<p>Тады ён йзноў адменнасць мае,</p>
<p>Тады ён нават і бушуе</p>
<p>I трохі сына памуштруе;</p>
<p>Але пад гэтым бушаваннем</p>
<p>Хавае гумар з насміханнем:</p>
<p>Больш жарты строіць, чым ваюе.</p>
<p>— Язэп, ўставай!— крычыць ён сыну.—</p>
<p>Ўставай у гэтую ж хвіліну! —</p>
<p>Бярэ дзед ноты ценаровы,</p>
<p>Нібыта злосны яго бровы.</p>
<p>— Чаго да хлопца прывязаўся?</p>
<p>Лепш лёг бы каменем. Набраўся! —</p>
<p>Гаворыць баба і сярдуе,</p>
<p>А дзед яе як бы й не чуе.</p>
<p>— Ўставай, лайдак, маліся Богу! —</p>
<p>Язэп варушыцца ў бярлогу,</p>
<p>Ўстае, пачухваецца, плача:</p>
<p>Што-то за доля, за бядача!</p>
<p>Цi ён распуснік? ці ён збойца?</p>
<p>— Ну, кленч!.. хрысціся! ў імя Ойца!..</p>
<p> </p>
<p>Язэпа трохі дзед павучыць,</p>
<p>I памуштруе, і памучыць,</p>
<p>Бо трэба ж іх адукаваць</p>
<p>I паслушэнству навучаць.</p>
<p>Яшчэ на дзеда паглядзеце,</p>
<p>Калі дзед вып’е на банкеце.</p>
<p>У дзеда шчокі румянеюць,</p>
<p>У дзеда вочы весялеюць,</p>
<p>Гарохам дзедаў смех якоча,</p>
<p>А сэрца руху, шуму хоча.</p>
<p>«Эх, ешча-шчышча! Ешча-шчышча!»</p>
<p>Тут дзед і цмокае, і свішча,</p>
<p>Як салавей з сіваваронкай,</p>
<p>Ды як зальецца песняй звонкай!..</p>
<p>Не! дзеду трэба болей руху,</p>
<p>I дзеду цесна ў тым кажуху.</p>
<p>Кажух на лаву дзед скідае</p>
<p>I бубен-рэшата хватае,</p>
<p>Бубніць у вечка чым папала</p>
<p>Ды як прышчоўкне! ды прыўдала!</p>
<p>Тут вам і полька, і мазурка...</p>
<p>Такі быў дзед, нябожчык Юрка!</p>
<p> </p>
<p>I дзядзька быў рыбак выдатны,</p>
<p>Хоць больш урыўкавы, прыватны,</p>
<p>Але лавіў-такі нямала,</p>
<p>I дзядзьку ў рыбе шанцавала.</p>
<p>Бывала, пострыжні прыправіць,</p>
<p>На шчупакоў нясе і ставіць.</p>
<p>Глядзіш — о, добрая мінута! —</p>
<p>Шнур з вілак спушчан, палка ўгнута,</p>
<p>Схапіў жыўца шчупак і свішча,</p>
<p>Дастаў — ў два локці шчупачышча!</p>
<p>I з вудай дзядзька шчасце мае:</p>
<p>Язёў занадзіць і кілзае;</p>
<p>Язі ў тры хунты і ў чатыры!</p>
<p>Агледзіць дзядзька букты, віры,</p>
<p>Картофель зварыць і гароху,</p>
<p>I надзіць рыбу ён патроху.</p>
<p>Лавіў наш дзядзька нераткамі</p>
<p>I венцярамі і сачкамі,</p>
<p>Ды аднаго ўсё ж бракавала:</p>
<p>У дзядзькі чоўна неставала.</p>
<p> </p>
<p>Каля адрынкі пад страхою</p>
<p>У дзеда Юркі сіратою</p>
<p>Валяўся човен так, без дзела,</p>
<p>На сонцы сохла яго цела,</p>
<p>I човен, праўда, ўжо няновы.</p>
<p>Дзед Юрка быў рыбак скарбовы,</p>
<p>Скарбовай чайкай карыстаўся,</p>
<p>А ўласны човен так валяўся,</p>
<p>Як бы ў адстаўцы той сенатар,</p>
<p>Хоць на чаўны дзед быў аматар.</p>
<p>Дзед Юрка дзядзьку паважае</p>
<p>I да яго прыхільнасць мае:</p>
<p>Антось не знае такой моды</p>
<p>Рабіць у рыбе перашкоды,</p>
<p>I глупства ён рабіць не стане,</p>
<p>I ў венцер дзедаў не загляне.</p>
<p>— Бяры, Антось, ты човен гэты.</p>
<p>Рассохся трохі ён за лета</p>
<p>I сям-там нават пакалоўся,</p>
<p>I шашаль, можа, дзе завёўся,</p>
<p>Але, агледзеўшы, нічога:</p>
<p>Яшчэ паслужыць мала-многа.—</p>
<p>Антось, як сонца, засвяціўся:</p>
<p>Даўно аб чоўне ён смуціўся.</p>
<p>Дадому дзядзька ехаў лёсы,</p>
<p>Кладзе ён човен на калёсы,</p>
<p>I едзе наш Антось вясёлы,</p>
<p>I з ім падсмейваюцца й колы.</p>
<p>На рэчку човен ён спускае —</p>
<p>Няхай сабе тут намакае;</p>
<p>А там, управіўшысь з сяўбою,</p>
<p>Залье Антось яго смалою,</p>
<p>Агледзіць і заканапаціць,</p>
<p>А дзе і бляхаю прыхваціць.</p>
<p>«Засвішча човен мой стралою!» —</p>
<p>Так думаў дзядзька сам з сабою.</p>
<p>Пакуль Антось канчаў работу,</p>
<p>На рэчцы човен меў турботу:</p>
<p>Як толькі добра сонца ўгрэе,</p>
<p>Кастусь у чоўне ўжо дурэе</p>
<p>Без нагавіц, ў адной кашулі,</p>
<p>I хоць за ногі мыцкі тнулі,</p>
<p>I запускалі як бы спіцы,</p>
<p>Але скідаў ён нагавіцы,</p>
<p>Бо так спрытней быць каля чоўна</p>
<p>I нагавіцы — рэч умоўна.</p>
<p>Зазнаў тут бедны човен гора:</p>
<p>Каламі Костусь яго пора,</p>
<p>I ва ўсе бокі яго круціць,</p>
<p>I толькі воду каламуціць,</p>
<p>Бо тут гразі больш, чым вады,</p>
<p>I мулу, рознае брыды.</p>
<p>Бубніць тут човен, ходзіць рэха —</p>
<p>Такая хлопцу з ім пацеха!</p>
<p>Антось на човен свой як гляне —</p>
<p>I весялей на сэрцы стане:</p>
<p>Які б ні быў, а ўсё чаўнок,</p>
<p>I шчылін мала, як намок.</p>
<p>Тым часам дзядзька ненарокам</p>
<p>Глядзеў на човен добрым вокам.</p>
<p>Дзянёк ён выбраў больш-менш вольны,</p>
<p>Ідзе вясёлы і давольны.</p>
<p>На бераг човен выцягаюць,</p>
<p>Алесь і Костусь памагаюць.</p>
<p>— Набок вярнеце, дном угору!</p>
<p>Палечым зараз, наш ты хворы! —</p>
<p>Да чоўна дзядзька так звярнуўся</p>
<p>I тут жа зараз завінуўся.</p>
<p>— Бярэце пакулле і спіцы...</p>
<p>Памчымся мы на ніз крыніцы,</p>
<p>Аж толькі вецер засвідруе! —</p>
<p>Язду ўжо дзядзька тут смакуе.</p>
<p>— Вы шчыльна, шчыльна затыкайце!</p>
<p>Што наймацней, брат, забівайце!</p>
<p>Ды дружна, борзда канапаціць,</p>
<p>Каб час не зводзіць і не траціць!..</p>
<p>Стары ўжо, падла, і трухлявы:</p>
<p>Увесь, як рэшата, дзіравы,—</p>
<p>Гаворыць дзядзька ў час работы,</p>
<p>Сабе, другім дае ахвоты.</p>
<p>Ідзе работа і размова —</p>
<p>I канапачанне гатова.</p>
<p>Смалою трохі засмалілі</p>
<p>I на ваду чаўнок спусцілі.</p>
<p>Але тут цесна, вады мала,</p>
<p>I дно аб землю шаравала.</p>
<p>А дзядзька хоча дзеля спробы</p>
<p>Дальш з гэтай выбрацца трушчобы:</p>
<p>Там, далей, рэчка не такая</p>
<p>I глыбіні даволі мае.</p>
<p>Праз плот чаўнок гуртом куляюць,</p>
<p>На ніз паволі прапіхаюць,</p>
<p>А дзядзька сам садзіцца ў човен.</p>
<p>    «Плыве човен, вады повен,</p>
<p>    Ды ўсё — хлюп! хлюп! хлюп!»</p>
<p>Спяваюць хлопцы і жартуюць,</p>
<p>I дзядзька з чоўнам дальш шыбуюць.</p>
<p>А дзядзька важны выгляд мае;</p>
<p>Замест вясла прысок трымае,</p>
<p>А твар яго, як сонца, ясны,</p>
<p>Бо гэты човен — яго ўласны,</p>
<p>I не цячэ ён ані-ні;</p>
<p>Чаўнок, куды ні павярні.</p>
<p>I трэба ўсё-такі зазначыць —</p>
<p>Такой працэссі вам не бачыць:</p>
<p>Алесь і Костусь човен пхаюць,</p>
<p>Падол кашуль ў зубах трымаюць,</p>
<p>А дзядзька ў чоўне — сонца ў коле!</p>
<p>Тым часам човен і на волі,</p>
<p>Бо тут глыбока рэчка грае,</p>
<p>I хлопцам пуп вада мінае.</p>
<p>— Ну, годзе, хлопцы, досыць вам:</p>
<p>А ну-ткаль спробую я сам! —</p>
<p>I дзядзька ўжо тут адразэчку</p>
<p>Пачуў, што выехаў на рэчку,</p>
<p>I гэта яснасць сходзіць з твара.</p>
<p>Бярэ ён прыс, ён повен жара.</p>
<p>Рашучасць думкі, смеласць руху,—</p>
<p>Эх, колькі сілы, колькі духу!</p>
<p>Зусім істота ў ім другая!</p>
<p>На прыс ён разам налягае</p>
<p>Ды на нагах калі прыгнецца!</p>
<p>Тут човен раптам як рванецца,</p>
<p>Бы той спалоханы шчупак!</p>
<p>Герой наш дзядзька, наш рыбак,</p>
<p>Адразу ў дзве бяды папаўся:</p>
<p>Перш-наперш прыс у гразь вагнаўся,</p>
<p>А човен носам — трах у дрэва!</p>
<p>А дзядзька раптам — гоп налева!</p>
<p>I ногі ў портках адмысловых —</p>
<p>Не проста ў зрэбных — шарачковых</p>
<p>Адно ў паветры бурканулі</p>
<p>Ды ў воду ўмомант баўтанулі!</p>
<p>Ўсхапіўся дзядзька мокры, брудны,</p>
<p>А вынік спробы той паскудны:</p>
<p>Чаўнок — не човен, а карыта,</p>
<p>I нос і частка дна адбіта;</p>
<p>Прысок тырчыць, як струп на плеху,</p>
<p>А хлопцы поўзаюць ад смеху,</p>
<p>А дзядзька сам — цар без кароны</p>
<p>I выгляд — мокрае вароны!</p>
<p> </p>
<p> </p>
<h3><a id="chapter12"></a>XII   Сесія</h3>
<p> </p>
<p>У інтарэсах асвятлення</p>
<p>Яшчэ нязнікшага з’яўлення</p>
<p>Не шкодна б святам, вольным часам,</p>
<p>Схадзіць на сесію з Міхасем.</p>
<p>Міхась паснедаў, прыадзеўся —</p>
<p>I на кірмаш схадзіць ён меўся, —</p>
<p>Не то, што б там якія справы</p>
<p>Былі патрэбны і цікавы,</p>
<p>А проста так сабе ў нядзельку</p>
<p>Праведаць Залмана ці Эльку.</p>
<p>Міхал — навошта ўжо таіцца? —</p>
<p>Любіў-такі павесяліцца,</p>
<p>Зайсці да Малкі ці Ляйботы,</p>
<p>Каб збыць за чаркаю згрызоты.</p>
<p>Ці так ці не, ва ўсякім разе</p>
<p>Другое мелася на ўвазе:</p>
<p>Міхал любіў каля бутэлькі</p>
<p>Пытаць тых-сіх наконт зямелькі,</p>
<p>Бо так на службе дапяклі,</p>
<p>Што гэта думка аб зямлі</p>
<p>Запала ў сэрца назаўсёды,</p>
<p>Як промень волі і свабоды.</p>
<p>На тую ж сесію штотыдня</p>
<p>Хадзіў Міхал да пана-злыдня.</p>
<p>Звычайна з раніцы ў нядзельку,</p>
<p>Калі пакіне пан пасцельку,</p>
<p>Аб’ездчыкі са стражнікамі</p>
<p>Сюды схадзіліся, з’язджалісь,</p>
<p>З гадзіну добрую сланялісь</p>
<p>Або мянцілі языкамі,</p>
<p>То часам востра, то пагана,</p>
<p>Пакуль не клікалі да пана.</p>
<p> </p>
<p>Вось і цяпер, у дзянёк гэты,</p>
<p>Як мае быць ужо адзеты,</p>
<p>Сказаць, адзеты і фарсіста</p>
<p>I гладка выбрыўшыся, чыста,</p>
<p>Міхал ужо разгладжваў вусы.</p>
<p>— Асцерагайся ж ты спакусы:</p>
<p>Прыйдзі хоць раз дадому ў часе! —</p>
<p>Звярнулась жонка да Міхася.</p>
<p>Ох, гэта нуднае прыслоўе,</p>
<p>Бадай яму ўжо безгалоўе!</p>
<p>I колькі раз ён чуе гэта!</p>
<p>Ну й надаедная ж кабета:</p>
<p>Вось так і выкіне на вока!..</p>
<p>Міхал абураны глыбока,</p>
<p>I гнеў мяняе яго вочы.</p>
<p>Ой, ды й язык жа ты жаночы:</p>
<p>Ці ёсць, ці не прычына тая —</p>
<p>Ўсё роўна менціць і кусае.</p>
<p>— Ну, як табе ўжо не абрыдне</p>
<p>Казаць адно сто раз на тыдні?</p>
<p>Сказала сорак раз і — квіта! —</p>
<p>Міхал адказвае сярдзіта,</p>
<p>Глядзіць, паблісквае вачыма</p>
<p>I злосна ўскідвае плячыма.</p>
<p>— Бо праўда вочы табе коле,</p>
<p>I не мінеш ты, нябось, Сроля,</p>
<p>Не людская твая натура,</p>
<p>Не пахне дом свой і пячура:</p>
<p>Абы гарэлка на прымеце —</p>
<p>Ты ўсё гатоў забыць на свеце! —</p>
<p>Міхась стаіць, знявагі поўны,</p>
<p>I погляд кідае бязмоўны.</p>
<p>О, колькі крыўды ў ім, абразы!..</p>
<p>Э! лепш змаўчаць ёй, лепш тры разы</p>
<p>I не адказываць нічога.</p>
<p>Ён толькі ўбок плюе з парога,</p>
<p>Ідзе — сам гнеў і сама бура,</p>
<p>Са лба на бровы збегла скура,</p>
<p>А губы шчыльна-шчыльна сцяты,</p>
<p>Дзвярмі ён грукнуў, выйшаў з хаты</p>
<p>I злосць душы і сэрца пляму</p>
<p>Выносіць з дому аж за браму;</p>
<p>I нейкі час ён па дарозе</p>
<p>Ідзе абураны, ў трывозе,</p>
<p>На жонку злосны, на самога,</p>
<p>Бо ў словах жонкі праўды многа.</p>
<p>Але ж нашто калоць у вочы?..</p>
<p>Цьфу! дня табе няма і ночы,</p>
<p>Ані часіначкі спакою;</p>
<p>Чорт кожны вяжацца слатою,</p>
<p>А тут яна шэй-на-катрынку</p>
<p>Як завядзе, дык без упынку.</p>
<p> </p>
<p>Міхал аб помсце строіць планы.</p>
<p>Вось ён нап’ецца, прыйдзе п’яны,</p>
<p>Каб аж язык не варушыўся,</p>
<p>Калі такім ліхім радзіўся;</p>
<p>Няхай крычыць сабе тады.</p>
<p>А не — не ўзяць два дні яды</p>
<p>Наперакор сваёй жанчыне,</p>
<p>Пакуль яе злосць не астыне?</p>
<p> </p>
<p>Міхал і клін ужо мінае.</p>
<p>Направа сцежачка сляпая</p>
<p>Вядзе балотцам на ачосы.</p>
<p>Міхал ідзе пакуль што босы</p>
<p>I на дарожку зварачае,</p>
<p>Ідзе свяржэнскімі маргамі</p>
<p>I гразь памешвае нагамі.</p>
<p>I покі ён мінуў лагчыны,</p>
<p>На лбе разгладзілісь маршчыны</p>
<p>I ў сэрцы бура уляглася.</p>
<p>Другія думкі на Міхася</p>
<p>Цяпер найшлі нейк неўзаметкі,</p>
<p>Ды толькі іх маўклівы сведкі —</p>
<p>Лясок, дарожка, елкі, хвоі,</p>
<p>Свае ў іх думкі і настроі.</p>
<p>Балотца пройдзена памалу.</p>
<p>Густым ляском па буравалу</p>
<p>Міхал выходзіць на гасцінец.</p>
<p>Цяпер у думках пан-злачынец.</p>
<p>I не хацелася б з ім знацца,</p>
<p>Ні справы мець, ні спавядацца,</p>
<p>Ні слухаць лаянкі-пагрозы;</p>
<p>Але ні злосць твая, ні слёзы,</p>
<p>Ні моцна шчэмлены кулак</p>
<p>Не зменяць справы аніяк —</p>
<p>Цярпі! чаму? дакуль цярпенне?</p>
<p>Калі канец яму, рушэнне?</p>
<p>Няўжо ўвесь век жыць з панскай ласкі</p>
<p>I перад ім чуць абавязкі?</p>
<p>I слугаваць яму, старацца</p>
<p>I ў тры пагібелі згінацца?</p>
<p>Адказ адзін: няма, брат, ходу,</p>
<p>Хоць з моста кідайся ты ў воду;</p>
<p>Няма зямлі свае і хаты,</p>
<p>I мусіш гнуцца, як пракляты,</p>
<p>Бо ты ні мяса і ні рыба.</p>
<p> </p>
<p>Ідзе Міхал, прад ім сяліба,</p>
<p>Засценак добра так знаёмы,</p>
<p>I хоць няважныя харомы</p>
<p>Тут гэта шляхта збудавала,</p>
<p>Але жыве і гора мала!</p>
<p>Хоць шляхціц цёмны, як саган,</p>
<p>Затое ж сам сабе ён пан:</p>
<p>Паноў ляснічых знаць не знае,</p>
<p>Прад імі спіны не згінае:</p>
<p>Пад бокам паша, агароды,</p>
<p>I лес, і поле — ўсе выгоды.</p>
<p>Міхал зірнуў і пазайздросціў:</p>
<p>Чаму й не ён між ягамосцяў?</p>
<p>Нядзелька, свята — людзі вольны,</p>
<p>Свая ахвота, свой дазвол,</p>
<p>На рынак едуць, хто ў касцёл,</p>
<p>Як гэты Людвік багамольны,</p>
<p>А хто пагульвае так дома;</p>
<p>А ты вось совайся, як бома,</p>
<p>Ды бойся ліха і падкусу —</p>
<p>Не ступіш кроку без прымусу.</p>
<p> </p>
<p>За горкай панская пасада,</p>
<p>Як у вяночку, каля саду</p>
<p>Ў глыбі прасторнага дзядзінца</p>
<p>Стаяла з боку ад гасцінца.</p>
<p>Будынак, парк і агарожа —</p>
<p>Было ўсё слаўна і прыгожа;</p>
<p>Мастацкі зробленая брама</p>
<p>Ласкала вока гэтаксама,</p>
<p>Але Міхалу не хацелась</p>
<p>Глядзець на гэта ўсё — прыелась,</p>
<p>I панскі дом з ласіным рогам</p>
<p>На Міхася глядзеў астрогам,</p>
<p>Бо тут, апроч тае знявагі,</p>
<p>Сказаць, ад кожнага брадзягі,</p>
<p>У стражнікоўскім сваім лёсе</p>
<p>Нічога ведаць не прыйшлося.</p>
<p> </p>
<p>А гэта сесія, спатканне,</p>
<p>Падкусванне і насміханне —</p>
<p>Як прыкра гэта ўсё, і нудна,</p>
<p>I непрыемна, і паскудна!</p>
<p>Міхал ступіў на двор кватэры</p>
<p>З душою, згрызенай без меры,</p>
<p>Але, спаткаўшы саслугачых,</p>
<p>Спакойных больш і менш гарачых,</p>
<p>Міхал мяняе выраз твару</p>
<p>I гоніць прэч задуму-хмару,</p>
<p>Ідзе, вітаецца, смяецца,</p>
<p>Бы смутку век не знаў, здаецца,</p>
<p>Бо людзі схільны строіць кпіны</p>
<p>З тваіх нягод без дай прычыны.</p>
<p> </p>
<p>Тут быў Скварчэўскі, Ліхтаровіч,</p>
<p>Амброжык, Суднік, Астахновіч,</p>
<p>«Памдзей», аб’ездчык і мыслівы,</p>
<p>На пачастункі памаўзлівы,</p>
<p>«Памдзей» быў створан з «пана дзея».</p>
<p>Не поп наш дзядзька, але ўмее</p>
<p>Зірнуць часамі «ў свае святцы»,</p>
<p>Каб трапным словам адазвацца</p>
<p>I сэнс «духоўнай» карталюшкі</p>
<p>Паправіць ліпкаю мянушкай.</p>
<p>«Памдзей» аб’ездчык быў няшкодны:</p>
<p>Так, чалавек ён старамодны</p>
<p>I не такі, як Ворцюх, зыркі,</p>
<p>I меней здольны на прыдзіркі,</p>
<p>I на падкусы, і на ўданне,</p>
<p>За што й вагі ён не меў звання.</p>
<p>Вось Арцюшок — о, гэта скула!</p>
<p>Ну і шкадлівы ж быў, хамула,</p>
<p>Хоць у панкі пралез адразу:</p>
<p>Цаніў Ракоўскі ў ім заразу;</p>
<p>Вось так і віўся каля пана...</p>
<p>Цьфу, ты, мардасіна пагана!</p>
<p>Якога чыну даслужыўся —</p>
<p>Обер-аб’ездчыкам лічыўся,</p>
<p>Брахун не горшы ад сабакі.</p>
<p>Ён меў сабачыя адзнакі —</p>
<p>Брахаў налева і направа;</p>
<p>Была й сабачча яго слава,</p>
<p>I калі пахла дзе даносам,</p>
<p>Тады, крутнуўшы толькі носам,</p>
<p>Казалі згодна, ў адно слова:</p>
<p>«Ну, гэта штучка Арцюшкова!»</p>
<p>А вось і ён. Ідзе фарсіста,</p>
<p>Глядзіць звысоку, ганарыста,</p>
<p>Але зірнуць людзям у вочы</p>
<p>Ён штось не надта ўжо ахвочы,</p>
<p>А параўняўшыся з «Памдзеем»,</p>
<p>Ён толькі лыпнуў ліхадзеем</p>
<p>У бок аб’ездчыка старога,</p>
<p>Але не вымавіў нічога.</p>
<p>«Памдзей» штурхець пад бок Міхала:</p>
<p>«Счуў, бестыя, чыё з’еў сала».</p>
<p>На Арцюшка «Памдзей» ківае,</p>
<p>А сам нявесела ўздыхае</p>
<p>I выраз твару мае горкі.</p>
<p>— Чакаць, пам-дзееньку, праборкі! —</p>
<p>Прамовіў ён у засмучэнні.—</p>
<p>Брахнуў аб нейкім папушчэнні,</p>
<p>Пабіць бы гаду морды-пыцкі!</p>
<p> </p>
<p>Тут быў таксама і Абрыцкі,</p>
<p>Стары аб’ездчык і служака,</p>
<p>Курэц і добры выпівака.</p>
<p>Любіў і ён «Тэш, проша пана...»</p>
<p>Куснуць падчас неспадзявана.</p>
<p>Звычайна ён спаўняў тры ролі:</p>
<p>Або смяшыў усіх да болі,</p>
<p>Калі ў смяхотным захапленні</p>
<p>Апісваў розныя здарэнні</p>
<p>Ці пераймаў таго-другога,</p>
<p>Або маўчаў зацята-строга</p>
<p>Ды пухкаў люльку задуменна,</p>
<p>Або гарэлку піў сумленна,</p>
<p>Ды не валяўся пад платамі,</p>
<p>Хоць скробаў добра капытамі.</p>
<p> </p>
<p>У часе гэтых сесій-збораў</p>
<p>Было нямала абгавораў</p>
<p>I розных штучак, жартаў, кпінак,</p>
<p>Ліхіх і добрых успамінак;</p>
<p>То часам смехам, а то ў злосці</p>
<p>Перамывалі панам косці,</p>
<p>Рашалі розныя пытанні</p>
<p>Наконт сяброўскага спаткання,</p>
<p>I хто каму дзе стаўся варты,</p>
<p>I закладаліся на кварты,</p>
<p>Зусім забыўшыся аб лесе.</p>
<p>Але ўся важнасць гэтых сесій</p>
<p>I іх грунтоўныя асновы</p>
<p>Складалісь з панскае размовы,</p>
<p>Калі каго сам пан ляснічы</p>
<p>Да канцылярыі закліча.</p>
<p>Тады ўсё моўкла — ні гу-гу!</p>
<p>Звычайна ў першую чаргу</p>
<p>Для рапартоў і справаздачы,</p>
<p>Угнуўшы хвост той па-сабачы,</p>
<p>Ішлі аб’ездчыкі асобна</p>
<p>Пра ўсё паведаміць падробна:</p>
<p>Якія дзе былі здарэнні</p>
<p>Ці непарадкі, папушчэнні:</p>
<p>Як леснікі, яго падпаскі,</p>
<p>Свае спаўнялі абавязкі,</p>
<p>Дзе і ў каго былі парубкі,</p>
<p>Каб мець прычыну дзеля ўзлупкі.</p>
<p>Калі ж у гэтай справаздачы</p>
<p>Было ўсё добра без астачы</p>
<p>I тыдзень скончваўся шчасліва,</p>
<p>Тады ляснічы глядзеў скрыва:</p>
<p>Ты маеш, значыцца, хаўрусы</p>
<p>I ў адной чарцы мочыш вусы.</p>
<p> </p>
<p>Тут гэты лад быў так збудован,</p>
<p>Што на даносах быў заснован,</p>
<p>I мелась тут навідавоку</p>
<p>Кусаць адзін другога збоку.</p>
<p>На гэты раз неспадзявана</p>
<p>«Памдзея» клікнулі да пана.</p>
<p>«Памдзей» падскочыў, здрыгануўся</p>
<p>I навакола азірнуўся.</p>
<p>— Ну, будзе лазня, пане-дзею!</p>
<p>Але за што? не разумею! —</p>
<p>Прамовіў ён, ускінуў плечы</p>
<p>I ў бег пускаецца старэчы.—</p>
<p>Бадай ён быў курам прысніўся! —</p>
<p>Убег, нізютка пакланіўся.</p>
<p>Стаіць пакорна і рахмана,</p>
<p>На крыж гатовы йсці за пана,</p>
<p>Старыя костачкі злажыць</p>
<p>I верай-праўдаю служыць...</p>
<p>I так зніжацца! цьфу, агіда!</p>
<p>Не мець ні вобраза, ні віда,</p>
<p>Ні нават цені чалавека;</p>
<p>Стаяць, бы куль, бы лялька нейка,</p>
<p>Глядзець на пана, як той Лыска...</p>
<p>Эх, так упасці і так нізка!</p>
<p>Затое ж пан той! паглядзеце:</p>
<p>Хто з ім зраўняецца на свеце?</p>
<p>Які ён важны, панаваты,</p>
<p>Выдатны, «мондры», зухаваты!</p>
<p>Які ён гога! які дока!</p>
<p>Як ён сябе нясе высока!</p>
<p>Пабачце гэту яго міну:</p>
<p>Ён — цар, ён — бог напалавіну,</p>
<p>Злучэнне блеску, ззяння, цені —</p>
<p>Сагні прад ім свае калені!..</p>
<p>I прад такім вось галамоўзай</p>
<p>Не смей стаць роўна ты, а поўзай!</p>
<p>«Памдзей» стаіць, пан не зважае,</p>
<p>Як бы то слуп ці рэч якая,</p>
<p>Сядзіць надзьмуты, звераваты</p>
<p>I разглядае асігнаты.</p>
<p>— Ну, ягамосцю-аматору,</p>
<p>Ці павяраў сваю камору? —</p>
<p>Зрабіўшы гэта запытанне,</p>
<p>«Рачок» зірнуў ліхім барбосам</p>
<p>I ўсё пакручвае тым носам,</p>
<p>Мінуту ловіць насядання.</p>
<p>Што адказаць трапней на гэта?</p>
<p>Якая хітрая тут мэта?</p>
<p>У чым яго, «Памдзея», ловяць?</p>
<p>З чаго пачнецца тая споведзь?</p>
<p>Якія зразяць яго стрэлы?</p>
<p>«Ну, ну, «Пам-дзееньку», будзь смелы!</p>
<p>Бог дасць, сухі ўспаўзеш на бераг».</p>
<p>Мамент, а думак цэлы шэраг.</p>
<p>— Так, павяраў, панок, вядома.</p>
<p>Хіба мне служба незнаёма?</p>
<p>— А шмат разоў быў на каморы?</p>
<p>— Пяць раз, «Памдзею», з пазаўчора.</p>
<p>— Дзе Астахновіч? Марцін! — Слухам! —</p>
<p>Марцін на двор імчыцца духам</p>
<p>I зараз зноў сюды ідзе</p>
<p>I Астахновіча вядзе;</p>
<p>Паўзе з павагай Астахновіч,</p>
<p>Ляснік каморны з Давідовіч,</p>
<p>Маруда страшны, глух на вуха...</p>
<p>Ну, што ж? не даў Бог яму руху.</p>
<p>Прыйшоў, сюд-туд ён глянуў скоса</p>
<p>I затрубіў разы два носам,</p>
<p>Бо трэба ведаць, хто і дзе ты.</p>
<p>— Быў у цябе вось дурань гэты?</p>
<p>Адказвай праўду мне, Зыдоры,</p>
<p>Як ён даўно быў на каморы? —</p>
<p>Аб’ездчык страчвае надзею!</p>
<p>«Гэ, вось ты ліха, пане-дзею!</p>
<p>Цяпер папаўся, дабрадзею:</p>
<p>Вось так i цапне, так і цапне,</p>
<p>Калі ні ў пяць, ні ў дзесяць ляпне?</p>
<p>Каб не глухі, шапнуць бы можна.</p>
<p>Эх, галава твая парожна!</p>
<p>Ну, як тут быць? як падказаць,</p>
<p>Каб і Зыдоры сказаў «пяць»?»</p>
<p>Ён раптам момант улучае,</p>
<p>Пяць пальцаў моўчкі падымае.</p>
<p>Зыдоры згледзеў знак маўклівы.</p>
<p>— Пяць дзён, як быў там пан мыслівы,—</p>
<p>Гукнуў Зыдоры вельмі рады,</p>
<p>Што гэтак выйшла без парады.</p>
<p>«Бадай жа ты прапаў, мой мілы!</p>
<p>Не знаць бы век цябе, дурылы!</p>
<p>Ўсё сапсаваў, бадай ты знік:</p>
<p>Пяць дзён! пяць скул на твой язык!»</p>
<p>— Лайдак! — як скокне да «Памдзея»</p>
<p>Ляснічы-змей, ну, аж шалее,</p>
<p>Жыўцом грызе сваю ахвяру.</p>
<p>— Пся крэў твая, галгане, лгару!</p>
<p>Ты гэтак служыш, о, лайдаку!</p>
<p>Да д’ябла выганю, сабаку,</p>
<p>Каб не было тут твайго смроду!</p>
<p>Я выведу такую моду!</p>
<p>Павінен быць на сваім месце,</p>
<p>А князеў хлеб дарэмна есці</p>
<p>Не будзеш, псіна ты старая! —</p>
<p>З апошніх слоў «Памдзея» лае.</p>
<p>I доўга льецца гэта песня,</p>
<p>Як толькі з крыку ён не трэсне!</p>
<p>«Памдзей», прыбіты і прыгнуты,</p>
<p>Цярпліва зносіць крыж пакуты,</p>
<p>Стаіць, удол спусціўшы вочы,</p>
<p>I толькі зрэдку забармоча:</p>
<p>— Даруй, панок! нех пан даруе! —</p>
<p>А пан нічога не шануе</p>
<p>I, расчыніўшы губы-трубы,</p>
<p>Як непрытомны, злосны, грубы,</p>
<p>Шпурляе кнігі, рве паперы</p>
<p>I брудна лаецца без меры</p>
<p>Ды насядае на «Памдзея»</p>
<p>I ўсё не мякне, не дабрэе,</p>
<p>А мае дрэнныя намеры.</p>
<p>«Памдзей» задком, задком у дзверы</p>
<p>Паўзе-адходзіць ад навалы</p>
<p>I раптам робіць «махні-драла»,</p>
<p>Бяжыць на двор, увесь чырвоны.</p>
<p>— О ты, халера! о, шалёны!</p>
<p>Ото ж наскочыў, пане-дзею!</p>
<p>Папаўся ў лапы кату-змею! —</p>
<p>Гаворыць ён ды азірнецца:</p>
<p>Яшчэ пагонь яму здаецца.</p>
<p>— А ты, Зыдоры, пане-дзею,</p>
<p>Ты — куст альховы! о, зладзею!</p>
<p>«Пяць раз» паказваю, тупіца!</p>
<p>А ён «пяць дзён»! — цьфу, цьфу, дурніца!</p>
<p> </p>
<p> </p>
<p> </p>
<h3><a id="chapter13"></a>XIII  Падгляд пчол</h3>
<p> </p>
<p>Пакуль што досыць аб панох:</p>
<p>Яны прыеліся, дальбог!</p>
<p>Яны без сэрца і сляпыя,</p>
<p>I ўсе заходы іх пустыя,</p>
<p>I пусты іх усе імкненні</p>
<p>Назад ход часаў павярнуць</p>
<p>I дзіркі палкамі заткнуць</p>
<p>I перарваць жывыя звенні,</p>
<p>Якіх вякі не перарвалі</p>
<p>У гістарычным перавале.</p>
<p>Ім цёмна, нема кніга лёсу,</p>
<p>Яны не бачаць далей носу</p>
<p>I рубяжоў свае пасады...</p>
<p>А ну іх к ліху! ну іх к ляду!</p>
<p>Час у Парэчча зноў вярнуцца</p>
<p>I ў іншых хвалях скупануцца.</p>
<p> </p>
<p>Парэчча — слаўная мясціна,</p>
<p>Куток прыгожы і вясёлы:</p>
<p>Як мора — лес, як неба — долы,</p>
<p>Зіхціць у кветках лугавіна...</p>
<p>А колькі ягад і парэчак!</p>
<p>Як пахне мёдам поле грэчак,</p>
<p>Калі пачнуць яны цвісці!..</p>
<p>Ну, як тут пчол не завясці:</p>
<p>Ім столькі выгад тут, прастору!</p>
<p>Яшчэ з вясны, ў час перабору,</p>
<p>Сюды прывезлі пчол калоду,</p>
<p>Ну, так, між іншым, для заводу.</p>
<p>Але ручыцца сталі пчолкі.</p>
<p>Знайшліся людзі для суполкі:</p>
<p>Хто вуллем браў пустым, грашамі,</p>
<p>А хто падмазваў барышамі.</p>
<p>I як не прымеш чалавека?</p>
<p>А не прыймі, то небяспека:</p>
<p>Памысліць ён табе, брат, зла,—</p>
<p>Не любіць зайздрасці пчала.</p>
<p>Антось у дзеле тым пчаліным</p>
<p>Вёў першы рэй, галоўным чынам,</p>
<p>Хоць гэта новая навука</p>
<p>На першых часах была мука,</p>
<p>I першы крок у новай ролі</p>
<p>Ён не забудзе — не, ніколі!</p>
<p> </p>
<p>У летні поўдзень — была спёка —</p>
<p>Выходзіць рой, снуе высока</p>
<p>I на вярбе ўгары садзіцца —</p>
<p>Ніяк туды не даступіцца.</p>
<p>Антось бярэ куродым, сіта,</p>
<p>Глядзіць на гэты рой сярдзіта:</p>
<p>Вось не было яшчэ бяды!</p>
<p>Загнаў жа чорт яго туды!</p>
<p>Палез Антось перш па драбінах,</p>
<p>З драбін цярэбіцца ў галінах.</p>
<p>Сяк-так прыладзіў сіта крышку,</p>
<p>Абрус адсунуў, бярэ лыжку</p>
<p>I толькі чуць крануўся рою,</p>
<p>Гудзе пчала над галавою,</p>
<p>Другая ў вуха — тыц знячэўку!</p>
<p>Схіснуўся дзядзька наш на дрэўку</p>
<p>I мімавольна — хоп за сук!</p>
<p>Тут сіта выехала з рук,</p>
<p>А патрывожаныя пчолы</p>
<p>Спяваюць хорам, як анёлы,</p>
<p>Але кусаюць па-чартоўску.</p>
<p>«Згары ж ты лепей, рой такоўскі!»</p>
<p>Угнуўся дзядзька — няма рады,</p>
<p>На землю падаюць прылады;</p>
<p>За імі дзядзька наш з накропам</p>
<p>З вярбы на землю шуснуў снопам.</p>
<p>Схапіўся дзядзька ды наўцекі,</p>
<p>Бяжыць, як бы шалёны нейкі,</p>
<p>Бяжыць дваром між хлевушкамі,</p>
<p>Ад пчол бароніцца рукамі</p>
<p>Ды пад салаш бяжыць пад стрэху.</p>
<p>Было бяды тут, было смеху!</p>
<p>Ды потым дзядзька прывучыўся,</p>
<p>Да пчол зусім прызвычаіўся,</p>
<p>I бортнік быў ён акуратны,</p>
<p>Хоць не такі, як Кандрат, здатны...</p>
<p> </p>
<p>Тым часам Спас святы мінуўся,</p>
<p>I лес у чырвань апрануўся.</p>
<p>Дрыжаць у золаце асіны,</p>
<p>I гнуцца кісці верабіны.</p>
<p>Пчала аб мёду меней дбае,</p>
<p>I спожыць ёй ужо не тая;</p>
<p>Таксама ж вуллі не пустыя:</p>
<p>Раі ўздужалі маладыя</p>
<p>I мёду трохі нанасілі.</p>
<p>Дык вось кумоў і запрасілі</p>
<p>На гэты дзень падгледжваць пчолы.</p>
<p>Дзянёк быў ціхі і вясёлы,</p>
<p>Мужчыны зранку падгалілісь,</p>
<p>Зусім-такі падмаладзілісь,</p>
<p>У ночвах голавы памылі,</p>
<p>I вусы спрытна падкруцілі,</p>
<p>Ды мылам іх пашаравалі,</p>
<p>Каб выдатней яны стаялі.</p>
<p>А для гасцей, святой нядзелькі</p>
<p>Надзелі новыя камзэлькі,</p>
<p>А боты так нашмаравалі,</p>
<p>Што проста шляхту касавалі.</p>
<p>— Зірніся, дзядзька, у люстэрку:</p>
<p>Хоць завярці вазьмі ў паперку,</p>
<p>Хоць у сваты едзь, хоць жаніся! —</p>
<p>Да дзядзькі жарты панясліся.</p>
<p>— А ты, Ламук, не выскаляйся,</p>
<p>Лепш нос абцерці пастарайся —</p>
<p>Сапляк, унь, губу ўжо мінае! —</p>
<p>Алеся дзядзька падцінае.</p>
<p>«Ламук» Алесь спускае вочы:</p>
<p>Сягоння дзядзька не ахвочы</p>
<p>Прыймаць яго такія жарты.</p>
<p>Алесь жа — хлопец і няўпарты;</p>
<p>Ён моўчкі Костусю ківае,</p>
<p>Пайсці на двор з ім заклікае.</p>
<p>Разблутаць трэба ім пытанне,</p>
<p>Якое ўжо карціць ад рання:</p>
<p>Калі, каму, дзе пасвіць статка?</p>
<p>— Скажу я вось як табе, братка:</p>
<p>Мы ўдвух з двара пагонім разам</p>
<p>I папасем пад тоўстым вязам.</p>
<p>Калі кароўкі папаўнеюць,</p>
<p>Бакі іх трохі пакруглеюць,</p>
<p>Тады запусцім на балота.</p>
<p>I... закіпіць у нас работа:</p>
<p>То ты, то я — на перамену!</p>
<p>I дзе я толькі мёд той дзену?</p>
<p>Жывот зрабіць хіба ў дзве столкі,</p>
<p>Як мех Баландзішын на зёлкі? —</p>
<p>I хлопцы ў згодзе жартавалі</p>
<p>Ды ў лес за рэчку паглядалі.</p>
<p>Пазбыўшы важнае пытанне,</p>
<p>Чакалі першага спаткання</p>
<p>З гасцьмі, якіх сюды наедзе,</p>
<p>Мо ўжо хто клыгае з іх недзе.</p>
<p>Малыя дзеці і дзяўчаткі</p>
<p>Вярцеліся больш каля маткі;</p>
<p>То часам ёй чым памагалі,</p>
<p>А часам проста заміналі.</p>
<p>У ўсіх была тут думка тая,</p>
<p>Што дзень сягоння не звычайны,</p>
<p>А дзень асобны, разнастайны,</p>
<p>Які ў год толькі раз бывае.</p>
<p> </p>
<p>На гэты дзень і сама хата</p>
<p>Была прыбрана зухавата:</p>
<p>Памыты лавы, стол, падлога,</p>
<p>А каля покуця святога</p>
<p>Дзве сцены клёнамі убраны;</p>
<p>Абрусам белым стол засланы,</p>
<p>Святых паперай агарнулі —</p>
<p>Яны лагодней нейк зірнулі,</p>
<p>Як бы ім вельмі падабалась,</p>
<p>Што ім увага аддавалась.</p>
<p>Мужчыны зараз па сняданні</p>
<p>Пайшлі ў гумно на спачыванне —</p>
<p>Аддаць мінуту для дрымоты.</p>
<p>Прыветна скрыпнулі вароты,</p>
<p>З вясёлым шумам расчынілісь,</p>
<p>Ў гумне мужчыны прыпынілісь.</p>
<p>Ўсяго паўнютка, хвала Богу,—</p>
<p>Збажынкі новай і мурогу.</p>
<p>Здавалась, стрэхі і пярылы</p>
<p>Ўсяго трымаць не мелі сілы,</p>
<p>Бо з двух бакоў над самым токам,</p>
<p>Калі на іх ты кінеш вокам,</p>
<p>Сянцо, збажынка навісала.</p>
<p>Тут лугам, полем патыхала,</p>
<p>А на гваздзі ў таўшчэрным шуле</p>
<p>Цапы віселі, бы заснулі.</p>
<p>А вілы, граблі і мяцёлкі,</p>
<p>Малацьбітовы прыяцёлкі,</p>
<p>Каля варот адны стаялі —</p>
<p>Таксама працы ўжо чакалі.</p>
<p>— У нас сяголета — свяціся!</p>
<p>— Так, дзякуй Богу, паджыліся.</p>
<p>Эх, брат Міхась, была б то ўласнасць —</p>
<p>Зямля ўся гэта, сенажаці!..</p>
<p>Чаго б жадаць тут болей, браце?</p>
<p>I лес, і паша, неба яснасць,</p>
<p>I чысты дух, і рэчка Нёман...</p>
<p>Куток павабны тут захован!</p>
<p>— Э, каб гэта свая ўлада!</p>
<p>Нашто б і лепшая пасада? —</p>
<p>Міхал выразна замаўкае</p>
<p>I торпы вокам акідае.</p>
<p>— Так, брат! падумаць моцна трэба,—</p>
<p>Само не зваліцца нам з неба,—</p>
<p>Каб мець больш пэўны свой прыпынак</p>
<p>I мець у ўласнасці будынак...—</p>
<p>I так яны разгаманілісь,</p>
<p>Што й на салому не лажылісь.</p>
<p>I ўсё ж не бацькаўшчына гэта:</p>
<p>Жывеш дачасу, з лета ў лета,</p>
<p>А ліха вынікне якое —</p>
<p>Падумаць жудасна пра тое...</p>
<p>Чаго ж у жыцці не хапае?</p>
<p>Дзе гэта сіла, дзе моц тая,</p>
<p>Што перашкод сабе не мае</p>
<p>I ставіць зразу ўсіх на ногі,</p>
<p>Вядзе на вольныя дарогі</p>
<p>I свет прасторны адчыняе?</p>
<p>— Дзве рэчы трэба мець, каханы!</p>
<p>Адна рэч — розум выхаваны:</p>
<p>Умець прадгледзець, прылаўчыцца</p>
<p>На цвёрдым грунце закрапіцца.</p>
<p>Другая рэч, Антось харошы:</p>
<p>Таксама трэба мець і грошы,—</p>
<p>Міхал прамовіў ціхім басам.</p>
<p>Алесь і Костусь гэтым часам</p>
<p>Гасцей пад дубам вартавалі</p>
<p>I між сабою жартавалі.</p>
<p>— Згадай, Кастусь, — Алесь пытае,—</p>
<p>Хто першы ў госці завітае?</p>
<p>— Ну, хто ж? вядома — Юрка, дружа.</p>
<p>— Чаму? — Бо мёд ён любіць дужа,</p>
<p>А там, глядзі, Язэп прыпрэцца</p>
<p>I Фабіян з ім з Караліны...</p>
<p>Падвып’юць, ведаеш, мужчыны,</p>
<p>Ото гаворка распачнецца!</p>
<p>А там Кандрат вазьмецца ў бокі,</p>
<p>Напэўна пойдзе ён у скокі;</p>
<p>Яго Ялэўка падтрымае,</p>
<p>А Вухін песню заспявае:</p>
<p>«Пі гарэлку, суседзе!..»</p>
<p>— Глядзі, глядзі! хто гэта едзе? —</p>
<p>Алесь ускочыў, пазірае</p>
<p>I локцем Костуся таўхае.</p>
<p>— Ды гэта ж Вухін, брат! ён самы! —</p>
<p>I хлопцы кінуліся ў браму,</p>
<p>Бягуць навыперадкі ў хату.</p>
<p>— Ўжо Вухін едзе! Вухін, тата!</p>
<p>— Цыц! не смець казаць мянушку,</p>
<p>А то зніму на вас папружку! —</p>
<p>I бацька бровы пасувае,</p>
<p>Пільчак чысцейшы адзявае,</p>
<p>Ідзе на двор для прывітання</p>
<p>I для пачэснага спаткання.</p>
<p>Андроцкі-Вухін пад’язджае</p>
<p>I так каня свайго спыняе,</p>
<p>Як бы супыну конь не мае,</p>
<p>Хоць конь, як вол, непаваротны</p>
<p>I бегчы ўжо не так ахвотны.</p>
<p>Кадушка-Зося сонцам ззяе;</p>
<p>Міхал ёй злазіць памагае.</p>
<p>Яна ж, як гліна, надта цяжка,</p>
<p>Пад ёю крэхча каламажка.</p>
<p>— Ну, проша ў хату! проша, кумка.—</p>
<p>Глядзіць бутэлька з яе клумка.</p>
<p>Уперавалку, як бы качка,</p>
<p>У хату йдзе кума-сваячка.</p>
<p>Тут гаспадыня выбягае,</p>
<p>Ёй дзверы ў сені адчыняе;</p>
<p>Кабеты тварамі самкнулісь</p>
<p>I так прыемна усміхнулісь,</p>
<p>Як бы злучыліся дзве рэчкі,</p>
<p>Гарохам сыплюцца славечкі.</p>
<p>— А дзе ж мая дачка хрышчона? —</p>
<p>Спытала Зося.— Дзе Алёна? —</p>
<p>Ваўчком Алёнка пазірае;</p>
<p>Яе тут Зося абнімае,</p>
<p>Гасцінцам дзеўчынку трактуе,</p>
<p>Яе і песціць і цалуе,</p>
<p>У вочкі ёй глядзіць прыветна —</p>
<p>Сама Яхіміха бяздзетна.</p>
<p>Алесь пад гэты шум вітання</p>
<p>Разгледзеў клумак ўвесь дазвання</p>
<p>I шэпча Костусю на вуха:</p>
<p>— Там, брат, гарэлка-весялуха,</p>
<p>I каравай, і сыр, як плаха.</p>
<p>Калі б не ведаць таго страху,</p>
<p>Ось бы дзе можна пажывіцца!</p>
<p>Але чакайце: даляжыцца,—</p>
<p>I каравая закаштую,</p>
<p>Цябе таксама пачастую! —</p>
<p>I хлопцы толькі пасмяялісь</p>
<p>Ды вон за дзверы паімчалісь.</p>
<p> </p>
<p>Яхімаў воз ужо прыбралі,</p>
<p>Каня на лейцы навязалі</p>
<p>Ў кустах альховых каля дуба,</p>
<p>Дзе пагуляць было так люба.</p>
<p>Яшчэ счакаўшы з паўгадзіны,</p>
<p>Язэп прыехаў з Караліны.</p>
<p>Жыхар заможны і выдатны,</p>
<p>Ва ўсім прыкладны, акуратны —</p>
<p>I ў гаспадарцы, і ў банкеце,—</p>
<p>Ў паноў быў нават на прымеце,—</p>
<p>Такі уважны і шляхетны,</p>
<p>Далёка ў воласці прыметны.</p>
<p>Хоць не шляхецкага ён роду,</p>
<p>Але падтрымліваў іх моду,</p>
<p>А гаспадыняй меў дваранку,</p>
<p>Вельмі панадную шляхцянку,</p>
<p>З прыгожым тварам, з тонкім станам,</p>
<p>Жыў у фальварку Язэп панам</p>
<p>I гаспадарку вёў умела.</p>
<p>Само сабою зразумела,</p>
<p>Яго спаткалі тут пачэсна</p>
<p>Гаспадары з гасцьмі сумесна.</p>
<p> </p>
<p>А там Кандрат каня сцябае.</p>
<p>«Гэ, смерць турэцкая!» — гукае.</p>
<p>Як толькі згледзелі Кандрата,</p>
<p>Загаманіла зараз хата...</p>
<p>— Ну, вот і бортнік наш імчыцца,</p>
<p>Усіх насмешыць, раскрычыцца:</p>
<p>«Ноль! смерць турэцкая! мякіна!»</p>
<p>Кандрат жартлівы быў мужчына</p>
<p>I каля пчолак хадзіў смела,</p>
<p>Бо надта добра ведаў дзела</p>
<p>(Прынамсі, гэтак тут казалі,</p>
<p>Калі Кандрата разбіралі).</p>
<p>Прыехаў з маткаю старою,</p>
<p>Якую зваў часцей савою.</p>
<p>Худы, высокі, сухарлявы,</p>
<p>Для ўсіх жаданы і цікавы,</p>
<p>Вайшоў Кандрат і павітаўся</p>
<p>I пра здароўе распытаўся.</p>
<p>Дарота, Пальчыха старая,</p>
<p>Таксама хлебам дом вітае —</p>
<p>Такі ўжо звычай беларускі,—</p>
<p>У клумку выпіўка, закускі.</p>
<p> </p>
<p>Калі ўсе госці пазбіралісь,</p>
<p>Антось з Кандратам пажагналісь,</p>
<p>Ўзялі і ночвы, і куродым.</p>
<p>— Ну, памажы, святы Мікодым...</p>
<p>Куды ты лезеш? ось, дурная! —</p>
<p>Кандрат з пчалою размаўляе,</p>
<p>А пчолка, нібы ў павуціне,</p>
<p>Ў яго заблуталась шчаціне.</p>
<p>Злавіў пчалу i адкідае,</p>
<p>Даўжнік павольненька вымае.</p>
<p>— Ах вы, гультайкі! плястры голы,</p>
<p>Хоць вы даўно старыя пчолы...</p>
<p>Дай дыму ім! дай, дай ім дыму!..</p>
<p>Га, трохі ёсць! давайце выму,—</p>
<p>Кандрат дзялянкі падразае,</p>
<p>I крэхча, бедны, і пацее,</p>
<p>Пчала ад дыму бы п’янее,</p>
<p>Ў галовы далей запаўзае.</p>
<p>— Насілі, бедныя, збіралі,—</p>
<p>А мы ў мінуту ўсё забралі,—</p>
<p>Тут пчолкам шчыра спагадаюць</p>
<p>Ды новы вулей падглядаюць,</p>
<p>Пакуль усіх не перабралі</p>
<p>I ночвы мёду не надралі.</p>
<p>Гудуць пакрыўджаныя пчолкі,</p>
<p>Бы плачуць, бедныя саколкі,</p>
<p>Што праца іх неспадзявана</p>
<p>Людскою хцівасцю забрана.</p>
<p> </p>
<p>Прынеслі ночвы мёду ў хату.</p>
<p>На долю выпала Кандрату</p>
<p>Дзяліць мёд гэты між кумамі,</p>
<p>Жанкі ідуць сюды з збанамі.</p>
<p>Тут смех і жарты, таўканіна —</p>
<p>Найцікавейшая часіна!</p>
<p>I стол тым часам накрываюць,</p>
<p>Гасцей шумлівых запрашаюць,</p>
<p>Садзяцца госці, ды не зразу,</p>
<p>За стол не лезуць для паказу,</p>
<p>Бо так шляхетнасць вымагае.</p>
<p>Ідзе тут спрэчка немалая,</p>
<p>Калі пачнуць тут адмаўляцца:</p>
<p>— Сядай, Язэп! — Няхай садзяцца,</p>
<p>А я прыткнуся потым з краю.</p>
<p>— Ах, вось дзіўны!..— Ну, ну, сядаю!</p>
<p>— Пан Фабіян, і ты, Кандраце,</p>
<p>Яхім, і Ян, і Юрка,— браце!</p>
<p>Ну, проша ж, проша! — Пасадзілі,</p>
<p>Такім жа чынам упрасілі</p>
<p>Жанок прысесці тут на ўслоне.</p>
<p>Антось у ход пусціў далоні</p>
<p>I коркі спрытна выбівае —</p>
<p>Так, што здзіўленне выклікае.</p>
<p> </p>
<p>Крыніцы бурнага натхнення,</p>
<p>Мінут вясёлых, ажыўлення,</p>
<p>Стаяць, як біскупы, бутэлі,</p>
<p>I ласа ўсе на іх глядзелі.</p>
<p>Ляжыць гарамi ў іх падножжы</p>
<p>Закуска, гэта міласць божа:</p>
<p>Тут сыр, як першы снег, бялюткі,</p>
<p>Каўбас прыемнейшыя скруткі,</p>
<p>Што толькі ёсць у Беларусі.</p>
<p>.............................................<sup><a href="#footnote-1">1</a></sup></p>
<p> </p>
<p>Мой мілы Янка, мой Купала!</p>
<p>Ў агульны вір нас доля ўгнала.</p>
<p>Чаму ж, чаму часінай тою</p>
<p>Мы не спаткаліся з табою,</p>
<p>Каб стол сялянскага банкету</p>
<p>Развесяліў душу паэту?</p>
<p> </p>
<p>Міхал тут чарку налівае.</p>
<p>— Ну, да каго ж мне піць? — пытае,</p>
<p>Гасцей абводзячы вачыма.</p>
<p>— Пускай з канца, пачні з Яхіма.</p>
<p>— Ну, кум Яхім, стары дружака!</p>
<p>Няхай міне нас гора ўсяка;</p>
<p>Дай, Божа, добрую прыгоду,</p>
<p>Каб больш налета было мёду;</p>
<p>Каб мы пілі, яшчэ прасілі,</p>
<p>Каб на галовах захадзілі,</p>
<p>Дык будзь здароў! — Ну, дай жа, Божа.</p>
<p>— За ваша, госцейкі, здароўе! —</p>
<p>I пасля гэтага прыслоўя</p>
<p>Міхал куляе чарку гожа;</p>
<p>Глынуў і губы абцірае,</p>
<p>Яхіму чарку налівае.</p>
<p>I з рук у рукі ходзіць чарка,</p>
<p>Шаломіць голавы ім шпарка,</p>
<p>I госці штораз весялеюць,</p>
<p>I больш іх твары чырванеюць,</p>
<p>А голас крэпне і дужае,</p>
<p>I смех гаворку аздабляе.</p>
<p>Для ўсіх ласкава і пачціва,</p>
<p>Як бы пад ветрам тая ніва,</p>
<p>Гасцей частуе гаспадыня</p>
<p>I на ўсіх чыста вокам кіне,</p>
<p>То сыр, то масла ім падносіць</p>
<p>I закусіць так шчыра просіць:</p>
<p>— Ну закусеце ж, калі ласка!</p>
<p>Вось проша сыру, проша мяска</p>
<p>Ці кумпячка або каўбаскі,</p>
<p>Ну, пірага хоць закаштуйце!</p>
<p>Бярэце масла, не шкадуйце!</p>
<p> </p>
<p>Бутэлька выпіта; другая,</p>
<p>Як бачыш, месца заступае,</p>
<p>А госці вокрыкам здзіўлення</p>
<p>Яе вітаюць тут з’яўленне.</p>
<p>Жанкі таксама балявалі</p>
<p>I ад мужчын не адставалі,</p>
<p>Але ад іх адмежавалісь —</p>
<p>Сваёй гарэлкай частавалісь.</p>
<p>Гарэлка ж іх тым адразнялась,</p>
<p>Што ў бутлі слодыч дадавалась.</p>
<p>I вось зірнуць было цікава,</p>
<p>Як у жанок вялася бава,</p>
<p>I колькі мілых было сварак,</p>
<p>Як адмаўляліся ад чарак!</p>
<p>— Ну, проша ж, пані Юзафова!</p>
<p>— Ой, не, не, кумка, даю слова!</p>
<p>Зусім я п’яна, бойся Бога!</p>
<p>— Ну выпі ж, кумачка, нічога! —</p>
<p>Кума на просьбу паддаецца,</p>
<p>За чарку тройчы ўжо бярэцца</p>
<p>I толькі-толькі прыгубляе</p>
<p>I чарку зноў не дапівае</p>
<p>I руку цягне да бутэлькі.</p>
<p>— Не дам, кума! не дам, Анэлька!</p>
<p>(Бо ўжо так звычай вымагае:</p>
<p>Хто чарку п’е, той налівае.)</p>
<p>Ну, выпі ж чысценька-чысцютка!</p>
<p>— Ой, я ж п’янею вельмі хутка!</p>
<p>Язэп мой лысы, унь, сярдуе! —</p>
<p>Куму Анэлька тут цалуе</p>
<p>I адмаўленне тым канчае,</p>
<p>Што гэту чарку асушае.</p>
<p>I вось жанчыны не стрывалі</p>
<p>I песню-кпіну заспявалі,</p>
<p>Каб пасмяяцца з нежанатых:</p>
<p>З Антося, Яські і Кандрата.</p>
<p> </p>
<p>    «Сядзіць дома, як пужала,</p>
<p>            Не з кім слова мовіць;</p>
<p>    Ой, жаніся ж: часу мала,</p>
<p>            Старасць цябе зловіць!</p>
<p>    Пастарэеш, небарака,</p>
<p>            Дзеўкі ўсе зракуцца,</p>
<p>    А ты будзеш, як сабака,</p>
<p>            Туляцца і гнуцца,</p>
<p>    I падлізваць будзеш місы,</p>
<p>            Не свае — чужыя!..</p>
<p>    Дык жаніся, Кандрат лысы,</p>
<p>            Жанецесь, дурныя!»</p>
<p>— Ну, зацягнулі ўжо, завылі!</p>
<p>Адно б вы толькі і жанілі!</p>
<p>У, турэцкія вы свацці!</p>
<p>Як вас няма, то й ціха ў хаце! —</p>
<p>Кандрат вачыма тут бліскае,</p>
<p>А Яська, брат яго, спявае:</p>
<p>    «Я — адзін; сцежкі мне</p>
<p>            Адчынены ўсюды.</p>
<p>    А як жэнішся, тады —</p>
<p>            Не хадзі нікуды.</p>
<p>    Я — адзін, я — казак,</p>
<p>            I на ліха жонка?</p>
<p>    Яна звяжа цябе,</p>
<p>            Чортава галёнка!</p>
<p>    Бог мужчыну стварыў,</p>
<p>            Потым памыліўся;</p>
<p>    Драў чупрыну Адам,</p>
<p>            Што з Евай жаніўся».</p>
<p>— Вось так вы іх! вось малайчыны! —</p>
<p>I аж не ўрымстуюць мужчыны.</p>
<p>— Ну, выпіць, выпіць, хлопцы, трэба!</p>
<p>Яхім! пускай, брат, да Язэпа!</p>
<p>— Не, брат Міхась, дальбог, не буду!</p>
<p>— Пі!.. не люблю цябе, маруду! —</p>
<p>Яхім дайшоў да пункту тога,</p>
<p>Дзе ён у сведкі клікаў Бога,</p>
<p>Што больш не вып’е ўжо нічога.</p>
<p>Але Яхімаў звычай зналі,</p>
<p>Дружней мужчыны насядалі,</p>
<p>I наш Яхім хоць і бажыўся,</p>
<p>Але й з бажбою піць злажыўся.</p>
<p>А далей ён такім жа чынам</p>
<p>Рабіў замінкі тут мужчынам,</p>
<p>Але піў чарку ў чарку з імі —</p>
<p>I вось ён лыпае вачымі</p>
<p>I рукі зараз разнімае,</p>
<p>Старую песню зачынае:</p>
<p> </p>
<p>    «Ой, ляцеў авадзень,</p>
<p>    А насустрач мушка.</p>
<p>    Прыхіліся, кума:</p>
<p>    Пашапчу на вушка!»</p>
<p> </p>
<p>На хату Ганна выступае,</p>
<p>У ладкі плешча, падпявае:</p>
<p> </p>
<p>    «Заіграйце, музыкі,</p>
<p>    Каб я паскакала;</p>
<p>    Купіў бацька чаравікі,</p>
<p>    Каб я патаптала!»</p>
<p> </p>
<p>Мужчыны выклік той прымаюць</p>
<p>I Фабіяна выпіхаюць.</p>
<p>У скокі зараз жа пусціўся</p>
<p>Наш Фабіян і закруціўся.</p>
<p>    «Падзівіся, Гапка,</p>
<p>    Як трасецца шапка!»</p>
<p> </p>
<p>А замест шапкі валасамі</p>
<p>Трасе, як вецер каласамі,</p>
<p>I размінае свае косці.</p>
<p>I разышліся нашы госці.</p>
<p>Тут грэбень Пальчык Ян хапае,</p>
<p>Сюды паперку далучае</p>
<p>Ды так жа грае спрытна, здольна,</p>
<p>Што ногі скачуць мімавольна.</p>
<p> </p>
<p>    «Без музыкі, без дуды</p>
<p>    Ходзяць ногі не туды;</p>
<p>    Грай жа, дудка мая!</p>
<p>    Куды дудка, туды я!»</p>
<p> </p>
<p>Сам гаспадар з кумой Анэлькай,</p>
<p>Руку прыгнуўшы над камзэлькай,</p>
<p>На панскі лад мяце-вальцуе,</p>
<p>Ўсіх далікатнасцю касуе.</p>
<p>Таксама Юзаф з Караліны</p>
<p>Не траціць добрае часіны —</p>
<p>I з гаспадыняй так кружыўся,</p>
<p>Аж покі потам лоб не змыўся.</p>
<p>Андроцкі кінуў і бажыцца,</p>
<p>Сядзіць, не можа варушыцца;</p>
<p>Адзін з ім Юрка яшчэ бае;</p>
<p>Яхім жа тоненька спявае:</p>
<p> </p>
<p>    «Пі гарэлку, мой суседзе,</p>
<p>    Покі п’ецца!</p>
<p>    Конь дадому сам заедзе,</p>
<p>    Не саб’ецца».</p>
<p>— Скакаць хачу! Хто мне паграе?</p>
<p>Музыку! — Пальчык Ян гукае.</p>
<p>I, не чакаючы адказу,</p>
<p>У танцы рынуўся адразу.</p>
<p>Прысеў наш Яська, закруціўся!</p>
<p>Ды як пайшоў, ды як пусціўся!</p>
<p>Адкуль і дзе і што бярэцца —</p>
<p>З дарогі ўсё змяце, здаецца.</p>
<p>    «Там-там! тара-рам!</p>
<p>    Там-та-ціта, ці-та-там!</p>
<p>    Хадзі, хата, хадзі, печ!</p>
<p>    Не шкадуй жа сваіх плеч!</p>
<p>    Я найму дудара,</p>
<p>    Дударыка-камара.</p>
<p>    Грай, дударыку, грай,</p>
<p>    А ты, муха, выцінай!</p>
<p>    Грай на скрыпцы, сляпень,</p>
<p>    На басэтлі, авадзень!</p>
<p>    Чмель, у бубен бубні!</p>
<p>    Шэршань, песню утні!</p>
<p>    Я хачу паскакаць,</p>
<p>    Ўсіх на баль пасклікаць.</p>
<p>    Разгарніся ж, душа!</p>
<p>    Сцеражыся Тамаша!</p>
<p>    Бо тады толькі пан,</p>
<p>    Калі добра я п’ян;</p>
<p>    Тады весел і рад,</p>
<p>    I сам чорт мне не брат!..</p>
<p>    Там-там, тара-рам!</p>
<p>    Там-та-ціта, ціта-там!</p>
<p>    Лысы чорт бег з балота:</p>
<p>    Надаела адзінота.</p>
<p>    I хіцёр, а змыліўся,</p>
<p>    Ажаніўся — і ўтапіўся.</p>
<p>    А не будзь, чорце, слабы</p>
<p>    I не рэмсціся да бабы:</p>
<p>    Баба доўгі волас мае,</p>
<p>    Каго хочаш ашукае —</p>
<p>    I Язэпа, і Міхала,</p>
<p>    А мяне не ашукала!</p>
<p>    Хіба толькі розум страчу,</p>
<p>    То й я тое ліха ўбачу.</p>
<p>    Але не, недачакання!</p>
<p>    Не пацерплю ашукання!»</p>
<p>Тут госці з месца паўставалі,</p>
<p>У ладкі білі, падпявалі.</p>
<p>— Бадай ён скіс! ото прыўдаўся! —</p>
<p>А Пальчык пыху набіраўся</p>
<p>I ўсё нагамі вырабляе,</p>
<p>Як бы сам чорт яго шугае;</p>
<p>I плечы скачуць, рукі ходзяць</p>
<p>I ў абурэнне ўсіх прыводзяць.</p>
<p>    Тым часам стала і змяркацца.</p>
<p>    — Панове! час, ой, час збірацца!</p>
<p>    — А пасядзеце, пагуляйце,</p>
<p>    Павесялецесь, паспявайце.</p>
<p>    — Ну, песню, песню! пачынайце!</p>
<p>«Ой, пара вячэраць, няма ж бацькі дома.</p>
<p>Ці яму дарожка гэта незнаёма?</p>
<p>Ці ён памыліўся, ці конічак збіўся?</p>
<p>Ці сярод дарогі ён адзін спыніўся?</p>
<p>Блудная дарога, ды конь яе знае,</p>
<p>Толькі ж конік волі сам прыйсці не мае.</p>
<p>Ой, хто ж па дарозе каня паганяе,</p>
<p>Каня паганяе, сам песню спявае?</p>
<p>А то сусед едзе з гасцінцам вялікім —</p>
<p>Вязе сыну боты, дочцы чаравікі.</p>
<p>А нашага бацькі ўсё няма — гуляе</p>
<p>I пра сваю хату, пра дзяцей не дбае.</p>
<p>Пара спаць лажыцца, няма бацькі дома,</p>
<p>I дарога біта і добра знаёма.</p>
<p>Вось і поўнач скора, а ўсё няма таты!..</p>
<p>Ой, пара нам, госці, ой, пара дахаты!»</p>
<p>    I нейкі жаль няяснай страты</p>
<p>    Ад гэтай песні патыхае.</p>
<p>    На свеце ўсё канец свой мае,</p>
<p>    I ты, мінуціна змяркання,</p>
<p>    Спяеш нам песню расставання.</p>
<p>    I госці свой банкет канчаюць,</p>
<p>    Адны другім дабра жадаюць,</p>
<p>    А ў час апошні развітання</p>
<p>    Стаялі цмокі цалавання.</p>
<p>— Ну, выбачайце ж, не крыўдуйце!</p>
<p>Калі што кепска, то даруйце!</p>
<p> </p>
<p> </p>
<p> </p>
<h3><a id="chapter14"></a>XIV Дарэктар</h3>
<p> </p>
<p>Зварот пары, зніканне лета...</p>
<p>То — водгулле душы паэта,</p>
<p>То — смутны вобраз развітання,</p>
<p>То — струн дрыгучых заміранне,</p>
<p>Натхненнай песні жаль сардэчны,</p>
<p>Жыцця і смерці — сымбаль вечны!</p>
<p>I люб і смуцен час прыгоды,</p>
<p>Калі душа ўсяе прыроды</p>
<p>З тваёю злучыцца душою</p>
<p>Ў адным суладдзі і настроі!</p>
<p>I ты маўчыш, маўчаць і далі,</p>
<p>Як бы ў адной агульнай хвалі,</p>
<p>Ў адной асветленай часіне</p>
<p>Жыццё злучыла свае плыні</p>
<p>I бег свой вечны прыпыніла,</p>
<p>I неба твар свой адчыніла.</p>
<p>На залаты парог паўдзення</p>
<p>Скрозь бела-руннае адзенне</p>
<p>У багне неба ясна-сіняй</p>
<p>Ступае сонца, як багіня,</p>
<p>I стрэлы-косы раскідае,</p>
<p>Як чараўніца маладая.</p>
<p>Пад гэтай ласкаю зіяння,</p>
<p>Ўспагадна-добрага ўзірання,</p>
<p>Ўсё заспакоілася: неба,</p>
<p>I поле знятага ўжо хлеба,</p>
<p>I гэта даль, і лугавіны...</p>
<p>На ніцях белай павуціны</p>
<p>Прывозяць восень павучкі.</p>
<p>Яе красёнцы, чаўначкі</p>
<p>У моры лесу мільгатнулі</p>
<p>I лісце ў багру апранулі;</p>
<p>I з кожнай лісцевай галоўкі</p>
<p>Глядзіць твар восені-свякроўкі.</p>
<p>Павее ветрык — шурхнуць травы:</p>
<p>Няма ў ім ласкі, ні забавы.</p>
<p>Не — то не шолах каласочкаў,</p>
<p>Не смех блакітных васілёчкаў</p>
<p>У межах росных збажыны;</p>
<p>Не — то не музыка вясны,</p>
<p>А ціхі жаль і нараканне,</p>
<p>З жыццём і з сонцам развітанне.</p>
<p>Шыбуюць гусі ў край далёкі</p>
<p>I жураўлі ў той самы край.</p>
<p>— Бывай жа, лецейка, бывай!</p>
<p>Бывайце, родныя валокі!</p>
<p> </p>
<p>— Ну,— кажа раз Міхал,— як будзе?</p>
<p>Ўжо вучаць дзеці ў школцы людзі;</p>
<p>Пара б і нашым за навуку...</p>
<p>Аддаць у школку іх — не ў руку:</p>
<p>Давай харчы, наймі кватэру...—</p>
<p>I бацька тут, як на паперу,</p>
<p>Стаў вылічаць расходы, страту</p>
<p>I кончыў тым: лепш к сабе ў хату —</p>
<p>Не трэба й кланяцца Яхіму —</p>
<p>Наняць дарэктара на зіму,</p>
<p>Ну хоць бы Яську Базылёва.</p>
<p>— Дамо рублёў тры і — гатова!</p>
<p>А хлопец спрытны да навукі.</p>
<p>— Ну, Яська — майстар на ўсе рукі:</p>
<p>Як да сярпа, так і да кнігі.</p>
<p>Але ці будуць хлопцы слухаць?</p>
<p>Каб не прыйшлося часам нюхаць</p>
<p>Яму ад вучняў сваіх хвігі? —</p>
<p>Антось заўважыў.— Як-то хвігі?</p>
<p>Няхай асмеляцца, псялыгі!—</p>
<p>Ўскіпеў Міхал: — А гэта што?</p>
<p>Як адсвянцаю разоў сто,</p>
<p>Як адлуплю — тры дні не сядзе! —</p>
<p>Тут вочы ўніз спускае Ўладзя</p>
<p>Ды слова ўставіць смеласць мае:</p>
<p>— Я больш забыўся, як ён знае...</p>
<p>— О, ты разумны! ты ўсё ўмееш.</p>
<p>А пяць ды два не зразумееш:</p>
<p>Дурны ў задачах, як дубіна! —</p>
<p>Спыняе бацька грозна сына.—</p>
<p>Але вучыцца мне без дуру,</p>
<p>А не — як з гада спушчу скуру!</p>
<p>Ўсё разумець павінны самі! —</p>
<p>I бацька ўсіх абвёў вачамі,</p>
<p>Кіўнуў выразна на аборку.</p>
<p>На тым і кончылі гаворку.</p>
<p>Яшчэ дарэктар не з’явіўся,</p>
<p>А Ўладзя хлопцам пабажыўся,</p>
<p>Што ён за вуха ўзяць не дасца,</p>
<p>Няхай лепш возьме яго трасца!</p>
<p>У дзве нядзелькі па Пакровах</p>
<p>Прывезлі Яську ў лапцях новых;</p>
<p>За ім два боты без абцасаў —</p>
<p>Насіў іх Яська з даўніх часаў,</p>
<p>Ад брата «Кіксы» дасталіся —</p>
<p>На ўсякі выпадак нясліся.</p>
<p>— Ну, вось дарэктар вам, глядзеце! —</p>
<p>Міхал ківае тут на Яську.—</p>
<p>За кнігі заўтра і за ўказку,</p>
<p>Бо грошы бацькавы — не смецце,</p>
<p>Каб мне вучыліся старанна!</p>
<p>Не патураць ім анізвання! —</p>
<p>Міхал звярнуўся к «дарактору»:</p>
<p>— А не паслухае каторы —</p>
<p>Цягні за вуха на калені:</p>
<p>Знайду лякарства я ад лені!</p>
<p>А будзе йсці навука туга,</p>
<p>Падгоніць бацькава папруга! —</p>
<p>Стаялі хлопцы і маўчалі,</p>
<p>На Яську зрэдку паглядалі;</p>
<p>А сам дарэктар, з вузел ростам,</p>
<p>Ў сваім уборы бедным, простым,</p>
<p>У зрэбных портках і кашулі,</p>
<p>Стаяў, як бы яго прыгнулі,</p>
<p>Такім мізэрным і маўклівым,</p>
<p>У халаце суконным сівым.</p>
<p>Счакаўшы трошкі, ён ачнуўся,</p>
<p>Прыйшоў у памяць, азірнуўся.</p>
<p>Ён знаў усіх, і яго зналі;</p>
<p>З Уладзем колісь сябравалi,</p>
<p>Але цяпер не тыя часы</p>
<p>Рабіць нязручна выкрунтасы,</p>
<p>Бо цвёрда помніць, ведаць трэба:</p>
<p>На ім ляжыць цяпер вучэба.</p>
<p>Ён толькі летась скончыў школку</p>
<p>I веды меў у адну столку,</p>
<p>Ды й тых патраціў з палавіну,</p>
<p>У поле гонячы скаціну.</p>
<p>Таксама хлопцы разважалі</p>
<p>I, як трымацца з ім, не зналі:</p>
<p>Ці мець яго запанібрата,</p>
<p>Ці лепш з ім быць далекавата.</p>
<p>Уладзік зараз — шмыг у дзверы!</p>
<p>(Такія меў ужо манеры.)</p>
<p>Ды йшоў пыніць ён гаспадарку.</p>
<p>З навукай хлопец штось не ладзіў,</p>
<p>А Еўтушэўскі яго гадзіў,</p>
<p>Ярэмцам клаўся ён на карку.</p>
<p> </p>
<p>Алесь за комінак схаваўся,</p>
<p>Адтуль на Яську прыглядаўся</p>
<p>I думаў там сабе без шуму</p>
<p>Якуюсь смешную, знаць, думу,</p>
<p>Бо зрэдку ўголас усміхаўся.</p>
<p>Яшчэ раз Яська азірнуўся,</p>
<p>Павесіў шапку, распрануўся —</p>
<p>Як вузел, хлопец невялічкі!</p>
<p>Крыху маркотна з непрывычкі,</p>
<p>Бо тут так ціха, глухавата;</p>
<p>Лясы, кусты і адна хата;</p>
<p>Тут жыць сапраўды страшнавата:</p>
<p>Лагчыны, яміны, раўкі —</p>
<p>Тут, пэўна, шворацца ваўкі</p>
<p>I злыдні ходзяць, ваўкалакі...</p>
<p>Папаўся ён тут, небарака!</p>
<p>А лес пануры і страхлівы.</p>
<p>Дарэктар наш быў палахлівы;</p>
<p>Няма ні веры, ні надзеі</p>
<p>На вельмі добрыя падзеі.</p>
<p>Эх, цяжка жыць тут будзе, цяжка!</p>
<p>I нават каецца наш Яська,</p>
<p>Нашто даваў ён сваю згоду.</p>
<p>Каб знаў — не ехаў бы ён зроду,</p>
<p>Бо прападзе ён тут, як мыш,</p>
<p>Але ўжо выпілі барыш,</p>
<p>I сам ён чарку выпіў. Шкода!</p>
<p>У запек Яська йдзе, садзіцца —</p>
<p>Да дзела ж трэба прыступіцца!</p>
<p>Хоць і папаў ён у няволю,</p>
<p>Але выконваў сваю ролю,</p>
<p>Бо так і гонар ты свой згубіш.</p>
<p>— Ну, ты, Костусь, чытаць любіш? —</p>
<p>Дарэктар Костуся пытае,</p>
<p>Абы хоць гутарка якая.</p>
<p>— Люблю, але яшчэ не ўмею:</p>
<p>Складоў ніяк я не здалею.</p>
<p>— Ну, гэта, брат ты мой, паўгора:</p>
<p>Склады чытаць ты пойдзеш скора,</p>
<p>Абы каб літары нам знаць,</p>
<p>А на склады ўжо — напляваць.</p>
<p>Паслібізуеш, і нічога —</p>
<p>Не трэба розуму тут многа.</p>
<p>А як Алесь? — Алесь вучыўся.</p>
<p>Пісаць ён нават налажыўся, —</p>
<p>Гаворыць Костусь пра Алеся.</p>
<p>— Што ўжо з мяне вы смеяцеся? —</p>
<p>Алесь аклікнуўся ім з печы.—</p>
<p>Хоць і пішу, ды недарэчы;</p>
<p>Калі што й ведаў, то забыўся,</p>
<p>Бо ўжо даўно пісаць вучыўся.</p>
<p>— Цябе ж, нябось, вучыў Лапата, —</p>
<p>Ўступіўся Костусь зноў за брата, —</p>
<p>Ты ў школе быў, Алесь, паўгода,</p>
<p>Пісаў на дошцы «кучка», «мода»,</p>
<p>Пісаў і «конь», і «вецер вее»...</p>
<p>Не, — наш Алесь пісаць умее!</p>
<p>— Ну, гэта я-то трохі знаю,</p>
<p>Хоць часам сам не расчытаю,</p>
<p>Што напішу,— такі пісака,—</p>
<p>Не расчытае і сабака.</p>
<p>Алесь за бэльку сунуў руку,</p>
<p>Раз справа ходзіць пра навуку,</p>
<p>Дастаў сваю цятрадзь старую.</p>
<p>— Вось паглядзі, як я малюю,</p>
<p>Якіх я тут наставіў птушак,</p>
<p>Каракуль розных, завітушак.</p>
<p>Вось гэта — «кучка», гэта — «мода»,</p>
<p>А гэта — «конь», а тут — «калода»;</p>
<p>А тут пісаў дзядзька Антось,</p>
<p>Ён піша хораша, нябось,</p>
<p>Няпраўда? можна падзівіцца.</p>
<p>Ён штось пісаў тут яшчэ ўлетку,</p>
<p>Як браў кабылу на заметку,</p>
<p>Калі ёй трэба жарабіцца.—</p>
<p>Глядзелі ўтрох на гэты сшытак</p>
<p>I ўсё разгледзелі да нітак.</p>
<p>I хлопцы тут пасябравалі,</p>
<p>Язык і Яську развязалі,</p>
<p>Сышлі з навукі на другое:</p>
<p>Зайшла іх гутарка аб тое,</p>
<p>Чым гэты кут багаты, слаўны,</p>
<p>Сярод звяроў тут лось быў глаўны.</p>
<p>I вучням нават тут прыйшлося</p>
<p>Сказаць дарэктару пра лося:</p>
<p>Які вялікі ён, рагаты,</p>
<p>Паджары і стрынгаляваты,</p>
<p>Калі глядзець на яго ззаду,</p>
<p>А з галавы — раголь-грамада!</p>
<p>За ім шоў воўк, зайцы, куніцы</p>
<p>I многа ўсякае драбніцы:</p>
<p>Барсук, каза, лісы, вавёркі,</p>
<p>Тхары, і ласіцы, і норкі.</p>
<p> </p>
<p>Дарэктар слухаў з захапленнем,</p>
<p>Дзівіўся розным тут здарэнням:</p>
<p>Як барсука ў Парэччы білі,</p>
<p>Як тут куніц, тхароў лавілі,</p>
<p>Які характар, нораў звера,</p>
<p>Якая воўчая манера;</p>
<p>Таго не чуў наш Ясь ніколі,</p>
<p>Хоць быў чатыры гады ў школе.</p>
<p>А на канцы, як пра гасцінец,</p>
<p>Сказалі Яську пра звярынец,</p>
<p>Каб скончыць тым усе навіны.</p>
<p> </p>
<p>Звярынец — загарад казіны —</p>
<p>Ўсё гэта — панскія забавы.</p>
<p>I сам звярынец быў цікавы:</p>
<p>Высокі, зложаны з бярвення</p>
<p>I такі моцны — на здзіўленне!</p>
<p>Каб воўк да коз не мог дабрацца</p>
<p>Ні праз той верх, ні падкапацца —</p>
<p>Не ўсунеш пальца там нідзе ты.</p>
<p>Адным крылом звярынец гэты</p>
<p>Сюды выходзіў на дарогу.</p>
<p>Займаў ён цэлую разлогу:</p>
<p>I лес, і луг, і часць крыніцы.</p>
<p>Улетку ў ім растуць суніцы,</p>
<p>Іх хлопцы бралі колькі шапак.</p>
<p>У ельняку з яловых лапак</p>
<p>Стаіць салаш, як тая хата.</p>
<p>Раней тут коз было багата,</p>
<p>Крыху наўперад, не ў іх часе,</p>
<p>Ды тая плойма ўся звялася,</p>
<p>Так перадохла яна марна;</p>
<p>Цяпер жа ёсць тут толькі сарна</p>
<p>Ды даніель, казёл адзіны,</p>
<p>А рогі тыя, як галіны,</p>
<p>Адно здарэнне аб казле тым,</p>
<p>Што мела месца прошлым летам,</p>
<p>Апавядалі хлопцы Яську,</p>
<p>Як найцікавейшую казку.</p>
<p> </p>
<p>А гэта справа так была.</p>
<p>Каня ў кампанію казла</p>
<p>Пускалі нанач у звярынец.</p>
<p>I вось які казёл злачынец:</p>
<p>З канём знаёміцца, сябруе,</p>
<p>Так след у след і спацыруе,</p>
<p>I разам ходзяць, і гуляюць,</p>
<p>I разам ночы каратаюць —</p>
<p>Ну, словам, сталі дружакамі.</p>
<p>Ад дружбы к гульням пераходзяць,</p>
<p>Ды тыя гульні часта шкодзяць:</p>
<p>Казёл каня штурхець рагамі!</p>
<p>Штурхель быў нагла-нечаканы,</p>
<p>I ў жываце каня — тры раны!</p>
<p> </p>
<p>Ідзе-цячэ ў хлапцоў размова —</p>
<p>I Яська зрэдка ўставіць слова,</p>
<p>Пра сёе-тое распытае —</p>
<p>Размова ладная, жывая!</p>
<p>Страхоў такіх тут наказалі,</p>
<p>Што ў Яські коленкі дрыжалі,</p>
<p>I нізавошта па вячэры</p>
<p>Не смеў ён выйсці вон за дзверы;</p>
<p>А перад тым, як спаць лажыцца,</p>
<p>Ён мусіў к хлопцам паддабрыцца,</p>
<p>I хлопцы цёмнаю парою</p>
<p>Ішлі на двор з ім грамадою</p>
<p>I там стаялі, не йшлі ў хату,</p>
<p>Пакуль з натурай меў расплату.</p>
<p>Затым у запек шлі і спалі,</p>
<p>Туды ж і Яську яны бралі,</p>
<p>Ён у сярэдзіне лажыўся,</p>
<p>Ляжаў маўчком, не варушыўся,</p>
<p>Абы не легчы толькі з краю:</p>
<p>— Бо я з вас коўдру пасцягаю.</p>
<p>Якое ж будзе вам тут спанне? —</p>
<p>Казаў наш Яська ў апраўданне.</p>
<p> </p>
<p> </p>
<p> </p>
<h3><a id="chapter15"></a>XV  «Начаткi»</h3>
<p> </p>
<p>Мінула ночка. Дзень праз вокны</p>
<p>Знішчае цёмныя валокны,</p>
<p>На печ, у запек зазірае</p>
<p>I ночку з хаты выціскае.</p>
<p>У печы ўжо палаюць дровы,</p>
<p>I іх астатнія размовы</p>
<p>Так гучна, бойка застралялі,</p>
<p>Як бы паны запалявалі.</p>
<p>Хлапцы памыліся рупліва</p>
<p>I ўсе з дарэктарам пачціва</p>
<p>Пасталі ў рад прад абразамі.</p>
<p>— Маліцеся ж вы... са слязамі!</p>
<p>Каб даў Бог здольнасці, ахвоты</p>
<p>Да вашай новае работы,</p>
<p>Панятнасць добрую і памяць</p>
<p>Ўсё браць на розум вам і цяміць,</p>
<p>I каб да кнігі вас гарнула,—</p>
<p>Сказаў Міхал сынам прачула.</p>
<p>I хлопцы ў нейкім захапленні</p>
<p>Пасталі раптам на калені</p>
<p>I так набожненька малілісь,</p>
<p>Што аб падлогу лбамі білісь.</p>
<p>— А па сняданні — за навуку!</p>
<p>I не чакаць мне на пануку,</p>
<p>I самі знайце свой парадак,</p>
<p>Каб і да кніг, як да аладак,</p>
<p>Таксама дружна наляталі.—</p>
<p>Дарэктар, хлопцы — ўсе маўчалі,</p>
<p>Схіліўшы ўдумныя галовы,</p>
<p>Пакуль цягнуліся прамовы.</p>
<p>— А ты, дарэктар, ведай дзела:</p>
<p>Прыпры іх добра, як вужакаў,</p>
<p>Каб аж заенчыў і заплакаў,</p>
<p>Каб у галовах іх кіпела!</p>
<p>Калі ж чаго не зразумее,</p>
<p>Або не ў часе задурэе,</p>
<p>Ці так падыме часам спрэчку,—</p>
<p>Стаў на калені і на грэчку! —</p>
<p>«Ого! — падумалі хлапяты. —</p>
<p>Няўжо дарэктар так заўзяты,</p>
<p>Што будзе права сваё правіць</p>
<p>I на калені штодзень ставіць?</p>
<p>Ну, што ж? пабачым, памяркуем,</p>
<p>А здзеку, кпін не падаруем.</p>
<p>Няхай адно кране за вуха:</p>
<p>Як выйдзе ён на двор, псяюха,</p>
<p>Адзін без нас, як цёмна стане,</p>
<p>Тады што скажаш нам, Іване?»</p>
<p> </p>
<p>Але навука аказалась</p>
<p>Не гэтак страшна, як здавалась.</p>
<p>Дарэктар выдаўся мяркоўны</p>
<p>I лепшы нават, як свой кроўны;</p>
<p>Умей з ім толькі пагадзіцца,</p>
<p>Раменным вушкам паддабрыцца</p>
<p>Ці падшыванку звіць на лапаць,—</p>
<p>За вуха ён не будзе цапаць,</p>
<p>Наадварот: тады ты — дока,</p>
<p>Ў навуцы пойдзеш ты далёка.</p>
<p>I толькі Ўладзя хібіў часта:</p>
<p>Задач ніяк не браў і — баста;</p>
<p>Як з ім дарэктар наш ні біўся —</p>
<p>Ні з месца, раз ужо спыніўся;</p>
<p>А не — на злосць яму гаворыць,</p>
<p>А то часамі з ім і спорыць</p>
<p>Ці проста дражніцца, смяецца</p>
<p>I ўзяць за вуха не даецца.</p>
<p>Тады дарэктар адступаўся</p>
<p>I да другога зварачаўся.</p>
<p>Ды толькі вось чым скутак дрэнны:</p>
<p>Міхал быў сам крыху пісьменны</p>
<p>I падлавіў ён раз Алеся:</p>
<p>Ў законе божым, як у лесе,</p>
<p>Не цяміў хлопец нічагутка;</p>
<p>Адам і Ева, збойца Каін</p>
<p>Разоў пятнаццаць ім аблаен,</p>
<p>Але няма ўсё таго скутку:</p>
<p>Два словы скажа і запнецца,</p>
<p>Бы галава там чым заткнецца,</p>
<p>Ну проста зробіцца як звон,</p>
<p>Алеся лаюць за закон:</p>
<p>— Ото бяспамятны дурніца!</p>
<p>Бадай ты спрогся быў, тупіца! —</p>
<p>Смяюцца, строяць з хлопца кпіны,</p>
<p>Няма спакою ні часіны.</p>
<p>Алесь пакутуе і плача:</p>
<p>Надыдзе ж гэтака няўдача!</p>
<p>I вось, зашыўшыся на печы,</p>
<p>Ён разважае недарэчы:</p>
<p>Як тут зрабіць і што парадзіць?</p>
<p>Куды б «закон» яму справадзіць?</p>
<p>— Згарэлі б вы былі, «начаткі»!</p>
<p>Парву нашчэнт вас, небажаткі!..</p>
<p>А што ж? пакромсаць іх, і квіта!</p>
<p>Абы зрабіць тут шыта-крыта!..—</p>
<p>Алесь па сталым разважанні</p>
<p>Прыйшоў да тога праканання,</p>
<p>Што каб палепшылась вучэба,</p>
<p>То гэту кнігу знішчыць трэба.</p>
<p>I вось уночы наш дабродзей</p>
<p>Ўстае і крадзецца, як злодзей,</p>
<p>I кнігі з скрынкі выкідае,</p>
<p>I пад сталом іх растрасае,</p>
<p>А ненавісныя «начаткі»</p>
<p>Парваў па самыя акладкі:</p>
<p>«Вось вам, Абрам, Ісак і Якаў!</p>
<p>Паплачце вы, бо я ўжо плакаў!»</p>
<p>Зрабіўшы строгую расправу,</p>
<p>Ён кінуў далей іх пад лаву,</p>
<p>Як быццам тут каты гулялі</p>
<p>I штук такіх навытваралі</p>
<p>Сваімі гульнямі і скокам,</p>
<p>I скрынку ставіць Алесь бокам.</p>
<p>Паслухаў: не — ніхто не чуе,</p>
<p>I ў запек ціхенька шыбуе.</p>
<p>Назаўтра раненька дасвету</p>
<p>Руплівасць матку падымае.</p>
<p>Яна ўстае, крыху ўздыхае,</p>
<p>Работа розная чакае,</p>
<p>I рух находзіць на кабету,</p>
<p>Карчажку паліць на камінку,</p>
<p>Садзіцца прасці на часінку,</p>
<p>Пакуль у печы не падпаліць,</p>
<p>Тады работа ўся наваліць.</p>
<p> </p>
<p>I дзядзька зараз абудзіўся,</p>
<p>У вокны глянуў — мо спазніўся.</p>
<p>— Ох, трэба ж борзда абувацца</p>
<p>I з малацьбою паспяшацца,</p>
<p>Бо мышы збожжа й так паелі, —</p>
<p>I злазіць борздзенька з пасцелі.</p>
<p>Алесь не спіць — ён у трывозе:</p>
<p>Што на сягонняшняй дарозе</p>
<p>Яго з «начаткамі» чакае?</p>
<p>Як сойдзе хітрасць яго тая?</p>
<p>А як успомніць пра «начаткі»,</p>
<p>Так і палезе душа ў пяткі.</p>
<p>Абуўся дзядзька, штось шукае</p>
<p>I раптам голасна пытае:</p>
<p>— А во! хто ж кнігі так раскідаў?! —</p>
<p>Алесь нічым сябе не выдаў,</p>
<p>Заплюшчыў вочы і чакае,</p>
<p>Чакае, што тут далей будзе.</p>
<p>— Скажэце, міленькія людзі!</p>
<p>Мае ж вы родненькія маткі!</p>
<p>Як расчвартованы «начаткі»! —</p>
<p>Пад лавай дзядзька вядзе следства.</p>
<p>— Якое зроблена калецтва! —</p>
<p>I маці прасці перастала,</p>
<p>Глядзіць і дзівіцца нямала.</p>
<p>— Каты напэўна,— кажа маці, —</p>
<p>Бо гэтак бегаюць па хаце,</p>
<p>Калі разыдуцца часамі! —</p>
<p>Алесь падзячан добрай маме,</p>
<p>Бо маці ў тон яму трапляе</p>
<p>I на катоў віну ўскладае.</p>
<p>I бацька ўстаў на гэту справу</p>
<p>Пабачыць дзіўную праяву.</p>
<p>«Ўсё будзе добра, калі тата</p>
<p>Не надта возьмецца заўзята»,—</p>
<p>Алесь пад коўдрай разважае,</p>
<p>I страх мацней яго шугае.</p>
<p> </p>
<p>Да кніжак тут усе сышліся,</p>
<p>I разважанні пачаліся.</p>
<p>«Начаткі» доўга разглядалі,</p>
<p>Як іх «каты» пашматавалі.</p>
<p>Алесь за печчу весялее,</p>
<p>Але падняцца ён не смее,</p>
<p>Каб там чаго не наплясці,</p>
<p>На след старэйшых не ўзвясці...</p>
<p>«Не: трэба ўстаць, устаць канечна,</p>
<p>Бо так ляжаць, брат, небяспечна!»</p>
<p>Яго аж коле пад лапаткі.</p>
<p>Ўстае, глядзіць ён на «начаткі»,</p>
<p>Глядзіць ды ў слёзы! Як заплача!</p>
<p>«Ах ты, халерына кацяча!»</p>
<p>Алесь прыйшоў у гнеў, у дзікі,</p>
<p>I ў абурэнне, жаль вялікі,</p>
<p>Катоў ён бедных б’е, ганяе,</p>
<p>За хіб у сені выкідае,</p>
<p>Як бы яму тыя «начаткі»</p>
<p>Мілей і бацькі, мілей маткі.</p>
<p>— А гэта Каіну не шкодзіць:</p>
<p>Нашто ён Бога ў зман уводзіць?</p>
<p>Няхай братоў не забівае! —</p>
<p>«Начаткі» дзядзька разглядае,</p>
<p>Ківае хітра на Алеся:</p>
<p>— Няма ні Сіма, брат, ні Хама,</p>
<p>Падралі ў дрэбезгі Адама,</p>
<p>А Ева дзесь сядзіць на стрэсе,</p>
<p>Нідзе не знойдзеш Саламона,</p>
<p>Кот на хвасце панёс Самсона.</p>
<p>Тут, брат, Ісая і Агей,</p>
<p>Прарок Ілья і Елісей.</p>
<p>Пастаў цяпер ты Богу свечку,</p>
<p>За цэп бярыся ды за грэчку,</p>
<p>«Начаткі» ж сунь ідзі пад стрэху! —</p>
<p>I аж заходзіцца ад смеху.</p>
<p>— А каб яны павыдыхалі!</p>
<p>Чаму задачніка не рвалі? —</p>
<p>Сказаў Уладзя ў засмучэнні:</p>
<p>— Дае ж такія Бог здарэнні,</p>
<p>Але не мне яны трапляюць,</p>
<p>Мяне заўсёды абмінаюць.—</p>
<p>Тут нават бацька не стрымаўся</p>
<p>I нечакана засмяяўся.</p>
<p> </p>
<p> </p>
<p>Алесь пачуў — мінула ліха.</p>
<p>I сам сябе ён хваліць ціха,</p>
<p>I так на сэрцы праяснілась,</p>
<p>Як бы гара з плячэй скацілась.</p>
<p>I думаў ён і пацяшаўся,</p>
<p>Што ўжо з законам паквітаўся,</p>
<p>I цэлы дзень ён быў вясёлы,</p>
<p>Як бы яго няслі анёлы.</p>
<p>Ды памыліўся ён без меры:</p>
<p>Прыходзіць бацька па вячэры,</p>
<p>Алеся з запеку ён кліча</p>
<p>Ды ў нос «начаткі» яму тыча:</p>
<p>— Глядзі ж ты іх цяпер, як вока:</p>
<p>Папруга ўжо не так далёка;</p>
<p>Калі каты іх зноў парвуць,</p>
<p>То пухіры тут паўстаюць! —</p>
<p>I тое месца сына-блазна</p>
<p>Айцец паказвае выразна.</p>
<p> </p>
<p>Алесь, у смутку джургануўшысь,</p>
<p>Пашыўся ў запечак, сагнуўшысь.</p>
<p>I доўга ён заснуць не можа:</p>
<p>Зноў Лот, Абрам... Мой моцны Божа!</p>
<p>Ўваччу «начаткі» мітусяцца,</p>
<p>Ад іх няможна адвязацца;</p>
<p>Зноў тая самая бядота,</p>
<p>Зноў слёзы, крыўда i згрызота.</p>
<p>Адно Алеся суцяшала —</p>
<p>I Кастуся бяда спаткала:</p>
<p>Кастусь на «веруі» сеў макам,—</p>
<p>Абодвум кепска, небаракам!</p>
<p>I кажа раз Алесік брату:</p>
<p>— Закінем кнігі ў снег, за хату,—</p>
<p>Ты «верую», а я «начаткі»,</p>
<p>I пойдуць іншыя парадкі.</p>
<p>— А будуць біць? — То што? паплачам,</p>
<p>Затое ж потым мы паскачам.</p>
<p>— А тата кніжак зноў дастане?</p>
<p>— Ну й што? і тым дамо мы рады,</p>
<p>А там падыдуць і Каляды,</p>
<p>А там, дасць Бог, вясна настане...</p>
<p>Эх, брат: які ты баязлівы!</p>
<p>Не бойся, Костусь: будзем жывы!</p>
<p>Чаго баяцца? нічагутка!</p>
<p>Закінем іх у снег ціхутка.</p>
<p>А ты маўчок! ні шэп! ні слова,</p>
<p>I ўсё, брат, пойдзе адмыслова.</p>
<p>— Не, брат Алеська, не рабі ты,</p>
<p>Бо тата наш такі сярдзіты!</p>
<p>— Дык ты не хочаш? — Не: баюся!</p>
<p>— Адзін і я, брат, адступлюся,—</p>
<p>Сказаў Алесь і засмуціўся</p>
<p>I ў свае думкі углыбіўся.</p>
<p>На скорым часе ранічкою</p>
<p>Алесь у кепскім быў настроі:</p>
<p>Хадзіў, бурчаў, не змоўчваў маме,</p>
<p>Ўсё дагары вярнуў нагамі.</p>
<p>— Бадай яны былі згарэлі!</p>
<p>I дзе чарты іх тут падзелі?..</p>
<p>— Чаго ты шворышся, мармотка? —</p>
<p>Ў пытанні маткі злосці нотка</p>
<p>Зусім Алеся угнявіла.</p>
<p>Зірнуў на матку ён няміла.</p>
<p>— Няма «начатак»! — Зноў «начаткі»?</p>
<p>Калі ўжо будуць ім канчаткі? —</p>
<p>Ён ператрос і вугалочкі,</p>
<p>Як ёсць, аблазіў і куточкі;</p>
<p>Глядзеў за бэльку і ў пячуру,</p>
<p>Падняў такую шуру-буру,</p>
<p>Што хоць ты з хаты выбірайся</p>
<p>I тых «начатак» адцурайся.</p>
<p>Алесь раскіс і не ў гуморы.</p>
<p>— Мо іх забраў Марцін з каморы? —</p>
<p>(Марцін нядаўначка з кватэры</p>
<p>Прыносіў нейкія паперы.)</p>
<p>Алесь Марціна прыплятае</p>
<p>I ўсё шукае ды шукае,</p>
<p>I не знаходзіць сваю страту.</p>
<p>З гуменца бацька шусь у хату!</p>
<p>I, не гаворачы нічога,</p>
<p>Рвануўся раптам да малога!</p>
<p>Аж задрыжаў. I ў момант вока</p>
<p>Ўгары матнуўся пас высока</p>
<p>I ў тую ж самую хвіліну</p>
<p>Агнём апёк Алесю спіну.</p>
<p>Алесь заенчыў праразліва,</p>
<p>Упаў і зноў схапіўся жыва,</p>
<p>А дзеці ў плач, у енк, у слёзы,</p>
<p>I ўсе разбегліся, як козы;</p>
<p>А бацька, страшны, поўны злосці,</p>
<p>Алеся лупіць без літосці;</p>
<p>I маці рады даць не можа —</p>
<p>Так моцна бацька абурыўся.</p>
<p>Даў Бог, Ксавэры налучыўся.</p>
<p>— Пакінь, Міхал! пакінь, нябожа!</p>
<p>Апамятуйся, ці так можна?</p>
<p>Насмерць заб’еш неасцярожна! —</p>
<p>Прыбег і дзядзька на падмогу,</p>
<p>Насілу вырвалі нябогу.</p>
<p>А бацька сек, пытаў скрозь гнеў:</p>
<p>— Куды «начаткі», гад, задзеў? —</p>
<p>Алесь без вопраткі і босы</p>
<p>Бяжыць у снег, проставалосы,</p>
<p>За хлеў ён чэша без аглядкі:</p>
<p>— А во яны! а во «начаткі»!</p>
<p> </p>
<p>I мушу я адно зазначыць,</p>
<p>Няхай тут праўду кожны ўбачыць,</p>
<p>Што гэта прыкрае здарэнне</p>
<p>Пайшло яму на паляпшэнне.</p>
<p> </p>
<p> </p>
<p> </p>
<h3><a id="chapter16"></a>XVI  Вечарамі</h3>
<p> </p>
<p>Малюнкі родныя і з’явы!</p>
<p>Як вы мне любы, як цікавы!</p>
<p>Як часта мілай чарадою</p>
<p>Вы ўстаяце перада мною!</p>
<p>I так панадна смеяцеся</p>
<p>Жывою баграю на лесе,</p>
<p>I златаблескімі снапамі</p>
<p>Праменняў-стрэлаў над палямі,</p>
<p>I брыльянцістаю расою,</p>
<p>Калі гарачаю касою</p>
<p>Скрозь лісцяў сетачкі-аконцы</p>
<p>На ёй заззяе ціха сонца,</p>
<p>Яе так песціць, так кахае,</p>
<p>Па ёй вясёлкі рассыпае!</p>
<p>Я бачу роўныя пакаты</p>
<p>Палёў за Нёмнам і іх шаты —</p>
<p>Аўсоў палоскі, лавы жыта,</p>
<p>I грэчак белыя абрусы,</p>
<p>Што морам золата разліта;</p>
<p>I лесу два крылы, як вусы,</p>
<p>I цёмны роў, вадой прабіты,</p>
<p>Такі зацяты і сярдзіты;</p>
<p>Ялоўцаў шэрыя аблогі,</p>
<p>Дзе белы мох, сівец убогі</p>
<p>Пясочак жоўты засцілаюць</p>
<p>I дзе зайцы прыпынак маюць.</p>
<p>Я чую шум рознагалосы</p>
<p>Лясоў, лугоў, дзе звоняць косы</p>
<p>У часе дружнай касавіцы;</p>
<p>Я чую громы навальніцы,</p>
<p>I шум глухі буйных дажджоў,</p>
<p>I песні звонкія палёў,</p>
<p>I ціхі плач ускрай магілы.</p>
<p>Даўно заціх іх голас мілы,</p>
<p>Даўно ўсё змоўкла і прапала,</p>
<p>Іх толькі памяць захавала.</p>
<p> </p>
<p>Але нявіднымі ніцямі</p>
<p>Я моцна-моцна звязан з вамі,</p>
<p>Малюнкі роднае краіны!</p>
<p>Эх, зараслі вы, пуцявіны</p>
<p>У гэты мілы мой куточак,</p>
<p>Дзе ные жоўценькі пясочак</p>
<p>Пад летнім сонцам, пад спякотай</p>
<p>I ззяе смутнай пазалотай</p>
<p>Над самым Нёмнам срэбраводным,</p>
<p>Так сэрцу блізкім-блізкім, родным.</p>
<p>I зараслі не палынамі,</p>
<p>Не крапівой, не драсянамі,</p>
<p>Не чаратом, не лебядою —</p>
<p>А беларускаю бядою.</p>
<p>Ды покі будзе сэрца біцца,</p>
<p>Яно не зможа пагадзіцца</p>
<p>Ні з гэтым гвалтам, ні з бядою</p>
<p>Над нашай роднаю зямлёю...</p>
<p> </p>
<p>Эх, мілы край адвечнай мукі!</p>
<p>Пракляты будзьце, вусны, рукі,</p>
<p>Што на цябе ланцуг кавалі</p>
<p>I ў твар зняважліва плявалі!</p>
<p>Няхай агонь і жар пакуты</p>
<p>Навекі спаліць здзек той люты,</p>
<p>Які спрадвеку там пануе</p>
<p>Над тым, хто родны скарб шануе</p>
<p>I хто ўсім сэрцам і душою</p>
<p>Астацца хоча сам сабою.</p>
<p>Жыві ж, наш край! Няхай надзея</p>
<p>Гарыць у сэрцы і мацнее,</p>
<p>Што хоць не мы, дык нашы дзеці</p>
<p>Убачаць цэльным цябе ў свеце!</p>
<p>Алесь на дзеле праканаўся,</p>
<p>Што ён дарэмна марнаваўся</p>
<p>I што ўжо больш няма збавення,</p>
<p>Як толькі ўзяцца за вучэнне,</p>
<p>Як гэты клопат не марудны.</p>
<p>I што ж? закон быў не так трудны,—</p>
<p>Ужо па той адной прычыне,</p>
<p>Што ён запісан быў на спіне</p>
<p>(А ў сэрца ўложан сам сабою),</p>
<p>I ўсё пайшло сваёй чаргою.</p>
<p> </p>
<p>Цяклі дзянькі ды йшлі нядзелі,</p>
<p>I час тут вольны хлопцы мелі,</p>
<p>Вучылісь толькі да абеду,</p>
<p>Вучылісь нават не без следу.</p>
<p>I Костусь, мушу я прызнацца,</p>
<p>Ўжо ўмеў на дошцы распісацца,</p>
<p>Што вельмі цешыла Міхала</p>
<p>I гонар бацькаў падымала.</p>
<p>Удзень, як лекцыі канчалі,</p>
<p>На рэчку хлопцы выбягалі</p>
<p>Крыху пакоўзацца па лёдзе</p>
<p>Ці так пабегаць на свабодзе,</p>
<p>У снег залезці па калена,</p>
<p>А то насілі козам сена —</p>
<p>Ў звярынцы козы зімавалі —</p>
<p>I ім палонкі прасякалі.</p>
<p>I сам дарэктар клышаногі</p>
<p>Не горш ад вучняў бег з дарогі,</p>
<p>Гайсаў па снезе, распускаўся</p>
<p>I штурхалямі захапляўся.</p>
<p>А як надарыцца часамі</p>
<p>Яму спаткацца там з казамі,</p>
<p>Тады крычаў ён благім матам,</p>
<p>Тады рабіўся ён вар’ятам,—</p>
<p>Такая радасць пашыбала,</p>
<p>Так хвалявала, захапляла.</p>
<p>I гэту радасць, міг шчаслівы,</p>
<p>Выказваў крыкам праразлівым.</p>
<p>— А я-я-яй! А я-я-яй! —</p>
<p>Крычаў, хоць вушы затыкай.</p>
<p>Другі раз хлопцы валяць валам</p>
<p>У ток да дзядзькі ўсім кагалам.</p>
<p>На току ў дзядзькі, бы ў святліцы,</p>
<p>Маркотна свеціць блеск газніцы;</p>
<p>Дрыжыць агоньчык сіратліва,</p>
<p>У бокі ходзіць палахліва.</p>
<p>На месце ўсё тут і прыбрана,</p>
<p>Так гладка ўсё дапасавана.</p>
<p>А тыя ж граблі ці цапочкі!</p>
<p>Ну, толькі цешыць імі вочкі!</p>
<p>У рукі возьмеш — працы хочуць,</p>
<p>У дзела пусціш — зарагочуць!</p>
<p>А як наш дзядзька час там бавіць!..</p>
<p>Ён не працуе — імшу правіць!</p>
<p> </p>
<p>Вось як жывога дзядзьку бачу,</p>
<p>Я тут партрэт яго зазначу.</p>
<p>Ён невысок, не надта ёмак,</p>
<p>Ды карчавіты і няўломак,</p>
<p>А волас мае цёмна-русы,</p>
<p>I зухаўскія яго вусы</p>
<p>Умеру доўгі, густаваты,</p>
<p>Угору чуць канцы падняты;</p>
<p>А вочы шэры, невялічкі,</p>
<p>Глядзяць прыветна, як сунічкі,</p>
<p>Але раптоўна і адразу</p>
<p>Не расчытаеш іх выразу:</p>
<p>То смех, то хітрасць з іх бліскае,</p>
<p>То дабрата, але якая!</p>
<p>А нос... я глянуць мушу ў неба,</p>
<p>Бо не патраплю, як пачаць</p>
<p>I з чым нос дзядзькаў параўнаць,</p>
<p>Каб выйшаў ён такі, як трэба:</p>
<p>Ну, нос кароткі і таўсматы,</p>
<p>Ды досыць спрытны, хоць кірпаты.</p>
<p> </p>
<p>Антось наш дбалы, акуратны,</p>
<p>А пры рабоце які здатны!</p>
<p>Што ні замысліць, то ўсё зробіць</p>
<p>I так прыгоніць, так аздобіць,</p>
<p>Што і для вока нават міла.</p>
<p>I ўсё выразна гаварыла,</p>
<p>Што ён не толькі гаспадар,</p>
<p>Але й прыроджаны штукар,</p>
<p>Якіх на свеце не так многа.</p>
<p>За дзядзьку людзі просяць Бога:</p>
<p>Каму ён толькі не спрыяе,</p>
<p>Каго з бяды не вызваляе!</p>
<p> </p>
<p>У дзядзькі цэлы спрат запасаў —</p>
<p>Не любіць дзядзька пустаплясаў.</p>
<p>Вось вы зірніце ў хлеў на вышкі!</p>
<p>Там многа яблынін на лыжкі,</p>
<p>Там ёсць ігруша і кляніна,</p>
<p>Якая хочаш дравяніна:</p>
<p>Грабільны, коссі, клёпкі, восі...</p>
<p>Няма трайні — йдзі да Антося.</p>
<p>I людзі дзядзьку шанавалі,</p>
<p>А на кірмашы частавалі.</p>
<p>Каса чыя нядобра косіць —</p>
<p>Няхай Антося ён папросіць:</p>
<p>Антось наладзіць — так дагоніць,</p>
<p>Тады пабач, як загамоніць!</p>
<p>Каса не косіць — каса брые</p>
<p>I шчытнякі бярэ сухія,</p>
<p>Бо ў дзядзькі рукі залатыя.</p>
<p> </p>
<p>Каб дапісаць партрэт Антося,</p>
<p>Скажу: на свеце не знайшлося</p>
<p>Ні ўдоўкі-любкі, ні дзяўчыны,</p>
<p>Каб палучыць дзве палавіны,</p>
<p>Каб разам шчасце здабываць</p>
<p>I поруч долю падзяляць.</p>
<p>I я тут сам за дзядзьку мушу</p>
<p>Назад старонку адгарнуць,</p>
<p>I аб вясне яго ўздыхнуць,</p>
<p>I добрым словам яго душу</p>
<p>Яшчэ раз шчыра памянуць.</p>
<p>Была вясна, было імкненне,</p>
<p>I сэрца ведала тамленне,</p>
<p>I сэрца водгук сэрца чула,</p>
<p>I сэрца к сэрцайку гарнула.</p>
<p>Ды толькі ж доля не судзіла,</p>
<p>I любка-Наста, яго міла,</p>
<p>Што так клялася, цалавала</p>
<p>I к сэрцу з жарам прыхіляла,</p>
<p>Што так суліла шчасця многа,—</p>
<p>Яго змяняла на другога!</p>
<p>Антось... Ды што!.. цяпер забыта,</p>
<p>Даўно пажалі тое жыта</p>
<p>I тыя межы зааралі,</p>
<p>Што дзядзькаў смутак калыхалі.</p>
<p> </p>
<p>— Ну, хлопцы: зараз дамо жару!</p>
<p>Саб’ем пасадаў яшчэ з пару.—</p>
<p>Снапы ў радочкі палажылі,</p>
<p>Так i дзяды яшчэ вучылі,</p>
<p>Каб каласы ды з каласамі,</p>
<p>А да пярылаў гузырамі.</p>
<p>— Ну, грымнем, хлопцы, каб звінела! —</p>
<p>I пяць цапоў ідуць у дзела!</p>
<p>Не малацьба, а бубнаў хоры!</p>
<p>Здаецца б, цэпам вадзіў хворы!</p>
<p>Бічы кладуцца так рытмічна,</p>
<p>Само гудзенне іх музычна;</p>
<p>Снапы не ўлежаць, скачуць самі</p>
<p>I сыплюць жыта пад бічамі,</p>
<p>А дзядзька рэй вядзе, гукае</p>
<p>I адным крыкам памагае:</p>
<p>— Дай, дай яму, брат! дай з-за вуха!</p>
<p>Гэ-гэх, скачы, баба-псяюха! —</p>
<p>Гудуць цапы ўгары праворна,</p>
<p>Ідзе работа дружна, спорна,</p>
<p>Аж падшыбае ўсіх ахвота,</p>
<p>Бо мае свой захоп работа.</p>
<p> </p>
<p>Вось так адно другім мянялась,</p>
<p>Затым яно й не прыядалась,</p>
<p>Калі было ўсё ўмеру, ўпору,</p>
<p>I гладка йшло ўсё тут угору.</p>
<p>Таксама вечар свае бавы</p>
<p>Нясе з сабой не менш цікавы</p>
<p>I асабліва перад святам,</p>
<p>Калі, бывала, дзядзька з татам,</p>
<p>А з імі часам гэтаксама</p>
<p>Язык развяжа свой і мама,</p>
<p>Пачнуць казаць свае ўспамінкі,</p>
<p>Вясці размовы пра старынкі,</p>
<p>Пра незвычайныя здарэнні</p>
<p>I ім даваць тут тлумачэнні.</p>
<p>Цяпер камінак спачывае,</p>
<p>А хату лямпа асвятляе,</p>
<p>Але маркотна і тужліва,</p>
<p>А цені страшна і маўкліва</p>
<p>То затрасуцца, затанцуюць,</p>
<p>Як бы каго яны пільнуюць,</p>
<p>То заспакояцца зацята,</p>
<p>Калі замрэ і сама хата.</p>
<p>Тады здаецца, цені тыя</p>
<p>Не проста цені, а жывыя,</p>
<p>I нібы ў іх ёсць нейка справа,</p>
<p>I таямнічна і цікава.</p>
<p>Дарэктар к печы прытуліўся,</p>
<p>На дзядзькаў твар утарапіўся.</p>
<p>— Мне сам казаў Пятрусь Грыхінін,</p>
<p>I лгаць жа ён не быў павінен:</p>
<p>Дадому ехаў ён з Княжога,</p>
<p>Вакол няма нідзе нікога,</p>
<p>I ціха ўсё, як бы зацята.</p>
<p>Было ўжо трохі пазнавата,</p>
<p>А ён на воліках пляцецца,</p>
<p>I так яму ўсё штось вярзецца.</p>
<p>Вось едзе ён, масток мінае,</p>
<p>Аж хтось з-за паляў вылятае,</p>
<p>Як жар чырвоны ды вяртлявы,</p>
<p>I хвошча пугай ўлева, ўправа</p>
<p>I па валах і па Пятрусю.</p>
<p>«Вось, — кажа, — я табе спазнюся,</p>
<p>Калі ты так запрацаваўся!»</p>
<p>I аж да Нёмна за ім гнаўся! —</p>
<p>Дарэктар бедны ўвесь жахнуўся,</p>
<p>Ад страху нават аж прыгнуўся.</p>
<p>— Мабыць, штось ёсць-такі на свеце! —</p>
<p>На матку тут зірнулі дзеці.</p>
<p>— Свякроў, нябожчыца Анэта,</p>
<p>Сама казала мне пра гэта,—</p>
<p>Яна была і цётка Рузя,</p>
<p>Збіралі шчаўе дзесь на лузе</p>
<p>Ды йшлі дадому каля Нёмна.</p>
<p>Было зусім яшчэ няцёмна,</p>
<p>Вось толькі сонца напалову</p>
<p>Зайшло за горку Дземянову,</p>
<p>I нікагусенька нідзе!</p>
<p>Аж — зірк! на саменькай вадзе</p>
<p>Сядзіць хтось, выцягнуўшы ногі,</p>
<p>Над самай буктай, такі строгі,</p>
<p>Як мае быць, ва ўсім адзенні</p>
<p>I курыць люльку ў задуменні.</p>
<p>Кабеты ў страсе далей хутка!</p>
<p>Назад зірнулі — нікагутка!</p>
<p>— А хто ж то быў, цьфу, праваліся?! —</p>
<p>Спытаў дарэктар, трасучыся:</p>
<p>Яго той страх нашчэнт занудзіў.</p>
<p>— Ці не Янчур там рыбу вудзіў,—</p>
<p>Азваўся дзядзька не без жарта.</p>
<p>А ўсе маўчаць, глядзяць упарта.</p>
<p>Да дзядзькі бліжай хлопец жмецца:</p>
<p>Яму чорт знае што здаецца.</p>
<p> </p>
<p>У хаце стала больш страхліва.</p>
<p>З-за вокан ноч глядзіць маўкліва,</p>
<p>I гэта ноч як бы жывая,</p>
<p>I быццам нешта яна знае,</p>
<p>Але аб тым казаць не хоча,</p>
<p>Бо на размовы не ахвоча.</p>
<p>А на дварэ дзесь каля будкі</p>
<p>Чагось брахнуў сабака чуткі,</p>
<p>Брахнуў і змоўк, бы страшна стала,</p>
<p>I ноч брахаць не пазваляла.</p>
<p>Аслаблі ў Яські ўсе тут гайкі.</p>
<p>— Э, глупства ўсё, не больш як байкі! —</p>
<p>Міхась азваўся.— Хто баіцца,</p>
<p>Таму ўсё можа налучыцца.</p>
<p>Нашто вам лепш? тут жыў Пшавара...</p>
<p>Вось раз уночы чуе гукі —</p>
<p>Ў акно малоцяць чыесь рукі,</p>
<p>Малоцяць так, бы ў час пажару.</p>
<p>— Хто там? — Пусці, брат: то я — Сёмка,</p>
<p>Ну, брат, і б’юцца ж чэрці ёмка!</p>
<p>Не верыў я, дальбог, паверу!</p>
<p>На ўласным карку чуў, халеру!</p>
<p>На грэблю я, брат, як уз’ехаў,</p>
<p>Так і засыпаў мне арэхаў!</p>
<p>Я — па кані, ён мне — па карку!</p>
<p>Пасек мне спіну праз браварку!</p>
<p>I толькі тут, вось, адступіўся,</p>
<p>Калі ў дварэ ўжо я спыніўся.—</p>
<p>Пшавара з хаты выйшаў босы</p>
<p>Агледзець Сёмкавы калёсы.</p>
<p>I што ж? вось вам і таямніцы:</p>
<p>Ялова лапка ўлезла ў спіцы! —</p>
<p>Яшчэ пра страхі вялі мову,</p>
<p>I іх тлумачылі аснову,</p>
<p>I іх істоту разбіралі,</p>
<p>I трохі з Яські жартавалі.</p>
<p>Ўсяго было тут вечарамі,</p>
<p>Калі разыдуцца часамі!</p>
<p>На ўсё была свая прычына</p>
<p>I адпаведная часіна.</p>
<p> </p>
<p>Зайшла раз мова аб навуках —</p>
<p>Старых, даўнейшых — і іх штуках,</p>
<p>Аб кнігах з чорнаю пячаццю,</p>
<p>Аб чараўніцтве, аб закляцці,</p>
<p>Аб розных хітрасцях і зману.</p>
<p> </p>
<p>— Вось пусцяць нейкага туману,</p>
<p>I чалавек хоць і жывы,</p>
<p>Але стаіць без галавы! —</p>
<p>Гаворыць дзядзька, хлопцам дзіва,</p>
<p>Ўсё іх цікавіць моцна, жыва.</p>
<p>— Я сам такую штучку знаю,</p>
<p>Што без памылкі адгадаю,</p>
<p>Як хто стаіць, ну, хоць бы ў сенях:</p>
<p>Ці на нагах, ці на каленях,</p>
<p>Ці ён там стане, ці ён ляжа!</p>
<p>Вось гэта штука! — бацька кажа.</p>
<p>— I няўжо дзядзька адгадае?! —</p>
<p>Цікавасць Яську забірае,</p>
<p>I не дае ніяк ён веры,</p>
<p>I погляд кідае на дзверы,</p>
<p>Бо хоча ён сваю асобу</p>
<p>У сені вынесці на спробу.</p>
<p>— Ну, Костусь, пойдзем мы з табою? —</p>
<p>Ідуць і ў сенях між сабою</p>
<p>Вядуць параду, як пастаць,</p>
<p>Каб бацька ўжо не мог згадаць.</p>
<p>Мяркуюць хлопцы так і гэтак,</p>
<p>Бы вулей ставяць пад паветак;</p>
<p>Урэшце ўсё абмеркавалі,</p>
<p>Хітрэй не трэба, як пасталі:</p>
<p>Адзін прыгнуўся ракушком,</p>
<p>Другі ў падлогу ўпёрся лбом.</p>
<p>— Ну, дзядзька, як мы тут стаіма?</p>
<p>— А так, як цюцькі за дзвярыма! —</p>
<p>Ім бацька з хаты дзесь азваўся,</p>
<p>I раптам дружны смех падняўся.</p>
<p> </p>
<p> </p>
<p> </p>
<h3><a id="chapter17"></a>ХVII  Воўк</h3>
<p> </p>
<p>Ў будныя днi ўставалi рана:</p>
<p>Няма калi хварэць на пана,</p>
<p>Няма чаго чакаць панукi,</p>
<p>Калi работы поўны рукi —</p>
<p>Зноў закладайся на нядзелю.</p>
<p>Садзiлась мацi за кудзелю;</p>
<p>Цяплей мужчыны абувалiсь,</p>
<p>Ў сваю работу запрагалiсь.</p>
<p>Мiхал, пакуль не рассвiтае,</p>
<p>Iдзе Антосю памагае,</p>
<p>Бо трэба кончыць з малацьбою,</p>
<p>Каб не карцела над табою.</p>
<p>Дарэктар сам з свае ахвоты</p>
<p>Ў гумно любiў рабiць налёты,</p>
<p>Бо ён быў хлопец працавiты</p>
<p>I да работы страх сярдзiты,</p>
<p>Хоць быў яшчэ малы i кволы,—</p>
<p>Ну, хвацкi хлопец i вясёлы!</p>
<p>Iдзе з двара часамi ў хату —</p>
<p>Аб чым тут ходзiць Яську-хвату —</p>
<p>Ён на дрывотню, бярэ дровы:</p>
<p>Ён услужыць усiм гатовы,</p>
<p>Гаспадарам i гаспадынi,</p>
<p>Бо што тут зробiцца хлапчыне?</p>
<p>Раз ён абцасам зачапiўся,</p>
<p>З дрыўмi знячэўку павалiўся</p>
<p>На крок, не далей, ад парога,</p>
<p>Але ўсхапiўся, i нiчога,</p>
<p>I толькi глянуў на абцасы, —</p>
<p>Былi ў iх моладасць i часы,</p>
<p>Калi рабiлi выкрунтасы</p>
<p>I на iгрышчы тупацелi,</p>
<p>А тут хадзiць больш не хацелi.</p>
<p> </p>
<p>Таксама Ўладзя да работы</p>
<p>Больш, чым да кнiжак, меў ахвоты:</p>
<p>Любiў ён з цэпам завiхацца</p>
<p>Або па лесе пацягацца,</p>
<p>Пабегаць з стрэльбай за лiсамi,</p>
<p>Цi за кунiцай, цi тхарамi.</p>
<p>I бацька з гэтым пагадзiўся:</p>
<p>Што ж? да навукi не радзiўся,</p>
<p>А вось мо з меншых што i будзе,</p>
<p>Няхай яны ўжо йдуць у людзi.</p>
<p> </p>
<p>Алесь сядзiць, закон чытае</p>
<p>Або з сабою разважае,</p>
<p>А потым зноў у кнiгу ўткнецца</p>
<p>I сам сабе штось засмяецца.</p>
<p>У Кастуся «Родное слово»;</p>
<p>Ён слiбiзуе ўсё нанова,</p>
<p>Але склады штось не выходзяць</p>
<p>I хлопца ў злосць адно прыводзяць,</p>
<p>Бо Костусь — хлопец нецярплiвы,</p>
<p>У гнеў прыходзiць абурлiвы;</p>
<p>Яго падштурхвае спакуса</p>
<p>Сказаць знявагу на Езуса,</p>
<p>Якi прад iм быў намалёван,</p>
<p>I Езус быў тут iм аплёван:</p>
<p>Чаму ж бо ён не памагае,</p>
<p>Калi на гэта сiлу мае?</p>
<p>А потым злосць яго астыла,</p>
<p>Яму i прыкра, i нямiла,</p>
<p>Ён сам сябе чуць не кусае.</p>
<p>Ох, галава яго дурная!</p>
<p>I нi на грош няма ёй кошту,</p>
<p>Яго хвалiлi, а завошта?</p>
<p>I хiба ж Бог яго не чуе?</p>
<p>Або яму Бог падаруе</p>
<p>Вось гэты страшны грэх знявагi?</p>
<p>Эх, Костусь, Костусь! ты — брадзяга!</p>
<p> </p>
<p>Выносiць сонца дзянёк новы</p>
<p>Скрозь гэты лес стары, хваёвы,</p>
<p>Дзянёк кароткi, чуць заметны,</p>
<p>Але вясёлы i прыветны.</p>
<p>Мароз бярэцца, пацiскае,</p>
<p>Па лесе лускае, гуляе</p>
<p>I хусты тчэ на беражку.</p>
<p>За ноч падкiнула сняжку.</p>
<p> </p>
<p>Мiхал iдзе ў свае абходы,</p>
<p>А холад зiмняе пагоды</p>
<p>Яго рухавiць i малодзiць,</p>
<p>I колькi тут разоў ён ходзiць!</p>
<p>Тут кожна сцежка i дарожка</p>
<p>Яму даўно-даўно знаёма,</p>
<p>Мiхал у лесе, як бы дома:</p>
<p>Дзе нi ступала яго ножка!</p>
<p>Якiх куточкаў тут не знае!</p>
<p>Мiхал iдзе, сляды чытае!</p>
<p>Вось тут танюткi ланцужок</p>
<p>Лёг так прыгожа на сняжок —</p>
<p>То пара кропак, то дзве рыскi,</p>
<p>Вiдаць, што мышкiны распiскi.</p>
<p>Другi малюнак, след-трайчаткi</p>
<p>Па лесе кiдаюць зайчаткi;</p>
<p>А лiс-хiтрэц, выжыга чуткi,</p>
<p>Па снезе цягне шнур раўнюткi:</p>
<p>Слядок з слядочкам супадае,</p>
<p>Бы лапка тут адна ступае.</p>
<p>Мiхал iдзе. У лесе глуха;</p>
<p>Дарэмна зыкi ловiць вуха:</p>
<p>Вакол маўклiва i маркотна,</p>
<p>I лес застыў, глядзiць гаротна,</p>
<p>I толькi дзесь у ельняку</p>
<p>Шалпоча сойка на суку,</p>
<p>Ды стукне дзяцел траекротна.</p>
<p>Мiхал iдзе адзiн, пануры,</p>
<p>I сам ён хмур, i думкi хмуры,</p>
<p>Як гэты лес, снягамi сцяты</p>
<p>Або замоўлены, закляты.</p>
<p>Ды гэты лес, хоць ён i немы,</p>
<p>Але скрозь цiш халоднай дрэмы,</p>
<p>Скрозь гэты мёртвы сон зiмовы</p>
<p>Вядзе з Мiхалам казкi-мовы.</p>
<p>У лесе кожная мясцiна —</p>
<p>Лужок, палянка, баравiна —</p>
<p>Асобны твар i выраз мае</p>
<p>I хоць што-небудзь выклiкае</p>
<p>З таго, што памяць захавала.</p>
<p>Так. Тут было ўсяго нямала,</p>
<p>Тут частка жыцця леснiкова.</p>
<p>Ну, хоць бы гэта вось дуброва!</p>
<p>Грыбоў улетку тут цьма-цьмушча,</p>
<p>Народ сюды йдзе — гушчай-гушча.</p>
<p>Тут шум, тут крык, тут гоман, спевы,</p>
<p>Аж разлягаюцца ў ёй дрэвы.</p>
<p>I вось, бывала, пан прыкажа —</p>
<p>Сюды пасходзiцца ўся стража</p>
<p>I робiць цэлую параду,</p>
<p>Як дзе хiтрэй зайсцi ў засаду,</p>
<p>I ўсё на гэтых людзей бедных,</p>
<p>Ўсё з-за паноў тых ненаедных.</p>
<p>Садзiшся, ловiш. А другая</p>
<p>I на бiлет рубля не мае.</p>
<p>I мусiш драць i з беднаты.</p>
<p>I вiнават не пан, а ты:</p>
<p>Не гаспадар злы — кажа ўсякi —</p>
<p>А гаспадарскiя сабакi...</p>
<p>А гэты хвойнiк абгарэлы!</p>
<p>Напэўна б выйшаў сказ тут цэлы,</p>
<p>Калi б ад самага пачатку</p>
<p>Апавядаць вам па парадку;</p>
<p>Але Мiхалу непрыемна,</p>
<p>Бо й тут пан лаяўся дарэмна,</p>
<p>А ён стаяў, свяцiў вачамi</p>
<p>Перад людзьмi i леснiкамi.</p>
<p> </p>
<p>Мiхал iдзе, i думкi ходзяць,</p>
<p>I ў пункт адзiн яны прыводзяць:</p>
<p>Каб як зямлi сабе прыдбаць</p>
<p>I службы гэтае не знаць,</p>
<p>Тады паны ўжо не пашкодзяць.</p>
<p>Ды толькi вось дзе закавыка:</p>
<p>Купiць зямлю — купiць не лыка,</p>
<p>Тут грошы трэба — i не сотка...</p>
<p>Эх, брат, рука, рука каротка!</p>
<p>Дзе ўзяць? i розум тут не змесцiць,</p>
<p>Але ўсё ж думку Мiхал песцiць,</p>
<p>Пад самым сэрцам яе носiць,</p>
<p>I гэта думка — зямлi просiць!</p>
<p>Яна з iм заўжды: ў лесе, дома!</p>
<p>Яна яму даўно знаёма,</p>
<p>I нават ён, калi прызнацца,</p>
<p>Даўно жыве ўжо ў сваёй хатцы.</p>
<p>А гэта хата вось якая:</p>
<p>Перш-наперш выгляд добры мае;</p>
<p>Стаiць пры рэчцы цi крынiцы,</p>
<p>На ёй дзве дымнiцы-блiзнiцы</p>
<p>З чырвонай цэглы i фарсiсты.</p>
<p>У хаце ёсць пакойчык чысты,</p>
<p>А вокны светлы i панадны,</p>
<p>I броўны ў сценах вельмi ладны:</p>
<p>Шырокi, роўны, без прыточак,</p>
<p>I жоўценькi, як той жаўточак.</p>
<p>Хлявец, гуменца — ўсё там нова,</p>
<p>I ўсё дакладная будова!</p>
<p>Пры доме сад, хоць невялiчкi,</p>
<p>Ды добры сад, нiводнай дзiчкi;</p>
<p>I тут навокал тваё поле,—</p>
<p>Раздолле тут табе i воля!</p>
<p>Працуй, чуць з хаты толькi выйшлi.</p>
<p>Але ўсё гэта — толькi мыслi,</p>
<p>Эх, гэта толькi мары-кралi!</p>
<p>О, каб яны ды праўдай сталi!</p>
<p>У лесе глуха, цесна стала,</p>
<p>I смуткам цiсне лес Мiхала,</p>
<p>I нейк маркотна ў гэтым боры,</p>
<p>Душа iмкнецца на прасторы,</p>
<p>I вочы просяць свету, волi.</p>
<p>Мiхал iдзе туды, на поле,</p>
<p>Дзе Нёман, выгнуўшыся дужкай,</p>
<p>Абводзiць лес прыгожай стужкай;</p>
<p>Але цяпер марозам скован</p>
<p>I ад людскiх вачэй захован,</p>
<p>I толькi жолаб, нiзка ўгнуты,</p>
<p>Ды лёд, ад снегу ветрам здзьмуты,</p>
<p>Яго дарогу вызначалi.</p>
<p> </p>
<p>I цiха ўсё вакол. Маўчалi</p>
<p>Пад белай посцiлкаю далi.</p>
<p>Там, угары, дальш з-па-над Нёмна</p>
<p>Сяло глядзела зсiня-цёмна;</p>
<p>Над iм стаяў дым белаваты.</p>
<p>Панура ў снезе нiклi хаты.</p>
<p>Мiхал на горцы прыпынiўся,</p>
<p>Стаiць, бы сон яму тут снiўся,</p>
<p>I тут усе тыя мясцiнкi</p>
<p>Яго наводзяць на ўспамiнкi.</p>
<p>Вот тут калiсь — даўно было то —</p>
<p>Дзяўчына з iх сяла, Дарота,</p>
<p>Купалася раз i ўтанула,</p>
<p>I смерць яе тут агарнула.</p>
<p>I гэта тут было здарэнне,</p>
<p>Калi на бераг, на каменне,</p>
<p>Гады два-тры назад, вясною,</p>
<p>Яхiма вынесла вадою,</p>
<p>Якога тыдняў тры шукалi,</p>
<p>Ды не найшлi й шукаць не сталi.</p>
<p>Таксама тут i здань здалася —</p>
<p>Аб ёй i гутарка вялася,—</p>
<p>Што быццам нехта на вадзе,</p>
<p>Яшчэ нябачаны нiдзе,</p>
<p>Сядзеў i з люлькi зацягаўся</p>
<p>Ды раптам згiнуў, бы распаўся...</p>
<p>Таемны вы, зямлi скрыжалi!</p>
<p>Чаго ў сябе вы не ўпiсалi!</p>
<p> </p>
<p>Мiхал раптоўна садрыгнуўся,</p>
<p>Зiрнуў за Нёман i прыгнуўся,</p>
<p>З-за хвойкi хцiва выглядае</p>
<p>I дубальтоўку з плеч знiмае,</p>
<p>Увесь хвалюецца, дрыжыць:</p>
<p>Ваўчуга з сёл сюды бяжыць</p>
<p>I проста валiць на Мiхала!</p>
<p>Аж сэрца ў радасцi ўзыграла:</p>
<p>«Пастой жа, брат, пастой, ваўчуга!</p>
<p>Ужо ж спаткаю, валацуга!»</p>
<p>А воўк iмчыцца, снег здзiрае,</p>
<p>I толькi хвост яго мiльгае,</p>
<p>Вiдаць, далi яму дзесь жаху.</p>
<p>«Ну, брат Мiхась, не дай жа маху!»</p>
<p>Ён брамкi ў стрэльбе адчыняе,</p>
<p>Прыклад падносiць да пляча;</p>
<p>«Не так дасi ты стракача!» —</p>
<p>Мiхал пацiху разважае.</p>
<p>А воўк ляцiць. Вось ён на Нёмне...</p>
<p>Вось ён за горкай... не вiдаць —</p>
<p>Ён будзе тут хвiлiн праз пяць...</p>
<p>«Трымайся ж, браце, цэлься, помнi!»</p>
<p>Мiхал замёр, не моргне вока:</p>
<p>Развязка скора, недалёка —</p>
<p>Вось-вось пакажацца звяруга!..</p>
<p>Ды доўга гэта штось натуга —</p>
<p>Няма, а быць ужо пара.</p>
<p>Цьфу ты! Што ж гэта за мара?</p>
<p>Ўстае Мiхал, глядзiць вакола,</p>
<p>Як бы што страцiў, невясёла,</p>
<p>А рукi ўсё яшчэ дрыжаць.</p>
<p>Ну, хоць бы, гада, напужаць!</p>
<p>I дзе ён дзеўся? дзе, пракляты?</p>
<p>Мiхала рух бярэ заўзяты,</p>
<p>Не возьме тропу ён нiяк,</p>
<p>Бяжыць управа наўскасяк:</p>
<p>А можа, там яго спаткае,</p>
<p>А не, дык снег хоць запытае.</p>
<p>Але й туды прабег дарма:</p>
<p>Там i слядоў яго няма.</p>
<p>Бяжыць назад — няма! — прапала!..</p>
<p>Аж нейкi пот праняў Мiхала.</p>
<p>Мiхал на Нёман тут рвануўся</p>
<p>I, як зiрнуў, аж здрыгануўся,</p>
<p>I ўсё ў iм раптам задрыжала,</p>
<p>Аж нават шапка чуць не спала,</p>
<p>Калi прычын Мiхал дазнаўся:</p>
<p>У стрыжаню воўк шалпатаўся!</p>
<p>Мiхала згледзеў — лясь зубамi!</p>
<p>I злосна блiскае вачамi.</p>
<p>Мiхал хватае дубальтоўку</p>
<p>I хоча выстралiць у воўка.</p>
<p>А потым стрэльбу апускае</p>
<p>I воўка зблiзку разглядае.</p>
<p>А ён — вось тут, бяры рукамi,</p>
<p>Завiс на лапах, як у яме;</p>
<p>Стрыжэнь глыбокi, лёд пакаты,</p>
<p>А бедны воўк, вадой падцяты,</p>
<p>Скрабе па лёдзе кiпцюрамi</p>
<p>I носам рые, як зубамi,</p>
<p>I ўвесь пружынiцца i рвецца,</p>
<p>Але нiчога не ўдаецца,</p>
<p>I ўсё слабее ў воўка сiла.</p>
<p>Ды страшна смерць, усiм жыць мiла!</p>
<p>Ён рэшту сiл iзноў збiрае,</p>
<p>Мацней на лапы налягае,</p>
<p>Ды iх няма за што зацяць,</p>
<p>Яны слабеюць, слiзгацяць</p>
<p>I толькi скробаюць па лёдзе,</p>
<p>Перабiраюць край стрыжэню,</p>
<p>Няма надзеi нават ценю</p>
<p>У той яго бядзе-прыгодзе,—</p>
<p>Няма, ваўчок, табе збавення!</p>
<p>Дарэмны ўсе твае iмкненнi!</p>
<p>I ненадоўга сiлы стане</p>
<p>Вясцi з вадою тут змаганне.</p>
<p>Слабее воўк i абмярзае,</p>
<p>А плынь усё больш падбiрае,</p>
<p>I, барукаючысь з вадою,</p>
<p>Ён павярнуўся галавою</p>
<p>I ўскiнуў погляд на Мiхала.</p>
<p>Вачамi злосна ўжо не косiць,</p>
<p>Глядзiць, як бы ратунку просiць...</p>
<p>Цьфу ты! аж шкода яго стала —</p>
<p>Так вочы жаласна глядзяць,</p>
<p>Ну, вось, дальбог, шкада страляць!</p>
<p> </p>
<p>Яшчэ раз бедны воўк рвануўся,</p>
<p>На спiну раптам павярнуўся,</p>
<p>Завыў жалобна i каротка</p>
<p>I — шуг пад лёд той, як калодка!</p>
<p>I знiкла ўсё: жыццё, змаганне</p>
<p>I прагавiтасць палявання.</p>
<p>Мiхал стаiць i разважае,</p>
<p>А потым голаву ўскiдае,</p>
<p>Як бы ён хоча запытаць,</p>
<p>Хоць тут нiкога не вiдаць:</p>
<p>«Ну, што ты скажаш, брат, на гэта?»</p>
<p> </p>
<p> </p>
<p> </p>
<p> </p>
<h3><a id="chapter18"></a>XVIII  Зiма ў Парэччы</h3>
<p> </p>
<p>О добры час дзянькоў прыгожых!</p>
<p>Ты знiк у хвалях часоў божых</p>
<p>I толькi ў думках i ўспамiнах</p>
<p>Жывеш-гарыш у днях дзяцiных.</p>
<p>Далёка я ад межаў родных</p>
<p>Сярод людзей, душой халодных</p>
<p>І сэрцам чэрствых. Я гадаю,</p>
<p>Я родны край успамiнаю,</p>
<p>Я iм жыву, я ў iм душою</p>
<p>І сэрцам кожнаю парою,</p>
<p>Як той нявольнiк прагне волi,</p>
<p>Так прагну я ступiць на ролi</p>
<p>Сваiх палеткаў, нiў благенькiх,</p>
<p>Дарог i сцежачак крывенькiх,</p>
<p>Што гожа ўюцца спомеж жыта</p>
<p>Або срэдзь лесу самавiта.</p>
<p>I ўстануць з’явы, як жывыя,</p>
<p>Малюнкi сэрцу дарагiя,</p>
<p>I моцна душу парываюць.</p>
<p>«Iдзi да нас! iдзi»,— гукаюць.</p>
<p>Благаславёны час той будзе,</p>
<p>Калi я ў родным сваiм людзе</p>
<p>Куточак бацькаў прывiтаю</p>
<p>I радасць жыцця там пазнаю.</p>
<p> </p>
<p>О родны край! О край пакуты,</p>
<p>Нягодай цяжкаю прыгнуты!</p>
<p>Калi ж ты збудзеш тое гора,</p>
<p>Што i цяпер там, як i ўчора,</p>
<p>Як i даўней, цябе знiшчае</p>
<p>I горкiм смуткам авявае?</p>
<p>I ў час вялiкi разбурэння</p>
<p>Не сцерпiць нават i каменне</p>
<p>Тваiх палёў, глухiх абшараў,</p>
<p>Дзе след вайны агнём пажараў</p>
<p>Пранёсся дзiка i няшчадна,</p>
<p>Каб не заплакаць з таго здзеку,</p>
<p>Што чалавек — звер чалавеку —</p>
<p>Так злосна чынiць, неўспагадна!..</p>
<p>О край мой мiлы! Ўсёй душою</p>
<p>Хачу злучыцца я з табою,</p>
<p>Ў тваiх палях пазычыць сiлу,</p>
<p>Ў тваёй зямлi сысцi ў магiлу...</p>
<p>Дзяцiны час!.. Я памятаю</p>
<p>Зiмы прыход у нашым краю.</p>
<p>Стаiць над лесам шум маркотны;</p>
<p>Па небе хмары, як палотны,</p>
<p>Паўночны вецер рассцiлае,</p>
<p>I бель над далямi звiсае,</p>
<p>I цiха стане на падворку,</p>
<p>I лес жалобную гаворку,</p>
<p>Свой гоман восенi канчае</p>
<p>I моўчкi зiму сустракае.</p>
<p>А сетка белая гусцее</p>
<p>I блiжай, блiжай снегам сее.</p>
<p>I вось над хатай, над гуменцам</p>
<p>Сняжынкi жвавыя гуляюць,</p>
<p>Садок i дворык засцiлаюць</p>
<p>Бялюткiм, чыстым палаценцам.</p>
<p>I тут у хаце не ўтрываеш:</p>
<p>Кажух на плечы накiдаеш,</p>
<p>Бяжыш на двор, як той шалёны,</p>
<p>Крычыш, гукаеш здавалёны,</p>
<p>Зямлi не чуеш пад сабою</p>
<p>I ловiш белы пух рукою.</p>
<p>Ўгару зiрнеш — як рой пчалiны,</p>
<p>Снуюцца цiхiя пушыны,</p>
<p>Ўгары знячэўку штурхануцца,</p>
<p>Глядзiш — i ў пары пабяруцца.</p>
<p>— О-го-го, брат! — дзядзька кажа.—</p>
<p>Цяпер зiма напэўна ляжа!</p>
<p>За санкi, Костусь, трэба брацца,</p>
<p>Эх, будзеш мець дзе разгуляцца!</p>
<p> </p>
<p>I Костусь рады i давольны:</p>
<p>Цяпер гулянак свет раздольны,</p>
<p>Адкрыты новыя пуцiны</p>
<p>У круг забаў яго дзяцiны,</p>
<p>I ён ад радасцi трасецца</p>
<p>Ды ў мяккiм снезе скачанецца.</p>
<p>А снег станоўка i заложна</p>
<p>Так i шуфлюе. Лес набожна</p>
<p>Стаiць, маўчыць i ўсё святлее,</p>
<p>Як бы, здаецца, весялее.</p>
<p>Назаўтра ўстанеш — свет змянёны,</p>
<p>У новых хутрах вербы, клёны,</p>
<p>I ўсюды чыста, бель такая,</p>
<p>Што проста вочы адбiрае.</p>
<p>Ў парканах шулы, як салдаты,</p>
<p>Стаяць у струнку, зухаваты,</p>
<p>Башлык высокi, шапкi новы,</p>
<p>«Ура!» гукнуць табе гатовы.</p>
<p> </p>
<p>Iдзе з лапатай дзядзька з хаты</p>
<p>I адграбае снег заўзята.</p>
<p>Ў гумно i ў хлеў праводзiць сцежкi,—</p>
<p>Не хоча мець удзень замешкi,</p>
<p>Бо ўдзень на рэчку i на тонi</p>
<p>Схадзiць рыхтуецца Антонi.</p>
<p>Мы знаем, ён — рыбак з уроды,</p>
<p>I ўсякiх рыб ён знае ходы,</p>
<p>Калi якая нерастуе,</p>
<p>Што ёй пад густ, чаго бракуе;</p>
<p>I нораў кожнай рыбы знае,</p>
<p>Аб iх трактат ён прачытае,</p>
<p>Ды так, што люба i паслухаць,</p>
<p>Дзiвiцца больш ды лоб чухаць.</p>
<p>I гэта ўсё не з кнiг набрана,</p>
<p>Не з слоў вучонага паўпана,</p>
<p>Якiх цяпер усюды досыць;</p>
<p>Ўсё гэта ўласны розум зносiць,</p>
<p>Свая мазолiлась галоўка,</p>
<p>А не чыя там калатоўка.</p>
<p> </p>
<p>Бярэ Мiхал свае прылады,</p>
<p>Якiя стрэльбе датыкаюць;</p>
<p>Цяпер зайцы ў лясах гуляюць,</p>
<p>Iх упалюеш без прынады,</p>
<p>Тым болей што ганчак харошы —</p>
<p>Ёсць сэнс прайсцiся па парошы.</p>
<p> </p>
<p>I чуць што толечкi разднела,</p>
<p>У маткi снеданне паспела,</p>
<p>Але яе ўсе падганяюць,</p>
<p>Барзджэй рассыпацца жадаюць,</p>
<p>Каму куды i ў чым хто здольны —</p>
<p>Дзянёк прыдасца часам вольны.</p>
<p>— Пакiнь, Мiхась, ты сучку дома,</p>
<p>Мо дзе забiўся тхор мiж лома:</p>
<p>Ў карчах на рэчцы следу многа,</p>
<p>Iх там пярэсмыкi, дарога.—</p>
<p>I да тхароў быў дзядзька падак,</p>
<p>А тхор цяпер дабёр i гладак:</p>
<p>У Свержнi Iцка з Моўшам проста</p>
<p>Да шкуркi ўлiпнуць, як кароста.</p>
<p>А Такса талент такi мела,</p>
<p>Што за тхарамi чуць не млела.</p>
<p>— Бяры сабе, хай астаецца, —</p>
<p>На просьбу бацька паддаецца.</p>
<p>I Таксу ў хаце запiраюць,</p>
<p>А ў лес Сiвалку запрашаюць.</p>
<p>Выходзiць бацька першы з дому</p>
<p>Мясiць снягi па буралому.</p>
<p>На iм кучомка, верх зялёны,</p>
<p>Кажух кароценькi, чырвоны,</p>
<p>А стан шырокая папруга</p>
<p>Сцiскае спрытна, лоўка, туга;</p>
<p>На меднай спронжцы лось красуе</p>
<p>I з жоўтай бляхаю фасуе,</p>
<p>А праз плячо паўзверх кажуха</p>
<p>Iдзе раменны пас, бы ў зуха;</p>
<p>На гэтым паску — знак блiшчасты,</p>
<p>А на плячах — шнур пакручасты.</p>
<p>I вось як бацька выйдзе зрана</p>
<p>Ды стрэльбу накрыж перакiне —</p>
<p>I ў палясоўшчыцкiм ён чыне,</p>
<p>Дапраўды, змахвае на пана!</p>
<p> </p>
<p>I дзядзька доўга не чакае,</p>
<p>Маўчком ён Костусю кiвае;</p>
<p>А Кастусёк даўно гатовы —</p>
<p>У iх раней была намова</p>
<p>Схадзiць у луг на азярыны</p>
<p>I патрывожыць род тхарыны,</p>
<p>На рэчцы загарадзь паправiць</p>
<p>I новы буч яшчэ паставiць.</p>
<p>За пояс дзядзька закладае</p>
<p>Сваю сякерку, Таксу клiча,</p>
<p>Кусок аладкi ў нос ёй тыча</p>
<p>I вон за дзверы выпускае,</p>
<p>А Костусь з торбаю, з лапатай</p>
<p>Даўно чакае iх за хатай.</p>
<p>Спаткаўшы Ўладзю на дрывотнi,</p>
<p>Раскажа дзядзька ўвесь парадак,</p>
<p>Бо той, наеўшыся аладак,</p>
<p>Глядзiць за домам неахвотна.</p>
<p>Яму ты слова — ён другое,</p>
<p>Заўзята юха, хоць малое.</p>
<p>I дзядзька часам загарыцца,</p>
<p>Гатоў няўслушнiку па пысцы</p>
<p>Праехаць шорсткiм сваiм пальцам,</p>
<p>Бо што ты зробiш з падшывальцам?</p>
<p>I дзядзька, плюнуўшы сярдзiта,</p>
<p>Iдзе, спаткнуўшысь на карыта,</p>
<p>А ўслед яму смяецца Ўладзя.</p>
<p>— Павыскаляйся яшчэ, гадзе, —</p>
<p>Антось яму,— дальбог, вярнуся,</p>
<p>Расквасiць кiрпу не збаюся!..</p>
<p>Ото «гладыш», абы напроцi,</p>
<p>Абы нажэрцiся! К рабоце</p>
<p>I на вяроўцы не зацягнеш,</p>
<p>У лес пабегчы толькi прагнеш.</p>
<p>Ну, трасцу дам табе цукерку!</p>
<p>Гулу падсуну ў табакерку! —</p>
<p>Бубнiць Антось ужо з сабою,</p>
<p>Iдучы скораю хадою.</p>
<p>I доўга Ўладзю дзядзька журыць,</p>
<p>I Костусь бровы свае хмурыць:</p>
<p>I ён на брата сэрца мае,</p>
<p>Бо Ўладзя дзядзьку зневажае,</p>
<p>А дзядзька поле толькi мiне,</p>
<p>Глядзiш — i злосць яго астыне.</p>
<p>Задраўшы ўгору хвост трубою,</p>
<p>Сама давольная сабою,</p>
<p>Снуецца Такса мiж кустамi,</p>
<p>Бяжыць i спынiцца часамi,</p>
<p>Наставiць вушы, разважае,</p>
<p>Вушамi нос свой павярае</p>
<p>I нi зрухнецца, бы застыне,</p>
<p>I лапу нават чуць узнiме.</p>
<p>А дзядзька Таксу падганяе:</p>
<p>— Шукай тхара! шукай, малая! —</p>
<p>I Такса кiнецца стралою</p>
<p>Туды, дзе цэлай чарадою</p>
<p>Стаяць алешыны крывыя,</p>
<p>Пад iх карчагi патайныя.</p>
<p>I часта тут — былi здарэннi —</p>
<p>Заб’ецца тхорык пад карэннi.</p>
<p>I тут усiх рух апануе.</p>
<p>Фатыгi Такса не шкадуе:</p>
<p>Дзярэ, грызе, пiшчыць, скавыча,</p>
<p>Бо знак дае, што ёсць здабыча.</p>
<p>I дзядзька ўвесь, як на пружынах,</p>
<p>Як дзiк, мiтусiцца ў галiнах,</p>
<p>Туды зiрне, сюды памкнецца,</p>
<p>Ну, на кавалкi так i рвецца.</p>
<p>— Ты ж стой, брат, тут! Пiльнуй, як вока:</p>
<p>Ён тут, галубчык, недалёка!</p>
<p>I не пудлуй, не дай, брат, маху,—</p>
<p>Валi рыдлёўкаю без страху...—</p>
<p>I дзядзька мовы не канчае,</p>
<p>Ён кол маланкаю хапае.</p>
<p>— Тхор! тхор! Дзяржы яго! — галосiць,</p>
<p>Гарачка дзядзьку так i носiць,</p>
<p>Бяжыць, тхара ён даганяе,</p>
<p>Напагатове кол трымае.</p>
<p>За дзядзькам Костусь прэ без духу.</p>
<p>— Дзяржы тхара, дзяржы псяюху! —</p>
<p>А тхорык бедны ў куст зашыўся,</p>
<p>Няма ратунку, ашчарыўся,</p>
<p>На Таксу сам ён нападае</p>
<p>I чмыс яе грызе, кусае,</p>
<p>Пiшчыць, дзярэцца, смрод пускае,</p>
<p>Але нiшто не памагае:</p>
<p>Таўкуць калом яго, рыдлёўкай,</p>
<p>За шкурку плацiць тхор галоўкай.</p>
<p>— Вось гэта, Костусь брат, удача! —</p>
<p>I дзядзька рады, чуць не скача</p>
<p>I гладзiць Таксачку па вушку,</p>
<p>Яе ён лашчыць, як дачушку;</p>
<p>Яна ж за гэта ласкi слова</p>
<p>На смерць, на ўсё пайсцi гатова:</p>
<p>Вачамi ў вочы так i зорыць,</p>
<p>Вiхлястым хвосцiкам гаворыць.</p>
<p> </p>
<p>Хоць дзядзька наш не паляўнiчы,</p>
<p>Ды меў ахвоту i да дзiчы.</p>
<p>I часам, праўда, вельмi рэдка —</p>
<p>Я сам у гэтым буду сведка —</p>
<p>У лес надумае пайсцi,</p>
<p>Зайцоў крыху там патрасцi —</p>
<p>Зайцоў жа там было багата.</p>
<p>Вось у нядзельку раз цi ў свята</p>
<p>Антось рыхтуе паляванне.</p>
<p>Дае ён хлопцам прыказанне,</p>
<p>Хоць тыя самi без прыказу</p>
<p>Ахвотна годзяцца адразу,</p>
<p>А наш дарэктар асаблiва.</p>
<p>У лес збiраюцца шумлiва.</p>
<p>— Эх, шкода, брат: няма клякотак!</p>
<p>Ну, хоць бы з парачку трашчотак! —</p>
<p>Гаворыць дзядзька.— Ну, нiчога,</p>
<p>I так мы зробiм шуму многа</p>
<p>I ўсiм зайцам задамо страху! —</p>
<p>Дае дарэктару ён бляху.</p>
<p>— Званi ў яе, бi, чым папала,</p>
<p>Абы мацней яна гучала —</p>
<p>На ўсю Свяржэнскую граду! —</p>
<p>Алесю даў скавараду,</p>
<p>Перагарэлую, старую,</p>
<p>Ды незвычайна галасную.</p>
<p>— Бяры напiльнiк з рукаяткай,</p>
<p>Бубнi ў яе наском i пяткай;</p>
<p>А Кастусю я дам званок,</p>
<p>А ты, бальшун, трубi ў ражок,—</p>
<p>Такое справiм мы iгрышча,</p>
<p>Што лес застогне i засвiшча,</p>
<p>Ну, нежывы — i той ачнецца,</p>
<p>Калi аблава ў нас пачнецца!</p>
<p> </p>
<p>Iдуць у лес. Антось зарання</p>
<p>Размеркаваў усё дазвання:</p>
<p>Адкуль, якую зоймуць лаву,</p>
<p>I як вясцi самую справу,</p>
<p>Куды i як зайцоў зганяць,</p>
<p>I дзе ён будзе сам стаяць.</p>
<p>Антось пазiцыю займае,</p>
<p>Шчаслiвых вынiкаў чакае,</p>
<p>Калi зайцоў пужнуць няждана,</p>
<p>I трохi чуе ў сабе пана.</p>
<p> </p>
<p>Прачнуўся лес ад бразгатання,</p>
<p>Ад таго шуму палявання:</p>
<p>I крык, i лямант захаплення,</p>
<p>Гудзе лес зверху да карэння.</p>
<p>Дарэктар рвецца на кавалкi.</p>
<p>Зламаў на блясе ўжо дзве палкi,</p>
<p>Дзярэцца нема, лямантуе, —</p>
<p>Такi там гвалт — хай Бог ратуе!</p>
<p>За пень ён лапцем зачапiўся</p>
<p>I змоўк тады, як павалiўся.</p>
<p>Алесь грымiць скаварадою</p>
<p>I пацяшаецца гудою,</p>
<p>На ёй вызвоньвае ён штучкi,</p>
<p>Але напiльнiк выпаў з ручкi,</p>
<p>Зляцеў у снег — i будзь здароў...</p>
<p> </p>
<p>Нiдзе не бачылi зайцоў,</p>
<p>I дзядзьку стрэлiць не прыйшлося,</p>
<p>Але пачулi ад Антося:</p>
<p>— Забiлi зайца, не забiлi,</p>
<p>Але ж, брат, гуку нарабiлi.</p>
<p> </p>
<p> </p>
<p> </p>
<p> </p>
<h3><a id="chapter19"></a>XIX  На рэчцы</h3>
<p> </p>
<p>Нiхто з дамашнiх не згадае,</p>
<p>Чым рэчка Костуся займае,</p>
<p>Якая iх звязала сiла</p>
<p>I чым яна так хлопцу мiла.</p>
<p>Бывала, толькi чуць разднее,</p>
<p>Чуць трошкi ў лесе пасвятлее,</p>
<p>Глядзiш — на рэчку ён шыбуе</p>
<p>I лёд сякеркаю мацуе,</p>
<p>То падбяжыць i скаўзанецца,</p>
<p>I сам сабе ён засмяецца;</p>
<p>То спынiць крок, замрэ, застыне —</p>
<p>Такая радасць тут хлапчыне!</p>
<p>Лядок закохкае, угнецца</p>
<p>I вось-вось зломiцца, здаецца,</p>
<p>Але нястрашны i знаёмы</p>
<p>Для хлопца гэтыя надломы,</p>
<p>Палоскi-стрэлы гаваркiя,</p>
<p>I моцны скрэпы ледзяныя.</p>
<p>Марозiк крэпiць, лёд таўшчэе,</p>
<p>I рэчка вольная нямее,</p>
<p>Да дна вадзiца вымярзае</p>
<p>I ходу, бедная, не мае,</p>
<p>I цесна там ёй, i нямiла</p>
<p>Яе халодная магiла;</p>
<p>Але дарма: жывую сiлу</p>
<p>Не запраторыш ты ў магiлу,</p>
<p>Мароз бязжаласны i люты!</p>
<p>Хоць ты звязаў i крэпка путы,</p>
<p>Скаваў i рэчкi i азёры</p>
<p>I ўсё зацiснуў пад запоры,</p>
<p>Разлёгшысь лёдам i снягамi</p>
<p>Над чыстым полем i лугамi,</p>
<p>Ды ты жыцця, брат, не здалееш,</p>
<p>Як ты нi дурыш, нi шалееш.</p>
<p>Глядзi — скрозь ковы ледзяныя</p>
<p>Сачацца кропелькi жывыя,</p>
<p>Дарогу новую шукаюць</p>
<p>I лёд вадою залiваюць.</p>
<p>I праўда: рэчачка-крынiчка,</p>
<p>Хаця i мелка, невялiчка,</p>
<p>Але такую сiлу мае,</p>
<p>Што лёд угору падымае</p>
<p>I ломiць глызу, як нацiну.</p>
<p>— Гэ, брэшаш ты, мароз, не згiну</p>
<p>Я пад карою ледзяною,</p>
<p>Пабарукаемся з табою! —</p>
<p>Як бы гаворыць смела, гулка</p>
<p>Марозу бойкая рачулка.</p>
<p>I мiж марозам i вадою</p>
<p>На гэтай рэчачцы зiмою</p>
<p>Такiя справы вынiкаюць,</p>
<p>Што надта Костуся займаюць.</p>
<p>Калi на рэчку ён нi прыйдзе,</p>
<p>Глядзiць — штось новае там выйдзе:</p>
<p>То лёд, уздуўшыся гарбамi,</p>
<p>Бубнiць, як бубен, пад нагамi,</p>
<p>То ападзе нанiз, угнецца,</p>
<p>На дно пластамi пакладзецца,</p>
<p>А па кустах, на абалонi,</p>
<p>Цiскi парваўшы i супонi,</p>
<p>Вада шырока разальецца,</p>
<p>I снег на кашу пабярэцца.</p>
<p>I як нi гне мароз, нi гладзiць,</p>
<p>Але нiчога не парадзiць,</p>
<p>I чуць ён толькi аслабее,</p>
<p>Чуць-чуць адлiжкаю павее,</p>
<p>Глядзiш — вадзiца лёд злiзала,</p>
<p>Ў раўку пясочак паказала,</p>
<p>I хвалькi жвавыя за хваляй,</p>
<p>Як i нябыта, бягуць далей,</p>
<p>Пакуль мароз не засярдуе</p>
<p>I сiлу зноў ён не пачуе,</p>
<p>Каб закаваць раўчук праворны</p>
<p>За розум надта непакорны.</p>
<p> </p>
<p>I вось надарыцца часамi</p>
<p>Мароз над ўсiмi маразамi;</p>
<p>Iдзе сярдзiта, пагражае,</p>
<p>Па даху гонтамi страляе;</p>
<p>У завiтушках дым бялявы</p>
<p>Нясе, як воблак кучаравы,</p>
<p>I потым з iм набок рванецца,</p>
<p>Бы пiсар-вухар расчаркнецца.</p>
<p>А як вакенцы размалюе</p>
<p>I розных дзiваў там намосцiць,—</p>
<p>Яму аматар пазайздросцiць,</p>
<p>I прад марозам ён спасуе.</p>
<p>Мароз — штукар i жарты любiць,</p>
<p>Не раз, штукуючы, загубiць</p>
<p>Таго, хто ў рукi пападзецца,</p>
<p>Яшчэ над бедным насмяецца:</p>
<p>«Прыляж, бядача, ты з дарогi —</p>
<p>Няблiзкi хатнiя парогi,—</p>
<p>Мароз дарожным падпявае,—</p>
<p>Лажысь — пасцелька пухавая</p>
<p>I ўся агоньчыкамi ззяе!</p>
<p>Заснi, сагрэйся, мой пахiлы,</p>
<p>Пакуль табе прыбудуць сiлы,</p>
<p>А я салодкi сон навею</p>
<p>I гожай казкаю сагрэю».</p>
<p>I хто паддасца нагаворам,</p>
<p>Засне навекi пад прасторам</p>
<p>Халодных зор, снягоў глыбокiх,</p>
<p>Сярод дарожак адзiнокiх.</p>
<p>Мароз — мастак i, пыху поўны,</p>
<p>Узносiць слуп на неба роўны,</p>
<p>Высокi, вогненны, крывавы!</p>
<p>Той слуп — i страшны i цiкавы —</p>
<p>Гарыць злавесна, ўвесь чырвоны.</p>
<p>Мароз на небе ставiць троны,</p>
<p>Вянцы на месяц ускладае,</p>
<p>Па снезе зоркi рассыпае,</p>
<p>I так прыгожа, так старанна</p>
<p>Бярозе белай тчэ убранне,</p>
<p>Бы той дзяўчыне пад вянчанне.</p>
<p>I як з-за лесу сонца ўстане</p>
<p>I на бярозу тую гляне,</p>
<p>Засвецяць ў iнеi праменнi,</p>
<p>Як найдарожшыя каменнi.</p>
<p> </p>
<p>Мароз — паважны. Як вяльможа,</p>
<p>Знасiць свавольнiцтва не можа,</p>
<p>I на той час, як ён пануе,</p>
<p>Па небе хмарка не вандруе,</p>
<p>I ўсе стварэннi занямеюць,</p>
<p>I патыхаць вятры не смеюць.</p>
<p>Ўсё цiха, мёртва, нерухома.</p>
<p>Сядзiць звяр’ё мiж буралома</p>
<p>I знака жыцця не пакажуць,</p>
<p>Вароны дзюба не развяжуць,</p>
<p>Ўсе нахахорацца, нi зыку —</p>
<p>Ўладарства холаду вялiка.</p>
<p>I верабей з усёй раднёю</p>
<p>Не шкне, схаваўшысь пад страхою.</p>
<p>Адзiн мароз адно ўладае,</p>
<p>На ўсё ён рукi накладае,</p>
<p>Ўсё гне халоднаю нагою;</p>
<p>I лес пад сiняю смугою</p>
<p>Застыў, стаiць, як амярцвелы,</p>
<p>Башлык надзеўшы чысты, белы.</p>
<p>I толькi ён, мароз заўзяты,</p>
<p>Мароз занадта зухаваты,</p>
<p>Адзiн па лесе пахаджае,</p>
<p>Бо роўных ён сабе не мае.</p>
<p>Зазнаўся, ой, мароз, зазнаўся!</p>
<p>Ды дзень яшчэ не зачынаўся:</p>
<p>Пастой, мароз, пастой хвалiцца —</p>
<p>Мо i цябе хто не збаiцца!</p>
<p>I толькi зоркi пабялелi,</p>
<p>У хаце дзверы зарыпелi,</p>
<p>Скрыпяць калодзежы, вароты,</p>
<p>Пайшла разгульвацца работа.</p>
<p>Iдуць па воду маладзiцы,</p>
<p>Як макаў цвет, гараць iх лiцы;</p>
<p>Бяжыць з кудзеляю дзяўчына,</p>
<p>За ёю хлопец-малайчына</p>
<p>Адкулься зараз увязаўся,</p>
<p>I смех i гоман там зачаўся.</p>
<p>Прыгрэбнiк глуха б’е дзвярамi,</p>
<p>Жанкi трушком iдуць з кашамi,</p>
<p>Лучыну iмi прыкрываюць</p>
<p>I жарам холад выганяюць.</p>
<p>А там мужчыны ўзварухнулiсь,</p>
<p>Ў гумно па сена пацягнулiсь,</p>
<p>Ды толькi — звычай такi маюць —</p>
<p>Мароз пахваляць i палаюць,</p>
<p>А падхадзiўшысь каля дому,</p>
<p>Бяруць сякеру, санi, бому</p>
<p>I едуць ў лес вазiць калоды —</p>
<p>Ляжаць на печы няма моды.</p>
<p>I хоць мароз крапiць пякучы,</p>
<p>Да ног даходзiць скрозь анучы</p>
<p>I снегам вочы зашывае,—</p>
<p>Мужык жыве i не шманае;</p>
<p>З саней саскочыць, хлысне пугай</p>
<p>Каня i вылае «дзяругай»,</p>
<p>Бяжыць, аб плечы б’е рукамi,</p>
<p>Яшчэ й прытупвае нагамi,</p>
<p>I так блазнее, так дурэе,</p>
<p>Аж покi лоб не замакрэе.</p>
<p> </p>
<p>Ўжо Костусь двойчы неўзаметкi</p>
<p>Саскокваў з печы на разведкi,</p>
<p>У вокны доўга прыглядаўся,</p>
<p>Ў малюнкi так ён углыбляўся,</p>
<p>Што ў iншы свет перабiраўся.</p>
<p>На шыбе ўсё: снапкi ржаныя,</p>
<p>Чароты хвацкiя, буйныя,</p>
<p>I розных красак, траў нямала.</p>
<p>У душу летам патыхала,</p>
<p>А з iм i вобразы другiя</p>
<p>Ўставалi, сэрцу дарагiя.</p>
<p>Вось тут лясок, вось крыж пахiлы,</p>
<p>Як вартаўнiк чыёй магiлы,</p>
<p>На цiхай горцы пахiлiўся,</p>
<p>Бы аб пакойнiку малiўся;</p>
<p>Там нiбы рэчачка цiкава</p>
<p>Звiлася ў вербах кучаравых...</p>
<p>Ўсё так павабна, так прыгожа</p>
<p>I так на праўду ўсё пахожа,</p>
<p>Што хлопец сам не памятае,</p>
<p>Дзе ён i што ён разглядае.</p>
<p>— Не стой ты, хлопец, пры аконцы:</p>
<p>З акна, як з зяўры, дзьме бясконца!</p>
<p>Зноў будзеш кашляць,— кажа мацi.</p>
<p>А хлопцу ўжо абрыдла ў хаце,</p>
<p>Нiяк блазноце не сядзiцца,</p>
<p>На рэчцы хоча апынiцца.</p>
<p>А тут яшчэ, як на спакусу,</p>
<p>Чуць дзядзька з хаты паказаўся,</p>
<p>Мароз ужо прымайстраваўся</p>
<p>I белым пухам сеў на вусу.</p>
<p>I хто з двара ў дом нi прыходзiць,</p>
<p>Пра холад гутарку заводзiць:</p>
<p>— Ну ж i мароз — аж нос зрывае!</p>
<p>А як на ўсходзе чырвань грае!</p>
<p>Слупы такiя паўставалi,</p>
<p>Пажарам страшным загулялi!</p>
<p>Такiя з’явы ў божым свеце! —</p>
<p>Ну, як тут вытрываць, скажэце?</p>
<p>Кастусь у запечку стхарыўся,</p>
<p>Абуцца ў лапцi прымудрыўся,</p>
<p>А ў лапцях вушкi скураныя</p>
<p>Былi ўжо досыць пажылыя;</p>
<p>Цiшком сабраўся, апрануўся</p>
<p>Ды ў лес з сякеркаю кульнуўся.</p>
<p>А лес, як добры той знаёмы,</p>
<p>Стаiць збялелы, нерухомы</p>
<p>Абапал рэчачкi сцяною,</p>
<p>Над ёю сплёўшыся страхою,</p>
<p>Далёка кiнуўшы галiнкi;</p>
<p>А маладзенькiя ялiнкi</p>
<p>Пад белым пухам чуць заметны;</p>
<p>Яны так мiлы, так прыветны,</p>
<p>Бы тыя красачкi-дзяўчаткi,</p>
<p>Надзеўшы гожыя апраткi.</p>
<p>Затое ж хвоечкi малыя</p>
<p>Стаяць, як сiраты якiя,</p>
<p>Ад снегу выгнуўшысь дугою,</p>
<p>На дол прыпаўшы галавою.</p>
<p>«Пагнуў вас снег, мае хваінкі!</p>
<p>Эх вы, гаротныя націнкі!» —</p>
<p>Над імі Костусь разважае,</p>
<p>I жаласць хлопца пашыбае.</p>
<p>I ён да хвоек падбягае,</p>
<p>Сняжок з іх ціха атрасае —</p>
<p>I хвойкі зразу ажываюць,</p>
<p>Ўгару макушы падымаюць,</p>
<p>Спярша павольна, бы баяцца,</p>
<p>А потым пойдуць разгінацца.</p>
<p>А хлопчык рады і смяецца,</p>
<p>Стаіць з мінуту, не схіснецца,</p>
<p>Аддаўшысь нейкім думкам-марам,</p>
<p>Аж б’ецца сэрца яго жарам.</p>
<p> </p>
<p>Але пара, пара за дзела!</p>
<p>I ён да хвоек падбягае,</p>
<p>Замерла рэчка між лясамі,</p>
<p>Бярозы голымі сукамі</p>
<p>Спляліся з вольхамі над ёю;</p>
<p>Яліны цёмнай чарадою</p>
<p>Навіслі густа салашамі.</p>
<p>А вось старая дзеравяка</p>
<p>Упала ў рэчку, небарака:</p>
<p>Відаць, што бура палажыла</p>
<p>I мост жывы з яе зрабіла.</p>
<p>А лёд, бы мур сцямна-зялёны,</p>
<p>Чуць пасярэдзіне падняты,</p>
<p>Ляжыць, цяжэрны і зацяты,</p>
<p>Вартуе ходы ўсе і гоны,</p>
<p>Каб і стрыжэньчык не прабіўся.</p>
<p>I вось тут Костусь прыпыніўся,</p>
<p>На лёд глядзіць, штось разважае</p>
<p>I ў ход тапорык свой пускае.</p>
<p>Лядок закашляў, заіскрыўся,</p>
<p>На срэбра-друзачкі пабіўся;</p>
<p>Ляцяць крупінкі ледзяныя,</p>
<p>Бы ўлетку пырскі дажджавыя,</p>
<p>I чуць апошні лёд зламаўся,</p>
<p>З зямлі клубок вады падняўся</p>
<p>I з шумам коціць паўзверх лёду,</p>
<p>Пачуўшы волечку-свабоду,</p>
<p>Ўсё большы, большы круг займае…</p>
<p>Але што гэта так спявае?</p>
<p>Адкуль тут музыка нясецца?</p>
<p>Чыя тут песня ў душу льецца?</p>
<p>Такога спеву-сугалосся,</p>
<p>Што тут над рэчкаю панёсся,</p>
<p>Ніхто не зложыць, не зайграе.</p>
<p>Ці гэта казку лес складае?</p>
<p>Ці даль ачнулася нямая</p>
<p>I немасць песняй парушыла,</p>
<p>Што спакон векаў утварыла?</p>
<p>Цi то нябёсы адамкнулісь</p>
<p>I ціха-ціха адгукнулісь</p>
<p>Зямлі, ўсяму яе стварэнню?</p>
<p>Ці то вясна йдзе ў аддаленні?</p>
<p>Вось звоны звоняць ціха, гожа,</p>
<p>Спявае жаваранка божа,</p>
<p>А ёй утораць пташак хоры</p>
<p>На безгранічнай дзесь прасторы,</p>
<p>Між мора гэтых зыкаў дзіўных</p>
<p>Нясецца ў хвалях пераліўных</p>
<p>Здалёку песня салаўіна...</p>
<p>Расце, гарыць душа дзяціна</p>
<p>I ўсё на свеце забывае</p>
<p>I шчасце, радасць спажывае.</p>
<p>I хоць дазнаўся ён прычыны,</p>
<p>Адкуль той звон і спеў птушыны,</p>
<p>Але як стане прыслухацца,</p>
<p>Пачне сапраўды сумнявацца,</p>
<p>Што гэта іней так з вадою</p>
<p>Вядзе размову тут зімою.</p>
<p>Дык вось чым рэчка хлопцу міла,</p>
<p>Чым так яго прываражыла!</p>
<p> </p>
<p> </p>
<h3><a id="chapter20"></a>XX  Каляды</h3>
<p> </p>
<p>Прыйшлі піліпаўкі, Мікола,</p>
<p>Дзянькі праходзяць больш вясёла,</p>
<p>Бо хоць зіма і крэпіць дужа,</p>
<p>I хоць бушуе яе сцюжа,</p>
<p>Бы тое дзікае ігрышча,</p>
<p>I вецер жудасна засвішча,</p>
<p>Як на дудзе ці на кларнеце</p>
<p>На нейкім злыдневым банкеце,—</p>
<p>Ды ўсё ж святлеюць даляў вочкі</p>
<p>I іх бялюткія сарочкі.</p>
<p>Ёсць хараство і ў гэтых зімах</p>
<p>I ў мёртва-белых тых кілімах,</p>
<p>Што віснуць-ззяюць хрусталямi</p>
<p>Над занямелымі лясамі,</p>
<p>Калі ў агністым мароз троне,</p>
<p>Ў крывава-багравай заслоне</p>
<p>Над светам рукі ціха ўздыме</p>
<p>I зачаруе, ўсё абніме;</p>
<p>А як усходзіцца завея,</p>
<p>I вецер з снегам задурэе,</p>
<p>Ды затрасецца віхрам белым!..</p>
<p>Эх, колькі волі ў руху смелым!</p>
<p>— Гуляй, зіма, твая часіна!</p>
<p>Ды скора будзе палавіна,</p>
<p>А там цяплом табе павее;</p>
<p>А ўдзень і сонейка прыгрэе! —</p>
<p>Паддасць, бывала, дзядзька руху,</p>
<p>Пачуўшы холад-завіруху.</p>
<p>Ад гэтых слоў лягчэй на сэрцы,</p>
<p>Бо ўсё ж маркотны вы, каберцы</p>
<p>Зімы халоднай і мярцвячай,</p>
<p>I ласкі хочацца гарачай,</p>
<p>Вясны душа твая жадае,</p>
<p>I ў сэрцы радасць расцвітае</p>
<p>Ад аднае ўжо толькі думкі,</p>
<p>Што гэта зімка збярэ клумкі</p>
<p>I пойдзе-знікне на паўгода,</p>
<p>I зноў ажывіцца прырода.</p>
<p> </p>
<p>Хлапцам прыелася вучэба:</p>
<p>Цяпер калядак чакаць трэба,</p>
<p>I думка іх не тым занята,</p>
<p>Ўсё болей ходзіць каля свята.</p>
<p>I міла гэта іх чаканне!</p>
<p>Адзнакі блізкіх зімніх святак —</p>
<p>Гарыць салома каля хатак.</p>
<p>Пажар вясёлы ў час світання!</p>
<p>— А што там свеціцца, нябожа?</p>
<p>Няўжо гарыць хто, не дай Божа?</p>
<p>— Не, не пажар: то — сцяг калядны,</p>
<p>Япрук там смаліцца дзесь ладны,</p>
<p>Свой крок апошні замыкае:</p>
<p>Япручча доля ўжо такая.</p>
<p> </p>
<p>I кожны дворык, кожна хата,</p>
<p>Хоць і жыве не так багата,</p>
<p>Але Калядаў у адзнаку</p>
<p>Заколе хоць бы падсвінаку</p>
<p>I дворык свой ці прыгумень</p>
<p>Асвеціць раніцай ці ўдзень,</p>
<p>Бо хто ж, скажыце, хто не ласы</p>
<p>На тое сальца і кілбасы?</p>
<p>Другі Каляд не дачакае,</p>
<p>Цішком свяжынкі паспытае,</p>
<p>А ўжо на свята — што казаці? —</p>
<p>Паходзіць так каля свінчаці,</p>
<p>Што ўжо на ночку разоў дзесяць</p>
<p>Табе жывот закуралесіць.</p>
<p>I гэта, братцы, не загана!</p>
<p>Даўно, не знаю кім, казана:</p>
<p>«Калі заколеш япрука ты,</p>
<p>Ды не пабегаеш за хаты,</p>
<p>То гэта — гонар невялікі,</p>
<p>Гэта вяселле без музыкі,</p>
<p>Як кажа мудрасць чалавеча».</p>
<p>Але зірнем мы на Парэчча,</p>
<p>Чым там у лесе жыве хата,</p>
<p>Як там рыхтуюцца да свята</p>
<p>I як калядкі сустракаюць.</p>
<p>Навуку хлопцы прыпыняюць,</p>
<p>У іх — развязаныя рукі:</p>
<p>Да «правадоў» няма навукі.</p>
<p>Дарэктар з радасці спявае,</p>
<p>Дадому едзе, спачывае.</p>
<p>I летні збор цяжэрнай працы,</p>
<p>Хлябоў высокі торп-палацы,</p>
<p>Праслухаў цэпаў голас ёмкі,</p>
<p>I дзе быў торп — там стог саломкі,</p>
<p>А цэп замоўк, хоць не навекі,</p>
<p>I зерне ссыпалі ў засекі.</p>
<p> </p>
<p>Антось таксама цяпер вольны,</p>
<p>Яму — бы празнічак прастольны:</p>
<p>Сюд-туд, глядзіш — ён ухадзіўся,</p>
<p>Ці з’еў ці не — на луг пашыўся;</p>
<p>Цягнуў луг дзядзьку, ім валодаў.</p>
<p>Сябра майстэрства і паходаў,</p>
<p>Сякерку, вострую падругу,</p>
<p>Засуне спрытна за папругу.</p>
<p>I Костусь з дзядзькам, як вядома;</p>
<p>Хіба ты ўседзіш цяпер дома?</p>
<p>А з дзядзькам пойдзеш — так цікава!</p>
<p>Яны йдуць бойка і рухава,</p>
<p>Бо зімны холад падганяе.</p>
<p> </p>
<p>Любота, братцы! снег лятае,</p>
<p>Ды так спакойна, так ціхутка!</p>
<p>Куды ні глянь — усё бялютка.</p>
<p>А тыя лёгкія пушынкі,</p>
<p>Здальнейшых ручак кружавінкі,</p>
<p>Сухіх чаротаў чуць крануцца,</p>
<p>То так жа люба засмяюцца,</p>
<p>То ціха-ціха загамоняць,</p>
<p>То штось шушукнуць, то зазвоняць.</p>
<p>А там, між лесам і табою,</p>
<p>Сам Бог паводзіць барадою:</p>
<p>Трасецца сетачка сняжынак,</p>
<p>Як смех прыгожанькіх дзяўчынак,</p>
<p>Што звоніць песняй маладою.</p>
<p> </p>
<p>Антось на рэчцы прыпыніўся:</p>
<p>Тут першы загарад таіўся</p>
<p>Пад гэтым снегам і пад лёдам</p>
<p>З адным-аднюткім толькі ходам,</p>
<p>I той бучом быў перахвачан —</p>
<p>Яшчэ увосень час тут страчан,</p>
<p>Палонка лёдам моцна скута,</p>
<p>Ды працы тут адна мінута.</p>
<p>Палонку дзядзька прасякае,</p>
<p>А Костусь, радасны, чакае,</p>
<p>I зорыць пільна ён вачыма,</p>
<p>Калі той бучык дзядзька ўзніме.</p>
<p>А дзядзька — о, ён акуратны!</p>
<p>Работнік дзядзька наш выдатны:</p>
<p>Ва ўсім парадак і лад любіць</p>
<p>I часу дарма ён не губіць!</p>
<p>Прасек палонку, крыгу вынуў,</p>
<p>Тады на бучык вока кінуў,</p>
<p>Бярэ за палку, падымае</p>
<p>I буч на бераг выкідае.</p>
<p>I дзядзькаў твар крыху святлее —</p>
<p>Была слабая тут надзея;</p>
<p>А вось глядзі, там штось шалпоча,—</p>
<p>Відаць, іх доля не сіроча!</p>
<p>I буч кулём угору ставяць</p>
<p>I часу доўга тут не бавяць.</p>
<p>Развязан куль. Тут гоман, смех,</p>
<p>I рыбу вытраслі на снег.</p>
<p>Акуньчык спрытна страпянуўся,</p>
<p>Мянёк-завала ўзварухнуўся,</p>
<p>Яшчэ мянёк ды пара плотак.</p>
<p>Ну, вось табе і заработак!</p>
<p>А там яшчэ ёсць загародкі...</p>
<p>Не дармы, не, іх пераходкі!</p>
<p>Ідуць дадому, разважаюць,</p>
<p>Чаго на святы накупляюць, —</p>
<p>Антось часамі, як дзіця.</p>
<p>Тым часам заўтра і Куцця.</p>
<p>Міхал — ужо нейк вайшло ў моду —</p>
<p>Ў Нясвіж прад святамі штогоду</p>
<p>Вазіў для замкавых паноў</p>
<p>Грыбы, і рыбу, і зайцоў.</p>
<p> </p>
<p>Куцця. Марозна. Хмурнавата.</p>
<p>Сняжок падкідвае заўзята;</p>
<p>Снег на Куццю — грыбы на лета,</p>
<p>Такая матчына прымета,</p>
<p>А сцежкі чорны — ягад многа;</p>
<p>Ну, і за гэта хвала Богу.</p>
<p>Абегаў Ўладзя раўчавіну,</p>
<p>I клін, і пасечку, лагчыну.</p>
<p>Па жменьцы ў снег аўса стаўляе —</p>
<p>Зайцоў ён гэтым прывабляе,</p>
<p>Каб праз акенечка з каморы,</p>
<p>Калі прынадзіцца каторы</p>
<p>У ночку цёмную хадзiць,</p>
<p>Навесці стрэльбу і забіць,</p>
<p>Бо тут зайцоў было даволі.</p>
<p>I дроў на свята накалолі,</p>
<p>Трасянкі загадзя натрэслі,</p>
<p>Сянца пахучага прынеслі:</p>
<p>Куцці гаршчок ужо ў калена</p>
<p>Стаяў на лаве, чакаў сена,</p>
<p>I вось цяпер гаршчок з куццёю,</p>
<p>Як цар даўнейшаю парою,</p>
<p>Ў пачэсны кут, на свой прастол,</p>
<p>Стаўляўся з гонарам за стол</p>
<p>На гэта сена пад багамі,</p>
<p>Ўладар над хлебам і блінамі,</p>
<p>Бо ён у гэты дзень — персона!</p>
<p>Яго вянчаў абрус-карона:</p>
<p>Гаршчок агорнуты пашанай,</p>
<p>Хоць ён фаміліі глінянай.</p>
<p> </p>
<p>Якія ж матчыны намеры</p>
<p>Наконт куцці, наконт вячэры?</p>
<p>Ох, гэта дзецям знаць цікава,</p>
<p>Калі якая будзе страва,</p>
<p>Ў якім ліку, ў якім парадку?</p>
<p>Што на канцы і што ўпачатку?</p>
<p>А ў маткі ўсё абмеркавана</p>
<p>I ўсё прадумана ад рана.</p>
<p>Там, на гары, пад шчытам дзе-та,</p>
<p>Быў мак павешан яшчэ з лета —</p>
<p>Цяпер у цёрле ён пацёрты.</p>
<p>У патайным куце каморы,</p>
<p>Як смерць Кашчэя, пад запоры</p>
<p>Мядок быў хітра дзесь запёрты,—</p>
<p>Цяпер яго насталі часы,</p>
<p>Бо ён патрэбен для закрасы,</p>
<p>I што кісель той без сыты</p>
<p>У вечарок гэты святы?</p>
<p> </p>
<p> </p>
<p>Маўчком Антось часінай шэрай</p>
<p>У ельнячок шмыгнуў з сякерай:</p>
<p>Ці ж ён звярэдзіцца, сагрэшыць,</p>
<p>Калі малых дзяцей пацешыць</p>
<p>I іх ялінкай пад Куццю</p>
<p>Хоць раз забавіць у жыццю,</p>
<p>Калі забавіць толькі зможа?</p>
<p>Ялінка ў хаце так прыгожа!</p>
<p>I колькі радасці і ўцехі!</p>
<p>На ёй валоскія арэхі,</p>
<p>А з пазалочанай паперкі</p>
<p>Глядзяць панадныя цукеркі;</p>
<p>I больш на ёй няма нічога,</p>
<p>Ды хіба ж дзецям трэба многа?</p>
<p>Даволі з іх і той прынады —</p>
<p>Яны давольны, яны рады.</p>
<p> </p>
<p> </p>
<p>У хаце добры лад і згода,</p>
<p>Як патрабуе і прыгода,</p>
<p>Паважнасць вечара святога —</p>
<p>Не ўчуеш слова ты благога,</p>
<p>I ўсе прыбралісь і памылісь,</p>
<p>Міхал з Антосем падгалілісь</p>
<p>I парасчэсвалі чупрыны.</p>
<p>— Ну, засцілайце стол, мужчыны! —</p>
<p>I стол той гуртам прыбіраюць,</p>
<p>Настольнік белы падымаюць,</p>
<p>На стол растрэсваюць мурог —</p>
<p>На сене колісь быў Сын Бог —</p>
<p>I роўным пластам рассцілаюць,</p>
<p>Сянцо абрусам закрываюць.</p>
<p>За стол садзяцца ўсе ў парадку</p>
<p>I прад сабой кладуць аладку,</p>
<p>Відэльцы, лыжкі разбіраюць</p>
<p>I стравы першае чакаюць.</p>
<p>— Ты, брат, глядзі не ашукайся:</p>
<p>Не надта зразу накідайся,</p>
<p>Бо потым шчыра пашкадуеш,</p>
<p>Калі жывот свой напіцуеш:</p>
<p>Чым дальш — смачнейшыя патравы,</p>
<p>I многа іх, і ўсе цікавы;</p>
<p>Я знаю хітрасць гэту ўсю,—</p>
<p>Алесь гаворыць Кастусю.</p>
<p> </p>
<p>Міхал бутэльку адтыкае,</p>
<p>Бо ўжо закуска тут чакае:</p>
<p>Стаяць, як горкі, скавародкі,</p>
<p>Тут акунькі, мянькі і плоткі,</p>
<p>Ды так падсмажаны, што люба —</p>
<p>Сама да іх імкнецца губа.</p>
<p>Гарэлка, радасць-весялуха,</p>
<p>Прыемна булькае для вуха</p>
<p>I гэтак вочы прыцягае,</p>
<p>Ну, як каханка маладая!</p>
<p>— Ну, што ж, Антось, здароў будзь, браце!</p>
<p>Няхай дае Бог лад у хаце,</p>
<p>Дабра, прыбытку прыспарае,</p>
<p>Каб у хляве ды ўсё пладзілась,</p>
<p>Каб жыта ў полі каласілась,</p>
<p>Няхай раяцца добра пчолы,</p>
<p>I самі будзем мы вясёлы;</p>
<p>За год дай божа дачакаць</p>
<p>Здаровым новы год спаткаць.</p>
<p>— Дай божа! — дзядзька адазваўся</p>
<p>I сам з прамовай зварачаўся,</p>
<p>П’ючы цяпер да гаспадыні, —</p>
<p>Падатак кожнай дай часіне,</p>
<p>На ўсё гатовы ў кожным часе.</p>
<p> </p>
<p>I вось вячэра зачалася!</p>
<p>Спыніцца мушу я на квасе:</p>
<p>Ён колер меў чырванаваты;</p>
<p>Тут быў таран, мянёк пузаты,</p>
<p>Шчупак, лінок, акунь, карась,</p>
<p>Кялбок і ялец, плотка, язь,</p>
<p>Яшчэ засушаныя з лета.</p>
<p>Але не ўсё яшчэ і гэта:</p>
<p>Аздоблен квас быў і грыбамі,</p>
<p>Выключна ўсё баравічкамі;</p>
<p>Цыбуля, перчык, ліст бабковы —</p>
<p>Ну, не ўясісь, каб я здаровы!</p>
<p>Пільнуй,— цішком скажу між намі,—</p>
<p>Каб і язык не ўцёк часамі.</p>
<p>За квасам елі верашчаку,</p>
<p>А потым блінчыкі на маку,</p>
<p>А там ламанцы-праснакі</p>
<p>З пшанічнай добрае мукі;</p>
<p>А макаў сок такі салодкі!</p>
<p>Ламанцы ў ім, ну, як калодкі —</p>
<p>Так добра макам праняліся,</p>
<p>У рот паложыш — абліжыся.</p>
<p>За прасначкамі йшлі кампоты,</p>
<p>Кісель з мядоваю сытою;</p>
<p>Вячэру скончылі куццёю,</p>
<p>Але ўжо елі без ахвоты,</p>
<p>Абы падатак той аддаць,</p>
<p>Стары звычай ушанаваць.</p>
<p>I после гэтакай вячэры</p>
<p>Жывот выпучваўся без меры,</p>
<p>А з-за стала як уставалі,</p>
<p>То нават трохі і стагналі.</p>
<p> </p>
<p>На першы дзень святых калядак —</p>
<p>Такі ўжо быў стары парадак —</p>
<p>Збіралі сена са стала,</p>
<p>Кармілі ім каня, вала</p>
<p>I ўсіх жывёлін, хоць па жмені,</p>
<p>А на стале, ў драбнюткім сене —</p>
<p>Здавён-даўна вялося й гэта —</p>
<p>Уважна зернетак шукалі</p>
<p>I па тых зернетках гадалі,</p>
<p>Які зародзіць хлеб налета.</p>
<p> </p>
<p> </p>
<p> </p>
<p> </p>
<h3><a id="chapter21"></a>XXI   Таемныя гукі</h3>
<p> </p>
<p>Пад іншы год у холад люты,</p>
<p>Калі ўсе рэчкі лёдам скуты</p>
<p>I ўсё пад снегам качанее,</p>
<p>Глядзіш — цяплом табе павее,</p>
<p>I з поўдня вецер хмары гоніць,</p>
<p>У вокны дождж буйны зазвоніць</p>
<p>I з капяжоў руччом сцякае,</p>
<p>I снег жыўцом ён паядае.</p>
<p>Скідае лес убор зімовы.</p>
<p>I шум другі на лад-спеў новы</p>
<p>Над борам цягне несканчона.</p>
<p>I фанабэрыцца варона:</p>
<p>«Вясна! вясна! гразь! гразь!» — спявае,</p>
<p>Як бы вясну ўжо сустракае.</p>
<p>Паміж алешніку змяёю</p>
<p>Крыніца чорнай паласою</p>
<p>На свет зірнула, лёд прабіла,</p>
<p>Ў старых карчах загаманіла.</p>
<p>I палыселі касагоры,</p>
<p>Вадою поўняцца разоры,</p>
<p>Бяжыць, шуміць вада ў лагчынах.</p>
<p>I лёд уздуўся ў азярынах,</p>
<p>Дарогі ў полі ўсе псуюцца,</p>
<p>Аб крыгі крыгі з шумам труцца,</p>
<p>I луг заліт увесь вадою,</p>
<p>Як і сапраўднаю вясною.</p>
<p>Ды гэта толькі кпіны-жарты:</p>
<p>Зімой цяпла чакаць не варта —</p>
<p>Зіма свайго не падаруе</p>
<p>I злосна ветрам засвідруе</p>
<p>Ды так пацягне, так зайграе,</p>
<p>Што проста нос табе зрывае.</p>
<p>I выюць ў полі завірухі,</p>
<p>Як за труною маладухі,</p>
<p>На лес накідваюць наміткі</p>
<p>I робяць гурбы ўвачавідкі.</p>
<p>Варона гонар свой збаўляе</p>
<p>Ды зноў да сметніка вітае</p>
<p>I свой жывот галодны пыніць,</p>
<p>На спевы дзюба не расчыніць.</p>
<p>Дзярэўі ў белы пух убраны,</p>
<p>I снегам «лысіны» засланы;</p>
<p>Застылі рэчкі, азярыны</p>
<p>Пад гнётам белай кажурыны.</p>
<p>Лёд на лугах, як люстра, ззяе,</p>
<p>I сонца зрэдку ў ім гуляе...</p>
<p> </p>
<p>Настане ноч — і ўсюды ціха,</p>
<p>Хіба завые дзе ваўчыха</p>
<p>Сярод трушчобы ў цёмным лесе</p>
<p>Ды гучна лусне гонта ў стрэсе...</p>
<p>Але што гэта? што за гукі?</p>
<p>Адкуль яны? Чые то рукі</p>
<p>Забілі цяжка малатамі,</p>
<p>Як тыя коні капытамі?</p>
<p>Якія там майстры майструюць?</p>
<p>I што куюць? над чым працуюць?</p>
<p>Стаіш і ловіш зыкі тыя,</p>
<p>А луг трашчыць, гудзе і вые;</p>
<p>То рэзкі трэск там панясецца,</p>
<p>Бы чорт лазаты засмяецца,</p>
<p>То заскавыча, то застогне,</p>
<p>Ды так, што ўсё, здаецца, дрогне;</p>
<p>Не то сякера мерна чэша,</p>
<p>Не то хтось кашляе ці брэша.</p>
<p>Гу-гу! — штось гукне, садрыгнецца,</p>
<p>Бах-бах! — на гук той адзавецца</p>
<p>I аж па лесе пойдзе рэхам</p>
<p>Ды зарагоча дробным смехам</p>
<p>То тут, то там ды як засвішча —</p>
<p>Як бы там чортава ігрышча!..</p>
<p>Ўсю ноч, ад рэчкі і па Нёман,</p>
<p>Ушыр, удоўж нясецца гоман</p>
<p>Няўцямны, сцішны і таемны</p>
<p>I разам страшны і прыемны.</p>
<p> </p>
<p>А ноч ціхутка; ў багне цёмнай</p>
<p>Пустэлі страшнай і бязмоўнай</p>
<p>Гараць дрыготна, ззяюць зоркі,</p>
<p>Як найдарожшыя пацёркі,</p>
<p>То паасобку, то гурткамі,</p>
<p>То брыльянцістымі радкамі,</p>
<p>I іх пучочкі-златаблёсткі</p>
<p>Наўкола кідаюць пялёсткі;</p>
<p>Яны гараць, жывуць і граюць,</p>
<p>Бы вочкі там чыесь міргаюць;</p>
<p>Ды зрэдку ў небе дзесь далёка</p>
<p>Над лесам тым у момант вока</p>
<p>Мігнецца стужка агнявая —</p>
<p>То знічка згасне залатая.</p>
<p>Вось выйдуць хлопцы гуртам з хаты</p>
<p>На гэты час, як неба шаты</p>
<p>Раскіне гожа над зямлёю</p>
<p>I вее згодаю святою.</p>
<p>— Ша! Ціха вы, не гаманеце!..</p>
<p>О, што ж та дзеецца на свеце? —</p>
<p>I хлопцы разам заціхаюць</p>
<p>I на Алеся пазіраюць;</p>
<p>Алесь замёр, здзіўлення поўны,</p>
<p>Глядзіць у луг, стаіць бязмоўны,</p>
<p>У бок лугоў руку трымае.</p>
<p>— Во, во! што, чуеце? страляе!</p>
<p>— Што гэта, хлопцы? вось дык дзіва! —</p>
<p>Дарэктар шэпча палахліва.—</p>
<p>Няўжо з Нясвіжа б’юць гарматы? —</p>
<p>I Яська кінуўся дахаты.</p>
<p>— Ой, дзядзька, цётка! — ён галосіць,</p>
<p>I нейкі рух яго аж носіць.—</p>
<p>Ідзеце борздзенька, ідзеце.</p>
<p>Там штось грыміць, ну, паглядзеце! —</p>
<p>I так завойкаў, так завохаў,</p>
<p>Што ўсіх у хаце напалохаў.</p>
<p>— Ну, я табе, брат, мала веру:</p>
<p>Перабіраеш трохі меру,—</p>
<p>Антось на гэта адазваўся,</p>
<p>Але на двор пашыбаваўся,</p>
<p>Кажух накінуўшы на плечы;</p>
<p>I маці прасніцу да печы</p>
<p>Таксама ставіць, прысланяе,</p>
<p>На двор за імі выпаўзае.</p>
<p>Пасталі ўсе, стаяць маўкліва</p>
<p>I вухам ловяць тое дзіва.</p>
<p>А луг бубніць таемна, глуха,</p>
<p>Як бы ў кадушку б’юць з-за вуха.</p>
<p>— А што, ці чуеце? Што гэта? —</p>
<p>Дарэктар ціхенька пытае;</p>
<p>Самога страх так і шугае.</p>
<p>— Эх, Яська, брат, ідзе камета!</p>
<p>Прапалі мы — сканчэнне света! —</p>
<p>Антось гаворыць, чуць не плача.—</p>
<p>Прапаў ты, Яська-небарача,</p>
<p>I не пабачыш бацьку з маткай,</p>
<p>Хоць папрашчаўся б з роднай хаткай:</p>
<p>Яе ўжо бачыць не надзейся!</p>
<p>— Не, дзядзька, што гэта, не смейся,—</p>
<p>Антося хлопцы абступілі</p>
<p>I разам тут загаманілі.</p>
<p>— Ідзеце ў хату! — кажа маці.—</p>
<p>Калі ўжо гінуць — гінь у хаце.—</p>
<p>Адразу хлопцы схамянулісь,</p>
<p>Што ў нечым моцна абманулісь,</p>
<p>I стала болей ім цікава,</p>
<p>У чым тут сіла тая, справа.</p>
<p>Антось у хату йдзе, рагоча,</p>
<p>Тлумачыць зразу ён не хоча:</p>
<p>Ахвоту меў-такі, прызнацца,</p>
<p>Ён трохі з Яські насмяяцца,</p>
<p>А хлопцы голавы ўскруцілі,</p>
<p>Ў хаду ўсе спосабы пусцілі,</p>
<p>Найсці прычыну тую квапяць,</p>
<p>Але на след ніяк не трапяць.</p>
<p>— Ну, дзядзька, годзе ўжо смяяцца:</p>
<p>Самім нам трудна дагадацца,</p>
<p>Адкуль, з чаго такія гукі?</p>
<p>— А ты ж выкладваеш навукі,</p>
<p>I імі розум твой начынен,</p>
<p>Ты гэта ведаць сам павінен:</p>
<p>Які ж з цябе настаўнік, браце?</p>
<p>Не многа ж гэтага багацця</p>
<p>Ў тваёй галоўцы, мой нябожа!..</p>
<p>Ну, хто дарэктару паможа? —</p>
<p>Тут дзядзька вучняў аглядае.—</p>
<p>Напэўна Костусь адгадае...</p>
<p>Ну, Костусь, брат, зрабі ім брыдка:</p>
<p>Тут штука проста, вачавідка! —</p>
<p>I ўсе на Костуся зірнулі,</p>
<p>Але адказу не пачулі.</p>
<p>— Кажы смялей! Ну, думаць годзе,</p>
<p>Ты ж любіш коўзацца па лёдзе!..</p>
<p>— Бадай вы, дурні, пагарэлі! —</p>
<p>Прамовіў бацька тут з пасцелі;</p>
<p>Ён там драмаў, цяпер падняўся</p>
<p>I сам у гутарку ўмяшаўся,</p>
<p>Каля камінку стаўшы збоку.</p>
<p>— Няўжо ж у вас не хопіць клёку</p>
<p>Такое глупства расшалопаць?</p>
<p>Па мордзе б, гадаў, вас нашлёпаць,</p>
<p>Тады б вы сцямілі навуку,</p>
<p>Найшлі б прычыны таго груку! —</p>
<p>Маўчаць яны, насы спусцілі,</p>
<p>Сядзіць дарэктар, як на шыле, —</p>
<p>Нагналі ж чэрці ім занозу.</p>
<p>— Дык гэта ж лёд трашчыць з марозу! —</p>
<p>Алесь і Костусь выпадкова</p>
<p>Гукнулі разам ў адно слова.</p>
<p>Тут бацька зразу адпусціўся,</p>
<p>Павесялеў і праясніўся.</p>
<p>— Вот малайцы!.. а вы што, цеслі?</p>
<p>Гулу вам меншыя паднеслі!</p>
<p>Адзін — бальшун, другі — дарэктар</p>
<p>I тлумачэльнік разам, лектар...</p>
<p>— Фэ! брыдка вам! — іх дзядзька журыць,</p>
<p>А Ўладзя толькі бровы хмурыць.</p>
<p>— А-ей, якая мудрасць гэта:</p>
<p>Яе забыў я трэцце лета!</p>
<p>— О, ты Сальмон у нас вялікі,</p>
<p>Як на чытанне, так на лікі,</p>
<p>А вось скажы, калі ты кемны:</p>
<p>Чаму трашчыць так лёд надземны? —</p>
<p>Другая вынікла задача;</p>
<p>Пацее Яська, чуць не плача,</p>
<p>Сказаць штось хоча i баіцца</p>
<p>Утраціць гонар, памыліцца,</p>
<p>I Ўладзя вочы апускае.</p>
<p>— А справа, бачыце, такая, —</p>
<p>Антось тут сам пачаў тлумачыць: —</p>
<p>Была паводка гэта, значыць,</p>
<p>Вада па лузе разлілася,</p>
<p>А потым лёдам занялася,</p>
<p>Мароз падскочыў ды прыціснуў,</p>
<p>Вада і збегла, лёд павіснуў:</p>
<p>Цяпер наніз ён ападае,</p>
<p>А лёд таўшчэрны, важкасць мае,</p>
<p>А паміж лёду і вадою,</p>
<p>Ўнізе пад мёрзлаю зямлёю</p>
<p>Пустое места астаецца,</p>
<p>I вось як глыза садрыгнецца,</p>
<p>Яна і грукне, як з гарматы...</p>
<p>Ну, зразумелі, небажаты?</p>
<p>— I я так думаў,— Ясь азваўся,—</p>
<p>Ды толькі выказаць баяўся.</p>
<p>— I я даўно ўсё гэта ведаў,</p>
<p>Але маўчаў... — Ты, бізун дзедаў! —</p>
<p>На Ўладзю бацька напусціўся,—</p>
<p>Глядзі: я бачу — распусціўся!</p>
<p>Маўчаў бы лепш ды хоць шалопаў</p>
<p>Ды менш губою гэтай лёпаў...</p>
<p>Не будзе сэнсу з цябе, хлопча:</p>
<p>У гразь жыццё цябе затопча</p>
<p>З тваёй навукай гэтай разам,</p>
<p>I будзеш век ты каламазам!</p>
<p>— Ну, што ж? і колы мазаць трэба,</p>
<p>Абы які кусок мне хлеба,—</p>
<p>Тужліва Ўладзя зазначае</p>
<p>I смех агульны выклікае.</p>
<p>— А вось і я пытанне маю!</p>
<p>Чакайце ж, я вас запытаю,—</p>
<p>Да старшых Костусь прамаўляе,</p>
<p>I гнеў ён бацькаў адхіляе:</p>
<p>— А што, скажэце, зорка значыць,</p>
<p>Якой ніхто мо і не бачыць:</p>
<p>Яна маланкай мігатнецца</p>
<p>I згасне. Дзе ж яна дзяецца?</p>
<p>I да зямлі не далятае,</p>
<p>А проста дзесь яна знікае? —</p>
<p>I змоўклі ўсе адразу ў хаце:</p>
<p>Як адказаць? З чаго пачаці?</p>
<p>— Ага! — тут хлопцы падхапілі.—</p>
<p>Цяпер і мы вас ушчамілі.</p>
<p>— Што нам з таго, што гінуць знічкi?</p>
<p>I клопат будзе невялічкі,</p>
<p>Калі прычын іх знаць не будзем:</p>
<p>Якая з іх карысць тут людзям? —</p>
<p>Бярэ сам бацька перша слова.—</p>
<p>I з’ява гэтая — не нова:</p>
<p>Яны штоночку вынікаюць,</p>
<p>Але без следу прападаюць.</p>
<p>То — тайнасць божжа, яго воля.</p>
<p>Чаго мы, людзі, мо ніколі</p>
<p>I не дазнаемся, як трэба,</p>
<p>Бо то — вялікая вучэба.</p>
<p>— Чаму? дазнацца мо і можна, —</p>
<p>Гаворыць дзядзька асцярожна, —</p>
<p>I пэўна ведае навука,</p>
<p>Што астраноміяй завецца,</p>
<p>Адкуль тут што і як бярэцца.</p>
<p>Замыславатая то штука,</p>
<p>А вось, як будзеце вучыцца,</p>
<p>То можна сэнсу і дабіцца,</p>
<p>Бо помню я, як сам вучыўся,</p>
<p>Нам штось пра іх казалі ў школе</p>
<p>I вытлумачвалі даволі,</p>
<p>Але цяпер пра то забыўся.</p>
<p>— I я,— тут маці засмяялась,—</p>
<p>Сказаць хацела, ды збаялась,</p>
<p>Якраз як наш дарэктар гэты.</p>
<p>Калі стваралісь Богам светы,</p>
<p>Па зорцы светлай чалавеку</p>
<p>Назначыў Бог святы спрадвеку;</p>
<p>Яна жыццём яго кіруе</p>
<p>I лёс яго і смерць пільнуе.</p>
<p>Чым больш з людзей хто выдатнейшы,</p>
<p>Таго і зоркі блеск яснейшы,</p>
<p>I гасне зорачка святая,</p>
<p>Калі даручаны сканае:</p>
<p>Вось так на небе адначасна</p>
<p>Яна мігнецца і пагасне,</p>
<p>Як бы хто з жалю вочкі ўскіне</p>
<p>I невядома дзе загіне.</p>
<p>I неба слых тады прыклоніць,</p>
<p>I анел слёзку ціха зроніць...</p>
<p>Як я была яшчэ малою,</p>
<p>То дзед, бываючы ў настроі,</p>
<p>Часамі вёў апавяданні</p>
<p>Аб гэтым зорачным зніканні,</p>
<p>Яшчэ казаў: «Калі хто зможа,</p>
<p>Пакуль не згасне служка Божа,</p>
<p>Задумаць што ў мамэнт бліскання,</p>
<p>Таго ўсе споўняцца жаданні».</p>
<p>Для хлопцаў гэта тлумачэнне</p>
<p>Найболей мела здавалення,</p>
<p>I ўсе іх думкі мімаволі</p>
<p>Блукалі дзесь у божым полі;</p>
<p>Іх захапляў свет безгранічны</p>
<p>I ўласны лёс іх таямнічны.</p>
<p> </p>
<p> </p>
<h3><a id="chapter22"></a>XXII  На глушцовых токах</h3>
<p> </p>
<p> </p>
<p>Адбыў свой час панура люты.</p>
<p>Дзянёк патрошку прыбывае,</p>
<p>Прыветней сонейка бліскае,</p>
<p>I рве рачулка свае путы.</p>
<p>Ідзі, зіма, ідзі ў дарогу:</p>
<p>Прайшоў твой час, дзякаваць Богу!</p>
<p>Пабач, старая: там, у полі,</p>
<p>Чарнеюць леташнія ролі!</p>
<p>А ўзгоркі вунь паразумнелі,</p>
<p>Бо вельмі значна палыселі.</p>
<p>А лес, глядзі, які вясёлы!</p>
<p>I дуб смяецца, хоць і голы.</p>
<p>Паслухай добра: чуеш песні?</p>
<p>Цяпер яны ўжо не заўчэсні,</p>
<p>Ужо бо сонейка праменні</p>
<p>Гатуюць шлюбныя адзенні</p>
<p>I ткуць карону дарагую</p>
<p>Вянчаць зямельку-маладую...</p>
<p>Пара, зіма, табе складацца</p>
<p>I ўпроч з кудзеляй выбірацца!</p>
<p> </p>
<p>I вось у дзень адзін прыўдалы</p>
<p>Загаманілі перавалы.</p>
<p>I гоман, спеў і шум усюды,</p>
<p>Як бы ў цымбалікі і ў дуды</p>
<p>Зайгралі тысячы музыкаў,</p>
<p>Бы іх на баль тут хто заклікаў.</p>
<p>Ідзе вясна з цудоўнай лірай;</p>
<p>На звон яе зляцеўся вырай,</p>
<p>I жыцце ўсюды вынікае,</p>
<p>I пташка песню зачынае.</p>
<p>— Вясна павінна быць раджайна:</p>
<p>Вада шуміць штось незвычайна,</p>
<p>Як гром далёкі — густа, глуха</p>
<p>I так прыятна нейк для вуха,—</p>
<p>Міхась, вярнуўшыся з абходу,</p>
<p>Адзначваў добрую прыгоду.</p>
<p>А Костусь дома не ўтрывае,</p>
<p>Паслухаць шум той выбягае;</p>
<p>I праўда: гук такі цікавы...</p>
<p>Як мілы гэтыя праявы!</p>
<p> </p>
<p>Аб чым гудзе вада так важна,</p>
<p>Так мілагучна, так працяжна?</p>
<p>Напэўна гэтая вадзіца,</p>
<p>Мабыць, якая чараўніца,</p>
<p>Калі наўперад многа знае</p>
<p>I пра раджайнасць нешта бае.</p>
<p>I нават тата даў ёй веры.</p>
<p>Праз дзень прыйшоў наказ з кватэры,</p>
<p>Якога бацька спадзяваўся,</p>
<p>Каб у Камлішчы ён збіраўся,</p>
<p>Бо ўжо глушцы затакавалі,</p>
<p>А іх прад святам палявалі;</p>
<p>Але ўпярод, да палявання,</p>
<p>У змрок вячэрні і ў світанне</p>
<p>Туды на подслухі хадзілі,</p>
<p>Глушцоў шукалі і сачылі,</p>
<p>Пакуль паны не прыязджалі.</p>
<p>Два буданы ў бары стаялі:</p>
<p>Адзін — салаш яловы просты,</p>
<p>Другі драўляны і з памостам;</p>
<p>I вось, як панства наязджала,</p>
<p>То тут яно і начавала.</p>
<p>Ляснік у будцы сваёй гнуўся,</p>
<p>Хоць да агню ён больш гарнуўся;</p>
<p>Але і тут было няміла:</p>
<p>Адзін бок мёрз, другі смаліла.</p>
<p>Міхал сабраўся, апрануўся</p>
<p>I ў лес павольна пацягнуўся:</p>
<p>Ў лясах снягі яшчэ ляжалі,</p>
<p>Ды ўжо з узгоркаў саступалі</p>
<p>I больш туліліся ў лагчынах</p>
<p>Ды па цяністых раўчавінах.</p>
<p>Зіма і тут збірала клумкі.</p>
<p>Міхал ішоў, з ім йшлі і думкі,</p>
<p>А з імі вобразы ўставалі</p>
<p>I ў сэрцы водгук выклікалі.</p>
<p>I часта хваля абурэння,</p>
<p>Глухі пратэст нездавалення</p>
<p>Яго ахваціць і ўскалыша</p>
<p>I гневу знак ў душы напіша.</p>
<p>Панам пацеха і забава,</p>
<p>I ў іхнім гусце гэта справа;</p>
<p>А ты, як Каін, валачыся,</p>
<p>У будане па тыднях гніся,</p>
<p>Ды часам пану не ўнаровіш</p>
<p>I «пся крэў», «дурня» часта зловіш,</p>
<p>З апошніх слоў цябе аблае,</p>
<p>А то і горш яшчэ трапляе.</p>
<p>Была б свая зямля і хата!..</p>
<p>Ды будзь ты тры разы праклята</p>
<p>I служба панская і ласка</p>
<p>I доля вечная падпаска!</p>
<p> </p>
<p>I многа розных дум устане,</p>
<p>Пакуль будан той з лесу гляне.</p>
<p> </p>
<p>Між буданоў агонь палае,</p>
<p>Міхала Пальчык там чакае;</p>
<p>З другога боку йдзе Гавака,</p>
<p>Стары аб’ездчык і служака.</p>
<p>Сядзіць Абрыцкі на калодзе</p>
<p>I грэе ногі, люльку курыць,</p>
<p>Зачаў гаворку, балагурыць</p>
<p>Аб рознай рознасці, прыгодзе.</p>
<p>Чаго ён толькі не ўспамяне!</p>
<p>Каму ў душу ён не загляне!</p>
<p>I абгаворыць, пасмяецца;</p>
<p>Панам таксама дастаецца,</p>
<p>Бо пан Абрыцкі, сказаць смела,</p>
<p>Між імі цёрся жыцце цэла;</p>
<p>Быў на Палессі, на Валыні —</p>
<p>Дзе толькі доля не закіне!</p>
<p>Сядзеў з iм поруч Дземiдовiч,</p>
<p>З другога боку — Астахновіч,</p>
<p>Ўжо леснікі немаладыя,</p>
<p>I хлопцы сталыя, такія,</p>
<p>З якімі можна выпіць чарку,</p>
<p>Таксама й ездзіць па іх карку,</p>
<p>Чаго Абрыцкі не цураўся.</p>
<p>Па службе выйдзе папушчэнне</p>
<p>Ці так няважнае здарэнне,</p>
<p>Абрыцкі пэўна ўжо падкусіць,</p>
<p>Данесці пану аб тым мусіць</p>
<p>Ды ад сябе яшчэ прыбавіць,</p>
<p>Каб чалавека абясславіць;</p>
<p>Дык на яго не мелі вока</p>
<p>I з ім трымаліся далёка,</p>
<p>Хоць гэта ў вочы не казалі.</p>
<p>Ды леснікі здарэнне зналі,</p>
<p>Калі Абрыцкі абмахнуўся</p>
<p>I пад Пшавару падвярнуўся.</p>
<p>Пшавара быў ляснік сярдзіты,</p>
<p>Апроч таго, не лыкам шыты:</p>
<p>Шырок, плячыст, як дуб стары,</p>
<p>I з ім да трох не гавары!</p>
<p>I дужы быў ён не па меры.</p>
<p>Ён быў з Абрыцкім на кватэры,</p>
<p>I вось які быў тут учынак:</p>
<p>Пшавараў конь каля драбінак</p>
<p>Стаяў і хрумстаў сабе сена,</p>
<p>Сянцо мурожнае, бы пена.</p>
<p>Вярхом Абрыцкі прыязджае,</p>
<p>Сюды свайго каня стаўляе,</p>
<p>Пшавара гэта зауважыў.</p>
<p>— О, каб яго пярун распляжыў!</p>
<p>Які то гад, які вужака,</p>
<p>Які то кручаны сабака</p>
<p>Пусціў каня да майго воза?</p>
<p>— Якая страшная пагроза</p>
<p>I што за тон такі мужыцкі? —</p>
<p>Азваўся з гонарам Абрыцкі.—</p>
<p>Ну, я пусціў, то што тут будзе?</p>
<p>Табе што з гэтага прыбудзе? —</p>
<p>Ўскіпеў Пшавара ў момант вока;</p>
<p>Дуга была тут недалёка —</p>
<p>Ляжала тут жа пад рукою —</p>
<p>I за Абрыцкім ён з дугою!</p>
<p>Абрыцкі прэ ва ўсе лапаткі,</p>
<p>Бяжыць, як можа, без аглядкі,</p>
<p>Але Пшавара даганяе,</p>
<p>У ход дугу сваю пускае.</p>
<p>Абрыцкі — некуды дзявацца —</p>
<p>Спыніўся, кінуўся кусацца!</p>
<p>Пшавара й гэты бой прыймае:</p>
<p>Схапіў Абрыцкага, трымае,</p>
<p>Зубамі сам дае ён здачы</p>
<p>I нават гыркнуў па-сабачы:</p>
<p>— Калі кусацца, дык кусацца! —</p>
<p>Было з чаго тут пасмяяцца!..</p>
<p>Тут сам падлоўчы паказаўся,</p>
<p>Ад смеху ён чуць не качаўся.</p>
<p>На ўсіх пазіцыях пабіты,</p>
<p>Абрыцкі збавіў тон сярдзіты</p>
<p>I просіць грознага Пшавару:</p>
<p>— Пусці, братко, панёс я кару!</p>
<p>Міхал з усімі павітаўся,</p>
<p>Таму, другому засмяяўся,</p>
<p>Іх жарты жартам адбівае</p>
<p>I стражнікаў развесяляе.</p>
<p>— А што, Міхале, мілы браце,—</p>
<p>Абрыцкі кажа,— пэўна ў хаце</p>
<p>Было б, тэж, лепш, як у будане?</p>
<p>— Няхай тут іх зямля апране:</p>
<p>Паноў, глушцоў і інша ліха,</p>
<p>Тады б на свеце было ціха,—</p>
<p>Сказаў Міхал нібы гняўліва.—</p>
<p>Ось возьмем стрэльбы, пойдзем жыва,</p>
<p>Ды хоць у смак папастраляем</p>
<p>I ўсіх глушцоў паразганяем!</p>
<p>— А ты забыўся,— тэж, каханы,</p>
<p>Выпадак быў неспадзяваны,</p>
<p>Як наш Вярыга свержаноўскі</p>
<p>Вёў на глушца па-стражнікоўску</p>
<p>Якраз ляснічага самога:</p>
<p>Тры крокі скокне ён, нябога,</p>
<p>Ды спыніцца і спыніць пана;</p>
<p>Глушца ж таго і нечувана.</p>
<p>I вось да хвоі даскакалі,</p>
<p>Але глушца там не засталі.</p>
<p>Стаяць Вярыга і ляснічы.</p>
<p>— А дзе ж глушэц, пан паляўнічы?</p>
<p>— Вось тут спяваў, панок, учора,</p>
<p>Ды перастаў на маё гора.—</p>
<p>Вярыга вочы апускае,</p>
<p>Ляснічы воўкам пазірае</p>
<p>I плясь у морду нечакана!</p>
<p>Вось як Вярыга падвёў пана!</p>
<p>— Ну, што ж? натрапіў на такога;</p>
<p>А каб наскочыў на другога,</p>
<p>Сказаць, хоць бы і на Пшавару:</p>
<p>Задаў бы ён там пану жару! —</p>
<p>Гавака важна адазваўся;</p>
<p>Абрыцкі толькі аблізаўся,</p>
<p>А леснікі зарагаталі</p>
<p>I тым Гаваку падтрымалі.</p>
<p>— Ну, што, панове ягамосці:</p>
<p>А ці не час ужо і ў госці? —</p>
<p>Абрыцкі погляд ускідае</p>
<p>I шчыльна люльку накладае.</p>
<p>— Што ж! трэба рушыцца — цямнее:</p>
<p>Якраз злятаюцца, зладзеі!..</p>
<p>Эх, брат, наняўся — як прадаўся!..—</p>
<p>Сказаў Міхал і сам падняўся;</p>
<p>За ім другія паўставалі</p>
<p>I ў цёмны лес павандравалі.</p>
<p>I разышліся ва ўсе бокі</p>
<p>Сачыць глушцоў, шукаць іх токі.</p>
<p>Міхал з дарогі зварачае</p>
<p>I далей, глыбей забірае.</p>
<p>Вось ён разважліва спыніўся,</p>
<p>Прыслухаўся і прытаіўся;</p>
<p>Яшчэ павольненька праходзіць,</p>
<p>Дазорчым вокам лес абводзіць.</p>
<p>Стаяць вакол маўкліва хвоі,</p>
<p>Бы служкі ў панскім дзесь пакоі;</p>
<p>I дрэмлюць чорныя яліны,</p>
<p>I моўкне ў лесе спеў птушыны,</p>
<p>I толькі дрозд высвістваў штучна,</p>
<p>Як на кларнеце, мілагучна;</p>
<p>Ды змоўк і ён, і ўсё знямела.</p>
<p>У небе зорачка нясмела</p>
<p>Над гэтым лесам цемраністым</p>
<p>Зірнула вокам прамяністым.</p>
<p>А лес маўчыць, глухі, таемны.</p>
<p>Міхал — сам слых, але дарэмны</p>
<p>Вышэй чуллівых натужэнні:</p>
<p>Нідзе ні зыку-шарасцення,</p>
<p>I толькі шум, бы кім насланы,</p>
<p>Бы тыя гулкія арганы,</p>
<p>Ўвушшу стаіць, грыміць і звоніць</p>
<p>I штось няўцямнае гамоніць.</p>
<p>«Чусь-сю! Чуг-гі!» — дзесь зык падаўся,</p>
<p>Міхал як бы чаго спужаўся,</p>
<p>I сэрца ў ім мацней забілась,</p>
<p>I радасць нейкая з’явілась.</p>
<p>Глушэц чым далей, то ўсё болей</p>
<p>Дзесь на суку за тоўстай хвояй</p>
<p>Рассеўся важна і балбоча,</p>
<p>А як спявае — плюшчыць вочы,</p>
<p>Тады нічога ён не чуе;</p>
<p>Але не цягам ён такуе,</p>
<p>А робіць часта перарывы,</p>
<p>Тады ўжо чутак ён надзіва,</p>
<p>Тады замры і стой зацяты;</p>
<p>Пачне спяваць — хоць бі з гарматы.</p>
<p>Міхал стаіць, штось разважае,</p>
<p>Відаць, ён месца прымячае,</p>
<p>А кашаль, падла, так і душыць.</p>
<p>Міхал наш з токаў хоча зрушыць,</p>
<p>Ісці ў будан той, ды ўнікае:</p>
<p>Другі глушэц ток зачынае.</p>
<p>Перачакаўшы з паўгадзіны,</p>
<p>Міхал павольненька, як можна,</p>
<p>Пакінуў токі; асцярожна</p>
<p>Выходзіць зноў на пуцявіны.</p>
<p>Цяпер на збор і ён шыбуе,</p>
<p>Чагось вясёлы, ног не чуе;</p>
<p>А леснікі ўжо ўсе у зборы.</p>
<p>Ідзе гаворка сярод бору,</p>
<p>I смех і жарты, нават кпіны.</p>
<p>Агонь бадай да палавіны</p>
<p>Высокіх хвояў дасягае.</p>
<p>Абрыцкі рапарты прымае,</p>
<p>Хто чуў глушца, якія токі,</p>
<p>Адлегласць мерае на крокі,</p>
<p>А Дземідовіч люльку смаліць,</p>
<p>Ніяк глушцоў сваіх не хваліць.</p>
<p>— Няма нідзе, папрападалі,</p>
<p>А мо за зіму паздыхалі,—</p>
<p>Гаворыць ён, рукой махае.</p>
<p>Яму Міхал напамінае,</p>
<p>Як летась ён усім на дзіва</p>
<p>Упаляваў зайца шчасліва,</p>
<p>Калі той здуру памыліўся</p>
<p>I сам у яму заваліўся.</p>
<p>I ўсе смяялісь, рагаталі</p>
<p>I з тога зайца жартавалі.</p>
<p>— А што ж тут вельмі выпірацца?</p>
<p>I з-за чаго ўжо так старацца?</p>
<p>Брашы ўсю ноч хоць, як сабака,—</p>
<p>Адна і ласка і падзяка.</p>
<p>Міхал занадта ўжо служака,</p>
<p>А медалёў не начапілі,</p>
<p>За глупства ў лыжцы б утапілі.</p>
<p>— Ты праўду кажаш, пан Амброжа,</p>
<p>Ды йначай наш Міхал не можа:</p>
<p>Натура ўжо яго такая! —</p>
<p>I Астахновіч зазначае.</p>
<p>Вясёлы смех і жарты, спорка —</p>
<p>Вядзецца доўгая гаворка.</p>
<p>Будан жыве, будан гуторыць,</p>
<p>Аж покі сон усіх не зморыць.</p>
<p> </p>
<p> </p>
<h3><a id="chapter23"></a>XXIII   Панская пацеха</h3>
<p> </p>
<p>Якраз пад Вербніцу ў суботу,</p>
<p>У самы снег і гразь і слоту</p>
<p>Ў будан Міхал з Алесем пхаўся.</p>
<p>Конь Ножык клыгаў, аступаўся,</p>
<p>Вада пад коламі плюхцела.</p>
<p>— Бадай тут іх нуда паела!</p>
<p>Вязі з гумна для іх салому</p>
<p>I стол цягні апошні з дому,</p>
<p>Каб мелі дзе на чым пажэрці,</p>
<p>Бога не нашага вы чэрці, —</p>
<p>Міхал паноў кляне і лае;</p>
<p>А ён загад з кватэры мае</p>
<p>Сюды, ў будан, каб смачна спалі</p>
<p>I гора бы паны не зналі,</p>
<p>Завезці стол, услон, саломы.</p>
<p>«Будуй ты ўсюды ім харомы.</p>
<p>Завошта ж ім, спытаць, пашана?</p>
<p>Навошта Бог трымае пана?</p>
<p>Дзеля таго, каб панавалі</p>
<p>I нашым братам папіхалі?</p>
<p>Ці ласку ў Бога заслужылі,</p>
<p>Каб іх тут песцілі, тулілі?..</p>
<p>Эх, брат! усё то — ашуканства!</p>
<p>Калі-нібудзь ім згіне панства».</p>
<p>I чуў Міхал нутром, душою —</p>
<p>Не мае грунту пад сабою</p>
<p>Вось лад такі на гэтым свеце:</p>
<p>Адны ў пашане, тыя ў смецці</p>
<p>I век жывуць пад нейкім страхам,</p>
<p>Ўсе ж выйшлі ў жыцце адным шляхам!</p>
<p>I што ты зробіш? пакарайся</p>
<p>I аднаго гужа трымайся.</p>
<p>Да буданоў ён пад’язджае.</p>
<p>Пад’ехаў, коніка спыняе,</p>
<p>Знімае стол, услон, салому,</p>
<p>Алеся шле з канём дадому,</p>
<p>А сам агонь тут раскладае,</p>
<p>Салому сушыць, прыбірае,</p>
<p>Бо заўтра будзе паляванне.</p>
<p>Паны пад вечар прыязджаюць,</p>
<p>Іх на кватэры ўжо чакаюць,</p>
<p>Сюды прыпрэ іх у змярканне.</p>
<p> </p>
<p>Пад вечар неба праяснілась</p>
<p>I ўсё вакол развесялілась:</p>
<p>«Глядзі — панам і тут шанцуе:</p>
<p>Сама пагода ім слугуе,</p>
<p>I сонца свеціць, стала ціша —</p>
<p>Багатым чорт дзяцей калыша»,—</p>
<p>Міхал у думках зазначае</p>
<p>I сам з сабою разважае.</p>
<p>I рупiць гэта паляванне,</p>
<p>А заўтра ранкам у світанне</p>
<p>Яму падводзіць трэба пана.</p>
<p>Ану ж глушэц неспадзявана</p>
<p>Зляціць куды ці так зарвецца,</p>
<p>Калі на гэта павядзецца,</p>
<p>А ты свяці тады вачамі</p>
<p>Перад ляснічым і панамі.</p>
<p> </p>
<p>— А, ты ўжо тут! тырчыць, як паля!</p>
<p>Здароў, як маешся, Міхале?</p>
<p>— А так і маюсь, ягамосцю! —</p>
<p>Не то з усмешкай, не то з злосцю</p>
<p>Міхал з будана адазваўся,</p>
<p>А Пальчык громка засмяяўся.</p>
<p>— Ты, брат, як пан той у будане.</p>
<p>— А што ты думаеш, васпане?</p>
<p>Хіба не пан? — Міхал падняўся,</p>
<p>Як пан, у бокі важна ўзяўся</p>
<p>I з панскай мінай пахаджае,</p>
<p>Па-польску Пальчыка пытае:</p>
<p>— Цо повеш, галган? Цо потшэба?</p>
<p>Я далэм тобе, дурню, хлеба!..</p>
<p>Ідзь до д’ябла! — Пан праўдзівы! —</p>
<p>Са смехам Пальчык адзначае;</p>
<p>Абодвух смехам пашыбае</p>
<p>Спаткання гэты тон жартлівы.</p>
<p> </p>
<p>Праз паўгадзіны ўсе сышліся.</p>
<p>Цяпер размовы павяліся</p>
<p>Наконт паноў і палявання.</p>
<p>Ох, дасць Ракоўскі залівання,</p>
<p>Калі панам не пашанцуе</p>
<p>I сам глушца не запалюе;</p>
<p>Так і ўскіпіць, як рак чырвоны,—</p>
<p>Такі ён кручаны, шалёны!</p>
<p>Сам вінават — цябе аблае,</p>
<p>За няма-што з гразёй змяшае.</p>
<p>Ох, і паганая урода,</p>
<p>Прышыбла б дзе яго калода!</p>
<p>Абрыцкі моўчкі дым пускае</p>
<p>I люльку пальцам прыціскае,</p>
<p>Аб чымся думае сукрыта;</p>
<p>Усмешка нейкая разліта</p>
<p>I на твары і пад вусамі.</p>
<p>I толькі ўскіне ён вачамі</p>
<p>То на таго, то на другога,</p>
<p>Ды не прамовіць ён нічога,</p>
<p>Бы засмучае штось старога.</p>
<p> </p>
<p>— Ўставайце: едуць! — Ўсе ўсхапілісь,</p>
<p>Захвалявалісь, захадзілісь,</p>
<p>Знакі на грудзях папраўляюць</p>
<p>I на спатканне выбягаюць</p>
<p>I ўраз спыняюцца, стаяць —</p>
<p>Паноў тых трэба прывітаць.</p>
<p>Паны ў калясцы пад’язджаюць.</p>
<p>Хурман тут лейцы падцінае,</p>
<p>Стаенных пару прыпыняе,</p>
<p>А пан Абрыцкі з леснікамі</p>
<p>Скланілісь нізка прад панамі.</p>
<p>Паны чуць-чуць адно зірнулі,</p>
<p>На іх увагі не звярнулі,</p>
<p>Як бы не людзі то стаялі,</p>
<p>I ў свой будан павандравалі.</p>
<p>Тут леснікі бягом да брычкі,</p>
<p>Бо знаюць панскія прывычкі,</p>
<p>Нясуць іх стрэльбы і пакункі,</p>
<p>Прылады розныя, ладункі</p>
<p>I ў будане іх прыбіраюць,</p>
<p>Панам, як могуць, дагаджаюць.</p>
<p>Паны ж не бачаць іх, не чуюць,</p>
<p>Бярэ іх нейкі рух, жартуюць;</p>
<p>Усё іх цешыць, забаўляе,</p>
<p>На лад вясёлы падымае:</p>
<p>Будан, агонь, начлег цікавы,</p>
<p>Прасцецкі стол, салома, лавы,</p>
<p>Таксама цешыць паляванне,—</p>
<p>Ім тут цікава ўсё дазвання,</p>
<p>Апроч людзей, што ім так дбаюць</p>
<p>I ўсе іх глупствы выпаўняюць.</p>
<p>Тут быў Ракоўскі, пан ляснічы,</p>
<p>З Нясвіжа глаўны кіраўнічы</p>
<p>Маёнткаў княжацкіх, пан Свіда,</p>
<p>I трэці пан, даўгі, як дзіда,</p>
<p>Быў пан Кржывіцкі, равізовы,</p>
<p>Яшчэ нябачаны тут, новы.</p>
<p>Цямнее ў лесе. Ноч надходзіць,</p>
<p>Марозік злёгку націскае.</p>
<p>На небе месяц усплывае,</p>
<p>Задуму смутную наводзіць</p>
<p>I лес маўклівы азірае.</p>
<p>Гарыць-дрыжыць агонь шумлівы,</p>
<p>А залатыя пералівы,</p>
<p>Вуглёў міганне-дрыгаценне</p>
<p>Ім ткуць чароўнае адзенне:</p>
<p>Шчыты агнёвыя, кароны,</p>
<p>То ярка-светлы, то чырвоны.</p>
<p>Шугае полымя бурліва,</p>
<p>А іскры-зорачкі шчасліва</p>
<p>Бягуць-плывуць бліскучым роем</p>
<p>Угору ў голькі к тоўстым хвоям</p>
<p>I ў верхавінах прападаюць,</p>
<p>Бы вочкі плюшчаць, уміраюць.</p>
<p>Тут светла, весела, ўсё жыва,</p>
<p>А ў лесе цьма ляжыць маўкліва,</p>
<p>Глядзіць панура, неласкава,</p>
<p>Што не ў свой час ідзе забава.</p>
<p>Дрыгучы блеск вакол гуляе,</p>
<p>I цьму адгэтуль адганяе,</p>
<p>I піша здольныя малюнкі,</p>
<p>I фарбаў розныя гатункі</p>
<p>Па тоўстых хвоях раскідае,</p>
<p>Дзівоты чараў выяўляе.</p>
<p> </p>
<p>Сядзяць паны, як страхі тыя,</p>
<p>А міны важныя такія,</p>
<p>Ўсе непрыступны i ўсе горды,</p>
<p>Рашучы погляды і цвёрды,</p>
<p>А ў кожным слове, ў кожным руху</p>
<p>Відна знявага да «псяюху».</p>
<p>«Псяюхі» ж ім усяк слугуюць</p>
<p>I для вячэры стол гатуюць,</p>
<p>Ў агонь бярвенні падкідаюць</p>
<p>I прад панамі выдыгаюць.</p>
<p>I вось за стол паны садзяцца,</p>
<p>Ім заманулась частавацца;</p>
<p>Кілішкі «вудкай» наліваюць</p>
<p>I чаркі з чаркамі стыкаюць,</p>
<p>Жуюць смажэнне і вяндліну</p>
<p>I хваляць добрую часіну.</p>
<p>А «вудка» больш развесяляе;</p>
<p>Пан равізовы зачынае:</p>
<p>    «Ешчэ Польска не згінэла,</p>
<p>    Пукі мы жыемы».</p>
<p>Паны адны перад другімі</p>
<p>Шыкуюць жартамі сваімі,</p>
<p>Свой розум, гонар выстаўляюць</p>
<p>I дубальтоўкі выслаўляюць.</p>
<p>Ракоўскі, злосны з леснікамі,</p>
<p>Зусім не той цяпер з панамі.</p>
<p>Паны ў хвальбе не зналі меры,</p>
<p>Самім сабе не мелі веры,</p>
<p>Ды пра лганнё сваё маўчалі,</p>
<p>Не падсяваючы, ўсе лгалі.</p>
<p>— А я,— тут Свіда выступае,</p>
<p>Ён вус угору падымае</p>
<p>I панству кідае з запалам: —</p>
<p>Седм вількув забів едным стшалэм! —</p>
<p>Паны на момант слупянеюць,</p>
<p>Жаваць іх сківіцы не смеюць:</p>
<p>Загнаў пан Свіда ім загвоздку,</p>
<p>Як бы у горла сунуў костку.</p>
<p>— Дальбуг, цекаве, даен слово! —</p>
<p>Сказаў нарэшце равізовы.</p>
<p>— Гм, як жа гэта, проша пана? —</p>
<p>Ўсіх зрэзаў Свіда нечакана</p>
<p>I верх цяпер над імі мае.</p>
<p>Паноў аж зайздрасць разбірае.</p>
<p>— То пан жартуе, як то можна? —</p>
<p>Паны развагу вядуць розна:</p>
<p>Сказаць: салгаў — не выпадае,</p>
<p>Паверыць — веры не хапае;</p>
<p>А паўнамоцны ў здаваленні,</p>
<p>Як бы агорнуты ў праменні,</p>
<p>Навокал горда пазірае</p>
<p>I важна шчокі надзімае,</p>
<p>Як бы паноў ён і не бачыць.</p>
<p>— Няхай жа пан то растлумачыць!</p>
<p>— А так, панове: едным стшалэм! —</p>
<p>Зноў ткнуў іх Свіда як бы джалам.</p>
<p>Ў канцы дае ім тлумачэнне:</p>
<p>Забіў ваўчыцу на шчаненні.</p>
<p>Паны — ляснічы й равізовы —</p>
<p>Як па камандзе, б’юць галовы:</p>
<p>— I як то мы не дагадалісь! —</p>
<p>I доўга ўсе яны смяялісь.</p>
<p>Назаўтра рана чуць разднела,</p>
<p>Чуць-чуць на ўсходзе пасвятлела,</p>
<p>Была кароткая нарада,</p>
<p>Каму вясці якога пана.</p>
<p>«Абы не гэтага шатана,</p>
<p>Хоць бы не мне ўсучылі гада»,—</p>
<p>Міхал падумаў аб ляснічым.</p>
<p>«Абы не з гэтым паляўнічым»,—</p>
<p>Так і другія разважалі,</p>
<p>Пераглядаліся, чакалі.</p>
<p>Але як Свіда быў тут глаўны,</p>
<p>А з леснікоў найболей слаўны</p>
<p>Міхал даўно ўжо тут лічыўся,</p>
<p>То ён Міхалу даручыўся,</p>
<p>Кржывіцкі Пальчыку застаўся,</p>
<p>А ў трэцяй пары аказаўся</p>
<p>Ніхто другі, як наш Гавака;</p>
<p>Аж уздыхнуў ён, небарака.</p>
<p>Размеркаваўшысь такім чынам,</p>
<p>Паны па розных пуцявінах</p>
<p>Ідуць на токі з леснікамі.</p>
<p>Міхал здалёк пайшоў цянькамі;</p>
<p>Гатовы план даўно ён мае,</p>
<p>Ідзе і Свіду навучае,</p>
<p>Гаворыць з прыціскам, хоць ціха,</p>
<p>Каб не ўстрывожыць тое ліха.</p>
<p>— Вось тут, паночку, «такавіска»,</p>
<p>Глушэц асочаны ўжо блізка,</p>
<p>Няхай жа пан ідзе ціхутка,</p>
<p>Бо гэта штучка вельмі чутка:</p>
<p>Не асцярогся — і прапала.—</p>
<p>I Свіда слухае Міхала,</p>
<p>Што толькі той ні загадае.</p>
<p>Міхал над панам волю мае,</p>
<p>Цяпер ён пан хоць на мінутку.</p>
<p>«Скачы ж, браток, пад маю дудку,</p>
<p>Прызнай жа мне і ты пашану!» —</p>
<p>Міхал у думках кажа пану.</p>
<p>— Як скокну я — і пан хай скача;</p>
<p>Спынюся я — і пан спыніся!</p>
<p>Глядзі ж, панок, не памыліся,</p>
<p>Каб тут не вынікла няўдача! —</p>
<p>Міхал замёр, стаіць маўкліва,</p>
<p>А з ім і Свіда нерухліва.</p>
<p>У лесе значна пасвятлела,</p>
<p>I вось дзесь блізка, перш нясмела</p>
<p>Заграў глушэц і абарваўся</p>
<p>Ды зноў зачаў, разбалбатаўся.</p>
<p>Міхал даў знак. Скок-скок! спыніўся,</p>
<p>З ім радам Свіда апыніўся.</p>
<p>— Ці бачыць пан? унь-унь чарнее...</p>
<p>Ой, не: хай пан цярпець умее! —</p>
<p>А Свіда стаў пароць гарачку</p>
<p>I ўжо у стрэльбе ўзвёў сабачку.</p>
<p>— Не руш! не руш, пан! о, крый божа;</p>
<p>Пан папсаваці справу можа! —</p>
<p>Яшчэ мінуту улучылі,</p>
<p>На крокаў дваццаць падступілі.</p>
<p>Цяпер глушэц, як на далоні,</p>
<p>Сядзіць, бы шула, у заслоне</p>
<p>Хваёвых лапак, хвост мятлою,</p>
<p>Як бы любуецца сабою,</p>
<p>Балбоча, крэхкае і свішча;</p>
<p>Глушэц склікае на ігрышча,</p>
<p>А мо хваленні жыццю правіць</p>
<p>I гэты бор спрадвечны славіць.</p>
<p>Міхал і Свіда той часінай</p>
<p>Стаялі моўчкі пад ялінай.</p>
<p>Пан Свіда стрэльбу падымае</p>
<p>I доўга цэліцца... страляе.</p>
<p>Бух! — грукнуў стрэл, лес узбудзіўся!</p>
<p>Дымок раўнюткаю стралою</p>
<p>Жахнуў старую гэту хвою,</p>
<p>З якой глушэц даўно зрадніўся;</p>
<p>I раптам з ёю разлучыўся,</p>
<p>Умомант звяў і страціў сілы</p>
<p>I не паспеў разняць ён крылы,</p>
<p>На мяккі дол, на мох зялёны</p>
<p>Упаў, насмерць акрываўлёны;</p>
<p>Ўзнялась галоўка і апала,</p>
<p>Два разы лапка задрыжала,</p>
<p>Навек застыла нерухома.</p>
<p>А Свіда рад быў, рад, вядома:</p>
<p>Рублём Міхала ён трактуе,</p>
<p>Цыгарай хвацкаю частуе.</p>
<p> </p>
<p> </p>
<p> </p>
<h3><a id="chapter24"></a>XXIV   Вялікдзень</h3>
<p> </p>
<p>У хаце вучням не сядзіцца —</p>
<p>Прайшла ахвота ў іх вучыцца;</p>
<p>I сам дарэктар уздыхае,</p>
<p>На Мікалаўшчыну ківае,</p>
<p>У смутку нейкім часта ходзіць,</p>
<p>Аб доме гутарку заводзіць,</p>
<p>Пускае жарты міма вуха,</p>
<p>Яго не цешыць саладуха,</p>
<p>Якая хлопцу падабалась,</p>
<p>Бо вельмі добра удавалась.</p>
<p>— Сказаць, не кепска тут хлапчыне,—</p>
<p>Прамовіць часам гаспадыня,—</p>
<p>А ўсё ж дамок свой моцна цягне,</p>
<p>I кожны к матцы сваёй прагне.—</p>
<p>Прыйшлося ўважыць тут малому</p>
<p>I адвязці яго дадому.</p>
<p>А вучні кніжкі пахавалі</p>
<p>I ўжо Вялікадня чакалі.</p>
<p>Прыйшла вялікая субота,</p>
<p>Даўно прыпынена работа,</p>
<p>I ўжо пад вечар сама хата</p>
<p>Была прылучана да свята:</p>
<p>Лагоднасць, згода і павага</p>
<p>I вельмі сталая развага</p>
<p>Ўвесь гэты дзень тут панавалі.</p>
<p>I блізкасць свята шанавалі</p>
<p>Старыя, дзеці і падросткі,</p>
<p>I шуму тут не падымалі,</p>
<p>Як будным днём з-за кожнай косткі.</p>
<p>Алесь, Кастусь і Міхаліна —</p>
<p>Сама найшла на іх часіна —</p>
<p>На працу зранку выйшлі самі</p>
<p>I падмялі двор дзеркачамі;</p>
<p>Пясочку потым накапалі</p>
<p>I сцежкі ім панасыпалі;</p>
<p>I гэты дворык так змяніўся,</p>
<p>Так гожа траўкай заіскрыўся,</p>
<p>Што проста глянуць было люба,—</p>
<p>Хоць ты вядзі яго да шлюба.</p>
<p>Мужчыны загадзя пабрылісь,</p>
<p>Вадою цёплаю памылісь,</p>
<p>Бо трэба ж ім было сабрацца</p>
<p>Паехаць ў цэркву спавядацца.</p>
<p>Хоць і казаў Антось, бывала,</p>
<p>Што тут, у лесе, грахоў мала;</p>
<p>Калі ж часамі грэх налучыць,</p>
<p>Аб ім забудзеш, ён не мучыць</p>
<p>I не пашкодзіць ў справах неба,</p>
<p>Але папу аддаць іх трэба.</p>
<p>I вось пад вечар трохі важка</p>
<p>Загрукацела каламажка,</p>
<p>На свет выходзячы з усмешкай,</p>
<p>Зіму згуляўшы пад застрэшкай.</p>
<p>Антось агледзеў тут прылады,</p>
<p>Калёсам добра даў «памады»,</p>
<p>Густога дзёгцю і варволю,</p>
<p>Каб меней крыўдзілісь на долю;</p>
<p>А напамадзіўшы калёсы,</p>
<p>Паправіў вітыя атосы</p>
<p>I падлажыў у задок сена.</p>
<p>Вясёлы час — павозак змена!</p>
<p>Агледзеў дзядзька ўсю аздобу,</p>
<p>Тады зрабіў павозцы спробу.</p>
<p>Калёсы лёгка закруцілісь,</p>
<p>З вясёлым гукам пакацілісь.</p>
<p>Пайшлі ў хаду раўнютка, гладка,</p>
<p>Як з маслам першая аладка.</p>
<p>Тым часам ў хаце ўсё гатова,</p>
<p>Цяпер за бацькам толькі слова,</p>
<p>Бо ён у лесе прыпазніўся</p>
<p>I вось цяпер яшчэ пыніўся.</p>
<p>А хлопцы зрання рыхтавалісь,</p>
<p>Па добрай згодзе змеркавалісь</p>
<p>I самі зладзілі, вядома,</p>
<p>Хто едзе з іх, хто будзе дома.</p>
<p>— То будзем ехаць — я гатовы...</p>
<p>Ну, аставайцеся здаровы! —</p>
<p>Міхал дамашнім пакланіўся</p>
<p>I шапку зняў, перахрысціўся.</p>
<p>Яму ў адказ дабра жадаюць,</p>
<p>Грахі ўсе чыста адпускаюць.</p>
<p> </p>
<p>Над ціхай талаю зямлёю</p>
<p>Навісла ночка той парою.</p>
<p>Было спакойна і лагодна,</p>
<p>Як бы сама прырода тая</p>
<p>Паважнасць свята адчувае,</p>
<p>З людзьмі жыве супольна, згодна.</p>
<p>Маўчаць хваіны, ані зыку,</p>
<p>Не шэпне гэты бор-музыка,</p>
<p>Стаіць маўчком і разважае,</p>
<p>Відаць, Вялікадня чакае.</p>
<p>«Цяпер і страхі пазнікалі!»</p>
<p>На вуха Костусю шапталі</p>
<p>Якіясь думкі-весялушкі:</p>
<p>«Звяры Вялікдзень чуюць, птушкі,</p>
<p>I хвоі гэтыя, і елі,</p>
<p>Ліхія людзі падабрэлі,</p>
<p>Бо святам божым ўсюды вее;</p>
<p>З нажом разбойнік не пасмее</p>
<p>Залегчы ў лесе срэдзь дарогі,</p>
<p>Бо і заможны і убогі</p>
<p>Святы Вялікаднік святкуюць</p>
<p>I радасць ў сэрцы сваім чуюць».</p>
<p>I гэту згоднасць, радасць свята</p>
<p>Ва ўсім Кастусік адчувае:</p>
<p>I ў тым, як з дзядзькам размаўляе,</p>
<p>На возе седзячы з ім, тата,</p>
<p>Чуваць яна ў пытанні брата,</p>
<p>I ў гэтым лесе безгалосным,</p>
<p>I ў мерным клыгату калёсным;</p>
<p>Вось так і чуеш, што й дарога</p>
<p>Цяпер паслушна волі Бога,</p>
<p>I пераказваюць навіны</p>
<p>Калёсам гучна каляіны.</p>
<p>Дарога з лесу выйшла ў поле,</p>
<p>Калёсы коцяцца паволі,</p>
<p>Шуршыць пясочак мнагазначна.</p>
<p>Ў сяле на цэркві чуць абачна</p>
<p>Блішчыць ліхтарык і мігае,</p>
<p>Дарожных погляд прыцягае.</p>
<p>Яны лагчынку праязджаюць,</p>
<p>Гару сярэднюю мінаюць,</p>
<p>Клады з паніклымі крыжамі,</p>
<p>Дзе дрэвы голькамі-брыжамі</p>
<p>Навіслі ціха над зямлёю,</p>
<p>I едуць мернаю ступою.</p>
<p>Вось хаты з мроку выплываюць,</p>
<p>Агнямі вокны ў хатах ззяюць,</p>
<p>I на пясочку блескі-плямы</p>
<p>Прыгожа пішуцца скрозь рамы.</p>
<p>Яшчэ па звычаю старому</p>
<p>Мужчыны сталыя удому</p>
<p>Свае літанні адпраўлялі,</p>
<p>Пакуты Езуса спявалі.</p>
<p>Так і цяпер у Ратуёвых,</p>
<p>Ў Яхіма дзядзькі, ў Базылёвых,</p>
<p>Таксама ў Стасечкі і ў Даткі</p>
<p>Свае захоўвалі парадкі:</p>
<p>Сядзелі згодна і набожна</p>
<p>I спеў святы вялі заложна,</p>
<p>Вачэй не зводзячы з кантычкі.</p>
<p>Часамі тут былі і стычкі,</p>
<p>Калі спеў новы зачыналі</p>
<p>Ды ў тон агульны не траплялі.</p>
<p>— Не так, Андрэй, ты пачынаеш!</p>
<p>— Не, гэта ты, Сальвэсь, збіваеш!</p>
<p>— Не так, мужчыны, вось як трэба! —</p>
<p>Пры гэтым чуўся бас Язэпа,</p>
<p>Другія голас далучалі,</p>
<p>I гуртам зноў яны спявалі</p>
<p>За накіроўваючым басам.</p>
<p>А падарожныя тым часам</p>
<p>На двор да швагра заязджаюць,</p>
<p>Ідуць у хату, ўсіх вітаюць.</p>
<p>Карусь Дзівак ў сваім кажусе</p>
<p>Ляжаў на печы ў цёплым дусе,</p>
<p>Як заўжды ў вольную часіну;</p>
<p>Ляжаў, курыў і цыркаў сліну</p>
<p>З-за белай коміны на хату;</p>
<p>I ён таксама рады святу,</p>
<p>Але ніяк не мог стрымацца,</p>
<p>Каб з печы жартам не азвацца,</p>
<p>Абы хто ў хаце паказаўся,</p>
<p>I сам ён смехам заліваўся;</p>
<p>А цётка Магда не стрывае</p>
<p>I Дзівака свайго палае:</p>
<p>— Чаго, кацьмак, там заваліўся?</p>
<p>Пайшоў бы ў цэркву, памаліўся,</p>
<p>Зусім ты Бога адцураўся:</p>
<p>Пятнаццаць год як спавядаўся!</p>
<p>— А што папу казаць я маю?</p>
<p>Я печ на рай не памяняю!</p>
<p>— Цьфу, млын пусты! ото завала,</p>
<p>Бадай табе было зарвала! —</p>
<p>I злосна дзядзьку лае цётка,</p>
<p>А ён хіхікае каротка.</p>
<p>— Што, дзядзька, пойдзем ў цэркву, можа?</p>
<p>— А пойдзем, голубе-нябожа! —</p>
<p>Антось і Костусь ідуць з хаты.</p>
<p>Цянююць вуліцай дзяўчаты,</p>
<p>Шчабечуць весела, смяюцца,</p>
<p>I хлопцы дзесь перагукнуцца.</p>
<p>I ўсе вясёлы, ўсе рухлівы</p>
<p>I святам заўтрашнім шчаслівы.</p>
<p>А цэрква, макаўка святая,</p>
<p>Народу поўна, блескам ззяе.</p>
<p>Сярод царкоўкі плашчаніца</p>
<p>Стаіць між елачак зялёных.</p>
<p>Кабеты, дзеўкі, маладзіцы</p>
<p>Ідуць-плывуць да плашчаніцы</p>
<p>У хустках белых і чырвоных,</p>
<p>Набожна хрысцяцца, ўздыхаюць</p>
<p>I лбом данізу прыпадаюць.</p>
<p>Направа сталыя мужчыны</p>
<p>Стаяць, разгладзіўшы маршчыны.</p>
<p>А Чыліноў Алесь надзьмуўся,</p>
<p>Ў святыя дзеянні уткнуўся</p>
<p>I там, дзе слоў не расчытае,</p>
<p>На сажань голас працягае.</p>
<p>— Вось Чыліны як дацінаюць! —</p>
<p>Чытанне людзі адзначаюць.</p>
<p>Народ калышацца, хвалюе,</p>
<p>Бы ў цёмным віры вада тая,</p>
<p>I усё плыве, ўсё прыбывае,</p>
<p>І улады сну ён больш не чуе,</p>
<p>I блізак час святой дзянніцы.</p>
<p>«Хрыстос васкрос!» — з гары-званіцы</p>
<p>Вяшчае першы звон шчасліва.</p>
<p>Народ увесь, бы ў полі ніва</p>
<p>Буйнымі гнецца каласамі,</p>
<p>Скланіўся ціха галавамі.</p>
<p>А пачакаўшы з паўгадзіны,</p>
<p>Нясуць жанкі, нясуць мужчыны</p>
<p>Кашы, каробкі, паўасьміны</p>
<p>I ставяць ў рад на цвінтары</p>
<p>Ўсе велікодныя дары.</p>
<p>Маленне бацька-поп канчае,</p>
<p>Ідзе з крапідлам і махае.</p>
<p>Заварушыліся каробкі,</p>
<p>Кашы, рашэты, паўасьміны, —</p>
<p>Чакалі доўга той часіны</p>
<p>Дзямян, Шабас, Казімер, Сцёпка.</p>
<p>Паперлі полем русакоўцы,</p>
<p>Бягуць да коней свержаноўцы,</p>
<p>Гудуць, склікаюцца, віншуюць,</p>
<p>Адны другіх ў галдзе не чуюць,</p>
<p>I ўсе спяшаюцца, бягуць,</p>
<p>Каб рот свой скорамам заткнуць.</p>
<p>Антось з Міхалам тож гатовы.</p>
<p>— Святкуйце ж веселы, здаровы! —</p>
<p>Усім дабра яны жадаюць</p>
<p>I за вароты выязджаюць.</p>
<p>А людзі ў хатах не драмалі:</p>
<p>Ўжо «алялюя» адспявалі</p>
<p>I за сталамі ўсёй сям’ёю</p>
<p>Сядзелі — цешылісь ядою.</p>
<p>Панукі конік не чакае,</p>
<p>I сам ён рыссю запускае,</p>
<p>Як бы спяшаецца дамоў</p>
<p>Замчаць сваіх гаспадароў.</p>
<p> </p>
<p> </p>
<p>А новы дзень, даўно жаданы,</p>
<p>Ўжо сыпле багру на курганы,</p>
<p>I стрэлы-косы залатыя</p>
<p>На ўзгоркі падаюць крутыя.</p>
<p>А хмаркі ў фарбах златалітых,</p>
<p>Ў шаўках агністых, аксамітах,</p>
<p>То паасобку, то гурткамі,</p>
<p>То залатымі ланцужкамі,</p>
<p>Як бы спыніўшысь нерухліва,</p>
<p>Усмешкі кідаюць шчасліва, —</p>
<p>I ім хацелася, відаць,</p>
<p>Святы Вялікаднік вітаць.</p>
<p>— Ну, едуць, едуць! — Алесь з хаты</p>
<p>Бяжыць да дзядзькі і да таты,</p>
<p>I дзеці кінулісь к парогу.</p>
<p>— Ну, вось і дома, дзякуй Богу! —</p>
<p>Прыйшлі у хату, ўсіх цалуюць,</p>
<p>З святым Вялікаднем віншуюць;</p>
<p>Памылісь борздзенька, садзяцца,</p>
<p>Бо час даўно ім разгаўляцца.</p>
<p>Абрусам белым стол накрыты,</p>
<p>Ўсё мае выгляд самавіты;</p>
<p>Мужчыны добры i прыветны.</p>
<p>Ніякай цені незаметна.</p>
<p>На бэльку кінуў бацька вочы,</p>
<p>Бярэ кантычку і гартае,</p>
<p>«Вэсолы нам дзісь дзень» шукае.</p>
<p>Хоць спевы слухаць неахвочы,</p>
<p>Але трымаюць дзеці згоду,</p>
<p>Бо ўжо вялось так год ад году.</p>
<p>«Вэсолы» ў «ксёнжцы» дзесь прапалі,</p>
<p>Насілу ўдвух іх адшукалі</p>
<p>I раптам дружна зацягнулі,</p>
<p>Як бы іх пугай сцебанулі;</p>
<p>I маці голас далучае</p>
<p>I так танютка вырабляе,</p>
<p>А гаспадар ўсё болей з баса</p>
<p>Утне такога выкрунтаса,</p>
<p>Аж сам падзівіцца сабе,</p>
<p>I стане горача табе.</p>
<p>Антось бярэ больш танкавата</p>
<p>Й не адстае ніяк ад брата,</p>
<p>А хлопцы толькі усміхнуцца,</p>
<p>Але сядзяць, не зварухнуцца.</p>
<p>К канцу падходзіць «алялюя»,</p>
<p>Ў камору маці тут тралюе,</p>
<p>Нясе прынадную бутэльку.</p>
<p>Кантычка зноў ідзе на бэльку.</p>
<p>Відэльцы дружна разбіраюць</p>
<p>I гуртам яйкі ачышчаюць</p>
<p>I па кусочку іх бяруць,</p>
<p>Крыху падсольваюць, ядуць.</p>
<p>Вось бацька чарку налівае</p>
<p>I вочы ўгору падымае.</p>
<p>— Дай, Божа, за год дачакаць</p>
<p>Здаровым, вясёлым, жывым</p>
<p>I новы Вялікдзень таксама спаткаць</p>
<p>У добрым здаровейку ўсім,</p>
<p>Каб гора і смутку не зналі.</p>
<p>— Дай, Божа! — разам адказалі.</p>
<p>I пайшла чарка з рук у рукі,</p>
<p>Пілі ўсе гладка, без прынукі;</p>
<p>Малым папрабаваць далі,</p>
<p>Каб весялейшыя былі.</p>
<p>А на стале тым — рай ды годзе,</p>
<p>Што рэдка трапіцца ў народзе,</p>
<p>Ляжала шынка, як кадушка,</p>
<p>Румяна-белая пампушка,</p>
<p>Чырвона зверху, сакаўная,</p>
<p>Між сцёган, сала і грудзінак</p>
<p>Красуе ўсмажаны падсвінак,</p>
<p>Чысцюткі, свежы і румяны,</p>
<p>Як бы паніч той надзіманы.</p>
<p>Муштарда, хрэн — адно дзяржыся,</p>
<p>У рот паложыш — сцеражыся!</p>
<p>А пірагі, як сонца, ззялі,</p>
<p>I ў роце бабкі раставалі.</p>
<p>Са смакам елі і багата —</p>
<p>На тое ж даў Бог людзям свята.</p>
<p> </p>
<p> </p>
<p> </p>
<h3><a id="chapter25"></a>XXV   Летнім часам</h3>
<p> </p>
<p>Прайшоў Вялікаднік свяценькі.</p>
<p>Бяруцца людзі за сявенькі,</p>
<p>За плуг, за бораны, за сохі,</p>
<p>Пайшлі разгульвацца патрохі.</p>
<p>Запахла поле зноў раллёю;</p>
<p>Гракі, вароны чарадою</p>
<p>За свежай ходзяць баразною.</p>
<p>Вясёлы шум і пануканне</p>
<p>Чутны да самага змяркання.</p>
<p>А над палямі ў ясным небе,</p>
<p>Святымі песнямі аб хлебе,</p>
<p>Які даручан гэтай глебе,</p>
<p>Зальюцца жаваранкі хорам,</p>
<p>I песні моўкнуць па-над борам.</p>
<p>А сам той бор глядзіць з усмехам</p>
<p>I ўторыць чуткім сваім рэхам</p>
<p>I спеву-посвісту драздоў,</p>
<p>I громкім трубам пастухоў,</p>
<p>I ціхай дудцы за гарою.</p>
<p> </p>
<p>Адна работа за другою</p>
<p>Ідзе-плыве сваёй чаргою</p>
<p>То ў агародзе, то на полі</p>
<p>I не спыняецца ніколі;</p>
<p>I так у клопаце, ў рабоце,</p>
<p>Ці то ў няволі, ці ў ахвоце</p>
<p>Вясна мінецца, прыйдзе лета.</p>
<p>Тады штодня ўставай дасвета,</p>
<p>I агнявокая дзянніца,</p>
<p>Як маладая чараўніца,</p>
<p>Цябе сагрэе мілым смехам,</p>
<p>Авее духам чыстым бораў,</p>
<p>Палёў, лугоў, нябёс прастораў</p>
<p>I сыпне радасць нізкім стрэхам,</p>
<p>Ды толькі будзе той дастойны</p>
<p>Вітаць у ранічак спакойны</p>
<p>Златавалосую багіню,</p>
<p>Той да грудзей яе прыхіне,</p>
<p>Яе пацешыцца красою,</p>
<p>Хто сам абмыецца расою.</p>
<p> </p>
<p>За колькі дзён да касавіцы</p>
<p>Касцы заглянуць на паліцы,</p>
<p>Каб малаток знайсці і бабку:</p>
<p>Ідзе работа, не спі ў шапку.</p>
<p>Агледзьце, братцы, добра косы,</p>
<p>Каб не псаваць свае пракосы,</p>
<p>Каб не ўвадзіць людзей у грэх,</p>
<p>Касарства зводзячы на смех.</p>
<p>Пахібка знойдзецца якая,</p>
<p>Наш дзядзька першы не ўтрывае</p>
<p>I на пакошу тыкне пальцам:</p>
<p>Бяда няўмекам і нядбальцам,</p>
<p>Хто шнур зжуе няроўным плехам —</p>
<p>Антось яго ўжо дойме смехам,</p>
<p>Задзене проста за жывое,</p>
<p>Хоць сэрца ў дзядзькі і не злое.</p>
<p>Затое ж дзядзька хват і дока,</p>
<p>Набіў на косах сваё вока,</p>
<p>I калі выбера ён коску —</p>
<p>Не пара іншаму падоску:</p>
<p>I ярка, лёгка, спрытна, гонка;</p>
<p>Другі лягчэй знаходзіць жонку —</p>
<p>Свой вечны лёс, сваю красу,</p>
<p>Чым дзядзька добрую касу.</p>
<p> </p>
<p>I паглядзець было цікава,</p>
<p>Як дзядзька шчыра і ласкава</p>
<p>Касу на рынку выбірае!</p>
<p>Якіх ён спроб там не ўжывае!</p>
<p>Спярша агледзіць яе пільна,</p>
<p>З усіх бакоў глядзіць прыхільна</p>
<p>I паступова, па парадку</p>
<p>Як на насок, так і на пятку</p>
<p>I на кляймо, на шыйку тую;</p>
<p>Глядзіць мінуту і другую.</p>
<p>Ды для касы гэтага мала:</p>
<p>Спрабуе кіпцем яе джала</p>
<p>I спробу зробіць над абухам,</p>
<p>Тады паверка йдзе ўжо вухам,</p>
<p>Ці добра звоніць коска гэта, —</p>
<p>У дзядзькі тут свая прымета,</p>
<p>Ды я не ведаю якая, —</p>
<p>I дзядзька косцы загукае:</p>
<p>«Ка-са!» і вуха прыкладае —</p>
<p>Сакрэт знаў дзядзька ў гэтай штуцы:</p>
<p>Каса павінна адгукнуцца;</p>
<p>Калі ж каса не гаваркая,</p>
<p>То дзядзька спосаб яшчэ мае:</p>
<p>Наслініць, выцершы насуха,</p>
<p>Рубец касы, той край абуха,</p>
<p>I ўпапярок у тую сліну</p>
<p>Кладзе саломінку-націну,</p>
<p>I тут каса ўжо, брат, не схлусіць:</p>
<p>Удоўж саломка легчы мусіць.</p>
<p> </p>
<p>Купіць касу — о, гэта штука!</p>
<p>Яшчэ больш важная навука —</p>
<p>Умець дагнаць касу да ладу</p>
<p>I даць ёй выклепку, асаду.</p>
<p>Мастак быў дзядзька і на гэта,</p>
<p>Ён ладзіў многа кос у лета</p>
<p>I так наклепле іх, асадзіць,</p>
<p>Што хто на коску ні паглядзіць,</p>
<p>То толькі ахне ўжо ад дзіва</p>
<p>Ці галавой кіўне маўкліва.</p>
<p> </p>
<p>За дзень, за два да касавіцы</p>
<p>Звіняць, гамоняць вакаліцы</p>
<p>На ўсе лады, на ўсе галосы —</p>
<p>Пайшлі кляпаць і ладзіць косы.</p>
<p> </p>
<p>Настаў дзянёк, даўно чаканы.</p>
<p>Пакаты ўзгор’я і курганы</p>
<p>Уздзелі чырвані кароны,</p>
<p>I стрэхі сонцам пазлачоны;</p>
<p>Туманаў лёгкія паромы</p>
<p>Над рэчкай віснуць нерухома,</p>
<p>А ў люстры водаў гэтай рэчкі,</p>
<p>Як закаханая дзяўчына,</p>
<p>Глядзіцца пышная вярбіна.</p>
<p>Ў бліскучым лісцейку, як свечкі</p>
<p>На алтары ў часы малення,</p>
<p>Іскрацца сонейка праменні,</p>
<p>Бы смех бязгрэшны і шчаслівы.</p>
<p>А там, на ўсходзе, пералівы</p>
<p>Агністых фарбаў робяць дзівы</p>
<p>I сыплюць шчодра ад усходу</p>
<p>Зямлі і небу радасць, згоду.</p>
<p>I чуткі струны гэтай цішы!</p>
<p>Іх подых ветрыку ўскалыша,</p>
<p>I нават з дрэва лісцік кволы</p>
<p>Адб’е ў іх голас свой вясёлы.</p>
<p>Але паслухай, мілы дружа.</p>
<p>Эх, што за хваля і як дужа,</p>
<p>Разгонна, смела і агромна</p>
<p>Плыве па струнах тых з-пад Нёмна!</p>
<p>Ідуць касцы, звіняць іх косы,</p>
<p>Вітаюць іх буйныя росы,</p>
<p>А краскі ніжай гнуць галовы,</p>
<p>Пачуўшы косак звон сталёвы.</p>
<p>Касцы ідуць то грамадою,</p>
<p>То шнурам цягнуць, чарадою,</p>
<p>То паасобку, то па пары;</p>
<p>Ідуць касцы, ідуць, як хмары,</p>
<p>I льецца смех іх разудалы,</p>
<p>Як веснавыя перавалы.</p>
<p> </p>
<p>Гаворка, шум і коней ржанне —</p>
<p>Касьбы вясёлае вітанне.</p>
<p>Касцы, ваякі ціхай працы,</p>
<p>Выходзяць з косамі на пляцы,</p>
<p>I на палоскі верставыя</p>
<p>Кладуцца коскі іх крывыя —</p>
<p>Пайшлі праверкі і прамеры,</p>
<p>Каб больш мець пэўнасці і веры</p>
<p>I каб не выйшла перакосу</p>
<p>I не зайсці ў чыю палосу,</p>
<p>Бо будзе крыку, будзе сваркі, —</p>
<p>Няхай лепш цэлы будуць каркі.</p>
<p>Але бывалі ўсё ж здарэнні,</p>
<p>Што вынікалі абурэнні.</p>
<p>Калі ў траве хто брод вядзе</p>
<p>Ды трохі ў шнур чужы ўбрыдзе, —</p>
<p>Тады касцы страх як крычалі</p>
<p>I мацярок упаміналі.</p>
<p> </p>
<p>Эх, час касьбы, вясёлы час!</p>
<p>I я ім цешыўся не раз,</p>
<p>I з таго часу па сягоння</p>
<p>Мне сонцам свеціць Наднямонне.</p>
<p> </p>
<p>Касцы расходзяцца па гаку,</p>
<p>Як бы ідуць яны ў атаку,</p>
<p>I жыва менцяць свае косы;</p>
<p>I ткуцца здольныя пракосы,</p>
<p>Лажацца роўнымі радамі,</p>
<p>А за касцом двума слядамі</p>
<p>Адбіткі ног яго кладуцца,</p>
<p>А косы свішчуць і смяюцца.</p>
<p> </p>
<p>Тым часам сонца выйшла ўгору</p>
<p>I з безгранічнага прастору</p>
<p>Шырокай плынню агнявою</p>
<p>На землю шчодраю рукою</p>
<p>Лье блеск гарачы і яскравы;</p>
<p>I вянуць скошаныя травы,</p>
<p>I выглядаюць нудна пáлі.</p>
<p>На луг другая коціць хваля:</p>
<p>Ідуць грабцы, жанкі, дзяўчата,</p>
<p>Убраны хораша, бы ў свята:</p>
<p>Чырвоны колер, белы — ўсякі,</p>
<p>Бы ў агародзе тыя макі;</p>
<p>Ідуць, пракосы разбіваюць,</p>
<p>З лагчынак сена выграбаюць,</p>
<p>То там, то сям у чэсць пятровак</p>
<p>З грудзей тых макавых галовак,</p>
<p>Дзяўчатак слаўных, яснавокіх,</p>
<p>Ў лугах прасторных і шырокіх</p>
<p>Плывуць-дрыжаць спяванак тоны;</p>
<p>I тыя песні засмучоны</p>
<p>I млеюць ў стомленым абшары,</p>
<p>Як бы адбітак божай кары.</p>
<p>А дзень гарыць, а дзень палае.</p>
<p>Ўсплывае хмарка і другая</p>
<p>Над сіне-дымным небасхілам</p>
<p>I ў задуменні смутна-мілым</p>
<p>З нябёс блакітных пазіраюць,</p>
<p>Як бы дарогу выбіраюць.</p>
<p>Раздолле ў лузе, эх, раздолле!</p>
<p>А колькі смеху і сваволля,</p>
<p>I жартаў, плюскату, штурхання</p>
<p>Над гэтым Нёмнам у купанне!</p>
<p>I хіба можна ўжо ўстрымацца,</p>
<p>У час касьбы не пакупацца?</p>
<p>I дзе на свеце ёсць такая,</p>
<p>Як Нёман, рэчанька другая?</p>
<p>Тут хвалі светлы, срэбралітны,</p>
<p>А беражкі — ну, аксамітны,</p>
<p>На дне пясочак жоўты, чысты,</p>
<p>Вадою згладжаны, зярністы.</p>
<p>У воду войдзеш — шчасце раю,</p>
<p>Я шчасця большага не знаю,</p>
<p>Ці знаць яго ўжо не прыйшлося,</p>
<p>Як толькі тут, на сенакосе.</p>
<p>А глянь на луг пад вечар, браце!</p>
<p>Увесь, як ёсць, ва ўсім ахваце,</p>
<p>Па ўсіх грудах аж за дарогу</p>
<p>Устаўлен копамі мурогу;</p>
<p>I так свяжуткі копкі тыя,</p>
<p>I так выразны, бы жывыя,</p>
<p>I выгляд кожнае адметны,</p>
<p>Але ўсе разам так прыветны!</p>
<p>Вазы шыбуюць важна, стала,</p>
<p>Бы тых вагонаў рад нагнала.</p>
<p>Павее ветрык — што за пахі!</p>
<p>Мёд разліваюць тыя гмахі,</p>
<p>Віно найлепшае і ром,</p>
<p>Як плата шчырая касцом.</p>
<p>А вечар чуткі, гутарлівы</p>
<p>Разносіць гоман, смех шчаслівы</p>
<p>I ў сэрцы паліць парыванні</p>
<p>I тчэ красёначкі кахання.</p>
<p>Ружовы захад повен ласкі,</p>
<p>I ціха звіслі агнепаскі,</p>
<p>Брыжы, тасёмкі і каралі;</p>
<p>Адзенне хмаркі пазнімалі</p>
<p>I самі леглі спаць на ночку,</p>
<p>Адзеўшы лёгкую сарочку;</p>
<p>I гасне дзень у задуменні,</p>
<p>Як гаснуць жыцця летуценні.</p>
<p> </p>
<p>Зірні на луг прад навальніцай,</p>
<p>Калі крыжастай бліскавіцай</p>
<p>У страсе твар ахрысціць хмара,</p>
<p>I сілай грознага цяжару</p>
<p>Ўскалыша землю шум дрыгучы —</p>
<p>Далёкі, ўстрымлены, магучы —</p>
<p>I здрыгане нябёс разлогі,</p>
<p>Як голас божай засцярогі, —</p>
<p>Зірні тады на гэту шыр:</p>
<p>Трасецца-ходзіць луг, бы вір,</p>
<p>Бы той кацёл у час кіпення,—</p>
<p>Ўсё поўна руху і імкнення.</p>
<p>Ой, час гарачы, ой, час цяжкі!</p>
<p>Бягуць касцы, ну, як мурашкі,</p>
<p>Бягуць грабцам на дапамогу</p>
<p>I раптам б’юць усе трывогу.</p>
<p> </p>
<p>А хмары ўсталі нечакана,</p>
<p>Хоць, праўда, парыла ўжо зрана;</p>
<p>Бела-ружовыя іх шаты</p>
<p>Вісяць маўклівы і зацяты,</p>
<p>А кучаравыя клубішчы,</p>
<p>Як на ўсясветным пажарышчы,</p>
<p>Растуць, расквечваюць на сонцы</p>
<p>Свае клубочкі-валаконцы</p>
<p>I ткуць сярэбраны масток,</p>
<p>Дзе гром застукаў, як чаўнок.</p>
<p>Пад шум, пад грукат навальніцы,</p>
<p>Як бы па знаку чараўніцы,</p>
<p>Ўстаюць-растуць на лузе копкі,</p>
<p>I луг пабраўся ўвесь у бобкі.</p>
<p>А пад хваінаю на грудзе</p>
<p>Вакол стажка аж кішаць людзі,</p>
<p>Гарачка ўсіх бярэ такая,</p>
<p>Што пот ім вочы залівае,</p>
<p>Бо хмара сіваю градою</p>
<p>Ўжо звісла нізка над зямлёю,</p>
<p>Ідзе гняўліва, пасмы сцеле,</p>
<p>Блішчыць-гарыць яе кудзеля</p>
<p>I пакручастымі жмутамі</p>
<p>Стрыжэ-глядзіць, як змей, вачамі,</p>
<p>I сучыць срэбраныя ніткі</p>
<p>У шнур дажджаны ўвачавідкі.</p>
<p> </p>
<p>А дождж шуміць, а дождж гудзе,</p>
<p>I бліжай-бліжай ён ідзе</p>
<p>I даль туманам засцілае.</p>
<p>Упала кропля і другая,</p>
<p>За імі цэлым вадаспадам</p>
<p>Буйныя капкі, як бы градам,</p>
<p>Па лісцях дуба секанулі</p>
<p>Ды далей сетку пацягнулі.</p>
<p>I вось жахнула бліскавіца,</p>
<p>Як вогнямгненная крыніца,</p>
<p>I гром-пярун сталёвым бічам,</p>
<p>Бы нейкі звер страшэнным лычам</p>
<p>Арэ, трасе, калоціць хмары,</p>
<p>Зямлю, надземныя абшары,</p>
<p>Бушуе доўга, абурліва,</p>
<p>Над лесам коціцца гняўліва,</p>
<p>I гэты гоман, гнеў дрыгучы,</p>
<p>Злучае зноў у стрэл магучы,</p>
<p>Густы, злавешчы, віхрабежны</p>
<p>I нестрыманы і драпежны</p>
<p>I так цяжэрна націскае,</p>
<p>Як бы зямлю дзесь угінае.</p>
<p>I шугнуў дождж налётам смелым,</p>
<p>Павіс абрусам густа-белым</p>
<p>Над гэтым лугам, над палямі</p>
<p>I льецца коса ручаямі,</p>
<p>Бы невад цягнецца грымотны,</p>
<p>I б’юцца кроплі ў пыл вільготны.</p>
<p>Зірнеш вакол — адна любота!</p>
<p>На лузе спынена работа,</p>
<p>Жанкі, дзяўчаты і мужчыны</p>
<p>Бягуць пад копы, пад драбіны,</p>
<p>Каб менш быць змочаным дажджом;</p>
<p>А хто, накрыўшысь халатом</p>
<p>Ці так накінуўшы дзяругу,</p>
<p>Сядзіць квахтухаю срэдзь лугу.</p>
<p>— Давай, давай, дожджык, накропу.</p>
<p>Сюды, дзяўчаткі, лезьце ў копу:</p>
<p>Дасць Бог, на нашым гэтым грудзе</p>
<p>На другі год касцоў прыбудзе! —</p>
<p>Пад гэты гром, пад дождж упарты</p>
<p>То там, то тут пачуеш жарты</p>
<p>I смех вясёлы, піск дзявочы,</p>
<p>Бо хто ж крануць іх не ахвочы?</p>
<p>Але й дзяўчаты язык маюць</p>
<p>I востра хлопцаў падсякаюць,</p>
<p>Не робяць жартам перашкоды.</p>
<p> </p>
<p>За тыдзень добрае пагоды</p>
<p>Праходзіць, глухне касавіца,</p>
<p>I толькі дзе-нідзе капіца,</p>
<p>Стуліўшысь ціха над вадою,</p>
<p>Глядзіць забытаю ўдавою,</p>
<p>Бы нейкі жаль яна хавае,</p>
<p>I сэрца смуткам авявае;</p>
<p>Ды стогі, сведкі цяжкай працы,</p>
<p>Стаяць, як панскія палацы.</p>
<p>А пышны луг так абяздолен,</p>
<p>Стаіць пакошан і аголен</p>
<p>I выгляд мае засмучоны.</p>
<p>Гракі, і галкі, і вароны</p>
<p>Даўно дзяцей павывадзілі,</p>
<p>Над гэтым лугам закружылі,</p>
<p>Ляцяць сюды на раздабыткі —</p>
<p>Цяпер тут добрыя спажыткі.</p>
<p> </p>
<p>Эх, скошан луг, — і зніклі краскі,</p>
<p>Бы тыя чары мілай казкі,</p>
<p>Якую ў часе вандравання</p>
<p>Ці адзінокага блукання</p>
<p>Табе складаюць думкі самі</p>
<p>I залатымі паясамі</p>
<p>Твае прыгоды спавіваюць</p>
<p>I лёсы жыцця аздабляюць.</p>
<p>Глядзіць пакоша-луг гаротна,</p>
<p>На сэрцы робіцца маркотна.</p>
<p>Эх, лета-лецейка любое,</p>
<p>Ты адцвітаеш, залатое!..</p>
<p>I так паволі, неўзаметкі</p>
<p>I нашы звянуць жыцця кветкі.</p>
<p> </p>
<p>Але касьба — пачатак лету.</p>
<p>О, колькі ў ім яшчэ прывету!</p>
<p>Прыгод усякіх так багата —</p>
<p>Тужыць аб леце ранавата.</p>
<p>Яшчэ не раз у часе жніва</p>
<p>Дзянніца зоймецца шчасліва,</p>
<p>I ў ясным блеску і ў красе</p>
<p>Адб’юцца хораша ў расе</p>
<p>Яе кароны агнявыя,</p>
<p>I пасмы-косы залатыя</p>
<p>Скрозь шоўк нябёс ружова-белы</p>
<p>Рассыплюць радасныя стрэлы,</p>
<p>Бы ліры божай тыя стрункі,</p>
<p>Бы тыя чары-пацалункі</p>
<p>На вуснах шчырага кахання</p>
<p>У патайны часок спаткання.</p>
<p>Яшчэ нямала дзён цікавых</p>
<p>I раніц светлых і ласкавых,</p>
<p>Калі туманам белаватым</p>
<p>Лясок атуліць свае шаты,</p>
<p>А на палях у белі жыта</p>
<p>Смех заблукае самавіта —</p>
<p>Ружова-бледна чырвань-ззянне,</p>
<p>Дзянніцы ціхае вітанне.</p>
<p>Дык не гаруй жа, брат-нябога:</p>
<p>Дзянькоў вясёлых яшчэ многа!..</p>
<p> </p>
<p>I так, заціхлі сенажаці,</p>
<p>Пайшла каса адпачываці,</p>
<p>Да часу звісшы пад страхою,</p>
<p>Каб быць заўсёды пад рукою</p>
<p>На ўсякі выпадак, патрэбу.</p>
<p>Цяпер увагу дайце хлебу, —</p>
<p>Сярпок крывенькі просіць дзела,</p>
<p>Жытцо падходзіць, пабялела.</p>
<p>Саломку выгнуўшы дугою,</p>
<p>Звісае колас над зямлёю,</p>
<p>А спела-поўныя зярняткі</p>
<p>Глядзяць, як спонкі-вачаняткі,</p>
<p>Нібы ім хочацца хутчэй як</p>
<p>Спаткаць-убачыць мілых жнеек.</p>
<p> </p>
<p>Прыйшоў жаданы час спаткання.</p>
<p>Глядзіць прыветна дзянёк зрання;</p>
<p>У блеску сонца нікнуць росы;</p>
<p>Свяжуткі, чысценькі нябёсы,</p>
<p>Бы тыя вочкі маладыя,</p>
<p>Застылі хмаркі залатыя.</p>
<p>Дымок танюткі, белаваты</p>
<p>Ўжо павіваецца над хатай,</p>
<p>Бо трэба ж выпаліць печ тую</p>
<p>Ды йсці на ніўку маладую.</p>
<p> </p>
<p>Угрэла сонца. Жней чародкі</p>
<p>Ідуць паважна, як лябёдкі,</p>
<p>У хустках лёгкіх, кофты белы,</p>
<p>Іх рукі дужа загарэлы.</p>
<p>Ідуць дзяўчаты, маладзіцы</p>
<p>I жарты строяць, як блазніцы,</p>
<p>Ідуць шумлівы, гаварлівы,</p>
<p>Звініць іх голас, смех шчаслівы;</p>
<p>Чутна і песня маладая,</p>
<p>I поле раптам ажывае.</p>
<p>I мацяркі з дзяцьмі малымі</p>
<p>Ў лубках-калысках за плячымі —</p>
<p>Такая ты, жаноча доля,—</p>
<p>Марудна цягнуцца на поле.</p>
<p>Прыйшлі на вузкія загоны,</p>
<p>Дзе каласочкі шумы-звоны</p>
<p>У таямнічы спеў злілі,</p>
<p>Упаўшы чолам да зямлі.</p>
<p> </p>
<p>Гарачы дзень. На полі душна.</p>
<p>Прыціх той ветрык непаслушны,</p>
<p>Як бы сваім аддаўся марам.</p>
<p>Зацішак поля дыша варам</p>
<p>I гоніць з твару поту рагі,</p>
<p>I сохнуць губы ад той смагі.</p>
<p>А жнейкі жнуць. У моры збожжа</p>
<p>Мільгае постаць іх прыгожа,</p>
<p>Калі ў паверхні таго жыта</p>
<p>Ўсплыве галоўка самавіта</p>
<p>I так прыгожа азірнецца,</p>
<p>А гібкі станік разагнецца;</p>
<p>Або калі над галавою</p>
<p>У жнейкі спрытнаю рукою</p>
<p>Пучок калоссяў мільгатнецца,</p>
<p>Апіша дужку, бы вясёлку,</p>
<p>Бы нейкай знічкі след пагаслы,</p>
<p>I борзда ляжа ў перавяслы,</p>
<p>Што распасцёрты на падолку, —</p>
<p>Дапраўды: ўзмахаў гэтых мгненне —</p>
<p>Адна любота, заглядзенне!</p>
<p> </p>
<p>Гарачы дзень! Эх, спёка, спёка!</p>
<p>А прохладзь вечара далёка.</p>
<p>Замлела ўсё ў жары-тамленні,</p>
<p>Зямля гарача і каменні;</p>
<p>А ўсюды ціха, нема, глуха,</p>
<p>I толькі заедзь каля вуха</p>
<p>Гудзе агідна, надаедна,</p>
<p>Бы сама наша доля бедна,</p>
<p>Ды дзіцянё з лубка-калыскі</p>
<p>Заводзіць плачы свае, піскі,</p>
<p>А кучаравыя снапочкі,</p>
<p>Над ім злучыўшы каласочкі,</p>
<p>Стаяць спакойна і маўкліва,</p>
<p>Бы кажуць жнейкам тым жычліва:</p>
<p>«Да нас ідзеце, дабрадзейкі!</p>
<p>Пад наш цянёк хавайцесь, жнейкі!»</p>
<p> </p>
<p>А жнейкі жнуць. Іх твар палае,</p>
<p>Іх пражыць, сушыць смага тая,</p>
<p>Якую трудна ім здаволіць,</p>
<p>Якая толькі «піць! піць!» моліць.</p>
<p>Сярпок скрыгоча прагавіта,</p>
<p>Жытцо згрызаючы сярдзіта,</p>
<p>Як бы яму ўсё мала стравы —</p>
<p>Нядарма ж вылез ён з-за лавы;</p>
<p>Цяпер яго краса-часіна:</p>
<p>Шпарчэй, шпарчэй жа гніся, спіна!</p>
<p>I спіны гнуцца, бы ныраюць;</p>
<p>Па струнах-кальвах пальцы граюць,</p>
<p>Напрост кладуцца жмені жыта,</p>
<p>Растуць снапочкі самавіта,</p>
<p>Стаяць, бы лялечкі якія,</p>
<p>Глядзяць, як госці дарагія.</p>
<p> </p>
<p>Прыйдзі пад вечар ты на поле</p>
<p>I палюбуйся ім, саколе!</p>
<p>Ў якія роўныя шнурочкі</p>
<p>Цяпер пакладзены снапочкі!</p>
<p>I як прыгожа-слаўны бабкі!</p>
<p>Якія ладныя іх шапкі!</p>
<p>I хоць яны ўсе адзінакі,</p>
<p>Але і выраз і адзнакі</p>
<p>У кожнай бабкі асабісты,</p>
<p>А наагул усе фарсісты,</p>
<p>Зірнеш — дальбог жа, возьме ўцеха,</p>
<p>I не стрымаешся ад смеху:</p>
<p>Яны так мілы, так прыветны,</p>
<p>Так самавіты, так фацэтны</p>
<p>I пазіраюць так прыхільна,</p>
<p>Прыгледзься толькі да іх пільна!</p>
<p>I многа ж іх: не змерыш крокам</p>
<p>I не акінеш нават вокам;</p>
<p>Стаяць радамі, зухаваты,</p>
<p>Як на ўрачыстасці салдаты.</p>
<p> </p>
<p>А тая ранічка на полі</p>
<p>У часе летняга расквету!</p>
<p>Эх, выйдзі ў поле, брат, дасвету:</p>
<p>Не будзеш каяцца ніколі.</p>
<p>Зірні, прыслухайся наўкола:</p>
<p>Як ціхамірна, як вясёла.</p>
<p>I ў кожным дрэве, і былінцы,</p>
<p>I ў малюпасенькай раслінцы,</p>
<p>Ну, ва ўсім чысценька дазвання</p>
<p>Блукае радасць спадзявання.</p>
<p>Куды ні глянь — усё ў настроі</p>
<p>I ў добрай згодзе між сабою;</p>
<p>Само паветра жыва, дыша,</p>
<p>Бы ў ім хтось хвалы жыццю піша,</p>
<p>Праменна-светлы, яснавокі,</p>
<p>I гаснуць-нікнуць ночкі змрокі.</p>
<p> </p>
<p>Усход жыве, гарыць, палае,</p>
<p>Слупы-праменні падымае,</p>
<p>Бы тыя рукі блаславення</p>
<p>У часе шчырага малення.</p>
<p>I вось яна, жыцця крыніца,</p>
<p>Сама багіня-чараўніца,</p>
<p>Ўзышла на небе і міргнула,</p>
<p>Расу ў брыльянты абярнула,</p>
<p>Глядзіць прыветна, ўсіх кахае,</p>
<p>Па свеце стрэлы рассыпае</p>
<p>I песціць шчыра ўсіх, як матка...</p>
<p>Хіба забудзеш міг той, братка?</p>
<p>Каб завяршыць малюнак лета,</p>
<p>Каб песня ўся была дапета</p>
<p>На мой манер і на мой лад</p>
<p>I апісаць усё падрад,</p>
<p>Я, адчуваючы патрэбу</p>
<p>Аддаць падзяку зямлі, небу,</p>
<p>Хачу ў парэчанскі лясок</p>
<p>Зайсці яшчэ, ну, хоць разок,</p>
<p>Узяўшы кошык ці каробку,</p>
<p>I ўжо тады паставіць кропку</p>
<p>I кончыць з летняю парою.</p>
<p> </p>
<p>Мне не даюць грыбы спакою,</p>
<p>Баравікі мне часта сняцца,</p>
<p>Мне з імі трэба паквітацца;</p>
<p>Я чую — грэх іх абмінуць,</p>
<p>На іх увагі не звярнуць.</p>
<p>Чорнагаловыя, ўдалыя,</p>
<p>Баравічкі мае любыя!</p>
<p>Якою слаўнаю сям’ёю</p>
<p>Вы ўстаяце перада мною!</p>
<p>Я помню летнія часіны</p>
<p>I вас, грыбныя баравіны!</p>
<p>Ранюткі час. Нідзе нікога,</p>
<p>Між дрэў звіваецца дарога,</p>
<p>А па дарозе ты з кашом</p>
<p>У лес шыбуеш ціхачом,</p>
<p>Каб ашукаць жанок руплівых,</p>
<p>Бяссонных, вечна клапатлівых,</p>
<p>I ім на злосць, на зайздрасць тую</p>
<p>Набраць грыбоў капу, другую,</p>
<p>Пакуль агледзяцца яны,</p>
<p>Што там «карэньчыкі адны».</p>
<p> </p>
<p>Наладзіў струны лес маўклівы</p>
<p>На лад вясёлы, на шчаслівы;</p>
<p>I толькі сонцаў круг чырвоны</p>
<p>Асыпле золатам кароны</p>
<p>Высокіх хвой у тым бары</p>
<p>I кіне багру па кары, —</p>
<p>Ачнецца лес, звіняць прагалы,</p>
<p>Як мнагаструнныя цымбалы,</p>
<p>I толькі пошчак той якоча,</p>
<p>Пераліваецца, гагоча,</p>
<p>Бяжыць па ўзгор’і між палянак,</p>
<p>Як спеў размашыстых гулянак.</p>
<p> </p>
<p>— Марыля, гу! гу-гу, Тацяна!</p>
<p>— Гу-гу, Магдуся! Гу, Мар’яна!</p>
<p>— Антоля! цётка Міхаліна!</p>
<p>— Алеся! Зося! Катарына! —</p>
<p>Па лесе ходзіць пагалосак</p>
<p>Дзяўчат, жанок вакольных вёсак;</p>
<p>Грымяць, трасуцца баравіны,</p>
<p>I бас тут чуецца мужчыны.</p>
<p>Але ўсяго тут цікаўней —</p>
<p>Прынамсі, так было даўней, —</p>
<p>Калі свяржэнскія кабеты</p>
<p>Капэляй прыйдуць у лес гэты,</p>
<p>Ды з іх кабеціна якая</p>
<p>Капэлю згубіць і гукае</p>
<p>I па імёнах называе:</p>
<p>    «Каруся, Палуся,</p>
<p>    Цацэля, Марцэля,</p>
<p>    Алена, Магдалена,</p>
<p>    Зося, Антося,</p>
<p>    Анэта, Праксэта,</p>
<p>    Цётка Югася,</p>
<p>    Бабка Кася! Гу-у-у!»</p>
<p>I смешна часам і цікава,</p>
<p>Як бы тут робіцца аблава.</p>
<p> </p>
<p>Шнуруюць бабы і дзяўчаты</p>
<p>I кантралююць мох узняты</p>
<p>I тыя кучачкі калюшак,</p>
<p>Дзе грыб схаваў свой капялюшык.</p>
<p>Другая нізенька прыгнецца,</p>
<p>Не ходзіць — поўзае вакол,</p>
<p>Рукою мацаючы дол,</p>
<p>Як бы на клад найшла, здаецца,</p>
<p>I так старанненька шукае:</p>
<p>I пад ядлоўчык заглядае,</p>
<p>Пад верасок і пад хваінку,</p>
<p>Разгорне кожную гарбінку</p>
<p>I моху купінку ўздзярэ —</p>
<p>Ну, ўсё як ёсць перабярэ.</p>
<p>А як надарыцца часамі</p>
<p>Табе, вандруючы лясамі,</p>
<p>Найсці на неруш, дзе ніколі</p>
<p>Ніякай Тэклі, ні Аўдолі</p>
<p>Нага ні разу не ступала</p>
<p>I вока іх не зазірала!</p>
<p>Зірнеш і страчваешся ты:</p>
<p>Сядзяць грыбы, як капыты,</p>
<p>I, разгарнуўшы парасоны,</p>
<p>Глядзяць, бы нейкія персоны,</p>
<p>Крыху сур’ёзны, чуць пануры —</p>
<p>Відаць, не простае натуры.</p>
<p>Якія постаці іх, міны!</p>
<p>А як пралазяць скрозь галіны!</p>
<p>Як пад ядлоўцавыя лапкі</p>
<p>Яны хаваюць свае шапкі!</p>
<p>Стаіш, бы ўкопаны, прад імі</p>
<p>I прагна мерыш іх вачымі,</p>
<p>Яны ж, ну, вочы адбіраюць,</p>
<p>Цябе аж дрыжыкі праймаюць:</p>
<p>Так многа іх, і ўсе таўсматы,</p>
<p>Прыземісты, карэнкаваты,</p>
<p>Чорнагаловы, паўнацелы,</p>
<p>Як тонкі кужаль, знізу белы;</p>
<p>Сядзяць асобна і радамі,</p>
<p>А дзе і зросшысь спарышамі.</p>
<p>Што ні асоба — свой узор,</p>
<p>Свая пасада і свой двор.</p>
<p>Глядзіш на іх — і сэрцу міла,</p>
<p>Як бы з іх сходзіць нейка сіла,</p>
<p>Цябе чаруе, захапляе,</p>
<p>Па жылах радасць разлівае.</p>
<p>Дадому прыйдзеш, ляжаш спаць —</p>
<p>Так уваччу яны й стаяць...</p>
<p>Эх, досвітак маленства, лета!</p>
<p>Вамі навек душа сагрэта!</p>
<p> </p>
<p> </p>
<h3><a id="chapter26"></a>XXVI   Агляд зямлі</h3>
<p> </p>
<p>Прайшло ў Парэччы лет нямала;</p>
<p>Яно ж не цешыла Міхала,</p>
<p>Хоць тут мясцінка гожа, міла</p>
<p>I так гарнула, так хіліла</p>
<p>К сабе і лесам і лугамі,</p>
<p>I старасвецкімі дубамі!</p>
<p>Ды што краса без аўладання?</p>
<p>Адно пустое парыванне</p>
<p>У цьме далёкі блеск зарніцы:</p>
<p>Ўсё гэта — скарбы чужаніцы,</p>
<p>Магната князя Радзівіла,</p>
<p>А ты, пакуль ёсць рух і сіла,</p>
<p>Служы панам, збірай іх крошкі</p>
<p>I ведай цьмяныя дарожкі</p>
<p>Батрацкай долі да магілы,</p>
<p>Служы, пакорны і пахілы,</p>
<p>Служы з-за панскага агрызка</p>
<p>I заўжды гніся нізка-нізка!</p>
<p>Няўжо ж і век прабыць слугою</p>
<p>I чуць пагрозу над сабою,</p>
<p>Што пан у кожную хвіліну</p>
<p>Цябе пагоніць, як скаціну?</p>
<p>Пагоніць вон без разважання,</p>
<p>Бо пан не мае спагадання,</p>
<p>Што трэба жыць з сям'ёй на свеце,</p>
<p>Што ты, як рыба тая ў сеці,</p>
<p>Не маеш волі, ні разгону,</p>
<p>Што ты не чуеш жыцця звону,</p>
<p>Што гэты свет табе завязан</p>
<p>I шлях прасторны твой заказан.</p>
<p> </p>
<p>А дзе ж той выхад? дзе збавенне</p>
<p>няволі цяжкай, з паланення?</p>
<p>Адзін ён ёсць: зямля, зямля,</p>
<p>Свой пэўны кут, свая ралля:</p>
<p>То — наймацнейшая аснова</p>
<p>I жыцця першая умова.</p>
<p>Зямля не зменіць і не здрадзіць,</p>
<p>Зямля паможа і дарадзіць,</p>
<p>Зямля дасць волі, дасць і сілы,</p>
<p>Зямля паслужыць да магілы,</p>
<p>Зямля дзяцей тваіх не кіне,</p>
<p>Зямля — аснова ўсёй айчыне.</p>
<p> </p>
<p>Міхал у часе вандравання</p>
<p>На адзіноце сам з сабою,</p>
<p>гарачым сэрцам і душою</p>
<p>Развязваў важнае пытанне</p>
<p>Аб той зямельцы аб уласнай.</p>
<p>Яна свяціла зоркай яснай,</p>
<p>Яна гарнула і хіліла,</p>
<p>Бы нейкіх чар нязнаных сіла.</p>
<p>Свая зямля, свая пасада!..</p>
<p>Ці ёсць мацнейшая прынада?</p>
<p>Міхал станоўка, ненарокам</p>
<p>Ішоў да мэты крок за крокам.</p>
<p>Ён паскупеў і нават значна.</p>
<p>Што ж? лепей з'есці не так смачна,</p>
<p>Загнаць запас на хлеб, на сала,</p>
<p>Абы капейка перапала,</p>
<p>I лішні выгадаць рубель</p>
<p>Ды палажыць яго ў кашэль.</p>
<p>Наогул трэба жыць больш змысла</p>
<p>I больш мяркоўна, болей сцісла,</p>
<p>Трымаць зачыненымі губкі</p>
<p>I меней траціць на пакупкі.</p>
<p>I так паціху ды памалу</p>
<p>Прыдбалі трохі капіталу,</p>
<p>Каб хоць пачатачак зрабіць</p>
<p>I першы камень залажыць</p>
<p>На грунце вольнае зямелькі,</p>
<p>Адной-адынай збавіцелькі</p>
<p>Ад панскай ласкі і апекі,</p>
<p>I плюнуць ім за тыя здзекі,</p>
<p>Што так уеліся ўжо ў косці, —</p>
<p>Калом зямля вам, ягамосці!</p>
<p>Цаною доўгага шукання,</p>
<p>Парады, спрэчак, разважання</p>
<p>I гэтых мыслей натужэння</p>
<p>I нестрыманага імкнення</p>
<p>Не знаць ні службы той, ні пана</p>
<p>Была зямелька апытана.</p>
<p>Яе Міхал — прыпомнім гэта —</p>
<p>Апісваў фарбамі паэта,</p>
<p>Апісваў шчыра, ўсё зазначыў,</p>
<p>Хоць ён зямлі тае не бачыў;</p>
<p>Ды мала што: ніхто ніколі</p>
<p>Не бачыў светлай райскай долі,</p>
<p>Але той рай мы так малюем,</p>
<p>Што асалоды яго чуем.</p>
<p>Ды тут замецім стараною:</p>
<p>Ці не з'яўляецца маною —</p>
<p>Прашу прабачыць мне за слова —</p>
<p>Ўся гэта райская размова?</p>
<p> </p>
<p>Але пара, пара ў дарогу,</p>
<p>Бо час прыстаць к свайму парогу,</p>
<p>Пакуль жаданне не астыла,</p>
<p>Пакуль ахвота ёсць і сіла.</p>
<p>Агледзець трэба землю тую,</p>
<p>Каб не гадаць, не йсці ўсляпую,</p>
<p>Аб чым была ўжо пастанова;</p>
<p>Няхай зямелька скажа слова</p>
<p>I твар пакажа свой выразна,</p>
<p>I гэта будзе болей важна,</p>
<p>Чым тая іх уся размова.</p>
<p>I вось пад восень прад сяўбою,</p>
<p>Парадзіўшыся між сабою,</p>
<p>Міхал з Антосем воз прыбралі,</p>
<p>Каня запрэглі, пастаялі</p>
<p>У нейкім смутным разважанні,</p>
<p>Ў настроі новым, хваляванні:</p>
<p>Дарога, даль і лёс нязнаны</p>
<p>Глядзяць няветла скрозь туманы.</p>
<p>Эх ты, жыццё, жыццё людское!</p>
<p>Няма табе, няма спакою:</p>
<p>Ты — суматоха, вір бурлівы,</p>
<p>Ў табе загіне баязлівы,</p>
<p>Як парахно, як зерне тое...</p>
<p>— Ну, будзем ехаць! — Едзьма, браце!</p>
<p>На момант ціха стала ў хаце,</p>
<p>Куды мужчыны завіталі,</p>
<p>Спынілісь, шапкі пазнімалі,</p>
<p>Прад абразамі гнуць галовы.</p>
<p>— Бывайце ж, мілыя, здаровы!</p>
<p>— Ну, час вам добры, едзьце з богам! —</p>
<p>Ім кажа маці за парогам,</p>
<p>Жадае шчасця і дабра.</p>
<p>Мужчыны рушылі з двара,</p>
<p>На воз паселі і ўздыхнулі</p>
<p>Ды ўлева к дубу павярнулі.</p>
<p>Ускінуў жвавы конік грывай,</p>
<p>Два разы пырхнуў выразліва —</p>
<p>Відаць, далёкую дарогу</p>
<p>Пачуў Сівак, забіў трывогу</p>
<p>I, шыю выгнуўшы дугою,</p>
<p>Пабег вясёлаю трусцою</p>
<p>Па гладзі мяккага дзірвана.</p>
<p>Алесь і Костусь з-за паркана</p>
<p>Глядзелі ім услед маўкліва,</p>
<p>I думка нейкая тужліва</p>
<p>На смутных тварыках блукала</p>
<p>I ценем вочы засцілала;</p>
<p>I ім здавалася, што з імі</p>
<p>Дзялілісь жальбамі сваімі</p>
<p>I дуб стары, і той будынак,</p>
<p>I лазнячок ускрай лагчынак,</p>
<p>I гэты лес, і само неба:</p>
<p>Чаго людцам, чаго ім трэба?</p>
<p>Нашто шукаць зямлі далёка?</p>
<p>Зайздросна ты, людское вока!</p>
<p>Хіба тут цесна? свету мала?</p>
<p>Няма работы для арала</p>
<p>Ці для сярпа, або для коскі?</p>
<p>Ці не прыгожа ў кроплях роскі</p>
<p>Гарыць-ірдзіцца дрыгаценне,</p>
<p>Як нейкі вобраз летуцення,</p>
<p>Адбітак вечнае красы?</p>
<p>Ці не багаты тут лясы</p>
<p>I рознай пташкай, і звярамі,</p>
<p>Арэхам, ягадай, грыбамі?..</p>
<p> </p>
<p>Эх вы, нявіннасць і прастэча!</p>
<p>Цямны вам лёсы чалавечы.</p>
<p> </p>
<p>Але напэўна і мужчыны</p>
<p>Паважнасць гэтае хвіліны</p>
<p>Не менш ад хлопцаў адчувалі,</p>
<p>I нейкі час яны маўчалі,</p>
<p>I кожны ў думках сам з сабою</p>
<p>Размову меў часінай тою.</p>
<p>Ды што гадаць аб гэтых словах,</p>
<p>Што не адбіліся ў размовах?</p>
<p>Мінем дарогі, іх малюнкі,</p>
<p>Ім не падведзены рахункі;</p>
<p>Яны заўсёды свежы, новы</p>
<p>I мнагадумны, настраёвы,</p>
<p>Іх ні прайсці, ні азірнуць,</p>
<p>Яны сваім жыццём жывуць.</p>
<p>Ды ўсё ж зазначыць я тут мушу</p>
<p>Міхал з Антосем сваю душу</p>
<p>Дарогай цешылі нямала.</p>
<p>Прад імі Случчына ляжала,</p>
<p>Старонка міла і багата.</p>
<p>Народ, відаць, жыў панавата,</p>
<p>Прынамсі, добра і заможна,</p>
<p>Па ўсім аб гэтым судзіць можна:</p>
<p>Па ветраках, такіх удумных,</p>
<p>I па абэржах гэтых, гумнах,</p>
<p>Па старасвецкіх азяродах,</p>
<p>Па гарбузах на агародах,</p>
<p>Па тытуню і па садочках,</p>
<p>Дзе хаты ніклі, бы ў вяночках.</p>
<p>А тыя ліпы ці таполі!</p>
<p>Такіх не бачылі ніколі:</p>
<p>Развіслы, тоўсты, сакавіты,</p>
<p>Гамоняць з небам — паглядзі ты!</p>
<p>За многа вёрст здалёк відаць.</p>
<p>— Ну, дрэвы! нечага сказаць;</p>
<p>Зямля, брат, сілы многа мае —</p>
<p>Такія вежы выганяе!</p>
<p>А роўнядзь, роўнядзь! як далоні! —</p>
<p>Міхал зазначыць ці Антоні:</p>
<p>— Эх, брат, зямля: ўміраць не трэба,</p>
<p>Не пашкадуе табе хлеба.</p>
<p> </p>
<p>Ўсё прыцягала іх увагу:</p>
<p>Ці ўстрэнуць родную сярмягу —</p>
<p>I людзі простыя так ветлы,</p>
<p>I погляд добры іх і светлы</p>
<p>Так да душы і пранікае</p>
<p>I сэрца цешыць і ласкае;</p>
<p>Ці хутарочак пападзецца,</p>
<p>Ну, як знаёмы, усміхнецца!</p>
<p>Ці гэта вёска з ветракамі</p>
<p>I з прыдарожнымі крыжамі, —</p>
<p>Ўсё так павабна, так адметна,</p>
<p>I ўсё вітала іх прыветна,</p>
<p>Бы тая блізкая радня.</p>
<p> </p>
<p>На трэццю ранічку да дня —</p>
<p>Мужчыны трохі і блудзілі,</p>
<p>Дарога ж мерылась на мілі —</p>
<p>Яны прыклыгалісь да мэты,</p>
<p>Каб аглядзець куточак гэты.</p>
<p>Міхал злез з воза, кінуў вокам,</p>
<p>У двор шыбуе мерным крокам,</p>
<p>Ідзе, гасподу разглядае.</p>
<p>Яна не досыць маладая;</p>
<p>I на двары не вельмі ладна,</p>
<p>Ўсё нейк раскідана, няскладна,</p>
<p>Як бы будынкі між сабою</p>
<p>Жылі не ў згодзе, бралі з бою</p>
<p>Мясцінкі тыя, дзе стаялі,</p>
<p>Адна другую адпіхалі,</p>
<p>Або ляпіліся няўклюдна.</p>
<p>I каля хаты было брудна;</p>
<p>I нават гэта сама хата</p>
<p>Была залішне праставата:</p>
<p>Абрэз страхі йшоў коса, крыва,</p>
<p>I гэта стрэшка шалудзіва —</p>
<p>То голы плех, то кучка моху,</p>
<p>I ўся дзіравілась патроху,</p>
<p>I нават коміна шчарбата,</p>
<p>Ну, адным словам,— гора-хата</p>
<p>Сваім прыгожствам не хіліла.</p>
<p>Але не ў хаце сэнс і сіла.</p>
<p>Бо хаце можна раду даць</p>
<p>I на свой густ пабудаваць,</p>
<p>I хата стане больш вясёла,</p>
<p>А не такая, вось, стадола,</p>
<p>Наогул хата — справа дробна,</p>
<p>Абы зямля была ўпадобна.</p>
<p>Міхал яшчэ раз кінуў вокам,</p>
<p>Э, хата — глупства: лес пад бокам,</p>
<p>такою думкаю ў акенца</p>
<p>Міхал пастукаў пужаленцам.</p>
<p>На гэты стук у яме-хаце</p>
<p>Наўперад рыпнулі палаці</p>
<p>I зварухнуўся край бярлогі,</p>
<p>А потым шлопнулі ўжо ногі;</p>
<p>Сам гаспадар, кудлач заспаны,</p>
<p>Ідзе на стук неспадзяваны</p>
<p>Хадою важнаю індыка.</p>
<p>— Ці тут жыве Фядос Хадыка? —</p>
<p>Міхал пытае, жджэ адказу,</p>
<p>Адказ даецца, ды не зразу,</p>
<p>Як падабае ў такім стане.</p>
<p>— Тут, тут! А скуль вы, мой васпане?</p>
<p>I хто такі сам, ягамосцю? —</p>
<p>Фядос пытанне ставіць госцю,</p>
<p>Вачэй не зводзіць з яго твару.</p>
<p>— Здалёк мы, пане гаспадару:</p>
<p>Чатыры мілі за Нясвіжам</p>
<p>(Міхал лічыў Нясвіж Парыжам,</p>
<p>Усім вядомым на ўсім свеце),</p>
<p>I мы вас маем на прымеце.</p>
<p>Даведаліся ад людзей,</p>
<p>Што пан Хадыка, дабрадзей,</p>
<p>Сваю пасаду спродаць мае.</p>
<p>— Так. Справа, значыцца, такая!</p>
<p>То пачакайце ж, калі ласка! —</p>
<p>I знікла ўраз яго апаска</p>
<p>(Не шкодзідь быць і асцярожным</p>
<p>Прад незнаёмым падарожным).</p>
<p>Хадыка зараз захадзіўся</p>
<p>I аканчальна абудзіўся,</p>
<p>Кажух накінуў ды йдзе ў сені,</p>
<p>I таго страху няма й цені:</p>
<p>Глядзіць прыветна, як на брата.</p>
<p>— Заходзьце ж, браціку, да хаты..,</p>
<p>Ды вы з канём? дык заязджайце,</p>
<p>Вось тут пад клуняю стаўляйце,</p>
<p>Сюды, за гэты стог саломы! —</p>
<p>Гамоняць, бы даўно знаёмы,</p>
<p>Адны другім так моцна рады!</p>
<p>Няма ні хітрыкаў, ні здрады,</p>
<p>Ні гэтай фальшы, ні падкусы;</p>
<p>Ідзе гаворка без прымусы,</p>
<p>Хвілінак першых палі путы,</p>
<p>I душы насцеж разамкнуты.</p>
<p>— Сюды, сюды кіруйся, браце:</p>
<p>I месца будзе й корму хваце.</p>
<p>Там за аўсянымі снапамі —</p>
<p>Ядзяць іх мухі з камарамі —</p>
<p>Ляжыць і кошаніна й віка —</p>
<p>Не агалеў яшчэ Хадыка!</p>
<p> </p>
<p>Каня адпрэглі, воз прыбралі,</p>
<p>На прыгуменні пастаялі;</p>
<p>Ніяк не скончыш той размовы,</p>
<p>Бо людзі свежы тут і новы,</p>
<p>Кранеш адно, ўсплыве другое;</p>
<p>Такі ж і трэба сёе-тое</p>
<p>Абмеркаваць, як мае быць,</p>
<p>Аб тым, аб сім пагаманіць</p>
<p>I з той размовы асцярожна</p>
<p>Што-небудзь вывудзіць і можна,</p>
<p>Ці слоўка, рысачка якая, —</p>
<p>Ўсё гэта часам памагае</p>
<p>Зірнуць на справу іншым вокам</p>
<p>I падысці да яе бокам.</p>
<p>I стала ясна з той размовы,</p>
<p>Якія цяжкія умовы —</p>
<p>Няхай іх людзі лепш не знаюць —</p>
<p>Прадаць зямельку прымушаюць.</p>
<p>— Пакрыўдзіў бог мяне сынамі,</p>
<p>Ядзяць іх мухі з камарамі!</p>
<p>Няма сыноў — няма падмогі,</p>
<p>А сам я стаў слабы на ногі,</p>
<p>Бракуе сілы мне, браточкі!</p>
<p>Няма, мінуліся гадочкі,</p>
<p>Калі зямлю вярнуў Хадыка</p>
<p>Не горш вала таго ці быка.</p>
<p>Зямля ж тут, братцы, залатая:</p>
<p>Цаны яна сабе не мае!</p>
<p>Але вядома, браце мілы:</p>
<p>Тут рукі трэба, сілы, сілы,</p>
<p>А іх няма, заўважце самі,</p>
<p>Ядзяць іх мухі з камарамі!</p>
<p>I я — скажу вам па сумленню —</p>
<p>Больш к гандлю маю нахіленне.</p>
<p>Дык вось чаму я, ягамосці,</p>
<p>Мае вы міленькія госці,</p>
<p>I прадаю сваю пасаду, —</p>
<p>Казаў Хадыка ўсё да ладу</p>
<p>I так праконана, праўдзіва,</p>
<p>Што нашы купчыкі маўкліва</p>
<p>Ківалі толькі галавамі</p>
<p>Ды усміхаліся часамі;</p>
<p>Але цішком самі сабе</p>
<p>Напэўна мыслілі другое:</p>
<p>«Спяваеш добра, ды ці тое?</p>
<p>Вярзеш, брат, грушу на вярбе».</p>
<p>— Хадзем у хату, мае братцы;</p>
<p>Не грэх было б пасілкавацца</p>
<p>Хоць верашчачкаю з блінамі,</p>
<p>Ядзяць іх мухі з камарамі!</p>
<p>— А мо б наўперад, пан Хадыка,</p>
<p>Калі фатыга невяліка,</p>
<p>Нам паказаў бы сваё поле? —</p>
<p>Сказаў Міхал. — Што ж? Ваша воля!</p>
<p>А пацікуйцеся: тут блізка;</p>
<p>Зямля, бы ў мацеры калыска,</p>
<p>На відавоку, пад рукамі,</p>
<p>Ядзяць іх мухі з камарамі!</p>
<p>Вось яна тут, уся валока,</p>
<p>Глядзіць на нас, як божжа вока.</p>
<p>Вось паплавец мой. Сена — піва!</p>
<p>Ядкое, брацікі, на дзіва:</p>
<p>Запраў, дык есці будзе поп.</p>
<p>А жыта! ну, не ўзнімеш сноп!</p>
<p>Глядзеце: ржышча — чараціны,</p>
<p>Не вашы мінскія націны,</p>
<p>Бо вашы мінскія пясочкі</p>
<p>Знаёмы добра мне, браточкі, —</p>
<p>Мясіў уласнымі нагамі,</p>
<p>Ядзяць іх мухі з камарамі!</p>
<p>Зямля раджайна, ох, раджайна!</p>
<p>Гарох расце тут незвычайна.</p>
<p>А грэчка! ну лаза лазою!</p>
<p>Ячмень, як лес, расце без гною...</p>
<p>Хто мае здольнасць, сілы, рукі</p>
<p>I гаспадарскія навукі,</p>
<p>Той азалоціцца, мужчынкі!</p>
<p>Прыдбае хлеба і скацінкі</p>
<p>I будзе жыць ён сабе панам</p>
<p>I складваць грошы чыстаганам.</p>
<p>Жывуць тут людзі багачамі —</p>
<p>Ядзяць іх мухі з камарамі! —</p>
<p>На паўвалоках і скупых,</p>
<p>Калі даўно сядзяць на іх!</p>
<p> </p>
<p>Ідзе паперадзе Хадыка</p>
<p>I, не шкадуючы языка,</p>
<p>Пасаду хваліць «залатую»,</p>
<p>Як свацця дзеўчыну якую.</p>
<p>Антось на словы не зважае,</p>
<p>Бо ўласным вокам уздужае</p>
<p>Зямлі вартоўнасці спазнаці,</p>
<p>Ці яна мачыха, ці маці,</p>
<p>Ці не збяжыш ты з яе ўпрочкі?</p>
<p>Малыя шэранькія вочкі</p>
<p>-пад цёмных броў сачаць, як мышкі,</p>
<p>Як вучні дбалыя на кніжкі,</p>
<p>На тыя польныя адзнакі,</p>
<p>На іх вартоўнасці і бракі,</p>
<p>Якіх не кожны прымячае</p>
<p>Ці не набыў таго звычаю.</p>
<p>Глядзіць унікліва і ўдумна,</p>
<p>Праверыць там, дзе справа сумна,</p>
<p>Зямельку ботам капарне,</p>
<p>У рукі возьме, азірне</p>
<p>I расцірае ў пальцах грудку,</p>
<p>Каб лепш дазнацца таго скутку.</p>
<p>Зямля сапраўды неблагая,</p>
<p>Гаспадара ж яна не мае;</p>
<p>Каб пахадзіць за ёю дбала,</p>
<p>Тады б не гэтак выглядала.</p>
<p>— Зямля запушчана ў васпана;</p>
<p>Пакрыта скураю дзірвана.</p>
<p>Глядзеце — пырніца якая! —</p>
<p>Зямлі вартоўнасць ён зніжае:</p>
<p>— Чартапалох буяе дзікі! —</p>
<p>Антось звярнуўся да Хадыкі:</p>
<p>— А дзе ўжо пырнік завядзецца,</p>
<p>Змаганне трудна з ім даецца!</p>
<p>Хібеюць доўга тыя гоні.</p>
<p>— Э, плюнь, браток мой! плюнь, Антоні!</p>
<p>Гадок, ну, два таго змагання —</p>
<p>I пырніку не будзе звання!</p>
<p>Кажу ж я вам, браток мой мілы:</p>
<p>Няўпраўка мне, бракуе сілы.</p>
<p>Зямля ж, ох, многа патрабуе</p>
<p>I догляду, і той увагі,</p>
<p>I, калі хочаце, павагі,</p>
<p>Тады вас хлебам ушануе,</p>
<p>I малаком, і пірагамі,</p>
<p>Ядзяць іх мухі з камарамі!</p>
<p>—Так! гэта так,— Міхал згадзіўся: —</p>
<p>Яшчэ той брат наш не радзіўся,</p>
<p>Каб на ўзві-вецер жыць багата</p>
<p>I ў дні будныя спраўляць свята.</p>
<p>Але дзе поле адзічала,</p>
<p>То й там, васпане, смаку мала —</p>
<p>Зрабі зямлю з такой аблогі!</p>
<p>Праз год не станеш тут на ногі! —</p>
<p>Браты, наколькі было можна,</p>
<p>Вялі падходы асцярожна,</p>
<p>Каб збіць цану, хоць той цаны</p>
<p>Яшчэ не ведалі яны.</p>
<p>Ды як-ніяк зямлі валока,</p>
<p>Міхал прыкідвае на вока</p>
<p>Рахункі гэтай важнай справы.</p>
<p>Ў яго ваччу ўставалі лавы</p>
<p>Жытоў, што ўласнаю рукою</p>
<p>Засее восенню другою</p>
<p>На ўласнай гэтай на зямельцы...</p>
<p>А ўсё відаць, як на талерцы!</p>
<p>На курганку лясок мяшаны —</p>
<p>Такі прыветны, хоць да раны</p>
<p>Яго вазьмі ды прылажы ты;</p>
<p>Далок паўз рэчку самавіты,</p>
<p>I гэтай рэчкі від усцешан,</p>
<p>Блішчыць, бы срэбра, з-пад алешын</p>
<p>Там хутаркі, ды ўсё з садамі,</p>
<p>То як папала, то радамі</p>
<p>Параскідаліся па полі.</p>
<p>Зямлі і пашы там даволі.</p>
<p>А завядзеш і тут парадак,</p>
<p>Той сам харош ты будзеш, гладак.</p>
<p> </p>
<p>Прайшлі мужчыны па граніцы</p>
<p>I ўсе агледзелі драбніцы</p>
<p>Ды сцісла бралі пад увагу,</p>
<p>Як многа дасць зямля пасагу,</p>
<p>Калі б яе купіць прыйшлося.</p>
<p>Міхал звярнуўся да Антося:</p>
<p>— Ну, як, Антось, твае пагляды</p>
<p>Наконта гэтае пасады? —</p>
<p>Міхал пытае, а ў самога</p>
<p>Купіць зямлю ахвоты многа,</p>
<p> </p>
<p>I вочы поўны спадзявання,</p>
<p>Што ім тут будзе панаванне.</p>
<p>— Зямля, брат, важна! ох, зямля!</p>
<p>Як сажа, чорная ралля.</p>
<p>Купляй, заплюшчыўшы хоць вочы,</p>
<p>Ды колькі грошай ён захоча?</p>
<p>Ці будзе, брат, нам па кішэні?</p>
<p>Бо шчуплаваты нашы жмені...</p>
<p>— I мелі доўгую нараду,</p>
<p>А потым моўчкі йшлі ў пасаду.</p>
<p>— Заходзьце ў хату, калі ласка,</p>
<p>Бо ўжо гатова і папаска, —</p>
<p>Гасцей Хадыка сустракае</p>
<p>I на сняданне заклікае.</p>
<p>Антось да воза адвінуўся</p>
<p>I зараз з торбаю вярнуўся.</p>
<p>Міхал з Антосем вайшлі ў хату,</p>
<p>З двара зусім падслепавату,</p>
<p>З заметна зніжанаю столлю</p>
<p>I з павуццём па завуголлю.</p>
<p>Паўздоўж сцяны стаялі лавы;</p>
<p>I печ і сцены ўсе куравы,</p>
<p>Зямля няроўна, ўся на ямах,</p>
<p>На падваконні і на рамах</p>
<p>След чарвяточыны замецен,</p>
<p>Не, выгляд хаты непрывецен!</p>
<p>— Сядайце ж, людзейкі-нябогі,</p>
<p>Ды пасілкуйцеся з дарогі! —</p>
<p>Да госцяў кажа гаспадыня,</p>
<p>Сама Фядосіха Аксіня.</p>
<p>Яна абрусам стол накрыла,</p>
<p>Гасцей уважна папрасіла;</p>
<p>А на стале — скаварадзішча,</p>
<p>I скваркі правяць там ігрышча,</p>
<p>Звычай спраўляючы свінячы,</p>
<p>I скрозь яешню пар гарачы</p>
<p>Клубкамі коціцца і смыча</p>
<p>I нос прыемненька казыча.</p>
<p>Для завяршэння ладнай справы</p>
<p>Хадыка вынуў штось з-пад лавы,</p>
<p>I ставіць ён на стол... бутэльку,</p>
<p>Каб акрапіць сваю зямельку.</p>
<p>I вось, як чарка разоў пару</p>
<p>Прайшла ад госцяў к гаспадару,</p>
<p>Тады ўсе разам зашумелі</p>
<p>I праканаліся на дзеле,</p>
<p>Якія людзі яны просты,</p>
<p>Што ашуканства, як каросты,</p>
<p>Цярпець не могуць і не зносяць,</p>
<p>Ідуць на чыстую і досыць!</p>
<p>Што з першых слоў адны ў другіх</p>
<p>Пачулі блізкіх і сваіх,</p>
<p>А як падводзілі рахункі,</p>
<p>То іх скраплялі пацалункі.</p>
<p>— Я вас люблю! — казаў Хадыка, —</p>
<p>I сам я — мінскі гарамыка;</p>
<p>Пасябраваць хачу я з вамі,</p>
<p>Ядзяць вас мухі з камарамі!</p>
<p>I толькі вам, мае браточкі,</p>
<p>Каб не дажыў я гэтай ночкі,</p>
<p>Хачу прадаць сваю пасаду,</p>
<p>А сам за гандаль я засяду,</p>
<p>Мае вы родненькія братцы, —</p>
<p>Хачу я сальнікам заняцца.</p>
<p>— Браток Фядос! — Міхал гаворыць, —</p>
<p>Не будзем доўга мы гуторыць:</p>
<p>Вось вам рука! — Фядос даў руку,</p>
<p>I ў тым агульным шуму-гуку</p>
<p>Зачаўся торг, пайшлі бажыцца</p>
<p>Ў жаданні шчырым падружыцца,</p>
<p>Каб потым, далей, пры спатканні</p>
<p>Не мець ніякіх нараканняў.</p>
<p>— Дык так: тры тысячы, Фядосе! —</p>
<p>Той пальцам шоргае па носе,</p>
<p>Мінуту мысліць, разважае.</p>
<p>Мінута важная, цяжкая.</p>
<p>I ціха-ціха стала ў хаце.</p>
<p>— Няхай так будзе, пане браце! —</p>
<p>Гукнуў Хадыка канчаткова.</p>
<p>Яны рукамі крэпяць слова,</p>
<p>Антось ім рукі разнімае.</p>
<p>— Няхай жа бог нам памагае!</p>
<p>— Панамі будзеце, панамі,</p>
<p>Ядзяць вас мухі з камарамі!</p>
<p> </p>
<p> </p>
<h3><a id="chapter27"></a>XXVII  Па дарозе ў Вільню</h3>
<p> </p>
<p>Дарогі, вечныя дарогі!</p>
<p>Знаць, вам спрадвеку самі богі,</p>
<p>Калі красёнцы жыцця ткалі,</p>
<p>I вашы лёсы вызначалі,</p>
<p>Няма канца вам, ні супыну;</p>
<p>Вы жывы кожную часіну,</p>
<p>То задуменны, смутна строгі,</p>
<p>Як след захованай трывогі,</p>
<p>То поўны чараў спадзявання,</p>
<p>То страхаў цёмнага знікання,</p>
<p>Калі душа свой лёс прачуе</p>
<p>I ноч нябыту зацянюе...</p>
<p>Дарогі, цёмныя дарогі!</p>
<p>Вы так маўклівы, вы так строгі!</p>
<p>Хто вас аблічыць? Хто вас змерыць?</p>
<p>Хто вашы звівы ўсе праверыць?</p>
<p>Хто вашы ходы абшукае?</p>
<p>Бо ўсё сваю дарогу мае!</p>
<p> </p>
<p>Я не зайздрошчу тым з вас, брацці,</p>
<p>Каго спрадвечныя закляцці</p>
<p>Не парушалі, не тамілі</p>
<p>I цяжкім каменем не білі</p>
<p>I для каго ўвесь гэты свет</p>
<p>Ёсць аднае цялежкі след,</p>
<p>Пытанні толькі дабрабыту,</p>
<p>Дзе ўсё прыводзіцца к карыту,</p>
<p>I гэта ёсць адна дарога,</p>
<p>Апроч яе няма нічога.</p>
<p> </p>
<p>Не! духу волі плынь жывая</p>
<p>Такога ладу не прымае</p>
<p>I не прыхіліцца ніколі</p>
<p>Да гэтай лішне простай долі,</p>
<p>Бо свет і жыцце мнагалучны</p>
<p>I мнагавобразны, выключны.</p>
<p>Таемна схованы, цікавы</p>
<p>I разнастайны іх праявы,</p>
<p>Дзе кожны момант хвалі новай</p>
<p>Нам штось гуторыць сваёй мовай</p>
<p>Для сэрца і для разумення;</p>
<p>Дзе поўна ўсё свайго значэння,</p>
<p>Прыгоства, чар і глыбіні,</p>
<p>Дзе граюць вечныя агні,</p>
<p>Дзе патаемныя крыніцы</p>
<p>Звіняць, як струны зараніцы...</p>
<p>I толькі шкода: абмяжован</p>
<p>Ты, круг жыцця, і ў путы скован,</p>
<p>Варожым поясам спавіты,</p>
<p>Сатканым злыднямі ў тры ніты,</p>
<p>З прыбітай цёмнаю пячаццю,</p>
<p>Як падзалежнае закляццю.</p>
<p> </p>
<p>Я знаю: скончыцца дарога,</p>
<p>Бо ноч нябыту, ноч-аблога</p>
<p>Сачыць наш час ад дня раджэння</p>
<p>Сляпымі зрэнкамі зацьмення,</p>
<p>Як дух закляцця, дух праклёну.</p>
<p>Ды покі круг мой не замкнёны,</p>
<p>Я зноў хачу зірнуць назад</p>
<p>Пад тыя стрэхі родных хат,</p>
<p>Дзе зачалася пуцявіна,</p>
<p>Дзяцінства светлая часіна...</p>
<p>Дарогі, вечныя дарогі!</p>
<p>Не вечна ж ходзяць па вас ногі!</p>
<p>Ды так: зрабілі і пачатак —</p>
<p>Тры соткі дадзены ў задатак!..</p>
<p>Няўжо то праўда, не вяроза?</p>
<p>Няўжо канец табе, пагроза,</p>
<p>I вечны ціск пад панскім ботам,</p>
<p>I страх знайсці канец пад плотам?</p>
<p>Няўжо то праўда, а не сненне</p>
<p>I мара йдзе ў ажыццяўленне?</p>
<p>Цяпер няма назад адходу!</p>
<p>Скідай з дарогі перашкоду,</p>
<p>Ні перад чым не запыняйся</p>
<p>I з гэтай спадчынай сквітайся,</p>
<p>Што асталося ад бацькоў —</p>
<p>Зямелькі некалькі шматкоў,</p>
<p>I толькі трэба йсці станоўка,</p>
<p>Адно хай думае галоўка:</p>
<p>Як абярнуцца тут лаўчэй,</p>
<p>Каб справу выканаць хутчэй,</p>
<p>А першым дзелам справа пільна —</p>
<p>Паехаць трэба ў банк у Вільню</p>
<p>Навесці спраўкі, сёе-тое</p>
<p>Ці разрашэнне там якое.</p>
<p>Аб гэтым шмат тут гаварылі</p>
<p>I ехаць дзядзьку прысудзілі.</p>
<p> </p>
<p>Убраўся дзядзька, як у свята;</p>
<p>Сказаць — не вельмі зухавата;</p>
<p>Пільчак быў простага суконца</p>
<p>I той весь вырыжаў ад сонца;</p>
<p>Кашуля зрэбна, але бела,</p>
<p>А шапка козырам сядзела,</p>
<p>Хоць і зналася добра з горам;</p>
<p>А боты вымазаў ён здорам;</p>
<p>А на кіёчку за плячамі</p>
<p>Вісела торба з кутасамі;</p>
<p>У торбе хлеб, кавалак сала,</p>
<p>З кішэні люлька пазірала —</p>
<p>Таварыш верны і нязменны —</p>
<p>I з тытуном капшук раменны.</p>
<p>Незухавата, але гладка</p>
<p>На ім ляжала ўся апратка.</p>
<p>Вось дзядзька ўжо Маргі мінае</p>
<p>I ў даль з задумай паглядае;</p>
<p>Ідзе, на жыта погляд кіне,</p>
<p>На нівах сэрцам адпачыне,</p>
<p>Ідзе далей, ізноў сцігае,</p>
<p>Дарога гэта — немалая!..</p>
<p> </p>
<p>I думаў дзядзька, каб танней як,</p>
<p>Хоць бы за трыццаць пяць капеек —</p>
<p>А чым танней, тым лепш, вядома,—</p>
<p>Далей ад’ехацца ад дому.</p>
<p>У дзядзькі ў Стоўбцах быў дружака,</p>
<p>Вакзальны стораж, Доніс Драка;</p>
<p>Ён машыністаў знаў каротка,</p>
<p>Кандуктарчыха — яго цётка,</p>
<p>А з качагарам жыў, як з братам,</p>
<p>I быў канторшчык яго сватам;</p>
<p>З тэлеграфістамі ён знаўся,</p>
<p>А з дзядзькам летась сябраваўся,</p>
<p>Падумаць толькі — чуць не шышка!</p>
<p>I з аднаго яны кілішка</p>
<p>У цёткі Гені выпівалі,</p>
<p>I разам восі яны кралі.</p>
<p> </p>
<p>I гэтай думкай, як бы хваляй,</p>
<p>Падхвачан дзядзька, чэша далей</p>
<p>З узгорка ўніз, ізноў на ўзгорак,</p>
<p>Як бы па хвалях лёгкі корак.</p>
<p>Але не-не ды смутна стане,</p>
<p>Як ён палі вакол агляне,</p>
<p>I гэты лес, смугой засланы,</p>
<p>I родны Нёман, і курганы,</p>
<p>I хвайнякі, і грушы ў полі,</p>
<p>Як бы не бачыў іх ніколі.</p>
<p>I блізкі сэрцу яго сталі</p>
<p>Малюнкі гэтай роднай далі,</p>
<p>I нейкі смутак, жаль нахлынуў,</p>
<p>Як бы надоўга іх пакінуў.</p>
<p> </p>
<p>Ідзе наш дзядзька, разважае</p>
<p>I лес Сустрэнаўку мінае,</p>
<p>Праходзіць грэблю і балота.</p>
<p>Лажылась сонца пазалота</p>
<p>На верх лясоў чырвоным шляхам,</p>
<p>I ноч панурым сваім гмахам</p>
<p>У змрок нізіны спавівала</p>
<p>I сон на землю навявала.</p>
<p> </p>
<p>Вось кончан лес, і Стоўбцы блізка.</p>
<p>Туман на возера лёг нізка,</p>
<p>Вада шумела каля млына,</p>
<p>Свістала голасна машына,</p>
<p>А там за возерам, як струнка,</p>
<p>Пралегла роўненька чыгунка.</p>
<p>Вось пераезд, даўно знаёмы;</p>
<p>Правей вакзальныя харомы.</p>
<p>Антось зварочвае направа</p>
<p>Ды йдзе на станцыю рухава.</p>
<p> </p>
<p>Ўсё там кіпіць, бы ў час разрухі,</p>
<p>Снуюць служачыя, як мухі,</p>
<p>Гудуць, шумяць, бы ў вуллі пчолы,</p>
<p>I ходзяць шумна балаголы,</p>
<p>Каменяцёсы з малатамі,</p>
<p>Гандляркі бегаюць з кашамі.</p>
<p>У ліхтарах агні трапечуць!</p>
<p>А гандляры крычаць, шчабечуць</p>
<p>I б’юць у грудзі кулакамі,</p>
<p>Як бы забіць хацелі Шмульку.</p>
<p>А дзядзька паліць сваю люльку,</p>
<p>Сядзіць, другую накладае</p>
<p>I свайго сябра выглядае.</p>
<p>— А, брат Антоні! — дзядзька чуе.</p>
<p>Глядзіць — аж Драка сам шыбуе,</p>
<p>Ідзе, ківае галавою</p>
<p>I газы пах нясе з сабою.</p>
<p>— Здароў, брат Доніс! — дзядзька рады,</p>
<p>Сябру ківае для нарады:</p>
<p>— Скажы мне, браце, ці няможна, —</p>
<p>Пры гэтым дзядзька асцярожна</p>
<p>Прыгнуўся к Донісу, замяўся,</p>
<p>Ды Доніс зразу дагадаўся,</p>
<p>Што за патрэбу мае сябар, —</p>
<p>Дык ці не можна б мне... за хабар</p>
<p>Крыху паехаць на машыне?</p>
<p>— А вось пастой, хай люд адхлыне,</p>
<p>Кур’ерскі пройдзе, а тым часам</p>
<p>Мы перамовімся з Уласам...</p>
<p>Спакойны будзь: мы ўсё абладзім,</p>
<p>Хоць на таварны, а пасадзім.</p>
<p>— Дык ты, брат Доніс, пастарайся!</p>
<p>— Будзь пэўны, брат, не сумнявайся:</p>
<p>З казамі мы на торг паспеем.</p>
<p> </p>
<p>У гэты момант лютым змеем</p>
<p>Ляціць кур’ерскі. Задрыжалі</p>
<p>Ўсе шыбы ў вокнах на вакзале,</p>
<p>I ўвесь народ ураз мятнуўся,</p>
<p>I дзядзька наш не аглянуўся,</p>
<p>Як і яго людская хваля</p>
<p>Нясла, бы шчэпку ў перавале.</p>
<p>Як бы хто іх тут страшна спудзіў.</p>
<p>Плячук тут дзядзька прынапрудзіў,</p>
<p>Крутнуўся моцна навакола,</p>
<p>Чуць з ног не збіўшы балагола,</p>
<p>Ды наступіў на бот падпанку,</p>
<p>Зато між цел прабіў палянку</p>
<p>Ён гэтым моцным паваротам,</p>
<p>У цвёрды грунт упёршысь ботам.</p>
<p> </p>
<p>Званок, другі і зараз трэці,</p>
<p>I дрыгнуў поезд, быццам чэрці</p>
<p>Яго сярдзіта скаланулі,</p>
<p>Дождж цэлы іскар сыпанулі</p>
<p>I страшным рогатам заржалі</p>
<p>Ды з дымам далей паімчалі.</p>
<p>Вакзал пусцеў, люд распаўзаўся.</p>
<p>Антось сядзеў або сланяўся,</p>
<p>Балелі ногі, ўнікла сіла,</p>
<p>А спаць так моцненька кланіла!</p>
<p>— Ну, што, Антоні, рыбу вудзіш?</p>
<p>Заснеш, брат, потым і не ўзбудзіш.</p>
<p>Хадзем, брат, вып’ем, пагаворым! —</p>
<p>Сябры выходзяць крокам скорым.</p>
<p>Сядзяць за півам, выпіваюць,</p>
<p>Аб розных справах разважаюць,</p>
<p>А піва ім вяселіць душы,</p>
<p>I чырванеюць у іх вушы;</p>
<p>А праз кароткую хвіліну</p>
<p>Антось садзіўся на машыну.</p>
<p>На паравозе без білета</p>
<p>Чхаў да Баранавіч дасвета.</p>
<p>Відаць, у добрую часіну</p>
<p>Збіраўся дзядзька ў пуцявіну:</p>
<p>Ў Баранавічах налучыўся</p>
<p>Кандуктар добры: ён згадзіўся</p>
<p>Давезці ў Вільню дзядзьку сходна.</p>
<p>Ўздыхнуў тут дзядзька наш свабодна</p>
<p>I, азіраючысь трывожна,</p>
<p>Ў вагон шыбуе асцярожна,</p>
<p>Куды кандуктар тыкнуў пальцам.</p>
<p>I вось наш дзядзька едзе «зайцам».</p>
<p>Тым часам сонейка ўсхадзіла,</p>
<p>Палёў узгоркі залаціла,</p>
<p>I белаватаю смугою</p>
<p>Туман навіснуў над вадою.</p>
<p>Вагон бітком набіт народам.</p>
<p>Імчыцца поезд поўным ходам,</p>
<p>I толькі пыл ён падымае,</p>
<p>Як ад табакі, дзядзька чхае.</p>
<p>Пайшоў кандуктар і вачамі</p>
<p>Шукае торбу з кутасамі.</p>
<p>Стхарыўся дзядзька у куточку,</p>
<p>I торба з ім на тым кіёчку,</p>
<p>З якім наш дзядзька пехатою</p>
<p>Учора йшоў адзін душою.</p>
<p>Не спаў ён праве цэлай ночы,</p>
<p>На свет глядзець не хочуць вочы,</p>
<p>А галава сама гуляе,</p>
<p>Машыне тахты выбівае:</p>
<p>Наніз падзе, назад рванецца,</p>
<p>Туды-сюды яна качнецца</p>
<p>I грукне ў сцену, як дурная,</p>
<p>Як толькі карк яе трымае!</p>
<p>Так на вяселлі маладуха,</p>
<p>Калі датне яе сівуха,</p>
<p>Забудзе ўсё ды пойдзе ў скокі</p>
<p>I чэша дробна, рукі — ў бокі,</p>
<p>Не чуе долу пад нагамі</p>
<p>I плешча ў тахт яна рукамі.</p>
<p>«Лягаш» у дзядзьку ўцікаваўся</p>
<p>I, як з ім толькі параўняўся,</p>
<p>Пад бок штурхнуў яго рукою,</p>
<p>Маргнуў, паклікаў галавою.</p>
<p>Ўсхапіўся дзядзька наш праворна</p>
<p>I за кандуктарам пакорна</p>
<p>Ідзе ён, стомлены, заспаны,</p>
<p>Не раз схінуўшыся, як п’яны.</p>
<p>Прывёў ён дзядзьку ў карыдорчык</p>
<p>(Абодвух іх трымае ворчык).</p>
<p>— Ідзі сюды! — кандуктар кажа.—</p>
<p>Я буду сам стаяць на стражы —</p>
<p>Ідзе кантроль, дык ты схавайся,</p>
<p>Сядзі цішком, не адзывайся,</p>
<p>Не кашляй моцна і не грукай! —</p>
<p>I з гэтай мудраю навукай</p>
<p>Кандуктар дзверы адчыняе</p>
<p>I хітра пломбу ён знімае,</p>
<p>Засадзіць гвозд, ключом пакруціць,</p>
<p>А страх аж вочы дзядзьку муціць,</p>
<p>I губа ходзіць, бы ў жаробкі.</p>
<p>Тым часам дзверы бруднай «топкі»</p>
<p>Ўраз адамкнуў кандуктар лоўка</p>
<p>I зачыніў, бы ў клетцы воўка,</p>
<p>Запхнуўшы дзядзьку чуць не сілай</p>
<p>Да гэтай дзіркі апастылай.</p>
<p> </p>
<p>Ступіў наш дзядзька крок, спыніўся —</p>
<p>I свет яму тут зачыніўся,</p>
<p>Стаіць, як дурань, небарака.</p>
<p>— Куды ж ты ўпхнуў мяне, вужака?</p>
<p>Бадай ты спрах з сваёй нарою! —</p>
<p>Гамоніць дзядзька сам з сабою.—</p>
<p>Ну ж, удружыў, гад! вось усунуў! —</p>
<p>I ў цёмны кут ён злосна плюнуў.</p>
<p>— Ах, вэй! што гэта? ці сляпы ты?</p>
<p>То ж тут жа мы! — з кутка сярдзіты</p>
<p>Пачуўся голас чалавечы,</p>
<p>Аж узняліся ў дзядзькі плечы,</p>
<p>Ды каб схаваць, што ён спужаўся,</p>
<p>Спакойна дзядзька адазваўся:</p>
<p>— А, гэта вы! Нашто ж пад сліну</p>
<p>Было вам ставіць абразіну? —</p>
<p>Тут толькі стаў ён прыглядацца —</p>
<p>«Зайцы» сярдзіта мітусяцца.</p>
<p>Яны даўно ўжо там стаялі,</p>
<p>Як мышы з норак, выглядалі.</p>
<p>Пярэдні з іх, такі вяртлявы,</p>
<p>Яшчэ ўсё цёрся аб рукавы.</p>
<p>Было ўсё чорна тут ад сажы,</p>
<p>Насілась густа пылу пража;</p>
<p>Адно акенечка і тое</p>
<p>Глядзела цьмяна насляпое.</p>
<p>А цесната — ні стаць, ні сесці:</p>
<p>Тырчы, як пень, на адным месце!</p>
<p>Але сяк-так прымайстраваўся</p>
<p>Наш падарожны каля печы,</p>
<p>Размяў крыху грудзіну, плечы</p>
<p>I закурыць нарыхтаваўся,</p>
<p>У кут паставіўшы крывульку.</p>
<p>Дастаў капшук, агледзеў люльку,</p>
<p>Прадзьмуў цыбук, задаўшы смроду,</p>
<p>Аж пасажыр сівабароды —</p>
<p>Даўно ўжо ён на дзядзьку дзьмуўся —</p>
<p>Шмаргнуўшы носам, адвярнуўся.</p>
<p>Але наш дзядзька не шманае:</p>
<p>Тытун у люльку накладае;</p>
<p>Тытун быў свой, а не куплёны,</p>
<p>I драў ён горла, як шалёны,</p>
<p>I, як казаў у нас Дзямешка,</p>
<p>Па галаве біў, як даўбешка.</p>
<p>Тытун быў хвацкі, адмысловы,</p>
<p>I не адзін курэц здаровы,</p>
<p>Хваціўшы дыму галт знячэўку,</p>
<p>Як бы спірытусу кватэрку,</p>
<p>I чхаў, і пырхаў з паўгадзіны,</p>
<p>I выціраў з вачэй слязіны,</p>
<p>Аж пуп яго трашчаў і рваўся</p>
<p>(Ён бесарабскім называўся —</p>
<p>Тытун той дзядзькаў самавіты).</p>
<p>Як чорт, быў дым яго сярдзіты.</p>
<p>Наклаўшы люльку, выняў скалку,</p>
<p>Адкалупіў ён цыру галку</p>
<p>I гасіць крэсівам. Іскрынкі,</p>
<p>Як залаценькія пылінкі,</p>
<p>З нягромкім трэскам узвіліся,</p>
<p>На цыр багата паліліся.</p>
<p>Вось дзядзька люльку раздзімае,</p>
<p>Цыбук хрыпіць, пішчыць, спявае.</p>
<p>Дым усё большымі клубамі</p>
<p>Звісае ў дзядзькі над вусамі.</p>
<p>I вось як люлька разгарэлась —</p>
<p>Курыць даўно яму хацелась,—</p>
<p>Набраў ён дыму рот паўнюткі —</p>
<p>Цягнуў не меней паўмінуткі —</p>
<p>I клуб, як з коміна, пускае.</p>
<p>Нясецца дым, насы зрывае,</p>
<p>«Зайцам» духі ён забівае;</p>
<p>I мух тым дымам даняло:</p>
<p>Гудуць жалобна, б’юцца ў шкло.</p>
<p>Падняўся кашаль між «зайцамі»,</p>
<p>I ўсе зашморгалі насамі.</p>
<p>— Ой, фэ! не вытрываць! ратуйце!</p>
<p>Хоць нашу старасць пашкадуйце! —</p>
<p>Крычаць «зайцы» ўсе ў адзін голас</p>
<p>I на бародах скубуць волас,</p>
<p>А дзядзька пыхкае клубамі</p>
<p>I смех хавае пад вусамі.</p>
<p>Ды ў гэты момант з карыдора</p>
<p>Пачуўся голас кандуктора</p>
<p>I грук у дзверы кулакамі.</p>
<p>— Эй ты, там, торба з кутасамі!</p>
<p>Якога чорта гэта смаліш?</p>
<p>Ты мне вагон увесь разваліш!</p>
<p>Пакінь курыць, бо і праз дзверы</p>
<p>Праходзіць дым сюды без меры...</p>
<p>Але і дым: аж з ног скідае!</p>
<p>Ну, проста нос табе зрывае!</p>
<p>Кантроль, даў Бог, прайшоў удатна.—</p>
<p>Вайшлі ў вагон, і так прыятна</p>
<p>Ў вагоне дзядзьку паказалась!</p>
<p>Прад ім раўніна рассцілалась</p>
<p>Палёў, засеяных хлябамі;</p>
<p>Загоны стройнымі радамі</p>
<p>Антосю вочы весялілі</p>
<p>I на працягу цэлай мілі</p>
<p>Узад пачціва адхадзілі</p>
<p>I расступалісь прад машынай,</p>
<p>Як кавалеры прад дзяўчынай</p>
<p>Ці як прад свёкрам маладзіца.</p>
<p>Яна ж, як вольная арліца,</p>
<p>Ляціць стралою, грозна дыша</p>
<p>I сівым дымам цяжка пыша.</p>
<p>I кожны міг каля чыгункі</p>
<p>З’яўлялісь новыя малюнкі:</p>
<p>Слупы мільгалі верставыя,</p>
<p>Дарожкі, сцежачкі крывыя,</p>
<p>Што чуць заметна спаміж збожжа</p>
<p>Віліся йстужкаю прыгожа;</p>
<p>Лясы, гаёчкі вынікалі,</p>
<p>I цэрквы вежамі блішчалі</p>
<p>Ў жывых вянках бяроз і клёнаў,</p>
<p>I пакручастых рэчак гоны,</p>
<p>I мігацелі сёлы, дворы,</p>
<p>Сады, курганы, касагоры.</p>
<p>— Ото разгон і шыр якая! —</p>
<p>З сабою дзядзька разважае.—</p>
<p>Зірнеш — не згледзіш канца-краю,</p>
<p>I гэта ўся зямлі армада</p>
<p>Гаспадара-цара аблада!</p>
<p>Вялікі ён багач на свеце,</p>
<p>Ды толькі бедны яго дзеці:</p>
<p>Ядуць хлябок яны з мякінай,</p>
<p>«Зайцамі» ездзяць на машыне.</p>
<p>Якія дворы, Божа мілы!</p>
<p>А ўсюды бедны люд пахілы</p>
<p>Кішыць, гаротны, як мурашкі,—</p>
<p>I ўздых задушаны ды цяжкі</p>
<p>Гатоў з грудзей яго прарвацца,</p>
<p>На гоман думак адазвацца.</p>
<p>«Эх, дзецца людзям бедным недзе!»</p>
<p>I ўспомніў дзядзька, куды едзе</p>
<p>I што яму ў той Вільні трэба.</p>
<p>Эх, цяжка ты, скарынка хлеба!</p>
<p>Пакуль пачуеш кроплю сілы,</p>
<p>То банк мо выматае жылы</p>
<p>Налогам, гербавым, там, зборам,</p>
<p>Не развітаешся ты з горам,</p>
<p>I пусціць жыць бадай не голых.</p>
<p> </p>
<p>У гэтых думках невясёлых</p>
<p>Антось да Вільні пад’язджае</p>
<p>I свой гарнітур папраўляе.</p>
<p> </p>
<p> </p>
<p> </p>
<p> </p>
<p> </p>
<h3><a id="chapter28"></a>XXVIII   Дзядзька ў Вільні</h3>
<p> </p>
<p>I не спынілася машына,</p>
<p>А ўжо пайшла мітусяніна:</p>
<p>Хватаюць клумкі пасажыры,</p>
<p>Пад рукі б’юць «зайцы»-праныры,</p>
<p>Паны складаюць чамаданы,</p>
<p>Лубкі-каробкі, дзе схаваны</p>
<p>Паненак розныя прыпасы</p>
<p>Для завівання, для падкрасы,</p>
<p>Каб трохі зменшыць перашкоды,</p>
<p>Пахібкі матухны-прыроды.</p>
<p>Срэдзь люду рознага і панства</p>
<p>I між усякага убранства</p>
<p>Відна і дзядзькава апратка,</p>
<p>Пільчак і шапачка-аладка.</p>
<p>Машына стала. Валіць валам</p>
<p>Люд у тунелі пад вакзалам,</p>
<p>А з ім і дзядзька цісне збоку,</p>
<p>Ад шэрых світ непадалёку.</p>
<p>Яшчэ ніколі дзядзька з роду</p>
<p>Не бачыў гэтулькі народу,</p>
<p>Паноў, чыноўнікаў багатых,</p>
<p>Такіх таўшчэразных, пузатых,</p>
<p>Што можна б смела з’есці булку,</p>
<p>Каб абысці гэту качулку;</p>
<p>I выступаюць такім тузам,</p>
<p>Ідуць, не бачаць ног за пузам,</p>
<p>Аж дол каменны чуць не гнецца,</p>
<p>Як студзень, карк яго трасецца.</p>
<p>«Ото паноў! о, Божа мілы!</p>
<p>Якія гладкія іх рылы!</p>
<p>Якія вусы і бароды!</p>
<p>Паставіць бы іх у гароды —</p>
<p>Ні вераб’і і ні вароны</p>
<p>Не смелі б сесці на загоны!</p>
<p>I процьма-та ж іх тут якая! —</p>
<p>У мыслях дзядзька разважае.—</p>
<p>А морды ззяюць, як пад лакам,</p>
<p>Відаць, жывуць яны са смакам.</p>
<p>А ўзяць паненак — ажно ззяюць</p>
<p>I ходзяць — долу не чапаюць:</p>
<p>Так лёгка, плытка, далікатна,</p>
<p>Як бы матыль той, акуратна.</p>
<p>Ды што рабіць дачушкам бруку?</p>
<p>У гэтым іх уся навука.</p>
<p>Растуць, як краскі, ў добрай долі,</p>
<p>Не трэба йсці з сярпом на поле,</p>
<p>Дзе праца ўсю красу знімае,</p>
<p>А ржышча ногі прабівае».</p>
<p>Ідзе наш дзядзька і баіцца,</p>
<p>Каб часам як не памыліцца</p>
<p>I не ступіць каму на ногі</p>
<p>I каб не збіць каго з дарогі.</p>
<p>А боты, падлы, ну, відочна,</p>
<p>Не так, як людзі, йдуць нарочна:</p>
<p>На ўвесь вакзал грымяць насамі,</p>
<p>Як конь па току капытамі.</p>
<p>Дзівіўся дзядзька тут нямала,</p>
<p>Йдучы тунелем да вакзала.</p>
<p>Як хітра, мудра збудавана!</p>
<p>Як чыста, хораша прыбрана!</p>
<p>А колькі вулачак і ходаў,</p>
<p>Палітурованых усходаў!</p>
<p>Там, угары, над галавою,</p>
<p>Ідуць вагоны чарадою!..</p>
<p>О, хітры свет, на штукі здаўся!</p>
<p> </p>
<p>Тунель тым часам раздзяляўся,</p>
<p>I вал сярмяжнага народу</p>
<p>Ідзе да правага праходу.</p>
<p>Паны налева важна садзяць,</p>
<p>Дзе іх сярмяжнікі не здрадзяць</p>
<p>Ні пахам дзёгцю, ні карчагі,</p>
<p>Ні відам латанай сярмягі.</p>
<p>Як выйшаў дзядзька наш з вакзала,</p>
<p>Яму аж моташна нейк стала:</p>
<p>Такое пекла — шум страшэнны,</p>
<p>Застой паветра і дух дрэнны;</p>
<p>Народ таўчэцца каля конкі,</p>
<p>Па бруку б’юць падковы звонка,</p>
<p>Грымяць павозкі, буды, колы,</p>
<p>Аж проста глушаць балаголы —</p>
<p>I гэта процьма ўсякіх зыкаў</p>
<p>Злілася ў гул адзін вялікі,</p>
<p>Дзе з непрывычкі вуху цяжка,</p>
<p>Дзе б’юць па сэрцы яны важка.</p>
<p>Снуе народ, як на пажары,</p>
<p>Пад ім аж гнуцца тратуары.</p>
<p> </p>
<p>Эй, божы люд! Якая сіла</p>
<p>Цябе віхрамі закруціла?</p>
<p>Куды ты йдзеш, чаго шукаеш?</p>
<p>Які ты ў сэрцы смутак маеш?</p>
<p>Куды вядзе твая дарога?</p>
<p>Чаму задума і трывога</p>
<p>Пячаць на твар твой палажыла?</p>
<p>Чаго глядзіш ты так няміла?</p>
<p>Няма ў тваіх вачах прывету,</p>
<p>Як бы не рады сонцу, свету,</p>
<p>Ідзе народ, як хвалі мора,</p>
<p>Як хмары ў небе на прасторы,</p>
<p>Адны другім усе чужыя.</p>
<p>Ідуць старыя і малыя,</p>
<p>Ідуць, шнуруюць чарадою,</p>
<p>Заняты кожны сам сабою.</p>
<p>I дзядзька з гэтым людам зліўся,</p>
<p>Як зерне ў зернях, загубіўся.</p>
<p> </p>
<p>Быў дзядзька ў пушчах, у барох</p>
<p>I расчытаць іх голас мог,</p>
<p>I з старасвецкімі дубамі</p>
<p>Каротка знаўся, як з сябрамі.</p>
<p>А тут — адзін, бо ўсе чужыя,</p>
<p>Не знаеш, хто яны такія,</p>
<p>I сам для іх ты чужаніца.</p>
<p>На камяніцы камяніца,</p>
<p>Не згледзіш неба край за імі</p>
<p>I ціснуць сценамі сваімі.</p>
<p> </p>
<p>Ідзе так дзядзька і па бруку</p>
<p>Адзін за дзесяць робіць груку.</p>
<p>А дзе ж той банк? — карціць пытанне,</p>
<p>Так правандруеш да змяркання,</p>
<p>А сам туды не пападзеш</p>
<p>I толькі дзень дарма звядзеш.</p>
<p>Ды дзядзьку страшна прыступіцца,</p>
<p>Спытаць людзей ён тут баіцца,</p>
<p>Бо ўсе такія надзіманы,</p>
<p>I хоць бы твар адзін рахманы</p>
<p>Або свой брат, мужык-трудзяга,—</p>
<p>Нідзе не свеціцца сярмяга.</p>
<p>I дзядзька наш стаў прыглядацца,</p>
<p>Ў каго б дарогі запытацца,</p>
<p>Бо ён зрабіў адну ўжо спробу,</p>
<p>Спытаў чумазую асобу,</p>
<p>Дык тая так яму сказала,</p>
<p>Што лепш бы ёй няхай зарвала!</p>
<p>Тут дзядзька кроку падбаўляе</p>
<p>I пана з цэшкай наганяе;</p>
<p>Ступіў яшчэ ён колькі крокаў,</p>
<p>Да пана коціцца ён бокам;</p>
<p>А пан не бачыць ці не хоча</p>
<p>Глядзець, як дзядзька наш клапоча</p>
<p>I ў ім патрэбу дужа мае,</p>
<p>Ідзе і палачкай махае.</p>
<p>Тут дзядзька трошачкі прыгнуўся,</p>
<p>Рукою пана дакрануўся:</p>
<p>— Скажы, паночку, як далёка</p>
<p>Зямельны банк? — Пан кінуў вока</p>
<p>На дзядзьку скрыва так і строга:</p>
<p>— Спытай аб тым гарадавога! —</p>
<p>Сказаў і кроку пан прыбавіў,</p>
<p>Як бы пытаннем абясславіў</p>
<p>Яго наш дзядзька прад панамі,</p>
<p>Прад тымі вось капелюшамі.</p>
<p>«Ото завіў, настроіў лыжы,</p>
<p>Як бы чарцяка той ад крыжа»,—</p>
<p>Антось сабе сам усміхнуўся</p>
<p>I на ўсе бокі азірнуўся,</p>
<p>Як бы хацеў сказаць: «Глядзеце,</p>
<p>Якая цаца ззяе ў смецці!»</p>
<p>Памалу стаў ён разглядацца.</p>
<p>Э, што! няма чаго баяцца!</p>
<p>Ідзе вальней, глядзіць смялей.</p>
<p>На сэрцы стала весялей,</p>
<p>I трохі карк ён падымае,</p>
<p>На крамах вывескі чытае —</p>
<p>Нядарма ж дзядзька быў у школе,</p>
<p>Навуку ведаў ён даволі.</p>
<p>Ды перабраў тут дзядзька меру:</p>
<p>На слуп узбіўся, на халеру,</p>
<p>Ды так аб падлу штурхануўся,</p>
<p>Што свет яму перавярнуўся,</p>
<p>На брук зляцеў ён з тратуару,</p>
<p>Перакруціўся разоў пару</p>
<p>I так у брук бядак загасіў,</p>
<p>Траха манеркі не расквасіў.</p>
<p>Ды дзядзька борздзенька схваціўся,</p>
<p>Знячэўку ён ашаламіўся,</p>
<p>Як той шчупак, папаўшы ў нерат.</p>
<p>Не знае ён, дзе зад, дзе перад.</p>
<p>— Бадай цябе агні спалілі!</p>
<p>На які чорт слупоў набілі? —</p>
<p>Гаворыць дзядзька сам з сабою,</p>
<p>Пыл абіваючы рукою.</p>
<p>I тут ён толькі азірнуўся,</p>
<p>Глядзіць — у кут глухі упхнуўся,</p>
<p>Сцяна прад ім і сцены збоку,</p>
<p>Ўпярод не ступіш ані кроку —</p>
<p>Прапала вуліца, ды годзе!</p>
<p>Таўчэцца дзядзька, як у бродзе</p>
<p>Той сом, прыціснуты плытамі,</p>
<p>Што ў букце век жыў пад карчамі.</p>
<p>«Бадай ты спрахла! дзе ж дарога?</p>
<p>Нагвалт крычы гарадавога!</p>
<p>Куды нялёгкая загнала!»</p>
<p>Аж проста дзядзьку страшна стала</p>
<p>I з перавулачка глухога</p>
<p>Ідзе шукаць гарадавога,</p>
<p>Ідзе і горад праклінае;</p>
<p>Падшыбла злосць яго такая,</p>
<p>Што каб прымеў бы, ўзяў саломы</p>
<p>Ды падпаліў бы ўсе харомы,</p>
<p>Бо ўсе дарогі загрузілі</p>
<p>I свет яму тут зачынілі.</p>
<p>Мінут праз колькі з перавулка</p>
<p>На свет ён выбіўся, дзе гулка</p>
<p>Нясліся зноў страшэнна зыкі,</p>
<p>Дзе горад гуў многаязыкі.</p>
<p>Цяпер наш дзядзька не чытае,</p>
<p>А больш пад ногі паглядае</p>
<p>Ды кіне вока, ці не блісне</p>
<p>Жаданы шнур, ды далей цісне.</p>
<p>Шукае дзядзька наш, як Бога,</p>
<p>Ў людской галдзе гарадавога.</p>
<p>А вось і ён! стаіць плячысты</p>
<p>I погляд кідае празрысты;</p>
<p>Стаіць, як той пастух над статкам,</p>
<p>I наглядае за парадкам —</p>
<p>На тое ж горад і губерня.</p>
<p>Тут з тратуара дзядзька верне,</p>
<p>Ідзе, за брыль здалёк бярэцца,</p>
<p>«Дзень добры» кажа, як вядзецца,</p>
<p>Яшчэ крок бліжай падступае,</p>
<p>Аладку-шапку падымае.</p>
<p>— Скажыце, як мне ў банк папасці?</p>
<p>Мне па зямельнай трэба часці.</p>
<p>— А вось як пойдзеш, чалавеча,</p>
<p>Таму касцёлу насустрэчу,</p>
<p>Там будзе вуліца направа, —</p>
<p>Пачаў казаць служака бравы, —</p>
<p>Ты правай вуліцы трымайся,</p>
<p>А там другога запытайся,</p>
<p>I скора банк той будзе блізка. —</p>
<p>Скланіўся дзядзька яму нізка,</p>
<p>Бо надта ж добрым паказаўся,</p>
<p>I так ён дзядзьку спадабаўся,</p>
<p>Што калі будзе ўсё шчасліва,</p>
<p>То вып’е з ім хоць пару піва</p>
<p>I з’есць з ім разам кусок сала;</p>
<p>I весялей зноў дзядзьку стала.</p>
<p> </p>
<p>Зрабіўшы два-тры павароты,</p>
<p>Людзей спытаўшы раз мо ў соты,</p>
<p>Спыніўся дзядзька каля банка,</p>
<p>Дзе ўсходы чыстыя, як шклянка,</p>
<p>Шырокі крок яго стрымалі</p>
<p>I ў душу страх яму нагналі.</p>
<p> </p>
<p>Стаіць наш дзядзька ў задуменні,</p>
<p>Не смее ўзняцца на ступені:</p>
<p>Баіцца ён мужычым ботам,</p>
<p>Прапахлым дзёгцем, здорам, потам,</p>
<p>Тут наслядзіць або напляміць,</p>
<p>Лепш іх не знаць, няхай іх цяміць!</p>
<p>Ступі не так, падымуць сварку</p>
<p>Ды на барыш дадуць па карку.</p>
<p>I гэта «іх», як здань ліхая,</p>
<p>Спакой ад дзядзькі адганяе;</p>
<p>«Іх» — нешта злое, цемень-сіла,</p>
<p>Што душу дзядзькаву муціла;</p>
<p>«Іх» — гэта тое, што варожа</p>
<p>I ў рог барані сагнуць можа.</p>
<p>Ды дзядзька страх перамагае,</p>
<p>Ён шапку загадзя знімае,</p>
<p>Па ўсходах чыстых, як мурашка,</p>
<p>Паўзе ўгару, ступае цяжка.</p>
<p>Забіты дух яго вякамі</p>
<p>Ўжо чуе страх перад панамі.</p>
<p> </p>
<p>Ў прасторнай, чыстай, светлай залі</p>
<p>Паны туды-сюды снавалі,</p>
<p>Развязна, моцна гаманілі,</p>
<p>Цыгары доўгія курылі,</p>
<p>А дзе каторы шарганецца,</p>
<p>Каля яго прыслужнік трэцца</p>
<p>I падае яму адзенне,</p>
<p>А сам — пакора і жычэнне;</p>
<p>А пан той руку ткне ў кішэню,</p>
<p>Яму «дзесёнтку» суне ў жменю;</p>
<p>Прыслужнік, ну, чуць не прысядзе,</p>
<p>Аж смех бярэ, на гэта глядзя.</p>
<p>Але й паны не ўсе тут роўны:</p>
<p>Адны з іх круглыя, як броўны,</p>
<p>Ідуць спаважна, ўперавалку;</p>
<p>Другія выпетрылі ў палку;</p>
<p>Адны трымаюць нос высока,</p>
<p>Другія ў дол спускаюць вока.</p>
<p>Апроч паноў, у гэтай залі</p>
<p>I мужыкі ў кутках стаялі,</p>
<p>I людзі простага больш звання</p>
<p>Таўкліся ў банку ўжо ад рання.</p>
<p>Між імі гоман ціха вісне,</p>
<p>Туды і дзядзька Антось цісне.</p>
<p>Прыйшоў, суседзяў змерыў вокам</p>
<p>I да сцяны прыпёрся бокам.</p>
<p>— Сядай, мой мілы, мой харошы,</p>
<p>Бо за «пастой» не плацяць грошы, —</p>
<p>Сказаў сярмяжнік дабрадушна,</p>
<p>На лаўку дзядзька сеў паслушна,</p>
<p>Ўздыхнуў, падзякаваў суседу.</p>
<p>Ўжо пажылому, чуць не дзеду.</p>
<p>Пайшлі пытаць адзін другога,</p>
<p>Хто ён, адкуль, сяла якога,</p>
<p>Губерні, воласці, павету.</p>
<p>— Прыехаў я сюды з-за свету,</p>
<p>З-пад самых Стоўбцаў — чулі, можа?</p>
<p>— Не, не здаралася, нябожа.</p>
<p>— А самі скуль вы? — Я з-пад Ліды,</p>
<p>З сяла Вялікія Дзяміды</p>
<p>(Ён Грышкам Верасам назваўся);</p>
<p>Яшчэ са ўчора затрымаўся.</p>
<p>Пустая справа, ды і тую</p>
<p>Не давядзеш ты да ладу —</p>
<p>Гадоў са два яе вяду,</p>
<p>Як тут ні ладжу, ні мяркую...</p>
<p>Эх, мілы мой ты! за панамі</p>
<p>Няма прадыху. Хто з грашамі</p>
<p>I мажа збоку,— той і едзе,</p>
<p>Так вось і робіцца, суседзе.</p>
<p> </p>
<p>Ён знаў чыноўніцкія сеці —</p>
<p>Не дарма ж соваўся па свеце,</p>
<p>Зямлі шукаючы з сябрамі,</p>
<p>I добра знаўся з пісарамі.</p>
<p>— Вам трэба з банка разрашэнне,</p>
<p>Пішэце, мілы мой, прашэнне;</p>
<p>I, калі хочаце, параю:</p>
<p>Пісарчука такога знаю,</p>
<p>Што вам прашэнейка за злоты</p>
<p>Напіша з мілаю ахвотай.</p>
<p>— Ах, калі ласка, пане Верас.</p>
<p>Скажу вам дзякую яшчэ раз,</p>
<p>Бо покі сам чаго даб’ешся,</p>
<p>То і жыцця свайго зрачэшся.</p>
<p>— Ну, то хадзі! — Ўстаюць, выходзяць</p>
<p>I па панах вачамі водзяць,</p>
<p>I каля століка пустога —</p>
<p>Там не было цяпер нікога,</p>
<p>Апроч бутэлечкі чарніла</p>
<p>З шырокім донечкам, без рыла,—</p>
<p>Сябры спыніліся маўкліва.</p>
<p>— Вам што? — пытае іх пачціва</p>
<p>Сам пісарчук. Ён стараваты,</p>
<p>I росту нізкага, кашлаты,</p>
<p>I вынік ён перад сябрамі,</p>
<p>Як тая порхаўка часамі</p>
<p>Па цёплым дожджыку з зямлі.</p>
<p>— А вось да вас якраз прыйшлі,—</p>
<p>Тут дзядзька ўперад выступае</p>
<p>I просьбу ціха выкладае.</p>
<p>— Пастойце ж трошкі, пачакайце,</p>
<p>А вось вам крэселца, сядайце! —</p>
<p>З стала ён выняў ліст паперу,</p>
<p>I ўсю пісарскую манеру</p>
<p>Ён перад дзядзькам выяўляе:</p>
<p>З-за вуха ручку выцягае,</p>
<p>Рукою водзіць, нібы піша,</p>
<p>I трэ свой лоб ды носам чмыша.</p>
<p>Паразважаўшы для прыкрасы,</p>
<p>Пайшоў выводзіць выкрунтасы;</p>
<p>Уважна дзядзька пазірае,</p>
<p>У жмені злот даўно трымае.</p>
<p>— Ну, вось прашэнне і гатова,</p>
<p>Прашэнне — «рэхт»! ну, адно слова!</p>
<p>Вы, можа, граматны часамі?</p>
<p>— А так — распішамся і самі. —</p>
<p>I дзядзька пальцы разгібае,</p>
<p>Бярэ ён ручку і мачае;</p>
<p>Ды граблі-пальцы, як чужыя</p>
<p>Ці як калочкі дзервяныя,</p>
<p>Пяро трымаюць бокам, крыва</p>
<p>I водзяць ручку баязліва;</p>
<p>I покі дзядзька распісаўся,</p>
<p>На лбе буйны пот паказаўся,</p>
<p>Бы дзядзька летняю парою</p>
<p>Прайшоў па купінах з касою.</p>
<p>— Цяпер ідзіце ў тыя дзверы</p>
<p>Зрабіць адметку на паперы,—</p>
<p>Ківае пісар галавою.</p>
<p>I дзядзька дробнаю ступою</p>
<p>Падходзіць к дзверам, адчыняе,</p>
<p>Прашэнне ў скрутачку трымае.</p>
<p>А там, за доўгімі сталамі,</p>
<p>У стол уткнуўшыся насамі,</p>
<p>Сядзяць пісцы, як гною кучкі,</p>
<p>Скрыпяць іх пёрцы, ходзяць ручкі,</p>
<p>Трашчаць, як конікі на сене</p>
<p>Цi тыя шашалі ў палене, —</p>
<p>Заняты кожны сваім дзелам.</p>
<p>Ступіў наш дзядзька крокам смелым,</p>
<p>Ідзе к сталу, што быў пабліжай,</p>
<p>Да барады счырвона-рыжай —</p>
<p>I перад тою барадою</p>
<p>Схіліўся нізка галавою.</p>
<p> </p>
<p>Чыноўнік буркнуў штось сярдзіта,</p>
<p>Як той япрук каля карыта,</p>
<p>Але прашэнне ён прымае,</p>
<p>Насупіў бровы і чытае.</p>
<p>— Ідзі ў той стол, налева трэці! —</p>
<p>Махнуў чыноўнік барадою,</p>
<p>Як саламянаю мятлою.</p>
<p>— Адкуль яны бяруцца, чэрці? —</p>
<p>Прамармытаў руды пісака.</p>
<p>Пайшоў наш дзядзька-небарака,</p>
<p>На стол паказаны трапляе</p>
<p>Ды зноў там галаву скланяе</p>
<p>I перад новым палупанкам</p>
<p>Стаіць, прыгнуўся абаранкам.</p>
<p>Чыноўнік толькі лыпнуў вокам</p>
<p>I павярнуўся к дзядзьку бокам</p>
<p>Ды водзіць пёркам па «бумазе»</p>
<p>(Ужо такі пачот сярмязе!).</p>
<p>Стаіць наш дзядзька, не адходзіць.</p>
<p>«Ну, што ж? няхай пяром паводзіць:</p>
<p>Не на дажджы я, часу маю,</p>
<p>Не пан я, трохі пачакаю».</p>
<p>Чыноўнік лыпнуў зноў вачыма,</p>
<p>Як бы на цёшчу ці айчыма,</p>
<p>Зноў у паперы ён уткнуўся,</p>
<p>А дзядзька наш не зварухнуўся.</p>
<p>Злаваць чыноўнік пачынае,</p>
<p>Што дзядзька вытрыманасць мае.</p>
<p>Чыноўнік злосны не стрымаўся:</p>
<p>— Табе чаго тут? — запытаўся,</p>
<p>Сярдзіты, поўны нецярпення.</p>
<p>— Наконт зямлі: вось і прашэнне,—</p>
<p>Гаворыць дзядзька так салодка,</p>
<p>Як толькі можна, ды каротка</p>
<p>Яго чыноўнік злы спыняе:</p>
<p>— Не важна справа, пачакае;</p>
<p>Прыйдзі сюды праз тры гадзіны! —</p>
<p>Ўздыхнуў Антось ад той навіны.</p>
<p>«Ось дзе выжыга! ось бізун,</p>
<p>Бадай цябе забіў пярун!</p>
<p>Чакай дабра ты ад хамулы,</p>
<p>Няхай табе дасць Бог тры скулы!</p>
<p>Няхай цябе водзяць сляпога,</p>
<p>Як водзіш ты за нос другога!»</p>
<p>I як ні кляў ён гэту п’яўку,</p>
<p>Ды мусіў даць рубля за спраўку.</p>
<p> </p>
<p> </p>
<p> </p>
<h3><a id="chapter29"></a>XXIX   На Замкавай гары</h3>
<p> </p>
<p>— Ну, што ж? — пытае дзядзька Грышку.—</p>
<p>Хіба дзе выпіць па кілішку</p>
<p>Ды падкрапіцца б мала-мала?</p>
<p>Я з дому ўзяў кавалак сала,</p>
<p>I хлеба ёсць крышан са мною,</p>
<p>Чаго ён сохне сіратою?</p>
<p>— Падмацавацца б не мяшала,</p>
<p>Бо ў жываце штось заспявала,</p>
<p>А нашча чарачку кульнуць —</p>
<p>Усё адно што ў рай зірнуць.</p>
<p> </p>
<p>Сябры ўстаюць, ідуць спавагу</p>
<p>I на прашпект нясуць сярмягу,</p>
<p>Дзе панства ўсякага багата</p>
<p>Ідзе і едзе, як у свята.</p>
<p>I скуль набраліся яны?</p>
<p>I ўсё важнецкія паны,</p>
<p>I так адзеты, так убраны,</p>
<p>Што той Ракоўскі надзіманы —</p>
<p>Няхай яго там возьме боль —</p>
<p>У параўнанні з імі — ноль —</p>
<p>Ну, проста так, звычайны Лыска:</p>
<p>I не стаяў каля іх блізка!</p>
<p>Зірнеш і ўнікнеш: прад табою</p>
<p>Мо князь з графіняю якою!</p>
<p>Так далікатна спацыруюць</p>
<p>I не гавораць, а варкуюць!</p>
<p>Або спаткаеш генерала,—</p>
<p>Яго ўся Вільня, пэўна, знала:</p>
<p>У медалях уся грудзіна!</p>
<p>I што за погляд! што за міна!</p>
<p>Ну ж і паноў! не дай ты Божа!</p>
<p>Антось стрымацца ледзьве можа —</p>
<p>Няхай ім дрэннае прысніцца,—</p>
<p>Каб тым панам не пакланіцца.</p>
<p>Ды Верас з дзядзькі тут смяяўся.</p>
<p>— Ты не ўважай, што ён убраўся,</p>
<p>Гальштук павесіў і манішку,</p>
<p>А каб раздзець яго, брацішку,</p>
<p>То пэўна ходзіць без кашулі,</p>
<p>На ланцужку — кусок цыбулі.</p>
<p>Па віду пан і ходзіць панам,</p>
<p>А спіць напэўна пад парканам,</p>
<p>Таго й глядзіць, каб што ўварваць...</p>
<p>Такіх паноў — хоць гаці гаць!</p>
<p>Чым болей дзядзька разглядаўся,</p>
<p>Ён тым мацней тут захапляўся.</p>
<p>Які тут рух і беганіна!</p>
<p>Як ззяюць вокны магазінаў!</p>
<p>I колькі тут дабра, багацця!</p>
<p>А колькі слёз у ім, пракляцця?</p>
<p>Якія брычкі і карэты!</p>
<p>А для каго ўся роскаш гэта?</p>
<p>Антосю стала чагось смутна.</p>
<p>Ці гэта роскаш так атрутна,</p>
<p>Што голас зайздрасці ўзбудзіла</p>
<p>I свой адбітак палажыла?</p>
<p>Ці то пратэст, бунт проціў здзеку,</p>
<p>Які пануе тут адвеку</p>
<p>I дзеліць люд на дзве галіны,</p>
<p>На дзве няроўныя часціны:</p>
<p>На багачоў і на галоту?</p>
<p>Адным — сланяцца каля плоту</p>
<p>Сваіх задворкаў цёмна-брудных</p>
<p>У мыслях-думках шэра-будных,</p>
<p>Жыць у гразі, хадзіць сляпымі</p>
<p>Ў імгле пустой і ў едкім дыме,</p>
<p>Цярпець пакорліва, маліцца</p>
<p>I з гэтай доляю гадзіцца,</p>
<p>А ўсе надзеі на збавенне</p>
<p>I на канец таго мучэння,</p>
<p>Які настане ўсё ж нарэшце,</p>
<p>На той бок смерці перанесці!</p>
<p>Другім — тут рай і панаванне</p>
<p>I ўсіх дабротаў спажыванне.</p>
<p>Ты ім служы, ты ім працуй</p>
<p>I нейкі страх прад імі чуй.</p>
<p> </p>
<p>— Ото, брат, горад! от дамішчы,</p>
<p>Ото дзе сыпалі грашышчы!</p>
<p>Якія вежы і касцёлы!</p>
<p>Як толькі іх трымаюць долы!..</p>
<p>Зірні, зірні: гара якая!</p>
<p>На ёй і будка цагляная...</p>
<p>Ото б адтуль зірнуць на горад! —</p>
<p>Забыўся дзядзька і пра голад</p>
<p>I падбівае сябра Грышку</p>
<p>Ўзысці на тую гару-вышку.</p>
<p>Яна так пышна, так высока</p>
<p>I так ласкае тваё вока!</p>
<p>А гэты скат такі зялёны!</p>
<p>Там каштаны, там ліпы, клёны</p>
<p>Глядзяць здалёк адным кустом,</p>
<p>Адным вялізарным шатром.</p>
<p> </p>
<p>Прашпект, касцёл сябры мінулі</p>
<p>I ў сквер зялёны павярнулі.</p>
<p>Ў цяньку развесістых галінак</p>
<p>Дарожкі ўюцца між раслінак,</p>
<p>Такія чыстыя, аж міла.</p>
<p>I люду мноства тут хадзіла,</p>
<p>Найболей моладзь гарадская,</p>
<p>Ды худасочная, благая,</p>
<p>Ўсё панічы-зухі, паненкі,</p>
<p>А станік іх, бы ў восак, ценкі;</p>
<p>Ідуць, шнуруюць па дарожках,</p>
<p>А чаравічкі на іх ножках</p>
<p>Так і паскрыпваюць, спяваюць,</p>
<p>Нібы капыцікі мільгаюць;</p>
<p>Ідуць, спусціўшы вачаняткі,</p>
<p>На погляд ціхі, як ягняткі.</p>
<p>А панічы снуюць стрыжамі,</p>
<p>Ў паненак цэляцца вачамі,</p>
<p>Так от і льнуць, як рой да грэчкі,</p>
<p>Як матылі на тыя свечкі.</p>
<p>На доўгіх лаўках пажылыя</p>
<p>Сядзяць паны, як бы святыя,</p>
<p>Багата ўсе яны адзеты,</p>
<p>Чытаюць кнігі ды газеты.</p>
<p>Антось на ўсё глядзіць уважна,</p>
<p>I сам ідзе ён трохі важна,</p>
<p>Крыху асвойтаўся з панамі,</p>
<p>Ідзе, пагруквае нагамі.</p>
<p>Сябры тым часам сквер мінулі,</p>
<p>Налева ўгору павярнулі;</p>
<p>Тут з будкі стораж іх спыняе:</p>
<p>— Куды йдзяце? — сяброў пытае.</p>
<p>— Куды ж? на гору, ёсць вядома.</p>
<p>— А ці вам правіла знаёма,</p>
<p>Што безбілетным ход запынен?</p>
<p>Хто йдзе на гору, той павінен</p>
<p>Білет купіць на права ўходу.—</p>
<p>Сябры спынілісь — грошай шкода;</p>
<p>Ў чупрыны рукі запускаюць,</p>
<p>Аб гэтай справе разважаюць:</p>
<p>За што плаціць? пустая справа...</p>
<p>Але ж ізноў — зірнуць цікава,</p>
<p>Як там з гары ўсё выглядае.</p>
<p>I дзядзька стоража пытае:</p>
<p>— А колькі той білет каштуе?..</p>
<p>Ніяк у Вільні не шанцуе!</p>
<p>— Ўсяго шэсць грошаў. Заплацеце,</p>
<p>Тады сабе, здаровы, йдзеце.</p>
<p>— Дзе наша, брат, не прападала:</p>
<p>Каб наша ліха не даждала! —</p>
<p>Гаворыць дзядзька наш разважна,</p>
<p>Ў кішэню лезучы адважна.</p>
<p>Сябры білеты пакуплялі</p>
<p>I на гару пашыбавалі.</p>
<p>— Ото, гара, як печ, крутая!</p>
<p>I вось чаму дарожка тая,</p>
<p>Бы шрубка, ўецца па-над бокам:</p>
<p>Узлезь, папробуй, простым крокам!</p>
<p>Ну, брат, гара, аж ногі млеюць. —</p>
<p>Сябры ідуць і весялеюць.</p>
<p>— Ці то яе такая ўрода?</p>
<p>Рукою, мусібыць, народу</p>
<p>Яна насыпана спрадвеку...</p>
<p>Ото, мой Божа: чалавеку</p>
<p>Заўсёды мала, не хватае, —</p>
<p>Антось уголас разважае. —</p>
<p>Ці ёсць канец яго патрэбам?</p>
<p>Чаго няма пад гэтым небам!..</p>
<p>— Не: не здаволіш чалавека,</p>
<p>I будзе вечна ён калека:</p>
<p>Чаго-нібудзь, а будзе брак,</p>
<p>Ужо бо створаны ён так!</p>
<p>Твардоўскі пан быў — мо чувалі? —</p>
<p>Яму ўсе чэрці слугавалі</p>
<p>I ўсе выконвалі жаданні,</p>
<p>I што ж? шчаслівы быў? нізвання!</p>
<p>Ды ўзяць хоць нас, не тое ж сама?</p>
<p>I мы, як тая багна-яма,</p>
<p>Ўвесь век варушымся, збіраем,</p>
<p>Канца ж патрэбам тым не знаем.</p>
<p>Сябры на верх гары ўзняліся,</p>
<p>Аж упацелі, засапліся,</p>
<p>I ногі іх спынілісь самі.</p>
<p>А слаўны від перад сябрамі</p>
<p>З гары высокай адчыняўся!</p>
<p>Хто відам тым не любаваўся?</p>
<p>Ўнізу гары ляглі прыгожа,</p>
<p>Як бы разоркі паміж збожжа,</p>
<p>Дарожкі роўныя, крывыя.</p>
<p>Над імі дрэвы маладыя</p>
<p>Ў сваёй пакоячай цішы</p>
<p>Сплялі жывыя салашы.</p>
<p>Агромны горад, цесна збіты,</p>
<p>Ўвесь блескам сонейка заліты,</p>
<p>Займаў узгоркі і нізіны;</p>
<p>Дамы стаялі, як віціны,</p>
<p>То ўдоўж, то ўпоперак радамі,</p>
<p>То закрываліся садамі</p>
<p>Або дзе ўзгоркам крутабокім;</p>
<p>А дзе васпанам адзінокім,</p>
<p>Расцерабіўшы сабе пляц,</p>
<p>Як горды пан, стаяў палац.</p>
<p>Будынкі цесна ў рад стаялі,</p>
<p>Як бы адны другіх трымалі</p>
<p>У часе нейкай небяспекі</p>
<p>I асталіся так навекі.</p>
<p>А між высокіх дамоў-градак,</p>
<p>Свой пэўны маючы парадак,</p>
<p>Віліся вулачкі так-гэтак</p>
<p>Густою тканню цёмных клетак.</p>
<p>Ўгары, высока над дамамі,</p>
<p>Пазалачонымі крыжамі</p>
<p>Блішчалі цэрквы і касцёлы,</p>
<p>Узняўшысь к небу галавамі,</p>
<p>На сонцы ззяючы вярхамі;</p>
<p>I гоман іх званоў вясёлы</p>
<p>Ў паветры гуў таемна, злучна</p>
<p>I заміраў дзесь мілагучна.</p>
<p>Налева, між гор крутабокіх,</p>
<p>У берагах сваіх высокіх,</p>
<p>Па камянях, бы тая змейка,</p>
<p>Вілася шумная Вілейка</p>
<p>I, закруціўшыся дугою,</p>
<p>Знікала зараз за гарою.</p>
<p>А справа ўніз свабодным махам</p>
<p>Лягла другая рэчка шляхам,</p>
<p>Як бы сталёвая пружына;</p>
<p>То Вілія, Літвы дзяціна,</p>
<p>Няслася пышна між абрываў</p>
<p>Бліскучай стужкай гожых звіваў,</p>
<p>Як бы жывое срэбра. Хвалі</p>
<p>На сонцы песцілісь, дрыжалі.</p>
<p>Так майскім днём дрыжыць лістамі,</p>
<p>Абліты сонейка агнямі,</p>
<p>Зялёны клён і пышна ззяе,</p>
<p>На сонцы лісцікі купае.</p>
<p>Па левым беразе ў шнурочак</p>
<p>Зялёных дрэў пралёг радочак,</p>
<p>Як стрэлка, роўненька, пад меру,</p>
<p>Як тыя буквы на паперу.</p>
<p>Дамы, каменныя грамады,</p>
<p>Палацы, пышныя пасады,</p>
<p>Крутыя горы з жоўтым скатам,</p>
<p>Пяскамі, глінаю багатым,</p>
<p>Ўвесь правы бераг абступалі,</p>
<p>У рэчцы цені іх дрыжалі.</p>
<p>I адбівалісь, бы ў люстэрцы,</p>
<p>У Віліі хмурынак перцы,</p>
<p>Што віслі белай чарадою</p>
<p>Высока ў небе над зямлёю.</p>
<p> </p>
<p>А там, за горадам, так здатна</p>
<p>I так прыгожа, так прыятна</p>
<p>Узгоркі леглі ў сіняй далі;</p>
<p>Па іх адложыстых уклонах</p>
<p>Любоўна ветры па загонах</p>
<p>Жытцо, ярынку чуць гайдалi,</p>
<p>Як нянька добрая ці матка</p>
<p>Ў калысцы гойдае дзіцятка.</p>
<p>Палоскі нівак йшлі абрусам,</p>
<p>Гаі, лясочкі здольным вусам</p>
<p>Ў палях то тут, то там чарнелі,</p>
<p>Як бы на сонейку гарэлі.</p>
<p>I ў абразах тых самавітых</p>
<p>Палёў, задумаю спавітых,</p>
<p>Пачулісь родныя павевы</p>
<p>I дарагія сэрцу спевы</p>
<p>Для мужыкоў, сыноў заўзятых</p>
<p>Палёў, лясоў, лугоў багатых;</p>
<p>Там іх душа і там іх думы,</p>
<p>Ім далей хочацца ад шуму</p>
<p>Траскучых вуліц, перавулкаў,</p>
<p>Ад пылу, смроду закавулкаў,</p>
<p>А на гары было спакойна.</p>
<p>Чуць далятаў сюды нястройна</p>
<p>Далёкі шум і той змякчаўся,</p>
<p>Сюды нейк боязна ўрываўся.</p>
<p>Гара спакойна пазірала,</p>
<p>Маўклівасць важную хавала,</p>
<p>Як сведка той вялікай справы,</p>
<p>Што для пустой людской забавы</p>
<p>Ніколі вусн не раскрывае</p>
<p>I моцна тайнасць ахраняе.</p>
<p>— Ну, што, Антоні: надзівіўся? —</p>
<p>Ад думак Верас абудзіўся. —</p>
<p>Ці не пара б пасілкавацца,</p>
<p>Бо трубіць чэрава, прызнацца?</p>
<p>— Так, час ісці, глядзець даволі,</p>
<p>Бо не нагледзішся ніколі.</p>
<p> </p>
<p>Сябры назад з гары звярнулі,</p>
<p>Шырокім крокам сціганулі.</p>
<p>— Пастой! а там што? — Там — гармата.</p>
<p>— Чаму ж няма пры ёй салдата? —</p>
<p>Пытае дзядзька. — Мо старая,</p>
<p>А мо фальшывая якая, —</p>
<p>Не буду спрэчвацца заўзята. —</p>
<p>З такой гаворкай да гарматы</p>
<p>Прыйшлі яны і важна сталі,</p>
<p>Гармату доўга разглядалі,</p>
<p>Глядзелі ззаду і з бакоў,</p>
<p>Аб ёй сказалі колькі слоў.</p>
<p>Калёсы дзядзька разглядае</p>
<p>I бліжай-бліжай падступае,</p>
<p>Хацеў яе яшчэ пагладзіць.</p>
<p>— Ой, не чапай, а то рассадзіць!</p>
<p>Няхай яна, брат, лепей спрахне!</p>
<p>Зачэпіш, падлу, ды як гахне!</p>
<p>I вочы высмаліць, і кішкі</p>
<p>Шпурне, глядзі, аж на Лукішкі.</p>
<p>О, з ёю, брат, такія штукі! —</p>
<p>Спужаўся дзядзька, борзда рукі</p>
<p>Рвануў назад, як ад гадзюкі,</p>
<p>Ды так, што Грышка стаў смяяцца.</p>
<p>— Хадзем, брат, лепей сілкавацца!</p>
<p> </p>
<p> </p>
<p> </p>
<h3><a id="chapter30"></a>XXX    Смерць Міхала</h3>
<p> </p>
<p>Канец... Як проста гэта слова</p>
<p>I мнагазначна, заўжды нова!</p>
<p>Як часта мы пад крыжам мукі</p>
<p>Ў тамленні духу ўзносім рукі</p>
<p>I вочы, поўныя гарэння,</p>
<p>I прагнем мігу вызвалення!</p>
<p>Шчаслівы міг, бо палі путы!</p>
<p>Канец — і нейкі круг замкнуты</p>
<p>У небыццё ідзе і гіне,</p>
<p>Каб месца іншай даць часіне;</p>
<p>I вера ў той канец няўхільны</p>
<p>Знішчае тлен гнілы, магільны.</p>
<p> </p>
<p>Канец!.. Як многа разважання</p>
<p>I засмучонага пытання</p>
<p>У гэтым простым, страшным слове</p>
<p>Пры іншым з’явішчы і ўмове,</p>
<p>Калі астатняю мяжою</p>
<p>Канец кладзецца між табою</p>
<p>I тым, што дорага і міла,</p>
<p>Што душу грэла і хіліла</p>
<p>I сэрца моцна парывала,</p>
<p>Як гімн у вуснах перавала,</p>
<p>Калі змутнелаю вадою,</p>
<p>Дзе сонца цешыцца сабою,</p>
<p>Шуміць ён вольны і імкненны</p>
<p>I гучна-звонны й бела-пенны!</p>
<p>I ты, маё апавяданне,</p>
<p>Жыцця адбітак, разважання,</p>
<p>Нязжыты след прасцяцкай долі,</p>
<p>Адвечны водгук праўды, волі,</p>
<p>Ўжо бачыш дзень свайго змяркання.</p>
<p>I сціхне ліры звон тужлівы,</p>
<p>Бо блізак захад той маўклівы,</p>
<p>Апошні крок твайго блукання.</p>
<p>I смутна мне: я жыў з табою</p>
<p>Адною думкаю, душою,</p>
<p>Насіў цябе, як носіць маці</p>
<p>Няясны воблік той дзіцяці.</p>
<p>Ды ты, відаць, не ў міг шчаслівы</p>
<p>На свет радзілася бурлівы</p>
<p>Яшчэ далёкаю вясною</p>
<p>За мураванаю сцяною</p>
<p>Ў няволі жудаснай астрога,</p>
<p>Калі над намі ноч-аблога</p>
<p>Навісла цемраю густою</p>
<p>I гнула цяжкаю пятою,</p>
<p>Як неадхільная навала,</p>
<p>Усё, што жыцце асвятляла.</p>
<p>Ды ноч мінулася памалу</p>
<p>Ў агульным жыцця перавалу,</p>
<p>А там дарога, зноў дарога,</p>
<p>Разлука з краем і трывога</p>
<p>I паднявольнае блуканне</p>
<p>I гэта нуднае змаганне</p>
<p>За інтарэсы жывата,</p>
<p>Ды зноў варожая пята...</p>
<p> </p>
<p>Як часта я жывіў табою</p>
<p>Ў разлуцы з роднаю зямлёю</p>
<p>Гадзіну смутку, летуцення</p>
<p>I момант радасці — натхнення!</p>
<p>Святым агнём душа палала,</p>
<p>I злучнасць-згоду адчувала</p>
<p>Таемных чараў-сугалосся</p>
<p>I чула шум тады калоссяў</p>
<p>На родных гонях на далёкіх</p>
<p>I песні жнеек яснавокіх.</p>
<p>А выгляд горак крутабокіх,</p>
<p>Лясочкаў, хвоек кучаравых,</p>
<p>Такіх прыветных і ласкавых,</p>
<p>Як дабрадушныя бабулі,</p>
<p>I грэлі сэрца і гарнулі,</p>
<p>Ў вачах стаялі, як жывыя.</p>
<p>Дрыжалі струны гаваркія,</p>
<p>Ў агульны тон суладдзя гралі</p>
<p>I на нявідныя скрыжалі</p>
<p>Трох неажыццеўленых слоў</p>
<p>Пісалі напісы вякоў...</p>
<p>    Дык так: часіна развітання,</p>
<p>Апошні крок твайго блукання!</p>
<p> </p>
<p>З зямлёю клопат быў вялікі,</p>
<p>Прыйшлося ездзіць да Хадыкі</p>
<p>Ды варушыць і галавою</p>
<p>Над гэтай справай грашавою.</p>
<p>А грошы йшлі, плылі, як сліна,</p>
<p>Аж высякалася чупрына</p>
<p>I брала нейкая нудота,</p>
<p>I адпадала ўся ахвота</p>
<p>Зямлю купляць і нават жыць —</p>
<p>Такая хваля набяжыць.</p>
<p>А колькі гэтай валакіты!</p>
<p>I ўсе на грошы прагавіты:</p>
<p>Таму рубель, таму дваццатку,</p>
<p>А ўсё няма ладу-парадку,</p>
<p>Куды ні кінься і ні ткніся;</p>
<p>Бадай яны былі звяліся</p>
<p>I ўсе натарусы, канторы</p>
<p>I іх пісакі-кручкатворы!</p>
<p> </p>
<p>Вандруеш, бы ў той Чартавіцы;</p>
<p>Ці дурань сам, ці ўсе дурніцы,</p>
<p>Ці проста кпяць з цябе, дурнога,</p>
<p>Бо ты не ведаеш нічога,</p>
<p>А толькі грошы выцягаюць,</p>
<p>Але на грош не памагаюць.</p>
<p> </p>
<p>Прыйшлося дзядзьку весці справу</p>
<p>I папацець-такі на славу.</p>
<p>Бывала, вернецца з дарогі,</p>
<p>Бяда і смех з яго, нябогі:</p>
<p>Сярдзіты, чорны, як махнуша,</p>
<p>I нават нос той, дуля-груша,</p>
<p>Відаць, таксама не ў гумору</p>
<p>I задзярэцца больш угору;</p>
<p>Малыя шэранькія вочкі</p>
<p>Яшчэ больш звужваюць куточкі,</p>
<p>Глядзяць з-пад броў зусім панура,</p>
<p>I ўся выраза яго хмура.</p>
<p>У хаце ў першыя часіны</p>
<p>Маўчыць, не кажа пра навіны,</p>
<p>Зямлі не лае і не хваліць,</p>
<p>Але канторы агнём паліць</p>
<p>I крэпасць купчую без меры</p>
<p>Кляне і жычыць ёй халеры</p>
<p>Ды злосна кідае паперы</p>
<p>На стол з кішэні і бубніць.</p>
<p>Да дзядзькі страшна прыступіць,</p>
<p>Але патроху і памалу</p>
<p>Ён траціць імпаты запалу,</p>
<p>Ў яго душы сціхаюць громы,</p>
<p>Ён зноў такі, як нам вядомы:</p>
<p>Лагодны, добры, клапатлівы,</p>
<p>На ўсё спагадны і руплівы.</p>
<p> </p>
<p>Праз нейкі час сямейка ў зборы.</p>
<p>Тут маці сходзіць да каморы,</p>
<p>Нясе збанішча тварагу,</p>
<p>Каб скрасіць дзядзькаву тугу.</p>
<p>Залье туды яшчэ смятаны,</p>
<p>I дзядзьку хоць кладзі да раны!</p>
<p>Смятана гэта з тварагом —</p>
<p>Краса-дзяўчына з жаніхом!</p>
<p>Хоць зараз іх вядзі да шлюбу.</p>
<p>I вось маўклівасці той шрубу</p>
<p>Адкруціць дзядзька з галавы,</p>
<p>Вясёлы робіцца, жывы,</p>
<p>I ўсе прыгоды, ўсе нягоды,</p>
<p>I ўсе парогі-перашкоды</p>
<p>Пачне апісваць сакавіта</p>
<p>I пераймаць таленавіта</p>
<p>Пісцоў, іх закіды-намеры</p>
<p>За тыя копіі-паперы</p>
<p>Ў тваю сярмяжную кішэню</p>
<p>Спрытней, глыбей засунуць жменю.</p>
<p>Ох, трэба ведаць іх, псялытак!..</p>
<p>Сказаць жа — гэта іх прыбытак.</p>
<p> </p>
<p>Сядзіць, расказвае Антоні,</p>
<p>Што чуў, што бачыў у Заблонні,</p>
<p>Хадыку высмее часамі</p>
<p>I яго «мухі з камарамі».</p>
<p>А скончыць тым апавяданне,</p>
<p>Што многа трэба вандравання</p>
<p>I гэтай нуднай цяганіны,</p>
<p>Каб дацягнуць да палавіны...</p>
<p>Так, многа клопатаў з зямлёю!</p>
<p>Як цяжка голаю рукою</p>
<p>Рабіць, вясці такія справы!</p>
<p>I больш той гутаркі і славы,</p>
<p>I гэтай зайздрасці і плётак</p>
<p>Дзядзькоў дасужых і іх цётак</p>
<p>I ўсіх наогул сваякоў,</p>
<p>Бо чалавек ужо такоў, —</p>
<p>Ну, больш галасу, чым карысці.</p>
<p>Ох, цяжка, цяжка ў людзі выйсці</p>
<p>I моцна стаць на свае ногі,</p>
<p>Бо многа ў свеце вас, парогі.</p>
<p>I часта роздараж іх быту</p>
<p>Над імі зляжа, як навала,</p>
<p>I гэта даль падчас пужала,</p>
<p>Як нейкі лёс пусты, сярдзіты.</p>
<p>I засмуткуеш паняволі</p>
<p>Ад гэтых думак цёмнай долі,</p>
<p>Калі набытак і скарб хатні</p>
<p>Ідуць на звод на той астатні.</p>
<p>Але ці ёсць, ці ёсць парука,</p>
<p>Што будзе сэнс мець гэта мука?</p>
<p>Ці дасць зямля табе збавенне</p>
<p>Ад злога панскага насення?</p>
<p>З адным рассватаешся тут,</p>
<p>Там у другі залазь хамут.</p>
<p>Паны ж і розныя чынушы</p>
<p>I там патрапяць выбіць душы</p>
<p>I павыцягваць з цябе жылы,</p>
<p>Бо ты без права і без сілы. —</p>
<p>Такія думкі, разважанні,</p>
<p>Як молат, білі ў сэрца Ганне. —</p>
<p>Тут справа не ў сваёй сядзібе,</p>
<p>А ў ладзе гэтым уся злыбедзь. —</p>
<p>Хмурнеў тады Міхал таксама.</p>
<p>Няўжо ж у свет замкнёна брама?</p>
<p>Няўжо старанне пойдзе прахам? —</p>
<p>Пытаў Міхал сябе са страхам.</p>
<p>Ды цяжка мары-думкі траціць —</p>
<p>Пажыць, пажыць бы у сваёй хаце!</p>
<p>— Гэ! — так казаў Міхась бывала.—</p>
<p>Вядома, клопату нямала,</p>
<p>Ды што без клопату даецца? —</p>
<p>I тут ён нават засмяецца,</p>
<p>Каб цень развеяць тае смуты.—</p>
<p>I трэба часам крыж пакуты</p>
<p>Панесці, мілыя мае вы,</p>
<p>Зазнаць і гора, неспадзевы!</p>
<p>Але раз ты наважыў дзела,</p>
<p>Ідзі станоўка, роўна, смела,</p>
<p>Ідзі, назад не аглядайся</p>
<p>I на другіх не пакладайся!</p>
<p>А вам, сынкі мае любыя,</p>
<p>Не век сядзець на маёй шыі!</p>
<p>Пара падумаць, небажаткі,</p>
<p>Як жыць без бацькі і без маткі,</p>
<p>Бо іх жыццё — не вечна ў свеце.</p>
<p>Вось тут глуздом паварушэце!</p>
<p>Дык трэба грунт мець пад нагамі,</p>
<p>Каб не бадзяцца батракамі.</p>
<p>Які ж то грунт? Зямля, навука,</p>
<p>Але не панская прынука.</p>
<p> </p>
<p>Адзін Міхал і грэў імкненне</p>
<p>Давесці справу да сканчэння.</p>
<p>Але няўзнакі, неўзаметкі</p>
<p>Вязала ліха свае сеткі,</p>
<p>Каб іх накінуць на Міхала,</p>
<p>I нінавошта не зважала,</p>
<p>Бы тая злосная намова:</p>
<p>Міхал прыцяміў выпадкова</p>
<p>Густы, чырвоны след крываўкі!</p>
<p>«Эге, брат, дрэнныя праяўкі:</p>
<p>Прыйшла згінота на Міхася!» —</p>
<p>Падумаў ён у нейкім страсе,</p>
<p>I нават сэрца ў ім апала.</p>
<p>Што за праява напаткала?</p>
<p>Няўжо яна, смерць, неўзірана?</p>
<p>Не, не! аб ёй і думаць рана.</p>
<p>Міхал жахнуўся. Нейкі смутак,</p>
<p>Ліхіх пачуццяў цёмны скрутак</p>
<p>Яго агортваюць істоту;</p>
<p>Ён чуе ў свеце адзіноту,</p>
<p>Як бы варожых лёсаў сіла</p>
<p>У вочы глянула няміла</p>
<p>I ўстала нейкім грозным валам</p>
<p>Між тым жыццём і ім, Міхалам.</p>
<p>I першы раз ён так балюча</p>
<p>Адчуў той момант немінучы,</p>
<p>Які ўсіх нас вартуе пільна,</p>
<p>Бо гэта смерць — зло неадхільна.</p>
<p>«Няўжо памру і стану трупам,</p>
<p>Згнію ў зямлі нікчэмным струпам</p>
<p>На целе гэтае зямлі?»</p>
<p>I цені страшныя ляглі</p>
<p>Яму на душу і на сэрца,</p>
<p>I ён так ясна, бы ў люстэрцы,</p>
<p>Убачыў смерці ўсе пячаці</p>
<p>I ўсе адзначныя пастаці.</p>
<p>Міхал пачуў, што ён — пылінка,</p>
<p>А век людскі — адна хвілінка.</p>
<p> </p>
<p>I перад ім самі сабою,</p>
<p>Чуць-чуць засланыя імглою,</p>
<p>Жыцця асобныя кускі —</p>
<p>Малюнкі, з’явы, абразкі,</p>
<p>Калісь прачуты, перажыты,—</p>
<p>Ўсплылі, як сон, даўно забыты,</p>
<p>I пачуванне адзіноты,</p>
<p>Пустэчы цёмнае, тускноты</p>
<p>Яго прыгнула, прыдушыла.</p>
<p>I стала ўсё яму няміла.</p>
<p>Адно цяпер яго прагненне —</p>
<p>Прад кімся пасці на калені,</p>
<p>Прасіць заступы, абароны</p>
<p>Ад гэтай страшнае праклёны.</p>
<p> </p>
<p>I ўспомніў ён адну драбніцу,</p>
<p>Свой страх дзіцячы ў навальніцу.</p>
<p>Жахліва ночка была тая!</p>
<p>О, гэту ноч ён памятае!</p>
<p>Прачнуўся — шум, бразгочуць шыбы,</p>
<p>Гарыць паветра іх сялібы</p>
<p>Агнём сляпячым, сіняватым.</p>
<p>Старыя вербы каля хаты</p>
<p>Гудуць і гнуцца ва ўсе бокі,</p>
<p>Над долам сцелюць верх шырокі,</p>
<p>I круціць бура ім галіны,</p>
<p>Кудлаціць, крышыць верхавіны,</p>
<p>Бы рве іх вострымі зубамі;</p>
<p>А гром цяжэрнымі клубамі</p>
<p>Зямлю, здаецца, прабівае,</p>
<p>I стогне хатка іх старая,</p>
<p>I ўся трасецца, бы націна.</p>
<p>А ён, малы, як ліст асіны,</p>
<p>Дрыжыць ад страху, жмецца, плача.</p>
<p>— Засні, мой хлопча-небарача!</p>
<p>Не бойся, мілы: ты — са мною! —</p>
<p>I матка цёплаю рукою</p>
<p>Яго за шыю абнімае,</p>
<p>А ён да маткі прынікае;</p>
<p>I ўжо не страшна бура тая,</p>
<p>Бо ён захован, повен шчасця.</p>
<p>А да каго цяпер прыпасці?</p>
<p>Каго прасіць? каму маліцца?</p>
<p>I як ад смерці бараніцца?</p>
<p>А можа, гэта так, пустое?</p>
<p>А пэўна, глупства там якое,</p>
<p>Бо нават следу няма болю,</p>
<p>I ўсё, нарэшце, ў божай волі!</p>
<p>Ў ім абуджаецца надзея,</p>
<p>Адводзіць страх той, сэрца грэе,</p>
<p>Як сонца землю пасля буры,</p>
<p>Бо так заложана ў натуры.</p>
<p>Ды тое ліха было ўпарта,</p>
<p>I строіць жартаў з ім не варта.</p>
<p>Праз нейкі час, ужо пад зіму,</p>
<p>Міхал у моцным быў абніму</p>
<p>Хваробы цяжкай і паганай,</p>
<p>Неспадзяванай, негаданай.</p>
<p>I гора ў тым: хвароба гэта</p>
<p>Даўно цягнулася, не з лета,</p>
<p>I ў тым была яе і сіла,</p>
<p>Што незаметна налучыла,</p>
<p>I спатайка гадоў праз колькі</p>
<p>Яе жывілі манаполькі,</p>
<p>Пакуль яна не разнялася</p>
<p>I не зваліла з ног Міхася.</p>
<p>Спярша Міхал перамагаўся</p>
<p>I той хваробе не даваўся,</p>
<p>А потым кінуўся і ў лекі,</p>
<p>Больш з саматужнае аптэкі:</p>
<p>Пiў зёлкі розныя і травы,</p>
<p>Ды не палепшваў свае справы.</p>
<p>Да дактароў ужо па часе</p>
<p>Вазілі хворага Міхася,</p>
<p>Вазілі ў холад і ў марозы,</p>
<p>А ліха-боль свае занозы</p>
<p>Глыбей у цела запускала,</p>
<p>I ўжо з тых лекаў толку мала.</p>
<p> </p>
<p>Ляжыць Міхал маўклівы, смутны,</p>
<p>I вочы выцвілі і мутны,</p>
<p>У глыб душы глядзяць гаротна,</p>
<p>Глядзяць тужліва і маркотна.</p>
<p>I горка гэта сузнаванне,</p>
<p>Што ад жыцця ты ўжо адсечан,</p>
<p>I нават можа быць адмецен</p>
<p>I блізак час яго сканання.</p>
<p>Жыццё ж ішло, як і звычайна,</p>
<p>Крыху марудна, аднастайна,</p>
<p>Калі трушком, калі ступою</p>
<p>Сваёю бітаю трапою.</p>
<p>А з гэтым жыццем нага ў ногу</p>
<p>Як бы ў адну ўсе йшлі дарогу,</p>
<p>I толькі ён, адсталы, хворы,</p>
<p>Папаў у нейкія зажоры</p>
<p>I лічыць нудныя часіны —</p>
<p>Ён моцна выбіт з каляіны,</p>
<p>I тым жыццём ён не жыве —</p>
<p>Другія думкі ў галаве,</p>
<p>Зусім другія пачуванні,</p>
<p>Другі настрой і разважанні.</p>
<p>I тое, што даўней, бывала,</p>
<p>Яго так моцна захапляла,</p>
<p>Цяпер здавалася няўзрачным</p>
<p>I непатрэбным і нязначным;</p>
<p>Яго цікавіць лёс уласны,</p>
<p>Лёс пагражаючы, няясны,</p>
<p>Зацята схованы, замкнёны,</p>
<p>Бы кара цёмнае праклёны,</p>
<p>Што кожны момант над табою</p>
<p>Звісае страшнаю марою,</p>
<p>I кожны час яна гатова,</p>
<p>Свядома або выпадкова,</p>
<p>Узнесці грозна булаву</p>
<p>I апусціць на галаву</p>
<p>I разам скончыць, адным махам,</p>
<p>З жыццём і з цёмным гэтым страхам.</p>
<p>Але што ёсць там, за заслонай,</p>
<p>За гэтай сцежкаю замкнёнай?</p>
<p>Няўжо пустэлі мрок разліты,</p>
<p>Канец астатні, ноч нябыту?</p>
<p>Міхалу вусцішна і жудка,</p>
<p>I сэрца стукае ў ім пудка.</p>
<p>Ох, страшна гэта ноч-пустэля!</p>
<p>Яна ў пякельны мрок засцеле</p>
<p>Яго жыццё і гэты свет;</p>
<p>Сатрэцца, згіне яго след</p>
<p>У тым сусветным праху-смерці,</p>
<p>Як бы й не жыў на гэтым свеце.</p>
<p>Ён чуе страшнае тамленне,</p>
<p>Яго жахае зніштажэнне,</p>
<p>Ён хоча жыць... Прэч, цені мроку!</p>
<p>Там сэрцу цяжка, цёмна воку...</p>
<p>I гэта там ён адпачыне?!</p>
<p>О, не!.. I кроў у жылах стыне,</p>
<p>I сэрца ў страсе замірае,</p>
<p>I пот халодны выступае.</p>
<p>Якая гэта недарэчнасць?!</p>
<p>Хіба ён жыў?.. о, вечнасць, вечнасць!</p>
<p>Як зразумець цябе і змерыць?</p>
<p>I каго слухаць? каму верыць?</p>
<p>Міхал ахоплен цёмнай хваляй,</p>
<p>Не хоча думка йсці ўжо далей,</p>
<p>Ён хоча сцішыць жудасць тую,</p>
<p>Ён прагне чуць душу жывую.</p>
<p>— Ну, што ты, маці: ты б прысела,—</p>
<p>Да жонкі мовіць ён нясмела,</p>
<p>А вочы просяць спачування,</p>
<p>Жывога слова, спагадання.</p>
<p> </p>
<p>I ёй таксама несалодка —</p>
<p>Каротка, песня, ты, каротка</p>
<p>I заціхаеш так не ў часе!</p>
<p>Баліць ёй сэрца аб Міхасю;</p>
<p>Яна адгадвае душою,</p>
<p>У якім ён цяпер настроі.</p>
<p>I цяжка ёй. Яна ўздыхае,</p>
<p>Ідзе, сябе перамагае,</p>
<p>I горла ціснуць ёй залозы,</p>
<p>I волі, волі просяць слёзы.</p>
<p>— Памру я, Ганна! — кажа ціха. —</p>
<p>Дайшоў да дна свайго кяліха. —</p>
<p>Міхась глядзіць кудысь далёка,</p>
<p>I нудна ёй ад тога ўзроку,</p>
<p>Надзеі гіне рэштка тая,</p>
<p>I большы смутак пашыбае.</p>
<p>Міхал здзівіўся: ён не тое</p>
<p>Хацеў сказаць, а штось другое,</p>
<p>Ды так сказалася. Ну, што ж?</p>
<p>— Не думай гэтак ты, нябож!</p>
<p>Ці мала людзі так хварэлі?</p>
<p>Хварэлі годы — не нядзелі,</p>
<p>Такіх здарэнняў вельмі многа,</p>
<p>Але ачуньвалі, й нічога.</p>
<p>I ты, дасць Бог, на ногі станеш,</p>
<p>Пяройдзе ліха, ачуняеш. —</p>
<p>Міхал глядзіць ёй пільна ў вочы,</p>
<p>Штось расчытаць па твары хоча.</p>
<p>Але з усмешкаю крывою</p>
<p>Трасе адмоўна галавою —</p>
<p>Пацеха, знаць, яму малая;</p>
<p>I погляд дзесь ізноў блукае,</p>
<p>Але не тут, а там, далёка;</p>
<p>Слязою мгліцца яго вока,</p>
<p>Ён штось яшчэ сказаць імкнецца,</p>
<p>I цень на твар яго кладзецца.</p>
<p> </p>
<p>З двара ўваходзіць дзядзька ў хату;</p>
<p>Ідзе прамовіць слоўка брату.</p>
<p>Антось гаворыць смела, стала,</p>
<p>Каб падбадрыць крыху Міхала,</p>
<p>Надзею добрую падаць</p>
<p>I думкі смутныя прагнаць.</p>
<p>— Як пачуваешся, Міхале?</p>
<p>Мацуйся, браце, з мала-маля!..</p>
<p>А дзень які! эх, дзень харошы!</p>
<p>Пайсці б цяпер, брат, па парошы!</p>
<p>— Так, брат, пайду ды ці вярнуся?</p>
<p>Якраз патраплю да Пятруся</p>
<p>Ў Церабяжы пад крыж хваёвы,—</p>
<p>Сказаў Міхал у тон размовы,</p>
<p>Бы то звычайнае здарэнне,</p>
<p>Сказаў з усмешкай засмучэння.</p>
<p>— Ну, ўжо i пойдзеш! не, брат, дудкі.</p>
<p>Аб тым паходзе няма й чуткі;</p>
<p>Яшчэ паходзіш за сахою</p>
<p>I над уласнаю зямлёю</p>
<p>Ты папацееш, і не мала,</p>
<p>На картах бабка так казала;</p>
<p>Не, жыць, брат, трэба і жыць — многа! —</p>
<p>Антось гаворыць, а ў самога</p>
<p>На сэрцы стала штось трывожна,</p>
<p>Бо спадзявацца ўсяго можна;</p>
<p>За кожным ходзіць смерць-сляпіца.</p>
<p>I дзіўна рэч: цяпер драбніца</p>
<p>Ці проста рысачка якая</p>
<p>Значэнне, сэнсу набывае</p>
<p>I з гэтай смерцю сувязь мае,</p>
<p>Ці куры ў хаце сваім дурам</p>
<p>Падымуць часам шурум-бурум;</p>
<p>Ці абярэцца з іх якая,</p>
<p>Знячэўку пеўнем заспявае</p>
<p>Для большай важнасці, вагі;</p>
<p>Ці дзесь крумкач разок, другі</p>
<p>У небе крумкне смутна-глуха;</p>
<p>Ці ў юшках песню завіруха</p>
<p>Зацягне жаласна, нудліва;</p>
<p>Ці загугукае страхліва</p>
<p>Злы гэты дух — сава-начніца</p>
<p>Ў кустах альховых над крыніцай,</p>
<p>Гугукне так, што сэрца ные;</p>
<p>Або сабака той завые, —</p>
<p>Ўсё гэта — дрэннае злучэнне,</p>
<p>Праявы страшнай абвяшчэнне,</p>
<p>I тую думку мімаволі</p>
<p>На смерць наводзіць, як ніколі.</p>
<p>А прыйдзе ноч. Эх, ноч-цямніца,</p>
<p>Зацятых страхаў таямніца!</p>
<p>Глядзіш у вокны ты варожа</p>
<p>З свайго цямнюсенькага ложа</p>
<p>I за вуглом стаіш тулягай,</p>
<p>Відаць, з нядобраю развагай.</p>
<p>Ў мярцвячых лісцях зімняй стужы</p>
<p>Стаіўся месячык дасужы,</p>
<p>На шыбах беліць ён палотны,</p>
<p>Такі тужлівы і маркотны.</p>
<p> </p>
<p>Міхал не спіць, а боль тупая</p>
<p>Яму пад сэрца падступае.</p>
<p>Няма надзей, няма жадання,</p>
<p>Цяпер на свеце ўсё дазвання</p>
<p>Яму няміла, нецікава,</p>
<p>I сну няма, не лезе страва.</p>
<p>Жыццё... ды што жыццё такое?</p>
<p>Эх, глупства, глупства ўсё! пустое!</p>
<p>Міхал глядзіць на блеск газніцы.</p>
<p>У вочы ўбіліся драбніцы —</p>
<p>Дрыгучы блеск і цені тыя</p>
<p>I танцы-скокі іх нямыя.</p>
<p>Яны варушацца, трасуцца,</p>
<p>Пустымі смехамі смяюцца,</p>
<p>То расплываюцца па столі,</p>
<p>То зноў насунуцца паволі.</p>
<p>Агоньчык дрыгае і скача...</p>
<p>Бы штось чуваць, нібы хто плача,</p>
<p>Ці то званочак пад дугою</p>
<p>Звініць бясконцаю тугою?</p>
<p>Там вочы нейчыя міргнулі...</p>
<p>I мыслі раптам скаканулі</p>
<p>У багны часаў і прастораў,</p>
<p>Бо ім няма граніц, запораў.</p>
<p> </p>
<p>Глядзіць Міхал... што за хвароба?</p>
<p>Ён не адзін — іх дзве асобы:</p>
<p>Адзін Міхал — нядошлы, млявы,</p>
<p>Другі — здаровы і рухавы!</p>
<p>Адзін ляжыць, другі вандруе,</p>
<p>Ідзе па лесе, ў вус не дуе</p>
<p>I не гадае ні аб чым.</p>
<p>Дурны: не цяміць, што за ім</p>
<p>Таксама ходзіць хтось варожы,</p>
<p>Страшэнна здрадлівы, нягожы,</p>
<p>У нейкім доўгім балахоне</p>
<p>I водзіць пальцам па далоні;</p>
<p>Кіўне смяшліва, знак паложыць,</p>
<p>Бы штось запісвае, варожыць.</p>
<p>Хто ён такі? чаго ён хоча?</p>
<p>Чаго схіліўся і шамоча?</p>
<p>I нейкай тухаллю і тленню</p>
<p>Нясе ад чорнага адзення,</p>
<p>I востры пах чуваць кадзіла...</p>
<p>Ах, гэта ж смерць тут захадзіла!</p>
<p>Ці гэта поп?.. I ўсё прапала,</p>
<p>Няма і почуту Міхала.</p>
<p>Куды ж ён дзеўся? Дзе ён? дзе?</p>
<p>Эх, быць бядзе! ну, быць бядзе!..</p>
<p>Ах, не: унь ён! ён воўкам стаўся.</p>
<p>Бяжыць як можа — знаць, спужаўся.</p>
<p>Ой, ой — стрыжэнь! Ён — гоп туды!</p>
<p>Ніяк не вылезе з вады.</p>
<p>Капут... Міхал-воўк прападае,</p>
<p>Пад лёдам знік, як мыш рудая,</p>
<p>А ўсё вакол глядзіць здзіўлёна.</p>
<p>I раптам нейкая заслона</p>
<p>Чыёюсь страшнаю рукою,</p>
<p>Сінь неба лучачы з зямлёю,</p>
<p>Ўсё пасуваецца бліжэй!</p>
<p>Міхалу робіцца цяжэй,</p>
<p>Ў грудзях дыханне забівае,</p>
<p>А ноч-заслона націскае,</p>
<p>I светлы круг, прамень пустыні,</p>
<p>Вось-вось у багне-цьме загіне.</p>
<p> </p>
<p>Міхал крычыць і б’ецца ў страсе.</p>
<p>Заслона чуць-чуць адышлася,</p>
<p>Ён вочы цяжка размыкае —</p>
<p>Ў руцэ рука чыясь другая,</p>
<p>I вочы, поўныя пакуты,</p>
<p>Да мутных воч яго прыкуты.</p>
<p>Зняможан цяжкім ён змаганнем.</p>
<p>З глыбокім жалем, садрыганнем</p>
<p>Ратунку просіць у людзей,</p>
<p>У брата, жонкі і дзяцей,</p>
<p>Бо неба жорстка, неба глуха</p>
<p>I не прыклоніць свайго вуха,</p>
<p>Хоць ты прасі, хоць ты малі,</p>
<p>Хоць грудзі рві і сэрца выні —</p>
<p>Ты не кранеш яго цвярдыні,</p>
<p>Яно далёка ад зямлі,</p>
<p>Яно зацята, бо нямое,</p>
<p>Яно маўкліва, бо пустое.</p>
<p>— Ты пазнаеш мяне, Міхаська? —</p>
<p>Ён уздымае вочы цяжка,</p>
<p>Глядзіць на жонку.— Ганна... Маці...</p>
<p>Ратунку дайце мне!.. О, браце!</p>
<p>Ратуй мяне! ратуйце, дзеткі!.. —</p>
<p>Сляза-палын балюча-едкі</p>
<p>На ўпалых вочах выступае...</p>
<p>Міхал зяхае — заціхае...</p>
<p>— Ой, свечку, свечку: ён канае! —</p>
<p>На твары след пякельнай мукі,</p>
<p>На грудзі палі яго рукі.</p>
<p>Міхал яшчэ раз здрыгануўся,</p>
<p>Як бы адолець смерць памкнуўся,</p>
<p>Яшчэ раз вочы расчыняе,</p>
<p>Глядзіць, бы штось прыпамінае;</p>
<p>Ён цяжка дыша, духу мала, —</p>
<p>I ўсё адразу ясна стала.</p>
<p>— Антоська!.. родны мой! канаю...</p>
<p>Перагарэў, адстаў, знікаю...</p>
<p>Вядзі ж ты рэй, вядзі... адзін...</p>
<p>Як лепшы брат, як родны сын.</p>
<p>Бог не судзіў мне бачыць волі</p>
<p>I кідаць зерні ў свае ролі...</p>
<p>Зямля... зямля... туды, туды, брат,</p>
<p>Будуй яе... ты дай ёй выгляд...</p>
<p>На новы лад, каб жыць нанова...</p>
<p>Не кідай іх... Га-а-х! — I — гатова!</p>
<p>Ні слоў жывых, ні сэрца стуку,</p>
<p>I халаднеючую руку</p>
<p>Антось цалуе і рыдае</p>
<p>I к трупу з енкам прыпадае.</p>
<p> </p>
<p>У полі, полі</p>
<p>Пры дарожачцы</p>
<p>Пахіліўся крыж</p>
<p>Над магілаю.</p>
<p>Беглі сцежачкі</p>
<p>Ў свет шырокенькі,</p>
<p>Прывялі ж яны</p>
<p>К той магіланцы!..</p>
<p>Ой вы, дарожанькі людскія,</p>
<p>Пуцінкі вузкія, крывыя!</p>
<p>Вы следам цьмяным снуяцеся</p>
<p>I ўсё блукаеце, бы ў лесе,</p>
<p>Вас горне шлях прасторнай плыні</p>
<p>I далягляд ружова-сіні,</p>
<p>Дзе так панадна свеціць сонца,</p>
<p>Дзе думка тчэ свае красёнцы,</p>
<p>Каб новы свет жыцця саткаць,</p>
<p>Заспакаенне сэрцу даць</p>
<p>I разагнаць яго трывогі!..</p>
<p>Прасторны шлях! калі ж, калі</p>
<p>Ты закрасуеш на зямлі</p>
<p>I злучыш нашы ўсе дарогі?</p>
<p> </p>
<p><i>1911 – 1923</i></p>
<div class="endnote-block">
<div class="footnote"><p><sup><a id="footnote-1">1</a></sup> А масла..: Не! маўчу, баюся</p>
<p>У час пайковай суяты</p>
<p>Дражніць пустыя жываты. /Гл. каментарыі, с. /</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>