<div class="container">
<div class="book-utils">
<div id="qrcode"></div>
<a href="/Jakub_Kolas/Krainie_Savietau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1930] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Краіне  Саветаў -->
<h2><a href="http://knihi.com/Jakub_Kolas/">Якуб Колас</a></h2>
<h2>Краіне  Саветаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адзванілі званы на званіцах,</p>
<p>I збуцвелі, паніклі крыжы,</p>
<p>Знакі цемры-імжы.</p>
<p>Новы край тут паўстаў з навальніцаў,</p>
<p>Забурлілі другія крыніцы</p>
<p>На шырокай савецкай мяжы.</p>
<p>У пустых дзірваністых абшарах</p>
<p>Патапельніц і багны балот</p>
<p>Дзівы робяцца ў год:</p>
<p>Ажываюць аблогі-імшары,</p>
<p>Загараюцца зоры-стажары,</p>
<p>Асвятляюць вялікі паход.</p>
<p>I спяваюць вятры-самагуды</p>
<p>Гучным звонам у струнах дратоў</p>
<p>На гітарах слупоў,</p>
<p>Што бягуць, як ганцы з Асінбуду,</p>
<p>Каб працоўнаму вольнаму люду</p>
<p>Прывітанне аддаць хоць без слоў.</p>
<p>Бурны рост. Цвёрды крок. Будаванне.</p>
<p>Зносяць межы ў палях трактары —</p>
<p>Новых дзён песняры:</p>
<p>Тут будуюць сваё бытаванне</p>
<p>У сімфоніі працы, змагання</p>
<p>Пралетары — зямлі ўладары!</p>
<p>Не пазнаць, Беларусь, цябе сёння!</p>
<p>Разагнуўся працоўны твой люд:</p>
<p>Грукат, шум, гоман, гуд...</p>
<p>Пакацілася ліха ў прадонне.</p>
<p>А калі ж ты, калі, Занямонне,</p>
<p>Адсвяткуеш свой дзень, як мы тут?</p>
<p>Дык дазволь жа і мне ты, краіна,</p>
<p>Прывітаць малады твой разгон,</p>
<p>Песню-быль, казку-сон.</p>
<p>А ваякам тваім, хто загінуў</p>
<p>За свабоду, працоўных айчыну,</p>
<p>Мой журботны і нізкі паклон.</p>
<p> </p>
<p>[1930]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>