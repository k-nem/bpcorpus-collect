<div class="container">
<div class="book-utils">
<div id="qrcode"></div>
<a href="/Jakub_Kolas/U_hrybach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: У грыбах -->
<h2><a href="http://knihi.com/Jakub_Kolas/">Якуб Колас</a></h2>
<h2>У грыбах</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Два браты, Алесь і Пятрусь, з каторых аднаму было восем гадоў, а другому дзесяць, папрасілі сваю матку, каб заўтра пабудзіла іх рана-рана, як чуць толькі стане на свет займацца, каб да сонца зайсці ў лес. Хлопцы надумаліся пайсці ў грыбы. Яшчэ з вечара загатавалі яны сабе лапці, кошыкі, замест ножыкаў залезцы – адразаць карэньчыкі баравікам. Нажоў не набярэшся, ды і на лесніка можна налучыцца. Прыгатаваўшы ўсё як мае быць, хлопцы павячэралі і ляглі спаць. Спаць не хацелася. Чорныя баравікі так і стаялі ў іх вачах. А назаўтра, чуць толькі пабляднелі на небе зоркі, хлопцы ўжо выйшлі <i>з </i>дому.</p>
<p>Да лесу было вярстоў чатыры. Свежы, чысты воздух раніцы запраўляў хлопцаў надбавіць кроку; ім такжа хацелася скарэй зайсці ў лес, ад людзей.</p>
<p>А слаўна-такі ўстаць да сонца, як прырода толькі што пачне прачыхацца ад кароткага летняга сну, выйсці на прастор і прайсці некалькі вярстоў па расе на чыстым воздусі! Дзень чуць-чуць занімаецца. Над лесам і полем яшчэ ляжыць цемната. Тонкая посцілка белаватага туману ціха ўздымаецца над лугам. Неба на ўсходзе чырванее. Раннія жаваранкі затрапяталі ў небе крыльцамі, і льецца іх вясёленькая песня. Тым часам хлопцы вайшлі ў лес. Верхавіны высокіх хвой ужо залаціліся першымі лучамі сонца, ціха стаялі, не варушыліся. Недзе высока над імі ці на іх верхавінах звінелі мошкі, і здавалася, што лес маліўся Богу ў ціхі час раніцы. Птушкі шчабечуць на ўсе лады. Спявае дрозд, пераклікаюцца сойкі, крычыць жаўна, стукае дзяцел па дрэве сваім крэпкім дзюбам. Далёка-далёка, у гушчары яловага лесу, варкуе (брукуе) галуб.</p>
<p>Па дарозе нашым хлопцам пападаліся ўсякія грыбы: казлякі, асавікі, лісіцы, сыраежкі і другія. Але хлапцы не глядзелі на іх: іх цягнулі баравікі, або добрыя грыбы, як іх называюць. Вось хлапцы прыйшлі ў палянкі, малады хваёвы лес, дзе летам бывае так многа грыбоў. У лесе яшчэ нікога не было, і хлапцы былі рады, што яны прыйшлі першыя. Перад тым як разысціся, яны абрадзілі ўсё: куды ісці, не гукаць моцна, каб не пачуў іх ляснік, а толькі ціхенька свістаць і старацца не спускаць адзін аднаго з вачэй. Але ўсё гэта забылася, як толькі сталі хлопцам пападацца баравікі. Вясёлы крык у іх сам вырываўся. «Пятрусь! Вось хіба слаўнага найшоў баравіка!». Пятрусь бег да Алеся, і баравіка клалі ў кош. Потым баравікі сталі пападацца цэлымі кучамі. Сядзіць адзін, як капыт, пасярэдзіне, а вакруг яго штук дзесяць малых. Іншыя зусім былі ў зямлі, накрытыя пясочкам і калюшкамі, і толькі чуць-чуць значныя горкі зямлі, каторыя ўздымаў маленькі баравічок, давалі знаць, што там – грыбы. Часам каторы-небудзь з хлапцоў наўперад знаходзіў маленькага баравічка і толькі як ставіў на зямлю кош, каб узяць яго, тады ўглядаў другога, большага. Хлапцы смяяліся і бралі наўперад «бацьку», як называлі яны самага большага баравіка, потым меншых.</p>
<p>Яшчэ сонца было нізка, чуць толькі ўспела падняцца над лесам, а ў хлапцоў ужо былі поўныя кошы баравікоў.</p>
<p>– Бачыш ты іх, – казалі жонкі, – якія малыя, а колькі набралі грыбоў!</p>
<p>Добра было хлапцам слухаць такія рэчы, і яны, вясёлыя і шчаслівыя, паняслі дадому грыбы.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>