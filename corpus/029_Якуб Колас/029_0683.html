<div class="container">
<div class="book-utils">
<div id="qrcode"></div>
<a href="/Jakub_Kolas/Salar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 03.08.1943 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Салар -->
<h2><a href="http://knihi.com/Jakub_Kolas/">Якуб Колас</a></h2>
<h2>Салар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Рассыпала сонца каралі,</p>
<p>Ірдзее ў ім пыл, нібы жар.</p>
<p>Шумлівыя кідае хвалі,</p>
<p>Прахладаю вее Салар.</p>
<p> </p>
<p>Утульнай густою сцяною</p>
<p>Схіліліся дрэвы над ім.</p>
<p>Гамоніць Салар з цішынёю,</p>
<p>Не ведаю толькі, аб чым.</p>
<p> </p>
<p>Рахманая горленка з дрэва</p>
<p>Глядзіць на шырокі арык.</p>
<p>Вядомы ёй лепш яго спевы,</p>
<p>А я да іх — не, не прывык.</p>
<p> </p>
<p>Злятаюцца птушак чароды</p>
<p>На ноч у зялёны гушчар.</p>
<p>Імклівыя жоўтыя воды</p>
<p>Нясе безупынку Салар.</p>
<p> </p>
<p>Пагасла дзесь сонца далёка,</p>
<p>I толькі праменні ўгары</p>
<p>Узняты, як рукі прарока,</p>
<p>I дрэвы змыкаюць шатры.</p>
<p> </p>
<p>Над стрэльчатым верхам таполі</p>
<p>Займаецца бледны пажар.</p>
<p>Паветра гарачае з поля</p>
<p>Плыве на халодны Салар.</p>
<p> </p>
<p>Сціраюцца яркія тоны,</p>
<p>Напоўзвае мрок патайны,</p>
<p>I вечар замёр задумлёны,</p>
<p>Бясшумна снуюць кажаны.</p>
<p> </p>
<p>Грывастыя жоўтыя хвалі</p>
<p>Не ведаюць сцішаных мар.</p>
<p>Маўчаць невядомыя далі,</p>
<p>Шуміць неўгамонны Салар.</p>
<p> </p>
<p> </p>
<p>А я пазіраю на захад.</p>
<p>Мне цяжка. Чаго? Не пытай!</p>
<p>Пад дымам вайны, як пад дахам,</p>
<p>Пакутуе родны мой край.</p>
<p> </p>
<p>Сяджу я адзін, разважаю.</p>
<p>Як хвалі, маршчыны на лбе,</p>
<p>Смуткую па роднаму краю,</p>
<p>Тужу, мілы друг, па табе.</p>
<p> </p>
<p>Укрылі далёкія зоры</p>
<p>Нябесны бяздонны абшар.</p>
<p>Аб чым жа, скажы мне, гаворыш,</p>
<p>Узбекскі шумлівы Салар?</p>
<p> </p>
<p><i>3/VІІІ 1943</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>