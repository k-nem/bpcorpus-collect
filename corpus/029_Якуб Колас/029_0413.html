<div class="container">
<div class="book-utils">
<div id="qrcode"></div>
<a href="/Jakub_Kolas/Michasiovy_pryhody_1933,_1935.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1935] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Міхасёвы прыгоды (1933, 1935) -->
<!-- HEADER_FIELD Title2: (паэма) -->
<h2><a href="http://knihi.com/Jakub_Kolas/">Якуб Колас</a></h2>
<h2>Міхасёвы прыгоды (1933, 1935)</h2>
<h2 class="title2">(паэма)</h2>
<div style="height: 3rem"></div>
<!-- TOC_BEGIN -->
<a href="#chapter1">І - Напрадвесні</a><br/>
<a href="#chapter2">II</a><br/>
<a href="#chapter3">III - На ўлонні прыроды</a><br/>
<a href="#chapter4">IV</a><br/>
<a href="#chapter5">V  - Рыбацтва</a><br/>
<a href="#chapter6">VI</a><br/>
<a href="#chapter7">VII  - Ягады</a><br/>
<a href="#chapter8">VIII - Грыбы</a><br/>
<a href="#chapter9">IX - Успаміны аб горадзе</a><br/>
<a href="#chapter10">развітанне</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І - Напрадвесні</h3>
<p> </p>
<p>Надакучыла дзецям зіма:</p>
<p>Ім разгону зімою няма.</p>
<p>Маркотна Міхасю,</p>
<p>Алесю і Ясю,</p>
<p>Валодзю, Андрэю</p>
<p>I ўсім, хто дурэе</p>
<p>I хоча разгону –</p>
<p>Ну, Юрку, Сымону,</p>
<p>Марынцы, Тацянцы,</p>
<p>Аленцы, Мар’янцы,</p>
<p>I Інцы, і Юльцы,</p>
<p>Натальцы, Ганульцы –</p>
<p>Ну, словам, дзяўчатам</p>
<p>I хлопцам,</p>
<p>Тым хватам.</p>
<p>Сагналі ахвоту на санках,</p>
<p>На лыжах, каньках і лядзянках.</p>
<p>Зімою забавы</p>
<p>Не дужа цікавы:</p>
<p>Марозы, завеі,</p>
<p>I нос пасінее,</p>
<p>Чуць выскачыш з хаты</p>
<p>На холад зацяты.</p>
<p>Хваробы зімою</p>
<p>Ідуць чарадою:</p>
<p>То свінка, ангіна,</p>
<p>Адзёр, шкарлатына</p>
<p>Ды біч-жываглыт</p>
<p>Люты, злы дыфтэрыт...</p>
<p>Надакучыла дзецям зіма,</p>
<p>I чакае вясны іх гурма.</p>
<p> </p>
<h3><a id="chapter2"></a>II</h3>
<p> </p>
<p> </p>
<p>Налучыла зімою Міхася бяда:</p>
<p>Захапіла Міхася хвароб чарада.</p>
<p>Прыстала ангіна,</p>
<p>А потым адзёр.</p>
<p>Чуць-чуць з дыфтэрыту</p>
<p>Міхась не памёр.</p>
<p>Забіла дыханне,</p>
<p>I горла, і нос.</p>
<p>Ой, колькі пакуты</p>
<p>Міхась перанёс!</p>
<p>Ды ўсё ж далі рады</p>
<p>Яму дактары.</p>
<p>Вакцыну ўлівалі</p>
<p>Не менш разоў тры.</p>
<p>Каб не вакцына,</p>
<p>Памёр бы хлапчына.</p>
<p>I дні і нядзелі</p>
<p>Ляжаў у пасцелі</p>
<p>Слабенькі,</p>
<p>Худзенькі,</p>
<p>Малы Міхасёк,</p>
<p>Як падкошаны той васілёк.</p>
<p>I высах жа, бедны!</p>
<p>А тварык стаў бледны,</p>
<p>Празрысты, бы з воску.</p>
<p>Доктар дзіцячы</p>
<p>Лячэнне прызначыў –</p>
<p>Адправіць Міхася на вёску.</p>
<p>Паветрам гаючым</p>
<p>I сонцам бліскучым</p>
<p>Міхасевы сілы ўзмацніць.</p>
<p>На ўлонні прыроды</p>
<p>Такія прыгоды,</p>
<p>Што ў горадзе нельга й сасніць.</p>
<p>Аб гэтых прыгодах якраз</p>
<p>I павядзецца тут сказ.</p>
<p> </p>
<p> </p>
<p> </p>
<h3><a id="chapter3"></a>III - На ўлонні прыроды</h3>
<p> </p>
<p>Дзе ж Міхась знайшоў прыпынак</p>
<p>У свой летні адпачынак?</p>
<p>Адкажу вам за Міхася:</p>
<p>У пасёлку пры калгасе.</p>
<p>I мясцінка самавіта:</p>
<p>Там шумела морам жыта,</p>
<p>А ячмень, густы, зялёны,</p>
<p>Адбіваў усім паклоны:</p>
<p>Ветру, сонцу, дробным пташкам,</p>
<p>I кузуркам, і букашкам,</p>
<p>Мілым дзеткам – Насці, Стасю,</p>
<p>Ну, і нашаму Міхасю.</p>
<p>Для Міхася тут выгоды:</p>
<p>Тут сады і агароды,</p>
<p>Дзе цвітуць так пышна макі,</p>
<p>I дзіцячыя прысмакі:</p>
<p>Морква, рэпа спакусная,–</p>
<p>Рэдка хто іх абмінае,</p>
<p>I Міхась не раз украдкам</p>
<p>Завітае к гэтым градкам.</p>
<p>А якія тут пясочкі!</p>
<p>Проста цешаць яны вочкі</p>
<p>I, здаецца, клічуць самі:</p>
<p>«Пагуляй, Міхаська, з намі!»</p>
<p>Ну, як тут не пагуляць,</p>
<p>Не пабегаць мінут пяць,</p>
<p>Ды чаму не разгарнуцца</p>
<p>Ды ў пяску не скачануцца?</p>
<p>Бегаў тут Міхась, гуляў</p>
<p>Ды з пясочкам размаўляў.</p>
<p>Не – цікавая мясцінка!</p>
<p>Што ні крок, то ўсё навінка</p>
<p>I для вока і для вуха.</p>
<p>Ты глядзі сабе ды слухай,</p>
<p>Прыглядайся ды гуляй,</p>
<p>А дзе трэба – памагай!</p>
<p>Унь ускрай сядзібы</p>
<p>Конь паўзе сталёвы,</p>
<p>Рэжа лусты-скібы,</p>
<p>Хлебу тчэ асновы,</p>
<p>Поўніць шумам долы,</p>
<p>Дужы ды імклівы.</p>
<p>Ногі яго – колы,</p>
<p>Дым заместа грывы.</p>
<p>Вось які ён воін,</p>
<p>Адгадайце ж, хто ён?</p>
<p>Дзесь у лесе звонка</p>
<p>Граюць-трубяць трубы...</p>
<p>Рух, жыццё, гамонка –</p>
<p>Падзівіцца люба!</p>
<p>Тут Міхасю воля,</p>
<p>Тут прастор шырокі,</p>
<p>Любіць жа ён болей</p>
<p>Рэчку і затокі.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Талька – слаўная рачушка,</p>
<p>Грунт яе пясчаны,</p>
<p>Бераг мяккі, як падушка,</p>
<p>Дзірваном засланы.</p>
<p>Луг квяцісты па ўзбярэжжы,</p>
<p>А трава, як лава.</p>
<p>Па грудах дубы, як вежы,</p>
<p>Паглядзець цікава.</p>
<p>А буслоў тых і не злічыш –</p>
<p>Цэлыя брыгады!</p>
<p>I такія іх абліччы,</p>
<p>Бы вядуць нарады.</p>
<p>Тут і чаплі, гусі, качкі,</p>
<p>I сіваваронкі.</p>
<p>Колькі шуму і гарачкі,</p>
<p>Спеву і гамонкі!</p>
<p>А звярніце вашы вочы</p>
<p>Вось у гэту Тальку:</p>
<p>Зачаруе каго хочаш –</p>
<p>Лёню і Натальку.</p>
<p>Тут убачыце вы</p>
<p>Свет вялікі, жывы</p>
<p>I дзіўны таксама.</p>
<p>Асабліва вось тут,</p>
<p>Калі ўзыдзеш на груд</p>
<p>Ды зірнеш на яму.</p>
<p>Гэта яма – ой, глыб!</p>
<p>Ну, а рыб жа тут, рыб –</p>
<p>Процьма незлічона!</p>
<p>Гэту яму, сказаць,</p>
<p>Азярком лепш назваць</p>
<p>Па яе разгону.</p>
<p>А як выйдуць ляшчы,</p>
<p>Хоць у ладкі пляшчы:</p>
<p>Проста, ну, як плашкі!</p>
<p>Шчупакі, як ваўкі,</p>
<p>I звычай такі</p>
<p>I ўсе іх замашкі.</p>
<p>Нерухома ў траве</p>
<p>Па гадзіне, па дзве</p>
<p>Тояцца, пражоры.</p>
<p>Бойся, язь, шчупака!</p>
<p>Лешч, не дай зевака,</p>
<p>А то будзе гора!</p>
<p>У такой глыбіні</p>
<p>Ёсць язі, акуні,</p>
<p>Голаватні, плоткі.</p>
<p>А кялбоў і яршоў</p>
<p>I другіх малышоў</p>
<p>Не злічыць на соткі.</p>
<p>А як бухне тут сом –</p>
<p>Скаланецца кругом,</p>
<p>Ну, ўся азярына.</p>
<p>Вадзяныя кругі</p>
<p>Ліжуць, б’юць берагі –</p>
<p>Сом, відаць, махіна.</p>
<p>I страх забірае Міхася</p>
<p>I трошкі цікавасць, вядома:</p>
<p>Вось кінуць бы бомбаю ў сома,</p>
<p>Калі гэты сом на папасе!</p>
<p> </p>
<p> </p>
<h3><a id="chapter5"></a>V  - Рыбацтва</h3>
<p> </p>
<p>Забрала Міхася турбота,</p>
<p>Падшыбла Міхася ахвота,</p>
<p>Аб гэтым сказаў ён і маме:</p>
<p>Рыбу павудзіць на яме.</p>
<p>Юрка ссукаў яму лёску,</p>
<p>Ванька зрэзаў бярозку –</p>
<p>Выйшла вудзільна «на пяць»,</p>
<p>У рукі было што узяць.</p>
<p>Кручок, паплавок адмысловы –</p>
<p>Былі там майстры і галовы,</p>
<p>I быў у іх творчы размах,</p>
<p>Рабілі яны не за страх.</p>
<p>Затое ж і вуда – адна любата!</p>
<p>Ну, сцеражыся цяпер, драбната,</p>
<p>Рыб’я сямейка,</p>
<p>Ёрш і уклейка!</p>
<p>Не адзін Міхась на яме:</p>
<p>Тут, паўз берагу ракі,</p>
<p>На спаборніцтва з яршамі</p>
<p>Селі чуйна рыбакі.</p>
<p>Лёнька тут са стражы,</p>
<p>Хлопчык нехлямяжы,</p>
<p>Тут і Ванька з будкі,</p>
<p>Дасціпны і гнуткі,</p>
<p>I Аўсейчык Мішка,</p>
<p>Паўлік, Цішка, Грышка,</p>
<p>Хоць сабе малыя,</p>
<p>Але удалыя.</p>
<p>Закідаюць свае вуды,</p>
<p>Хто на хлеб, на чарвяка,</p>
<p>Не глядзіць ніхто нікуды,</p>
<p>Воч не зводзіць з паплаўка.</p>
<p>I хвалююцца нямала</p>
<p>Нашы хлопцы-рыбакі,</p>
<p>Чуць-чуць рыбка заклявала,</p>
<p>I заскачуць паплаўкі.</p>
<p>Тут патрэбны спрыт, снароўка</p>
<p>I характар клёву знаць.</p>
<p>Трэба ўмець у часе лоўка</p>
<p>Рыбку хітрую падняць.</p>
<p>Прыглядаўся Міхась,</p>
<p>Як клюе плотка, язь,</p>
<p>Ёрш, і лешч, і яльчык.</p>
<p>I бывала ярша –</p>
<p>Вы не смейцеся, ша! –</p>
<p>Выцягне ён з пальчык!</p>
<p>Ды што ёрш? – акуня –</p>
<p>Гэта вам не гульня –</p>
<p>На кручок падчэпіць!</p>
<p>I пры гэтым не раз</p>
<p>Слова скажа ці сказ,</p>
<p>Як у сцену ўлепіць.</p>
<p>Раз здарэнне было –</p>
<p>Шчупака з паўкіло</p>
<p>Выцягнуў, ей-права!</p>
<p>Ну ж і радасць была!</p>
<p>Абышла з паўсяла</p>
<p>Пра Міхася слава.</p>
<p>А той момант, калі</p>
<p>Быў шчупак на зямлі,</p>
<p>Не забыць ніколі.</p>
<p>Адкусіў ён кручок,</p>
<p>Гэты гад, шчупачок,</p>
<p>Лежачы на доле.</p>
<p>Быў тут страх, крык і смех,</p>
<p>I Даніла падбег</p>
<p>Памагаць Міхасю.</p>
<p>А Міхась ужо сам</p>
<p>Адзін справіўся там,</p>
<p>I справіўся ў часе!</p>
<p> </p>
<p> </p>
<h3><a id="chapter6"></a>VI</h3>
<p> </p>
<p>Раз Міхаська быў на яме.</p>
<p>Сеў сабе на беражок.</p>
<p>Там пясочак, муражок,</p>
<p>Азярко само, бы ў раме,–</p>
<p>Зелень яркая, ліства</p>
<p>I высокая трава.</p>
<p>Збоку роўны вал чыгункі,</p>
<p>Мост жалезны над вадой,</p>
<p>Дзе вагоны чарадой</p>
<p>На вадзе кладуць рысункі</p>
<p>Ды бягуць, ды грукацяць,</p>
<p>I Міхася весяляць.</p>
<p>Ён сядзіць і пазірае,</p>
<p>Як варушыцца вада,</p>
<p>Дзе рыб ходзіць грамада,</p>
<p>Як на сонцы яна грае,</p>
<p>Як у букце пад кустом</p>
<p>Баўтане шчупак хвастом.</p>
<p>Тыя ж ластаўкі-вяртушкі</p>
<p>У надводнай цішыні</p>
<p>Не нацешацца з гульні</p>
<p>Ды такія ладзяць гушкі,</p>
<p>Весялушкі,</p>
<p>Шчабятушкі,</p>
<p>Што ніякі акрабат</p>
<p>Не патрапіць ім у лад.</p>
<p>Вот адна імкне стралою</p>
<p>I адразу звысака</p>
<p>Бух на ўлонне азярка</p>
<p>Дужкай спрытнай, удалою!</p>
<p>Ды так лоўка па вадзе</p>
<p>Рыску крыльцам правядзе.</p>
<p>Пазірае Міхась</p>
<p>На гэтыя з’явы,</p>
<p>Аж выпадак адзін,</p>
<p>І дужа цікавы.</p>
<p>Ад Міхася збоку,</p>
<p>Так на сорак крокаў,</p>
<p>Нейкі дзядзька-рыбак</p>
<p>Вартаваў жыўцоўку.</p>
<p>Ён ляжыць і курыць</p>
<p>Ды вачэй не жмурыць –</p>
<p>Ці не возьме шчупак</p>
<p>Плотку за галоўку.</p>
<p>Плотка – нішто цётка,</p>
<p>Каля фунта будзе,</p>
<p>А сама на вудзе.</p>
<p>Прывязь ёй каротка,</p>
<p>Але шнура ніяк</p>
<p>Распусціць не можа.</p>
<p>I вось бачыць Міхась –</p>
<p>Па вадзе нешта шась!</p>
<p>Пэўна плотцы шчупак</p>
<p>Штось зрабіў нягожа.</p>
<p>Аж глядзіць – не тое,</p>
<p>Нешта больш дзіўное,</p>
<p>Ды па версе вады</p>
<p>Сучыць, нібы палка.</p>
<p>Але раптам убок</p>
<p>Верне дзіўны плавок –</p>
<p>Ну якраз жа туды,</p>
<p>Дзе сядзіць Міхалка!</p>
<p>Як зірнуў наш Міхась –</p>
<p>Вуду вобземлю бразь!</p>
<p>– Вуж... Браткі, вось штука!</p>
<p>– Вуж плыве! Дзядзька, вуж!</p>
<p>– Стой ты, хлопча, не руш,</p>
<p>Можа то гадзюка!</p>
<p>Вуж у бераг паплыў</p>
<p>I аір абкруціў</p>
<p>Скруткам нерухліва.</p>
<p>А сам страшны такі!</p>
<p>Спіна ўся і бакі</p>
<p>Рыжыя на дзіва.</p>
<p>Падбягае рыбак</p>
<p>Ды хапае кіяк.</p>
<p>– Гэта ж, брат, гадзюка,</p>
<p>I такая злюка!</p>
<p>Сцеражыся, браток,</p>
<p>Адыдзіся ў куток!</p>
<p>Размахнуўся тут дзядзька калом,</p>
<p>Раз – прамазаў! Другі!</p>
<p>Разгарнула гадзюка кругі,</p>
<p>Павярнулася ўверх жыватом.</p>
<p>Падчапіў яе дзядзька на кол,</p>
<p>З вады вынуў на дол,</p>
<p>На пясок, на траву,</p>
<p>Распляскаў ёй ушчэнт галаву,</p>
<p>I каб больш не было нават духу,</p>
<p>На агонь палажылі псяюху!</p>
<p> </p>
<p> </p>
<h3><a id="chapter7"></a>VII  - Ягады</h3>
<p> </p>
<p>Пранеслася чутка</p>
<p>Па калгасных хатах,</p>
<p>Што суніц у лесе</p>
<p>Нарасло багата,</p>
<p>Што зямля ад ягад</p>
<p>У чырвоных плямах,</p>
<p>Што іх дужа многа</p>
<p>У Ласіных ямах.</p>
<p>«Што гэта за ямы?</p>
<p>I чаму Ласіны?» –</p>
<p>Сам сябе пытае</p>
<p>Розум той дзяціны.</p>
<p>А пра лес Міхась чуў</p>
<p>Проста дзівы-байкі,</p>
<p>Што там ёсць і белкі,</p>
<p>I ласі, і зайкі.</p>
<p>Нават ёсць мядзведзі,</p>
<p>I ваўкі, і вепры,</p>
<p>І што страх якія</p>
<p>Ёсць у лесе нетры,</p>
<p>Зараслі густыя,</p>
<p>Пасекі, балоты...</p>
<p>Хочацца Міхасю</p>
<p>Ў лес зрабіць залёты...</p>
<p>Апала раса. Гарачыня.</p>
<p>Хмаркі, як пух лебядзіны.</p>
<p>Адпачывае далечыня,</p>
<p>Песцяцца ў сонцы лядзіны,</p>
<p>Гудуць авадні й камары.</p>
<p>Прэюць між лесу балоты.</p>
<p>У лесе глухмень. Ціха ў бары.</p>
<p>Спяць над канавай чароты.</p>
<p>Пад навіссю дрэў, як баразна,</p>
<p>Легла далёка канава.</p>
<p>Дзівота, зірнеш, і навізна –</p>
<p>Дужа Міхасю цікава!</p>
<p>Унь выварат-корч. Страшны такі –</p>
<p>Вусы і губы і вочы,</p>
<p>А корань узнят замест рукі,</p>
<p>Нібы схапіць цябе хоча!</p>
<p>Звісаюць імхі з хвой тых, як шоўк.</p>
<p>Можа чые то бароды?</p>
<p>Ўглядаецца – ша! Там ці не воўк?</p>
<p>Ці не мядзведзь за калодай?</p>
<p>Міхась не адзін, ён і смяляк:</p>
<p>Воўка біць палкай гатовы!</p>
<p>I палку бярэ хлопец няўзнак,</p>
<p>Кій сукаваты, здаровы.</p>
<p>Але іх шчасце – збеглі звяры,</p>
<p>Заяц не высунуў носа.</p>
<p>Схаваўся і ліс дзесь у нары –</p>
<p>Даў бы Міхась ім тут чосу!</p>
<p>Расступіўся лес</p>
<p>Ды ва ўсе бакі,</p>
<p>А на пасеках –</p>
<p>Ух, прастор які!</p>
<p>А трава, трава!</p>
<p>А кусты, кусты!</p>
<p>А навокал хмыз,</p>
<p>Ды густы-густы!</p>
<p>А па купінах,</p>
<p>Каля пнёў, лам’я</p>
<p>Чырвань спелая,</p>
<p>Тых суніц сям’я,</p>
<p>Нібы ўсыпана</p>
<p>Тут каралямі,</p>
<p>I глядзяць яны</p>
<p>Кралі-кралямі –</p>
<p>Сакавітыя,</p>
<p>Як налітыя,</p>
<p>Ды ўсе ладныя,</p>
<p>Ды панадныя.</p>
<p>У паветры пах</p>
<p>Ад іх носіцца,</p>
<p>Сама ягада</p>
<p>У рот просіцца.</p>
<p>Прыступілі да збору суніц-</p>
<p>Чараўніц,</p>
<p>Захапіліся зборам усе</p>
<p>Пакрысе:</p>
<p>Данік і Юра</p>
<p>I Жэня-панура,</p>
<p>Оля і мама</p>
<p>I Міхась наш таксама, –</p>
<p>Сунічку сашчыпле,</p>
<p>Зірне, паварожыць,</p>
<p>Але не ў кубак,</p>
<p>А ў роцік паложыць.</p>
<p>Кошык у мамы –</p>
<p>Тры чвэрці даўно,</p>
<p>А ў Міхася яшчэ</p>
<p>Не закрыта і дно.</p>
<p>Затое ж Міхасевы</p>
<p>Губы і шчокі</p>
<p>Раскрасілі ў чырвань</p>
<p>Сунічныя сокі.</p>
<p>Ён ходзіць мурзаты,</p>
<p>Навокал глядзіць.</p>
<p>Вось дзяцел стракаты</p>
<p>На дубе сядзіць.</p>
<p>А там, над балотам,</p>
<p>Сарокі трашчаць.</p>
<p>Прапала ахвота</p>
<p>Суніцы збіраць.</p>
<p>I хмыз надакучыў,</p>
<p>Трава і кусты,</p>
<p>I руку намучыў</p>
<p>Той кубак пусты.</p>
<p>На сонцы – спякота,</p>
<p>Ў цяні – камары.</p>
<p>Ну, што за ахвота</p>
<p>Хадзіць па жары?</p>
<p>Пасадзілі Міхася на пень</p>
<p>У цяні.</p>
<p>Нацягаўся Міхаська за дзень –</p>
<p>Аддыхні.</p>
<p>Падмацуйся хлябком, галубок,</p>
<p>Пасядзі!</p>
<p>Кошык ягад вось тут і збанок –</p>
<p>Паглядзі.</p>
<p>Набяром ягад кубачак твой</p>
<p>Мы няўзнак.</p>
<p>Міхась толькі кіўнуў галавой</p>
<p>Няхай так.</p>
<p>Важна сеў Міхась на пні</p>
<p>Між бярозак у цяні,</p>
<p>А суніцы, як блазніцы,</p>
<p>Сталі хлопца спакушаць,</p>
<p>Араматамі дышаць.</p>
<p>А якія сакаўныя!</p>
<p>Проста капае з іх сок,</p>
<p>I цукеркі тут набок!</p>
<p>Хіба ўзяць папрабаваць?</p>
<p>Прысеў Міхась над кошыкам –</p>
<p>Суніц там аж за край,</p>
<p>А зборшчыкі за пошукам –</p>
<p>Збіраюць – ну, няхай.</p>
<p>Міхаська забаўляецца –</p>
<p>Па ягадцы ды ў рот.</p>
<p>Суніц не прыбаўляецца,</p>
<p>Хутчэй наадварот.</p>
<p>Такія ж, брат, салодкія –</p>
<p>Ну, проста не ўтрываць!</p>
<p>Размовы тут кароткія –</p>
<p>Яшчэ дай спрабаваць!</p>
<p>I ён зачэрпнуў жменяю.</p>
<p>Зачэрпнуў раз, другі.</p>
<p>Сунічак меней, меней –</p>
<p>Апалі берагі...</p>
<p>Эх, збіўся ты з капыціка,</p>
<p>Міхаська-галубок!</p>
<p>...Прыходзіць самакрытыка</p>
<p>Разблытваць той клубок,</p>
<p>I давай Міхась</p>
<p>Выходзіць з бяды –</p>
<p>Узмяшчаць прарыў</p>
<p>Ды хаваць сляды.</p>
<p>Узяў кошык ён</p>
<p>I пачаў трасці,</p>
<p>Каб суніц вяршок</p>
<p>Мог са дна ўзрасці.</p>
<p>Страсяне, зірне –</p>
<p>Вось праявіна:</p>
<p>Яшчэ большая</p>
<p>Ў кашы яміна!</p>
<p>Трос іх, трос Міхась –</p>
<p>Праца марная,</p>
<p>Ці работа ўся</p>
<p>...Не ударная?</p>
<p>Толькі сок пацёк</p>
<p>З таго кошыка,</p>
<p>А карысці той –</p>
<p>Ні паўгрошыка.</p>
<p>Ён ізноў трасе.</p>
<p>Строс іх, збіў няўзнак</p>
<p>У чырвоны сыр,</p>
<p>У густы камяк.</p>
<p>Паставіў ён кошык на пень,</p>
<p>Куды хочаш, яго туды дзень.</p>
<p>Вось бяда, дык бяда.</p>
<p>Нецікавая!</p>
<p>I чакае Міхаська суда</p>
<p>I расправы.</p>
<p>Невясёлы сядзіць,</p>
<p>Бы ў цямніцы.</p>
<p>Лепш было б не хадзіць</p>
<p>У суніцы.</p>
<p>I чуе Міхаська: «Го-го-о!»</p>
<p>Міхась адгукнуўся: «Чаго-о?»</p>
<p>А голас яго невясёлы,</p>
<p>А вочы апушчаны к долу.</p>
<p>Ідуць маці, Данік, Юра...</p>
<p>Ну, пачнецца зараз бура!</p>
<p>Прыйшлі. Як зірнулі на кош –</p>
<p>Малюнак не дужа прыгож:</p>
<p>Ягады ў камяку,</p>
<p>Кош увесь у саку.</p>
<p>Сок расцёкся наўкруг,</p>
<p>Стаў прыманкаю мух.</p>
<p>А Міхась – мурзаты,</p>
<p>Выгляд вінаваты.</p>
<p>Напаў на Міхася Даніла:</p>
<p>– Сякі і такі ты, дурыла!</p>
<p>– Ты – шкоднік,</p>
<p>Нягоднік!</p>
<p>Што ж ты нарабіў?</p>
<p>Чуць Міхася не біў!</p>
<p>I Юркавы чуліся словы:</p>
<p>– Сякі і такі, безгаловы.</p>
<p>Вушы яму адарваць!</p>
<p>У лес яго болей не браць!</p>
<p>Міхась апусціў вачаняты</p>
<p>I маўчыць – вінаваты!</p>
<p>Здорава бралі Міхася,</p>
<p>Покі злосць уляглася.</p>
<p>А маме дык стала</p>
<p>Міхаські шкада.</p>
<p>– Ну, годзе крычаць вам!</p>
<p>Такая бяда!</p>
<p>Утрэсваў іх трошкі,</p>
<p>Рабіў не назло –</p>
<p>Каб болей сунічак</p>
<p>У кошык вайшло...</p>
<p>Прызнайся, Міхаська, ты мне:</p>
<p>Так было гэта ці не?</p>
<p>Павесялеў наш бядак,</p>
<p>На запытанне адказвае: «Так!»</p>
<p>Дадому ішлі, жартавалі,</p>
<p>I ясны Міхасеў быў твар,</p>
<p>Хоць жартам яго і празвалі –</p>
<p>Ягадны спец-сыравар.</p>
<p> </p>
<p> </p>
<h3><a id="chapter8"></a>VIII - Грыбы</h3>
<p> </p>
<p>Адышлі суніцы,</p>
<p>Выбралі чарніцы,</p>
<p>Перастала рыбка</p>
<p>Брацца на кручок.</p>
<p>Ідуць у брусніцы</p>
<p>Дзеўкі, маладзіцы,</p>
<p>А Міхася цягне</p>
<p>Бор і хвайнячок.</p>
<p>Дарыць бор сасновы</p>
<p>Падарунак новы:</p>
<p>Сталі паяўляцца</p>
<p>Па лясах грыбы.</p>
<p>Ды ці знойдзеш словы</p>
<p>Апісаць іх сховы –</p>
<p>Хвайнякі, палянкі,</p>
<p>Беразняк, дубы,</p>
<p>Апісаць дарожкі,</p>
<p>Дзе хадзілі ножкі</p>
<p>Грыбнікаў заўзятых,</p>
<p>Ну, як наш Міхась?</p>
<p>Пачакайце трошкі –</p>
<p>Абмінем парожкі,</p>
<p>Грэблі, раўчавіны,</p>
<p>І пяскі, і гразь.</p>
<p>Эх, як слаўна ў лесе,</p>
<p>У зялёнай стрэсе,</p>
<p>Дзе сукі-галіны</p>
<p>Вывелі шатры!</p>
<p>У шатры-навесе</p>
<p>Вы наглядзіцеся,</p>
<p>Як жывуць, якія</p>
<p>Ёсць там жыхары...</p>
<p>Ды ўжо лепш у часе</p>
<p>Вочкамі Міхася</p>
<p>Паглядзець на з’явы,</p>
<p>Што даюць лясы.</p>
<p>Слухай, Валік, Тася,</p>
<p>Ты, Алёнка, Вася:</p>
<p>3 кошыкам Міхась наш</p>
<p>Ідзе ў верасы.</p>
<p>Не адзін ён – з татам,</p>
<p>Дружба іх заўзята;</p>
<p>Аднаму ж малому</p>
<p>Лёгка заблудзіць.</p>
<p>Ды і страшнавата.</p>
<p>А лес так зацята</p>
<p>Цёмнаю гушчэчай</p>
<p>На цябе глядзіць!</p>
<p>Грае чырвань на усходзе,</p>
<p>А Міхась ужо ў паходзе,</p>
<p>У руках кашолка, нож –</p>
<p>Без нажа грыбнік не гож.</p>
<p>Разгарнуўся ва ўсе бокі</p>
<p>Па узгорках лес высокі,</p>
<p>I такі прыемны пах:</p>
<p>Як нюхнеш, дык скажаш: «Ах!»</p>
<p>А імхі – зялёны, белы –</p>
<p>Рассцілаюць коўрык цэлы.</p>
<p>Ускрай сцежак – верасок,</p>
<p>На дарожцы – бель-пясок.</p>
<p>Хто ні пройдзе па трапіне,</p>
<p>На пясочку след пакіне.</p>
<p>А чые ж гэта сляды?</p>
<p>Хто ішоў тут і куды?</p>
<p>Ды якія кіпцюрышчы!</p>
<p>Гэта, пэўна, след ваўчышчы.</p>
<p>– Тата, глянь, зірні сюды:</p>
<p>Ці не воўчыя сляды?</p>
<p>Міхасёк сляды чытае.</p>
<p>Што не ясна, запытае.</p>
<p>Паглядзелі – так і ёсць:</p>
<p>Воўк ішоў, нязваны госць!</p>
<p>I Міхасю страх цікава.</p>
<p>Ён ідзе, бяжыць рухава,</p>
<p>Галасок яго звініць –</p>
<p>Ёсць аб чым пагаманіць.</p>
<p>Лес патроху ажывае,</p>
<p>Ды гамоніць, ды спявае.</p>
<p>Свішча тонка арабок,</p>
<p>Там варкуе галубок.</p>
<p>Цецярук, як пад зямлёю,</p>
<p>Дзесь такуе за гарою.</p>
<p>А дзятлы, як дактары,</p>
<p>Бор выслухваюць стары,</p>
<p>Ды, прысеўшы на галіне,</p>
<p>Б’юць насамі па хваіне.</p>
<p>А вунь там, на стромкай елі,</p>
<p>Дрозд выводзіць свае трэлі,</p>
<p>Сойкі голасна крычаць,</p>
<p>Ястрабы ў гняздзе пішчаць.</p>
<p>А там нейкі абармот</p>
<p>Нібы дражніць: «Дод! Дод! Дод!»</p>
<p>Выйшлі на поле</p>
<p>Каля Загібелькі.</p>
<p>Рэдка пабачыш</p>
<p>Гэткай зямелькі:</p>
<p>Суха і чыста,</p>
<p>Вымецена нібы,</p>
<p>Вёска на горцы.</p>
<p>Дрэвы ўскрай сядзібы.</p>
<p>Важна стаяць там</p>
<p>Дзядзькі-азяроды,</p>
<p>Дбала вартуюць</p>
<p>Гумны, гароды.</p>
<p>Буслы на хвоях</p>
<p>Маюць свой будынак,</p>
<p>Вуллі-калоды</p>
<p>Там знайшлі прыпынак.</p>
<p>Хвойнік навокал,</p>
<p>Ды густы, як шчотка.</p>
<p>Бор і пралесак</p>
<p>Між ім, як бародка.</p>
<p> </p>
<p>Лес і пералескі</p>
<p>Разам з хвайнякамі</p>
<p>Страх як багаты –</p>
<p>Чым? – баравікамі!</p>
<p>Шапкі іх чорны,</p>
<p>Самі яны крэпкі:</p>
<p>Возьмеш у руку –</p>
<p>Гіпсавыя злепкі.</p>
<p>Звярнулі з дарогі ў барок,</p>
<p>Агледзелі першы грудок –</p>
<p>Пуста, адны мухаморы.</p>
<p>Вось горка. На горцы пясок.</p>
<p>Яловец. Сям-там верасок,</p>
<p>Сям-там равочкі-разоры.</p>
<p>I чуецца радасны крык –</p>
<p>Гукае Міхась: «Баравік!»</p>
<p>I сам прысядае на дол</p>
<p>Ды вочкамі водзіць вакол.</p>
<p>Аж зірк – між калюшак</p>
<p>Другі капялюшык!</p>
<p>I што за асоба!</p>
<p>Краса і аздоба!</p>
<p>Не чорны – хутчэй сіваваты.</p>
<p>Дзябёлы, таўсматы,</p>
<p>На ёмкім камлі</p>
<p>Сядзіць пры зямлі,</p>
<p>Як нейкі асэсар</p>
<p>Ці важны прафесар.</p>
<p>Ну, проста не зводзіў бы воч!</p>
<p>Аж глянуў – і трэці наўзбоч!</p>
<p>I радасць Міхася забрала,</p>
<p>Міхасева сэрца ўзыграла.</p>
<p>Ён радасны справіў галас:</p>
<p>– Сюды ідзі, тата!</p>
<p>Грыбоў тут багата –</p>
<p>Баравіковы калгас!</p>
<p>Акрыяў яго дух,</p>
<p>Забраў яго рух.</p>
<p>Ён тупае, ходзіць,</p>
<p>Вачэй з іх не зводзіць,</p>
<p>Разгортвае шышкі.</p>
<p>– Ну, што ж?</p>
<p>Ідзіце, брацішкі,</p>
<p>У кош!</p>
<p>Ды грыбнік Міхась наш не просты:</p>
<p>Спрыяе ён грыбнаму росту –</p>
<p>З карэньчыкам не вырывае,</p>
<p>А ножыкам – чык!</p>
<p>Каб вырас другі баравік:</p>
<p>Ад корня нітка адыходзіць жывая,</p>
<p>А з нітачак гэтых,</p>
<p>Што йдуць ад карэння,</p>
<p>Новае выйдзе</p>
<p>Грыбоў пакаленне.</p>
<p>Вось у чым штука,</p>
<p>Грыбная навука.</p>
<p>Хадзілі па горцы</p>
<p>Туды і сюды,</p>
<p>Хавалі на выраст</p>
<p>Грыбок малады,</p>
<p>Ростам з арэх –</p>
<p>Браць такіх грэх...</p>
<p>Багатая тут ім</p>
<p>Спажыва была:</p>
<p>Грыбоў каля сотні</p>
<p>Ім горка дала!</p>
<p>Ды што за грыбочкі</p>
<p>На горачцы той!</p>
<p>I горку назвалі</p>
<p>Яны «залатой».</p>
<p>Другія мясцінкі</p>
<p>Пайшлі аглядаць,</p>
<p>Дзе водзіцца гэтая</p>
<p>Грыбная знаць:</p>
<p>Груды, пералескі,</p>
<p>Ускрайкі баркоў,</p>
<p>Дарожкі і сцежкі</p>
<p>Паміж хвайнякоў.</p>
<p>Снуюць, аглядаюць,</p>
<p>Ну, кожны гарбок,</p>
<p>Уздушынку дола,</p>
<p>Галінкі, ламок.</p>
<p>I бачыць Міхаська –</p>
<p>Мільгнуў баравік!</p>
<p>Ён весь захадзіўся,</p>
<p>Як той рухавік.</p>
<p>Падбег, прысядае</p>
<p>Ды зорыць, як хорт.</p>
<p>Аж глянуў – паганка!</p>
<p>Бадай цябе чорт!</p>
<p>Такую зрабіла абразу!</p>
<p>Ўзлаваўся Міхась,</p>
<p>З коранем вырваў паганку-заразу</p>
<p>Ды аб пень яе лясь!</p>
<p>А сам азірнуўся,</p>
<p>Малы наш буян,</p>
<p>Ці бачыў хто ў лесе</p>
<p>Яго той падман?</p>
<p>А следам за гэтым</p>
<p>Другая праява,</p>
<p>Хоць смешная трохі,</p>
<p>Ды болей цікава.</p>
<p>Вось грудок</p>
<p>Пажарок –</p>
<p>Лес гарэў калісьці.</p>
<p>Бачыць – лом,</p>
<p>Моху ком</p>
<p>I сухое лісце.</p>
<p>Можа тут</p>
<p>Шалапут</p>
<p>Баравік стаіўся?</p>
<p>Ды не вер,</p>
<p>Брат, цяпер:</p>
<p>Раз ужо змыліўся!</p>
<p>Ён зірнуў,</p>
<p>Карпануў</p>
<p>I назад адскочыў.</p>
<p>Там залёг</p>
<p>У бярлог...</p>
<p>Што ж то за клубочак?</p>
<p>Не сцярпеў,</p>
<p>Паглядзеў,</p>
<p>Што ж гэта быць можа?</p>
<p>I пазнаў,</p>
<p>Загукаў:</p>
<p>– Тата, а вось вожык!</p>
<p>Вожык звіўся ў клубок</p>
<p>I маўчок –</p>
<p>I ні чхне, хітруга.</p>
<p>Дай жа глянуць, дружок,</p>
<p>Галубок,</p>
<p>Што ты за звяруга!</p>
<p>Пакажыся ты нам</p>
<p>Сам-насам,</p>
<p>Без сваіх іглятак.</p>
<p>Раскапалі, а там –</p>
<p>Трое важанятак!</p>
<p>I калючачак пук,</p>
<p>I ні ног, ні шыі.</p>
<p>А бадай іх кадук –</p>
<p>Смешныя ж якія!</p>
<p>Пацешыўся з іх наш хлапец –</p>
<p>Ну і стварэнні на свеце!</p>
<p>Закрыў ён курганік-капец</p>
<p>I сказаў ім: «Жывеце».</p>
<p>Агледзеўшы ўсе хвайнякі,</p>
<p>Грыбныя мясціны,</p>
<p>Груды, раўчавіны,</p>
<p>Ідуць у барок грыбнікі.</p>
<p>Цікавае месца барок:</p>
<p>Таўшчэзныя хвоі</p>
<p>Стаяць у спакоі</p>
<p>I ўвесь аздабляюць лясок.</p>
<p>Навокала вольны прастор,</p>
<p>I тут іх сямейка,</p>
<p>Сасняк-самасейка,</p>
<p>Як шчотачка паверсе гор.</p>
<p>I любіць Міхаська барок</p>
<p>I хвою старую,</p>
<p>Што хлопца чаруе</p>
<p>I здзіўлены пестуе зрок.</p>
<p>А ладная хвоя,</p>
<p>Ну, варта засняць.</p>
<p>Не здолеюць трое</p>
<p>Стан-комель абняць!</p>
<p>Кара – чарапіца,</p>
<p>Галіны – шатры.</p>
<p>Рунее ігліца,</p>
<p>Як жыта, ўгары.</p>
<p>На ёй спачывае</p>
<p>Бліскучы прамень –</p>
<p>Усмешка жывая,</p>
<p>Што дарыць ёй дзень.</p>
<p>У кроплях расінак,</p>
<p>Як сонца зірне,</p>
<p>Мільёны іскрынак</p>
<p>Гараць на сасне.</p>
<p>Калі ж замірае</p>
<p>Падвечар абшар,</p>
<p>На хвоі іграе</p>
<p>Багрысты пажар.</p>
<p>I ўсе яе шаты,</p>
<p>I навісь галін,</p>
<p>I комель шурпаты –</p>
<p>Рысунак адзін.</p>
<p>Пазірае Міхаська на хвою,</p>
<p>На загнутыя ў кольцы сукі –</p>
<p>У прыроды свае мастакі! –</p>
<p>На шацёр над яго галавою.</p>
<p>I цікава – сукі і галіны</p>
<p>Больш развіты з адной стараны –</p>
<p>Любяць сонца, відаць, і яны,</p>
<p>К поўдню цягнуцца з гэтай прычыны.</p>
<p>Тут Міхась адпачывае</p>
<p>Ды любуецца барком,</p>
<p>Хвояй і баравіком,</p>
<p>Што «рэкордным» называе,</p>
<p>I, на белым сеўшы моху,</p>
<p>Лічыць ён баравікі –</p>
<p>Штук за сто. Трафей які!</p>
<p>Ды сілкуецца патроху.</p>
<p>А як прыйдзе ён дадому</p>
<p>Ды на сена ляжа спаць,</p>
<p>Лес уявіцца малому,</p>
<p>А ўваччу грыбы стаяць.</p>
<p> </p>
<p> </p>
<h3><a id="chapter9"></a>IX - Успаміны аб горадзе</h3>
<p> </p>
<p>Замаркоціўся лясок,</p>
<p>Змоўк птушыны галасок,</p>
<p>Глуха стала ў полі.</p>
<p>Травы, краскі адцвілі,</p>
<p>Ходзіць вецер па зямлі</p>
<p>Ды чагось скаголіць.</p>
<p>Патускнела яснасць дзён,</p>
<p>Хмары сцелюцца, як лён,</p>
<p>Ды звісаюць нізка.</p>
<p>Залягае, як туга,</p>
<p>На твар далечы смуга –</p>
<p>Восень блізка, блізка.</p>
<p>Ужо шле яна паслоў</p>
<p>Па гусей і па буслоў –</p>
<p>Час ім, час у вырай!</p>
<p>Шлях ім трудны, немалы,</p>
<p>Гуртам радзяцца буслы –</p>
<p>Шырай крыллі, шырай!</p>
<p>Апусцеў разлог палёў,</p>
<p>Трактар песню зноў завёў</p>
<p>Громка, дзелавіта:</p>
<p>«Эй, калгасны вольны люд!</p>
<p>Будзе твой аплачан труд –</p>
<p>Сей жа ў часе жыта».</p>
<p>Каля хаты цёткі Каці</p>
<p>(Стаіць хата каля гаці,</p>
<p>Дзе на мост ідзе дарога)</p>
<p>Для дзяцей прастору многа.</p>
<p>Тут грудок ёсць, ды сухі</p>
<p>I утульны, хоць глухі.</p>
<p>На грудку пясок-жаўток.</p>
<p>Любяць дзеці той куток.</p>
<p>Гэта тут Міхась гуляў</p>
<p>Ды з пясочкам размаўляў,</p>
<p>Ладзіў печы і пячуркі,</p>
<p>Падкапаўшы беражок,</p>
<p>Насыпаў пяску стажок,</p>
<p>Пёк «аладкі» і «мазуркі».</p>
<p>А цяпер другі малюнак.</p>
<p>Тут дзіцячы карнавал.</p>
<p>Між дзяцей і наш Міхал.</p>
<p>Ён разгортвае рысунак</p>
<p>Ды расказвае дзятве,</p>
<p>Чым жа горад той жыве,</p>
<p>Чым ён слаўны, чым багаты,</p>
<p>Як у ім праводзяць святы,</p>
<p>Дні Кастрычніка і Май,</p>
<p>Як там б’е жыццё праз край.</p>
<p>Слухачоў у Міхася багата –</p>
<p>Паглядзі ды злічы.</p>
<p>Хто ж яго слухачы?</p>
<p>Тамара, Агата,</p>
<p>Стэфка, Юзэфка,</p>
<p>Кандрат, Ігнат,</p>
<p>Дзямян, Сцяпан,</p>
<p>Пятрок, Змітрок,</p>
<p>Будачнікаў двое</p>
<p>Ды Сіняўскіх трое,</p>
<p>Пасынак Ахрэмаў</p>
<p>I таксама Эма,</p>
<p>Ну, дачка Хаметы,</p>
<p>Была на час гэты.</p>
<p>I ўсе слухаюць Міхася,</p>
<p>Прытаіўшы галасы,</p>
<p>Не зважаючы на тое,</p>
<p>ІІІто сваволяць іх насы.</p>
<p>У прамоўцы цюбецейка</p>
<p>Чуць трымаецца,</p>
<p>Галасок жа салавейкам</p>
<p>Разліваецца.</p>
<p>Лён-валосікі ды ў кольцы</p>
<p>Пазакручаны.</p>
<p>Пазайздросцяць хлопцы-гольцы</p>
<p>Такой штучыне.</p>
<p>Нос кірпаты троху ўгору</p>
<p>Задзіраецца,</p>
<p>Як акенцы, вочы-зоры</p>
<p>Расчыняюцца.</p>
<p>Ён расказвае</p>
<p>I паказвае</p>
<p>Рухам губ і рук,</p>
<p>Як трамвай ідзе,</p>
<p>Як тады гудзе</p>
<p>Маставіна-брук.</p>
<p>А дадуць званок –</p>
<p>Уцякай, браток,</p>
<p>Не страляй варон!</p>
<p>Сцеражыся, брат,</p>
<p>Хоць які ты хват,</p>
<p>Бо там рух-разгон!</p>
<p>Тут азваўся Кандрат</p>
<p>I сказаў, ды не ў лад,</p>
<p>Недарэчы,</p>
<p>Абы толькі пярэчыць:</p>
<p>– А я стаў бы і не бег,</p>
<p>Хай сабе б званілі!</p>
<p>Паднялі Кандрата на смех,</p>
<p>Кандратаву дзёрзасць разбілі.</p>
<p>Ты, Кандрат, уважай:</p>
<p>Там не месца хвату,</p>
<p>Наляцеў бы трамвай –</p>
<p>I каюк Кандрату!</p>
<p>Міхась жа на гэтую самую тэму</p>
<p>Разгортвае далей паэму...</p>
<p>...I не толькі трамвай –</p>
<p>Ёсць аўтамабілі.</p>
<p>Жыгануць, так і знай –</p>
<p>Адсякуць паўмілі!</p>
<p>А якія гудкі,</p>
<p>Каб вы зналі, браткі!</p>
<p>Грузавік,</p>
<p>Ну, як бык,</p>
<p>Зараве – гу-гу!</p>
<p>Легкавы,</p>
<p>Больш жывы,</p>
<p>Гэтак гукне – рру!</p>
<p>– А у нас,–</p>
<p>Адазваўся Ахрэмаў Панас, –</p>
<p>Ёсць аж тры</p>
<p>Трактары!</p>
<p>Вось гудуць –</p>
<p>Дык гудуць!</p>
<p>Ды барозны вядуць</p>
<p>I аўса не ядуць!</p>
<p>– Трактары – гэта што!</p>
<p>А ці бачыў з вас хто</p>
<p>Танкі і танкеты?</p>
<p>А ёсць танк-бранявік,</p>
<p>Што, як хмара, вялік,</p>
<p>Большы за дом гэты!</p>
<p>Вось калі ён ідзе,</p>
<p>Дык зямля ўся гудзе,</p>
<p>Брук каменны гнецца.</p>
<p>Ён брыдзе па вадзе,</p>
<p>I не спыніш нідзе –</p>
<p>Лес пад ім кладзецца!</p>
<p>Не баіцца балот,</p>
<p>Ломіць плот ды рве дрот,</p>
<p>Вось як павуціну!</p>
<p>I на вочы свае</p>
<p>Сам я бачыў яе,</p>
<p>Гэтую машыну.</p>
<p>Авалодаў Міхась грамадою</p>
<p>I пра майскі парад</p>
<p>Робіць цэлы даклад –</p>
<p>На парадзе ён сам быў вясною.</p>
<p>Там стралялі з гармат</p>
<p>Разоў дзесяць падрад –</p>
<p>Бух! Бух! Бух!</p>
<p>Навакола збіўся народ.</p>
<p>Рушыла войска ўпярод.</p>
<p>I пачаўся рух:</p>
<p>Кавалерыя,</p>
<p>Артылерыя,</p>
<p>Бясконцыя роты</p>
<p>Пяхоты.</p>
<p>А гарматы ж! Якія гарматы!</p>
<p>Вораг гляне на іх – дух у пяты.</p>
<p>Жарало,</p>
<p>Як дупло</p>
<p>Спаленага дуба.</p>
<p>Не чапай</p>
<p>Ты наш край –</p>
<p>Будзе табе згуба!</p>
<p>Вязуць іх машыны і коні,</p>
<p>Зямля пад імі гамоніць.</p>
<p>Рушылі танкі адзін за другім,</p>
<p>Глядзіш – і канца няма ім!</p>
<p>Тачанкі пайшлі, кулямёты,</p>
<p>Танкеткі, ўгары самалёты,</p>
<p>Ды такія ж ужо штукары:</p>
<p>Рэжуць надземныя нетры,</p>
<p>Робяць мёртвыя петлі ў паветры</p>
<p>Ды сыплюць лістоўкі згары.</p>
<p>Ляцяць яны, як галубкі,</p>
<p>А вецер іх горне ў клубкі,</p>
<p>А яны ад яго – латата.</p>
<p>Зірнуць – адна любата!</p>
<p>За войскам пайшлі саюзы,</p>
<p>Вузы</p>
<p>I втузы.</p>
<p>Іх сцягі – як макі,</p>
<p>А надпіс – усякі.</p>
<p>Мільгаюць плакаты:</p>
<p>Буржуй на плакаце пузаты,</p>
<p>Кулакі і папы,</p>
<p>Ды такія, што ўбачыць сляпы –</p>
<p>Чэрава – ну, на траіх!</p>
<p>Галёканне, смех каля іх.</p>
<p>А трубы грымяць –</p>
<p>Тра-ра-ра!</p>
<p>I крыкі гучаць –</p>
<p>Ура!</p>
<p>На другі ж дзень Мая</p>
<p>Горад выглядае</p>
<p>Трохі ўжо іначай.</p>
<p>Грамадой вясёлай</p>
<p>Ідуць вучні з школаў</p>
<p>I з садоў дзіцячых.</p>
<p>Эма не ўтрывала,</p>
<p>Тут жа запытала</p>
<p>I Міхасю ў рукі</p>
<p>Козыр дала лішні:</p>
<p>—Ну, а на парадзе</p>
<p>—У дзіцячым садзе</p>
<p>—Грушы ёсць і вішні?</p>
<p>—Не ведаюць сада</p>
<p>—Ці не дзівакі?</p>
<p>Ды гэта ж як школа,</p>
<p>Гэта дом такі.</p>
<p>Міхась забывае</p>
<p>Вучнёўскі парад,</p>
<p>Тлумачыць,</p>
<p>Што значыць</p>
<p>Дзіцячы іх сад.</p>
<p>У дзіцячым садзе</p>
<p>Ты ў цяпле, даглядзе,</p>
<p>Прыйдзеш рана-рана,</p>
<p>Там усё прыбрана,</p>
<p>Хораша і чыста,</p>
<p>Аж блішчыць падлога,</p>
<p>Дзетак многа-многа –</p>
<p>Шумна, галасіста.</p>
<p>А каб мець зарадку,</p>
<p>Зоймуцца спачатку</p>
<p>Дзеці маршыроўкай.</p>
<p>Цёця ім іграе,</p>
<p>Армія ўдалая</p>
<p>Маршыруе лоўка.</p>
<p>У дзіцячым садзе</p>
<p>Цёці – Ніна, Ўладзя –</p>
<p>Свая ў кожным класе.</p>
<p>З дзецьмі там гуляюць,</p>
<p>Песні, байкі баюць,</p>
<p>Ды ўсё ў сваім часе.</p>
<p>А перад ядою</p>
<p>Чыстаю вадою</p>
<p>Дзеці мыюць рукі –</p>
<p>Снедаў ці абедаў,</p>
<p>Каб парадак ведаў</p>
<p>Першае навукі.</p>
<p>Самі за сабою</p>
<p>I за чыстатою</p>
<p>Пільна сочаць дзеці.</p>
<p>Самі ж і дзяжураць,</p>
<p>Неахайных жураць –</p>
<p>Чыстаты глядзеце!</p>
<p>Глянуць табе ў вушы –</p>
<p>Брудна – марш пад душы,</p>
<p>Вымыйся як трэба.</p>
<p>Чыстата, парадак</p>
<p>Без усякіх звадак –</p>
<p>Першая вучоба.</p>
<p>А потым – работа,</p>
<p>У каго да чаго ахвота.</p>
<p>Ну, возьме хто цацкі,</p>
<p>Дом выстраіць хвацкі</p>
<p>З кубікаў розных, брускоў,</p>
<p>З дошчачак, з іншых кускоў.</p>
<p>Ёсць і канструктар такі –</p>
<p>Што хочаш складай:</p>
<p>Трактар, трамвай.</p>
<p>Аўтамабіль, ветракі...</p>
<p>Ці гуртам складаюць</p>
<p>Завод, маўзалей –</p>
<p>Гуртам работа</p>
<p>Яшчэ весялей.</p>
<p>А часам змайструюць астрог,</p>
<p>Каб шкоднік больш шкодзіць не мог,</p>
<p>На страх кулаку і буржую –</p>
<p>Не разяўляйся на працу чужую!</p>
<p>А ў час неспакойны</p>
<p>Наладзяць і войны.</p>
<p>Хочаш быць цэлы –</p>
<p>Не лазь да нас, белы!</p>
<p>Не ведаеш нашых ваяк –</p>
<p>Раскрышым у мак,</p>
<p>Стаўчэм у куццю,</p>
<p>I будзе вам, белым, ацю!</p>
<p>Ну, словам, у садзе</p>
<p>Табе не дакучыць:</p>
<p>Сад цябе песціць,</p>
<p>Сад цябе вучыць.</p>
<p>Слухалі Эма,</p>
<p>Пятрок і Ігнат:</p>
<p>Цікавая тэма –</p>
<p>Навіна ім сад.</p>
<p>Раскажуць бацькам сваім дома,</p>
<p>Што чулі пра сад ад Міхася.</p>
<p>Свой сад у іх будзе, вядома, –</p>
<p>Недарма быў Міхась у калгасе.</p>
<p> </p>
<p> </p>
<h3><a id="chapter10"></a>развітанне</h3>
<p> </p>
<p>Лецейка ты, лета!</p>
<p>Гучна песня спета.</p>
<p>Весела было!</p>
<p>Бралі поўнай чарай</p>
<p>Шчодрасць тваю, дары –</p>
<p>Сонца і святло.</p>
<p>Цешыла ты дзетак</p>
<p>Ды ласкава гэтак –</p>
<p>Матчынай рукой:</p>
<p>Воляй маладою,</p>
<p>Цёплаю вадою,</p>
<p>Чыстаю ракою,</p>
<p>Полем і лясамі,</p>
<p>Спевам – галасамі</p>
<p>Ясных дзён тваіх.</p>
<p>Мыла іх расою,</p>
<p>Сонцавай касою</p>
<p>Уцірала іх...</p>
<p>...Чарай асалоду</p>
<p>Чэрпалі, як воду,</p>
<p>Поўнаю, за край.</p>
<p>Залатое лета!</p>
<p>Дык прымі ж за гэта</p>
<p>Шчырае «бывай»!</p>
<p> </p>
<p><i>1933, </i></p>
<p>[1935]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>