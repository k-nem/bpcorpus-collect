<div class="container">
<div class="book-utils">
<div id="qrcode"></div>
<a href="/Jakub_Kolas/Baba_i_cort.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Баба i чорт -->
<h2><a href="http://knihi.com/Jakub_Kolas/">Якуб Колас</a></h2>
<h2>Баба i чорт</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жылі-былі дзед і баба. Хораша жылі яны між сабою. За ўсё сваё жыццё яны не толькі ні разу не пабіліся, але і не пасварыліся нават. А вядома, што чорта аж дрэнчыць, калі людзі сагласна жывуць між сабою. На якія хітрыкі ні кідаўся чорт, каб звесці дзеда з бабаю, нічога не памагала. Пробаваў ён кідаць у гаршчок з капустаю вуглі і сажу. А дзед і вухам не вядзе: выкіне з капусты вуглі, есць ды бабу хваліць, што яна добрая гаспадыня. А дзеда ўночы завёў раз чорт у бабіну расаду і вытаптаў яе дзедавымі нагамі. Авось, думае, пачастуе баба дзеда чапялой. Не! I нібыта таго! Аж пахудзеў чорт ад злосці.</p>
<p>Раз сустрэўся чорт з адною кабецінаю. Хітрая была баба, першая звадыяшка ў сяле.</p>
<p>– Скажы мне, кабетка, ці можна звесці пабіцца мужа з жонкаю, каторыя ніколі не сварацца і не злуюць адно на аднае, — пытае хітры чорт у бабы.</p>
<p>– Ото дзіва што можна.</p>
<p>– Ну звядзі ж ты дзеда з бабаю.</p>
<p>– А купіш мне чаравікі?</p>
<p>–Усё куплю, што хочаш, звядзі толькі.</p>
<p>Прыйшла звадыяшка да бабы. Ведала яна, што баба любіць і шануе дзеда.</p>
<p>– Знаеш, галубачка, што я табе скажу? У твайго дзеда вырас на галаве сівы волас. Калі ты не выражаш яго брытвай, то дзед твой памрэ. I глядзі, нічога не кажы дзеду пра гэты волас.</p>
<p>А дзеду яна сказала (дзед гарох сеяў на полі):</p>
<p>– От, дзедка, распусціў ты сваю бабу. Хоць бы пакрычаў ты на яе: яна ж надумалася зарэзаць цябе!</p>
<p>– Што ты, сука, брэшаш?! Ці не звар’яцела ты?</p>
<p>– Ну, глядзі, каб потым не каяцца.</p>
<p>Не паверыў дзед лгару, але закінула лядашчая баба зерне страху ў дзедаву душу.</p>
<p>Прыйшоў дзед у хату. Наліла баба місу крупніку, селі есці. Потым кажа баба дзеду:</p>
<p>— Дай, дзедка, паішчу ў галаве.</p>
<p>Палажыў дзед галаву бабе на калені.</p>
<p>Стала баба іскаць і праўда: сівы волас! Аж у жар кінула бабу (а ў дзеда было многа сівых валасоў).</p>
<p>Дастае баба тайком ды ціхачом з-за пазухі брытву. А дзед адным вокам цікуе на бабу. Як толькі баба адчыніла брытву — трах дзед бабу па мордзе. А баба дзеда за чуб. Чорт на гары аж скача з радасці.</p>
<p>Купіў чорт бабе-звадыяшцы чаравікі, але баіцца аддаць іх проста бабе — з рук у рукі. Выразаў ён даўжэразную тычыну, пачапіў на яе чаравікі і аддаў іх бабе.</p>
<p>З таго часу і пайшла гутарка:</p>
<p>«Дзе чорт сам не зможа, туды ён бабу пашле».</p>
<p> </p>
<p><i>[1906–1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>