<div class="container">
<div class="book-utils">
<div id="qrcode"></div>
<a href="/Jakub_Kolas/Muzyk_i_klopki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 04.1907 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мужык i клёпкі -->
<!-- HEADER_FIELD Title2: (Са зборніка «Другое чытанне для дзяцей беларусаў») -->
<h2><a href="http://knihi.com/Jakub_Kolas/">Якуб Колас</a></h2>
<h2>Мужык i клёпкі</h2>
<h2 class="title2">(Са зборніка «Другое чытанне для дзяцей беларусаў»)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У мужыка была кадушка</p>
<p>Як на дзіва,</p>
<p>Служыла доўга, справядліва.</p>
<p>Прыйшла пара – згніла старушка:</p>
<p>Абруч рассохся, дно струхлела, –</p>
<p>Пакою, мусіць, захацела.</p>
<p>Мужык яе не шанаваў:</p>
<p>Яна ляжала,</p>
<p>Дзе папала,</p>
<p>I дождж не раз яе змываў.</p>
<p>А клёпкі шчэ былі здаровы:</p>
<p>Уставіць дно, абруч даць новы –</p>
<p>Клёпкі зноў служыць гатовы.</p>
<p>I кажуць клёпкі мужыку:</p>
<p>– Хадзяін, помніш службу нашу?</p>
<p>Ў кадушкі сыпаў ты муку,</p>
<p>Ссыпаў авёс, муку на кашу...</p>
<p>Знімі ты з нас абруч трухлявы,</p>
<p>I дно устаў ты нам другое</p>
<p>I выкінь к чорту круг дзіравы!</p>
<p>– Ды гэта бунт, ці што такое?!</p>
<p>Катора з вас тут зразумнела?</p>
<p>Абруч з іх зняць! Не ваша дзела!</p>
<p>Ды чорт вас потым пасартуе!</p>
<p>(Што больш крычыць, дык больш сярдуе.</p>
<p>Кадушку сам мужык стаў ладзіць.</p>
<p>Узяў сякеру, клін дубовы,</p>
<p>Прынёс абруч ён, праўда, новы –</p>
<p>На абруч – абруч ён садзіць,</p>
<p>Каб потым дно дастаць смялей.</p>
<p>Абруч узгоніць – дна не выне,</p>
<p>Дно дастане – абруч скіне.</p>
<p>Ну, як мыш, ўпацеў Андрэй!</p>
<p>– Хадзяін! – клёпкі моляць.</p>
<p>– Клікні бондара сюды;</p>
<p>Годзе нас ты ўжо няволіць –</p>
<p>Б'еш абухам не туды.</p>
<p>Прыйшоў і бондар, смела ўзяўся...</p>
<p>– Памалу, рыла! Як ты б’еш?</p>
<p>Мужык  на двор весь раскрычаўся:</p>
<p>– Нашто абруч ты дастаеш?!</p>
<p>I давай яны сварыцца.</p>
<p>Майстра вон прагнаў мужык.</p>
<p>Зноў давай ён сам трудзіцца –</p>
<p>К рабоце, блага, ён прывык.</p>
<p>Работа простая, здаецца,</p>
<p>А мужык над ёю б'ецца.</p>
<p> </p>
<p>Красавік, 1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>