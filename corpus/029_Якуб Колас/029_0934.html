<div class="container">
<div class="book-utils">
<div id="qrcode"></div>
<a href="/Jakub_Kolas/Mohilki_apaviadannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FilenameSuffix: apaviadannie -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Могілкі -->
<h2><a href="http://knihi.com/Jakub_Kolas/">Якуб Колас</a></h2>
<h2>Могілкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>За вёскай, у полі на ўзгорку, прытуліліся мужыцкія могілкі. Цэлы лес крыжоў, простых драўляных крыжоў, пахіліўшыхся, абросшых мохам, высокіх і нізкіх, гнілых і здаровых, ясна і панятна гавораць аб тым, што многа тут пахавана беднага, змардаванага цяжкаю доляю люду. Невялікія могілкі, абкопаныя валам, размытым дажджом, абвеяным ветрам, нудна пазіраюць сярод пясчаных мужыцкіх палеткаў. Дзе-нідзе гнілое бярвенне даець знаць, што тут калісь-то быў загароджаны паркан. Кучкі насыпанай зямлі, абложаныя дзёрнам і каменьчыкамі, паказваюць мейсца пахаваных. Сумна скланіліся драўляныя крыжы над гэтымі кучкамі, на каторых ляжаць прыклады з дрэва ці проста камень. На гэтых каменнях, чуць абгладжаных з аднаго боку, напісаны простыя словы, каторыя трудна разабраць – так скора ліняюць яны і змяняюць свой абраз. Іншыя крыжы чуць толькі трымаюцца ў зямлі на сваёй гнілой, пакрытай кучкамі белага моху назе. Многа іх, струхлеўшых, пападала на зямлю.</p>
<p>Некалькі рэдкіх дрэў блішчыць на могілках: хворая, каржакаватая хвойка, маладзенька бярозінка, нахіленая на адзін бок, з белым камяльком і зялёнымі лісточкамі, кучка маладзенькіх ліпак, клён. Нудна трапечуць яны сваімі лісточкамі, усё роўна як плачуць на сваю долю, што пасадзілі іх на могілках. А вецер трэпле стужкі і фартушкі, прывязаныя да крыжоў, і адзін толькі плача па нябожчыках, пралятаючы над могілкамі.</p>
<p>Нудна на мужыцкіх могілках! Нудна і само ты, мужычае жыццё, і нудны ты, вечны мужычы пакой!</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>