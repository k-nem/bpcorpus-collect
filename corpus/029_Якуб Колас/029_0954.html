<div class="container">
<div class="book-utils">
<div id="qrcode"></div>
<a href="/Jakub_Kolas/Pisaravy_imianiny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Пісаравы імяніны -->
<h2><a href="http://knihi.com/Jakub_Kolas/">Якуб Колас</a></h2>
<h2>Пісаравы імяніны</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Яшчэ за месяц усё панства мястэчка В. знала, што пісар першага верасня імяніннік, і кожны местачковы пан ужо вастрыў зубы на гэтыя імяніны.</p>
<p>Усё местачковае панства збіралася кожны вечар у каго-небудзь з паноў, піло гарэлку, гуляла ў карты, абівала свае языкі аб косці таго, хто не ўмеў або не хацеў пападаць ім у тон і туляўся іх зборышч.</p>
<p>Гэтак і не агледзеліся, як падышоў дзень імянін. Зачыніўшы манапольку, сядзелец Амяльян Шурпаты пайшоў да пісара. Па дарозе ён клікнуў урадніка Дарафея Бойку. Пакуль ураднік збіраўся, падышоў дзяк. Да іх яшчэ прылучыліся дыякан з фельчарам, і ўся кампанія павандравала да пісара. Амяльян Шурпаты ўсю дарогу гаварыў смешныя рэчы. Яго расказы вядомы былі тым, што ў іх было ў сто разоў больш гразі, чым смеху і розуму. Але, калі ён ужо надта дацінаў, кампанія хваліла яго. I самаю вышэйшаю хвалою для сядзельца было, калі яго сябрукі скажуць: «А ліха ж яго матары!» або: «А бадай ты апруцянеў!».</p>
<p>Пісар Сямён Гаўрылоўскі даўно ўжо чакаў гасцей, пахаджаючы па пакоі, курачы папяросу і пакручваючы вусы.</p>
<p>У сталовай ужо быў гатоў стол, на якім стаялі бутэлькі і цэлыя горы закускі. Пісар весела пазіраў на стол, часамі ўсміхаўся сам сабе, глянуўшы ў люстэрка, і пстрыкаў пальцамі каля самага вуха.</p>
<p>– «Се жэніх градзе!» – сказаў дзяк, адчыніўшы дзверы, і ўся кампанія ўвалілася ў пісаравы пакоі.</p>
<p>Госці павіншавалі імянінніка. Да вячэры паставілі некалькі «банкаў».</p>
<p>Часамі за картамі падымаўся гоман. Старшыня ніяк не хацеў прымаць у доўг і наступаў на фельчара. Фельчар, спусціўшы ўсе грошы, сярдзіта пазіраў на старшыню, кінуў карты, сказаўшы: «Давіся, акула!», і сядзеў або радзіў суседу, на якую карту паставіць больш «мазу».</p>
<p> </p>
<p> </p>
<h3><a id="chapter2"></a>II</h3>
<p> </p>
<p>– Пажалуйце, гаспада, закусіць! – паклікаў пісар гасцей.</p>
<p>Загрымелі крэслы, і ўсе павылазілі з-за стала, каб перайсці за другі. Пісар наліў чаркі.</p>
<p>– За здароўе Сямёна Пятровіча! – сказаў, устаўшы, дыякан: – дай Божа, каб на другі год дачакалі; няхай красуецца наш пісар на многія леты! Ура!</p>
<p>– Уррра! – падхапілі ўсе і сталі стукацца чаркамі з пісарам. Пісар стаяў і кланяўся. Выпілі па другой, па трэцяй.</p>
<p>Пасля чацвёртай чаркі падняўся пісараў памочнік. Нос яго быў заўсёды чырвоны, як бурак, і выдаваў яго шчырую дружбу з манаполькаю.</p>
<p>Каб хто назіраў за ім у гэты вечар, той прымеціў бы, як ён вымаў з кішэні паперку і заглядаў у яе. Памочнік меў значок саюза рускага народа, пасылаў свае творы ў газету «Русское знамя» і лічыўся ў мястэчку чалавекам мыслі, пяра і бутэлькі.</p>
<p>Стаўшы на кросла і абцёршы нос, памочнік пачаў:</p>
<p> </p>
<p> </p>
<div class="POETRY">
<p>Пышны баль у нас сягоння,</p>
<p>I закуска, і гарэлка!..</p>
<p>Слава пісару Сямёну!</p>
<p>Ах! Каб ён не плаваў мелка!</p>
<p>Родны пісар нам па духу,</p>
<p>Сіцыліста ён не любіць, –</p>
<p>Як крамола завядзецца,</p>
<p>Марне ён яе загубіць!</p>
<p>Ён наш пісар, ён наш друг,</p>
<p>Няхай крэпне яго дух!..</p>
</div>
<div class="CLEAR"></div>
<p> </p>
<p>Усе заціхлі, а потым адразу падняўся гоман. Госці не ведалі, каму аказваць чэсць: пісару ці памочніку-паэту.Тут усе кінуліся да пісара:</p>
<p>– На ўра! На ўра!</p>
<p>Пісара падхапілі на рукі і пачалі шугаць. Больш за ўсіх стараўся сам паэт. Пісара падкідалі чуць не пад самую столь. Ногі яго целяпаліся ў паветры. Летучы з-пад столі, ён грукнуў абцасам паэта па лбе. Паэт схапіўся адной рукою за лоб, а другой дастаў з кішэні паперу, на якой былі напісаны вершы.</p>
<p>– Яшчэ раз чытай!</p>
<p>– Не! Вы пабачце, што з вершаў выходзіць!</p>
<p>– А што?</p>
<p>– А вось чытайце адны толькі вялікія літары кожнага новага радка.</p>
<p>– «П-і-с-а-р   С-я-м-ё-н!»</p>
<p>– Вось маладзец!</p>
<p>– Ах, што за галава!</p>
<p>– На ўра яго!</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Сваім вершам памочнік павярнуў, можна сказаць, кола пісаравых імянін.</p>
<p>Першага гэты верш трохі ўкалоў урадніка. Як так? Не пісар жа пастаўлен ад начальства ваяваць з крамолаю, а ён, ураднік!</p>
<p>– Ці вы помніце вучыцеля? – пачаў ён. – Такі ўжо быў чырвоны. Я толькі зірнуў на яго, адразу пазнаў, што гэта за птушка. А дзе ён? Кару нясе ў турме за непавагу начальства. А хто быў рукою караючага? Я – Бойка. А ў вёсцы Сту...</p>
<p>– Але хто накрыў пазалетась вучыцялёў на з’ездзе? – перапыніў старшыня. Ён увесь час маўчаў і старанна ачышчаў чаркі і талеркі. – Бачу я, збіраюцца – валасатыя, кудлатыя. Тут я і здагадаўся. Я да земскага, ад земскага да прыстава. Ось і накрылі! I цяпер чалавек дваццаць без службы бадзяюцца, як басякі.</p>
<p>– О! Гэта называецца зацягнуў невад! – крыкнуў памочнік і пахлопаў старшыню па плячах. – Ураднік, і пісар, і старшыня – усе карысныя людзі...</p>
<p>– А я – дзяк, жыву так: брахну тому і другому і жыву сабе так-сяк! Мая доля чацвяртак! – I дзяк, узяўшыся ў бокі, пайшоў упрысядку. – «Віно весяліць сэрца чалавека!» – сказана ў пісаніі, – крычаў дзяк.</p>
<p>Гэтага толькі і чакаў сядзелец. Ён даўно памыкаўся ўжо сказаць і сваё слова. Цяпер горла яго прарвалася, і ён пачаў гаварыць. Сядзельцаў ён парабіў самымі лепшымі людзьмі. Перш-наперш, яны заўсёды сядзелі ціха, ніколі не бунтаваліся.</p>
<p>– Воласць збірае нядоімкі, як крумкач косці, – гаварыў сядзелец, – а да мяне мужык сам нясе капейку. Голы, босы, адны косці, а бутэлькі гне. З ветру валяецца, а даход дае. А праз каго? Праз сядзельца!</p>
<p>– I праўда, дурань ты! – пачаў ураднік. – За чыёю ж ты спіною сядзіш ды чэрава гадуеш? Асталоп ты!</p>
<p>– Ты сам дурань і асталоп: ад дурня чую!</p>
<p>– Ці падстаўляў ты калі, хоць раз, свой барані лоб пад кулю? Ці трос ты хоць людзей уночы? Сядзіш сабе, паветра псуеш ды лезеш яшчэ з суконным рылам, куды табе не след!</p>
<p>– Скажы гэта сучцы старога Ахрэма, а не мне. Знаю я... За рубля можна!.. Моўша Перац не мае права!..</p>
<p>Невядома, якая справа была ў урадніка з Моўшам Перцам – так яна і засталася загадкай для гісторыі, бо толькі што сядзелец адчыніў рот, каб скааць нейкае слова пасля «права», як Бойка, схапіўшы з талеркі салёны разлезлы агурок, шаргануў ім у нос сядзельцу. Усё гэта зрабілася так скора, што сядзелец быў падумаў, што яго нос сарваўся сам і паляцеў да ўрадніка. Але нос аказаўся на сваім месцы, як салдат на варце. На адзін момант усё прапала з вачэй сядзельца. Ён толькі бачыў урадніка ды талерку з капустаю, якую ён зараз жа і скарыстаў. Уся галава Дарафея была ў сырой капусце. Сок пацёк яму за каўнер, некалькі моманту ўраднік стаяў сагнуўшыся і круціў шыяй, як аглушаны баран.</p>
<p>Ці ж можна было сцярпець такую абразу?</p>
<p>Ураднік сарваўся з месца, скінуў са стала бутэльку з гарэлкаю, некалькі талерак, схапіў сядзельца за сярэдзіну і пацягнуў на двор. Але на зборнай урадніка асвятліла шчаслівая думка: каля дзвярэй стаялі два цэбры – адзін з паранкаю для каровы, другі з мякінаю для свіней. Сядзелец прачытаў думку ўрадніка і бараніўся з апошніх сіл. Бой цягнуўся нядоўга: праз некалькі моманту сядзелец сядзеў у цэбры з паранкаю... Толькі што ўраднік хацеў ужо святкаваць свой верх, як сядзелец так спрытна трэснуў нагой па Бойкавых цяглях, што калені ўрадніка далёка падаліся ўперад, а зад яго, як капар, што забіваюць палі, уляцеў у свінячае снеданне. Усё гэта зрабілася так борзда, што госці не маглі нічога зрабіць, каб адхіліць гэтую катастрофу.</p>
<p>Цяпер госці ўсе былі на зборнай і рвалі жываты ад смеху.</p>
<p>– Пабеда Давіда над Галіафам, – сказаў дыякан.</p>
<p>А дзяк спяваў:</p>
<p>– Каня і всадніка мора чэр-мно-о-ое!</p>
<p> </p>
<p><i>[1908]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>