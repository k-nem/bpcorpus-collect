<div class="container">
<div class="book-utils">
<div id="qrcode"></div>
<a href="/Jakub_Kolas/Pastuska.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пастушка -->
<h2><a href="http://knihi.com/Jakub_Kolas/">Якуб Колас</a></h2>
<h2>Пастушка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Будзіць матка сваю дочку:</p>
<p>– Ўстань, дачушка залатая!</p>
<p>Унь і сонейка з лясочку</p>
<p>На пасцельку заглядае.</p>
<p> </p>
<p>Ўстань, паслухай, як у лесе</p>
<p>Свішчуць пташкі і гамоняць,</p>
<p>Вераб’і крычаць на стрэсе</p>
<p>І смяюцца з цябе, соні...</p>
<p> </p>
<p>А як цёпла, каб ты знала.</p>
<p>Мёду пах ідзе ад грэчкі...</p>
<p>Ўстань!.. А ўчора ж ты казала:</p>
<p>«Буду пасвіць я авечкі!»</p>
<p> </p>
<p>Ну, дачушка, не лянуйся!</p>
<p>Выжань іх на прорасць нашу...</p>
<p>Ўстань, умыйся ды абуйся —</p>
<p>Трэба ж выгнаць іх на пашу.</p>
<p> </p>
<p>Ўстала дзеўчынка малая,</p>
<p>Плача, сеўшы на пасцелі,</p>
<p>I авечкі праклінае:</p>
<p>«А, каб іх ваўкі паелі!»</p>
<p> </p>
<p>– Вось дурная,— кажа матка, ––</p>
<p>Ці ж то можна гэтак клесці?</p>
<p>Як з’ядуць ваўкі ўсё стадка,</p>
<p>Што ж сама ты будзеш есці?</p>
<p> </p>
<p>Сама ж любіш, нябось, мяска</p>
<p>I аладкі мазаць тукам?</p>
<p>Дык і пасвіць трэба, краска,</p>
<p>Пры авечках стаяць крукам.</p>
<p> </p>
<p>А хвалілася:  «Ого, я!..»</p>
<p>Ну,  не плач!..  Ох ты,  блазнота!.</p>
<p>Плача горш дзіця малое:</p>
<p>Ох, як пасвіць неахвота!</p>
<p> </p>
<p>Самой матцы Нінкі шкода,</p>
<p>Дый куды ёй пасвіць стадка?</p>
<p>Які розум яе? Годы?..</p>
<p>Чуць сама не плача матка.</p>
<p> </p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>