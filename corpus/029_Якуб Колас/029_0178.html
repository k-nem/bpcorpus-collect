<div class="container">
<div class="book-utils">
<div id="qrcode"></div>
<a href="/Jakub_Kolas/Vuscie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 10.10.1937 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вусце -->
<h2><a href="http://knihi.com/Jakub_Kolas/">Якуб Колас</a></h2>
<h2>Вусце</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я зноў жыву ад горада ўдалі,</p>
<p>Дзе я знайшоў куток у сваім гусце.</p>
<p>I весела мне робіцца, калі</p>
<p>Я ў мыслях зноў прайдуся па зямлі,</p>
<p>Дзе туліцца закінутае Вусце.</p>
<p>Няхай сабе пясчаны гэты кут,</p>
<p>Няхай няма ў ім роскашы паўднёвай,</p>
<p>Ды мілы ён, прыветны яго люд,</p>
<p>Так ласкава глядзяць узгоркі, груд</p>
<p>У вопратках расліны адмысловай.</p>
<p> </p>
<p>А гэтыя бародкі-хвайнякі</p>
<p>I жоўць пяскоў на сонечным угрэве!</p>
<p>У летнія гарачыя дзянькі</p>
<p>Смалісты пах разносіцца такі,</p>
<p>Што п’еш яго у ветравым павеве.</p>
<p> </p>
<p>Якія там чароўныя лясы</p>
<p>З дарожкамі і сцежкамі між сосен!</p>
<p>I колькі ў іх спакою і красы!</p>
<p>I колькі там наткалі верасы,</p>
<p>Гваздзіка белая дыванаў сваіх, кросен!</p>
<p> </p>
<p>Прыпынішся у зáцішку адзін,</p>
<p>Ваколіцы акідваеш вачамі:</p>
<p>Струменіцца цяплынь з лясоў, з далін,</p>
<p>I тонкая смуга свой лёгкі тын</p>
<p>За Свіслаччу стаўляе над палямі.</p>
<p> </p>
<p>Жыве, дрыжыць, хвалюецца прастор,</p>
<p>I кожнае стварэнне робіць штосьці:</p>
<p>Капошацца мурашкі каля нор,</p>
<p>Дзе коўрыкі развешвае чабор</p>
<p>Ды пчол к сабе заваблівае ў госці.</p>
<p> </p>
<p>Пад горкаю, бы срэбраны равок,</p>
<p>Паблісквае на сонцы Балачанка.</p>
<p>I хіліць так утульны беражок,</p>
<p>Так добра там, прылёгшы на пясок,</p>
<p>Папесціцца ружовым летнім ранкам!</p>
<p> </p>
<p>Як волаты, за рэчкаю дубы</p>
<p>Шатры свае раскінулі над долам.</p>
<p>Зірнеш на іх — гвардзеец з іх любы!</p>
<p>А гордыя вяршаліны-чубы</p>
<p>Не кланяюцца непагадзі чолам.</p>
<p> </p>
<p> </p>
<p>За Балачанкаю, дзе Блужскі Бор</p>
<p>Вясёлую пазіцыю займае,</p>
<p>Адна сасна вартуе касагор,</p>
<p>Над хвойнікам схіліўшы свой убор,</p>
<p>Бы тоіць сум, журбу ў сабе старая.</p>
<p> </p>
<p>Нацягнутыя струны цішыні</p>
<p>Разносяць звон крылатага стварэння.</p>
<p>А вось матор загуў у глыбіыі</p>
<p>Блакітнага прастору:  нашы дні</p>
<p>У сонечным купаюцца праменні.</p>
<p> </p>
<p>Гудзе, імкне над доламі крылан,</p>
<p>Над хатамі вусцянскага пасёлка.</p>
<p>А хаты ўсе — стары, даўнейшы план:</p>
<p>Трухлявая салома і паркан —</p>
<p>Далёкае мінуўшчыны асколкі.</p>
<p> </p>
<p>I марам я сваім тут волю дам,</p>
<p>I думаю, што будзе ў нашым краі:</p>
<p>Змятуць калгаснікі драўляны хлам,</p>
<p>Я новыя катэджы ўбачу сам,</p>
<p>I Вусця я на Бадэн не змяняю.</p>
<p> </p>
<p>10/Х 1937</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>