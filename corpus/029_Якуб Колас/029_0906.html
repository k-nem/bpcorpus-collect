<div class="container">
<div class="book-utils">
<div id="qrcode"></div>
<a href="/Jakub_Kolas/Zaklad.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Заклад -->
<h2><a href="http://knihi.com/Jakub_Kolas/">Якуб Колас</a></h2>
<h2>Заклад</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Сабраліся вечарам хлапцы. Гаварылі аб тым і сім. У канцы зайшла мова пра страхі. Многа страшных здарэнняў гаварылі хлопцы.</p>
<p>– Усё гэта  выдумкі! – кажа адзін хлапец – Апанасам зваўся.</p>
<p>– А ты хіба не баішся? – абярнуліся к яму хлопцы.</p>
<p>– А вось і не баюся! – смела прамовіў Апанас.</p>
<p>– А калі ты і ўзапраўду смелы, то схадзі на могілкі.</p>
<p>– А то мо і не пайду?</p>
<p>Хлапцы паспорылі і залажыліся на кварту гарэлкі.</p>
<p>– Ну, дык бяры гвоздзь і сякеру і прыбі яго да крыжа.</p>
<p>Узяўшы цвек і сякеру, Апанас пайшоў. Могілкі былі не вельмі далёка ад сяла. Адышоўшыся троху, Апанас пачуў нейкі невядомы страх. Ён крэпіцца і ідзе далей. Чорная ноч ляжала кругом. Пустыя адзінокія могілкі прытуліліся ў полі на пясчаным узгорку і нудна пазіралі скрозь густую цьму сваімі пахіліўшыміся старымі крыжамі, каторыя смутна вырэзываліся ў пацёмках. Пераскочыўшы вал, каторым абведзены былі могілкі, Апанас стаў, аглянуўся ўкруг, прыслухаўся. Усё было ціха. Падышоў Апанас пад адзін крыж і стаў убіваць цвек. Убівае, а самому здаецца, што нехта працягівае да яго рукі. Кроў прыйшла яму ў галаву. «Цяк-цяк-цяк!» – стукае сякера па галоўцы цвека. Адагнуўся Апанас, каб ісці – дзержыць яго нехта за палу. «Ай!» – дзікім голасам закрычаў ад страху Апанас. Пачулі хлапцы і кулем кінуліся на могілкі ратаваць сябра.</p>
<p>– Чаго ты?</p>
<p>– Трымае нехта, браткі, за палу.</p>
<p>Хлапцы падышлі бліжэй. I што ж яны ўбачылі?</p>
<p>Апанас са сполаху прыбіў да крыжа сваю палу.</p>
<p>Хлапцы адчапілі яго і прывялі дахаты.</p>
<p>Як расказалі яны пра гэту штуку, дык дзяўчаты чуць верацёнамі не запаролі беднага Апанаса. А смеху было, смеху! Нават сам Апанас нарэшці не вытрымаў і стаў смяяцца сам над сабою.</p>
<p>– Ось, каб ты згарэла! От табе і страх.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Проста-такі не шанцавала нашаму Апанасу ў гэты вечар!</p>
<p>Як толькі ўсё ўгаманілася ў хаце, Апанас, каб апраўдацца, кажа, што каб ён не закладаўся, то нічога гэтага не было б. Закладацца ў такіх выпадках ніколі не трэба, бо пэўна спалохаешся.</p>
<p>– А то ж, няможна! – кажа Алена, самая смелая і шустрая дзяўчына ў сяле. – Закладацца-то можна, але не такім хватом, як ты.</p>
<p>Меж Апанасам і Аленаю завязалася спорка. Хлапцы і дзяўчаты ўзялі руку Алены.</p>
<p>– Ну, Алена, не паддайся Апанасу!</p>
<p>– I не паддамся! Хоць вот цяперачкі йду ў заклад на што хочаце, – крычыць Алена.</p>
<p>– Ся! – кажа Апанас. – Калі ты такая смелая, то пайдзі прынясі вады з тае крыніцы, што за цэрквай.</p>
<p>– А мо не прынясу?</p>
<p>Другі заклад.</p>
<p>Кінула Алена прасніцу, за збан і пайшла.</p>
<p>Апанас ціхачом за ёю, узлажыўшы белы кажух. Прытуліўся ён за вуглом, чакае Алену.</p>
<p>Алена, як і не было таго, зачарпнула вады і йдзе...</p>
<p>Шусь Апанас ёй на сустрэчу і стаў на дарозе.</p>
<p>Алена як дзяржала збанок з вадою, дык і выліла яго ўвесь, на белы кажух Апанасаў.</p>
<p>– Дзе ж твая вада? – пытаюць Алену.</p>
<p>– На Апанаса выліла ўсю.</p>
<p>Брыдка было Апанасу і ў хату паказацца.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>