<div class="container">
<div class="book-utils">
<div id="qrcode"></div>
<a href="/Jakub_Kolas/Dzied_i_zajcyk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1917] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзед i зайчык -->
<h2><a href="http://knihi.com/Jakub_Kolas/">Якуб Колас</a></h2>
<h2>Дзед i зайчык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Злез дзядок старэнькі з печы,</p>
<p>Сеў і лапцікі абуў,</p>
<p>Апрануў кажух старэчы,</p>
<p>Рукавіцы нацягнуў,</p>
<p>Ўзяў сякеру і мяшочак</p>
<p>I на луг пашыбаваў.</p>
<p>Падаў мякенькі сняжочак,</p>
<p>Холад злёгку прабіраў.</p>
<p>Дзед ідзе і дым пускае,</p>
<p>Дым густы, як з той трубы.</p>
<p>Вецер, злодзей, падзімае,</p>
<p>Аж гудуць ў лугах дубы.</p>
<p>Зірк — адкуль ён тут узяўся —</p>
<p>Зайчык выскачыў з кустоў;</p>
<p>Здуру дзед за ім пагнаўся —</p>
<p>Колісь дзед лавіў зайцоў.</p>
<p>Не прабег дзед і тры крокі —</p>
<p>Бух у снег ён і ляжыць!</p>
<p>Зайчык з радасці у скокі,</p>
<p>I давай ён з дзеда кпіць!</p>
<p>– Ты, дзядок, стары, нядужы:</p>
<p>Дзе табе мяне дагнаць?</p>
<p>Дзед няспрытны, няўклюжы...</p>
<p>Памагчы мо табе ўстаць?</p>
<p>Дзед ляжыць і ўстаць не можа –</p>
<p>Хітры быў стары дзядок!</p>
<p>– Ой, прапаў! Хто мне паможа?</p>
<p>Плечы ўсе пабіў і бок!</p>
<p>Тут падскочыў зайчык к дзеду:</p>
<p>– Будзеш, дзед, заўцоў лавіць?</p>
<p>Будзеш к панскаму абеду</p>
<p>Брата нашага насіць?</p>
<p>От цябе ж я закапаю, —</p>
<p>I давай ён снег зграбаць.</p>
<p>– Я на дзеда вока маю —</p>
<p>Трэба дзеда пахаваць!</p>
<p>Тут дзядок як ўзварухнецца!</p>
<p>– А пастой жа, галубок!</p>
<p>Зайчык плача, зайчык рвецца.</p>
<p>– Не, брат, лезь у мой мяшок!</p>
<p>I панёс дзядок зайчынку.</p>
<p>А каб дзеда не займаў,</p>
<p>Меў бы цэлай кажурынку,</p>
<p>Бегаў вольны б і гуляў.</p>
<p> </p>
<p>[1917]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>