<div class="container">
<div class="book-utils">
<div id="qrcode"></div>
<a href="/Uladzimir_Dubouka/Kruhi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: кастрычнік 1927 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Кругі -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Кругі</h2>
<div style="height: 3rem"></div>
<!-- TOC_BEGIN -->
<a href="#chapter1">ПРЫСВЯЧЭННЕ</a><br/>
<a href="#chapter2">ЛІСТ</a><br/>
<a href="#chapter3">ЛІСТ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Адаму Бабарэку</p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>ПРЫСВЯЧЭННЕ</h3>
<p>Пасылаў свае думкі не раз,</p>
<p>як дэпешы без адраса, ў далі.</p>
<p>У прасторах іх след не загас,</p>
<p>яны пошчак заўжды выклікалі.</p>
<p> </p>
<p>Я цяпер перагледзеў свой шлях:</p>
<p>вось памылкі,</p>
<p>а вось —</p>
<p>дасягненні.</p>
<p>Хоць і добра быў вышыты шляк —</p>
<p>для будзённага ўсё ж ткі адзення.</p>
<p> </p>
<p>Урачыстыя нашы гады,</p>
<p>пераможнае нашае заўтра</p>
<p>заклікаюць:</p>
<p>— Гартуйце рады</p>
<p>і гартуйце вы дух свой упарты!</p>
<p> </p>
<p>Не зракаючыся хараства,</p>
<p>не пад слова біблейскіх прарокаў,</p>
<p>я кажу:</p>
<p>— Не працуе хто сам,</p>
<p>зневажае той працу наогул.</p>
<p> </p>
<p>Творчы шлях мой нязменна адзін,</p>
<p>я шукаю для сіл сваіх выйсці.</p>
<p>Ты, Адаме, мне кажаш:</p>
<p>— Ідзі,</p>
<p>з пераломнага часу каб выйсці!</p>
<p> </p>
<p>За натхненне табе прысвяціў</p>
<p>гэты твор пераходны, ламаны.</p>
<p>У жыцці давялося ісці</p>
<p>да яснот</p>
<p>праз імглу і туманы.</p>
<p> </p>
<p>Калі сцісне дачасна імглой,</p>
<p>ты скажы:</p>
<p>— Хоць пагаслі зарніцы,</p>
<p>ды над нашай савецкай зямлёй</p>
<p>будзе вечна зіхцець Мілавіца...</p>
<p> </p>
<p>Надышла і восень непрыкметна,</p>
<p>гаспадарыць на маскоўскіх скверах.</p>
<p>На курорты выехала лета,</p>
<p>на далёкі чарнаморскі бераг.</p>
<p> </p>
<p>Дрэвы ў канфеці гуляюць з ветрам</p>
<p>на нястрыжаных з вясны бульварах.</p>
<p>Часам сонца усміхнецца ветла</p>
<p>засмучоным, малакроўным тварам.</p>
<p> </p>
<p>Пагуляць не выйдзеш адвячоркам,</p>
<p>бо надвор’е дрэнна спланавана.</p>
<p>І на небе — хоць бы табе зорка,</p>
<p>і на небе — дываны з туману.</p>
<p> </p>
<p>Месяц вельмі хоча асвятліць нас,</p>
<p>ды, відаць, не соладка самому:</p>
<p>вецер хмару на яго націснуў</p>
<p>і</p>
<p>— Не рыпайся,— крычыць,— ягомасць!</p>
<p> </p>
<p>Журавы на поўдзень мілі мераць,</p>
<p>ад прастуды кашляюць з аддалі.</p>
<p>Ах вы, люмпен-крылыя стварэнні!</p>
<p>Аспірыну, мабыць, і не зналі?!</p>
<p> </p>
<p>Гусі шэрыя спяшаюцца, гавораць:</p>
<p>— У далёкі край з свайго мы краю...</p>
<p>А гудок, так ласкава, над горад:</p>
<p>— Пачакайце!</p>
<p>Я вас запытаю...</p>
<p> </p>
<p>Не спыняюцца яны ў прасторы,</p>
<p>развітальнае пяюць сталіцы.</p>
<p>З ліквідатарскім такім настроем</p>
<p>не магу ніяк я пагадзіцца.</p>
<p> </p>
<p>Лепш за ўсё,</p>
<p>дамоў прыйшоўшы з працы,</p>
<p>у развазе з кнігамі сябрую.</p>
<p>Творцаў даўніх музыка пульсацый</p>
<p>паўстае,</p>
<p>праносіцца,</p>
<p>чаруе.</p>
<p> </p>
<p>Галасы вякоў да нас прыходзяць</p>
<p>і знікаюць зноў за небакраем.</p>
<p>Нас хвалюе шчырая іх споведзь,</p>
<p>але мэту мы сваю шукаем...</p>
<p> </p>
<p>Раптам —</p>
<p>стук у дзверы.</p>
<p>Падыходжу.</p>
<p>Госць жаданы,</p>
<p>лістаносец.</p>
<p>— Ліст вам!..</p>
<p>Незнаёмы почырк і жаночы.</p>
<p>Я чытаю,</p>
<p>ўспёршыся на ліштву.</p>
<p> </p>
<h3><a id="chapter2"></a>ЛІСТ</h3>
<p><i>«За вашай творчасцю даўно сачу</i></p>
<p><i>(наколькі падыходзіць слова «даўнасць»).</i></p>
<p><i>Пішу цяпер, жадаючы пачуць</i></p>
<p><i>адказ на некаторыя пытанні.</i></p>
<p> </p>
<p><i>Адказу гэтага бадай няма</i></p>
<p><i>у крытыцы, у кругабежнай прэсе.</i></p>
<p><i>Канкрэтнага не кажучы,</i></p>
<p><i>яна</i></p>
<p><i>нагадвае туман у цёмным лесе.</i></p>
<p> </p>
<p><i>Напішуць:</i></p>
<p><i>«Добра ўсё, у самы раз!» —</i></p>
<p><i>а заўтра:</i></p>
<p><i>«Брак настрояў пралетарскіх!»</i></p>
<p><i>Не крытыка, а нейкі самавар:</i></p>
<p><i>усё залежыць ад старонняй ласкі.</i></p>
<p> </p>
<p><i>І ўражанне ствараецца само:</i></p>
<p><i>гуляе крытыка у «лішку-цотку»,</i></p>
<p><i>замкнула аб’ектыўнасць на замок</i></p>
<p><i>і задаволена на «сто адсоткаў».</i></p>
<p> </p>
<p><i>Пра здавальненне нешта не чутно</i></p>
<p><i>у чытачоў, ды, пэўна, ў вас самога.</i></p>
<p><i>Мяне у вас цікавіла даўно</i></p>
<p><i>ідэалогія, кірунак, мова.</i></p>
<p> </p>
<p><i>Чаму у песнях вашых нестае</i></p>
<p><i>адной маленькай справы —</i></p>
<p><i>чалавека?</i></p>
<p><i>Хіба пачуцці ўсе яго,</i></p>
<p><i>мае</i></p>
<p><i>не закранаюць вашыя павекі?</i></p>
<p> </p>
<p><i>Знаходжу ў песнях кветкі, палыны,</i></p>
<p><i>рассыпаныя скрозь пялёсткі...</i></p>
<p><i>Любоў да нашай роднай стараны,</i></p>
<p><i>да саламяных стрэх і вёскі...</i></p>
<p> </p>
<p><i>І так далей,</i></p>
<p><i>і так далей — адно,</i></p>
<p><i>або штодзённая прысяга Беларусі.</i></p>
<p><i>Ёй прысягалі шмат разоў, даўно.</i></p>
<p><i>Навошта зноў?</i></p>
<p><i>Дзіўлюся я, дзіўлюся!</i></p>
<p> </p>
<p><i>Калі чытаеш песні вашы ўсе,</i></p>
<p><i>здаецца, што бязлюддзе у краіне,</i></p>
<p><i>што ветры буйныя паэта наш пасе</i></p>
<p><i>або на выспе у самоце гіне.</i></p>
<p> </p>
<p><i>Калі ж людзіна ў песні мільгане,</i></p>
<p><i>дык так пададзена, што проста дзіва.</i></p>
<p><i>От, не раўнуючы, маўляў, даўней</i></p>
<p><i>моладзь на коляды «казу» вадзіла.</i></p>
<p> </p>
<p><i>Не то жыве, не то рыпіць «каза»,</i></p>
<p><i>гаворыць тое, што крычаць над вухам...</i></p>
<p><i>І хочацца такое вам сказаць,</i></p>
<p><i>што нават сорамна самой мне слухаць...</i></p>
<p> </p>
<p><i>Спытаюся, ці думалі калі</i></p>
<p><i>вы пра вагу узятых абавязкаў?</i></p>
<p><i>Ці бачыце, куды цяпер зайшлі,</i></p>
<p><i>ці бачыце, скажыце, калі ласка?</i></p>
<p> </p>
<p><i>Чаму ўсё так? Ці доўга будзе так?</i></p>
<p><i>Жабрацтва духу — не вялікі гонар.</i></p>
<p><i>Аджа ж літаратура — не тартак,</i></p>
<p><i>не пагулянка з клёцкамі за горад...</i></p>
<p> </p>
<p><i>А покуль што — на гэтым і канец.</i></p>
<p><i>Ад вас не вымагаю абяцанкі,</i></p>
<p><i>што будзеце пісаць адказ вы мне.</i></p>
<p><i>Бывайце!</i></p>
<p><i>Наста Нарутавічанка</i></p>
<p> </p>
<p><i>Р. S.</i></p>
<p><i>У кожным разе — адрас у лісце.</i></p>
<p><i>За ваш адказ — удзячна буду вельмі.</i></p>
<p><i>Увосень, можа веры не дасце,</i></p>
<p><i>такі настрой, як у якой пустэльні...»</i></p>
<p> </p>
<p>Даць адказ? — Перамажы ж віхуру!</p>
<p>А пакрыўдзіцца — няма прычыны.</p>
<p>Шмат гавораць пра літаратуру,</p>
<p>але гэта, гэтая дзяўчына...</p>
<p> </p>
<p>Я пакінуў кнігі ў гэны вечар,</p>
<p>і спакой мяне зусім пакінуў.</p>
<p>Толькі крыўда захавана шэпча</p>
<p>і расце няўцямна, штохвілінна.</p>
<p> </p>
<p>На каго? — Ды на сябе самога!</p>
<p>«Ці ж паэзія вам пагулянка?!»</p>
<p>Ах, сказалі праўды вельмі многа</p>
<p>вы, таварыш Нарутавічанка!</p>
<p> </p>
<p>Адказаць вам думаў пра кірунак,</p>
<p>напісаць амаль трактат пра гэта.</p>
<p>Але ж час такі гаючы трунак,</p>
<p>усцішае палкасць і ў паэтаў.</p>
<p> </p>
<p>Ліст паклаў у кніжку запісную,</p>
<p>дзень, другі — і гутарка старая.</p>
<p>Вашы словы, як праз сон, я чую,</p>
<p>а часіна вострасць іх сцірае...</p>
<p> </p>
<p>Да вакзала пехатой прастую,—</p>
<p>так прыемна ў рокаце няспынным.</p>
<p>Ад Грузін праходжу на Цвярскую:</p>
<p>скрозь — жыццё, электрыка, машыны.</p>
<p> </p>
<p>Заўтра Мінск... Расце ён разам з намі.</p>
<p>Хутка будзе горадам сапраўдным.</p>
<p>Упрыгожаць фабрыкі мурамі</p>
<p>яго выгляд, крыху старадаўні.</p>
<p> </p>
<p>Па Савецкай прабягуць трамваі</p>
<p>у прадмесці, аж да вёсак бліжніх.</p>
<p>Гэта будзе памятка жывая</p>
<p>ўпартасці прыгнечаных калішніх...</p>
<p> </p>
<p>Так іду і разважаю ў думках,</p>
<p>а навокала — Масква-красуня.</p>
<p>Ноч пяройдзе цераз горад хутка,</p>
<p>вуліцы ж нямоўчныя пульсуюць...</p>
<p> </p>
<p>Шмат гадоў паветра п’е маскоўскае,</p>
<p>маладосць кунежана Масквой.</p>
<p>Нават пліты, пасля дожджу коўзкія,</p>
<p>ласкава нітуюцца з хадой.</p>
<p> </p>
<p>Шум ліецца кволаю атрутаю,</p>
<p>кліча-вабіць ён на свой пасад.</p>
<p>Зачаруе, скорыць і ахутае...</p>
<p>Сэрца, ты не глянеш больш назад!</p>
<p> </p>
<p>Сотні тысяч, з вуснамі гарачымі,</p>
<p>з зыркай палкасцю сваіх вачэй,</p>
<p>камяніцы нават перайначылі,—</p>
<p>неяк дыхаецца ў іх лягчэй.</p>
<p> </p>
<p>Рух расце, мацнее, пашыраецца,</p>
<p>зоры дзівяцца з сваіх вышынь.</p>
<p>Ах, якое шчасце гэта раніца</p>
<p>і размах для творчае душы!</p>
<p> </p>
<p>Дзедзічы няўдзячнай самай спадчыны</p>
<p>і удзельнікі вось гэтых дзён,—</p>
<p>мы эпоху хараством адзначылі,</p>
<p>мы адзначылі эпоху хараством.</p>
<p> </p>
<p>Сотні тысяч, з вуснамі гарачымі,</p>
<p>з зыркай палкасцю сваіх вачэй,—</p>
<p>мы жыццё дашчэнту перайначваем,</p>
<p>перайначым жа яго хутчэй!</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>З пільнай увагай гляджу праз акно,</p>
<p>бачу знаёмыя месцы ізноў,—</p>
<p> </p>
<p>Вязьма пахмурна глядзіць праз туман,</p>
<p>руху чамусьці у Вязьме няма...</p>
<p> </p>
<p>Бачыш — праносіцца Дарагабуж,</p>
<p>горда трымае лясы на гарбу...</p>
<p> </p>
<p>Вось яно, Ярцава — дугі святла,</p>
<p>фабрыкі ткальныя быццам са шкла.</p>
<p> </p>
<p>Чорную ноч даканалі агні,</p>
<p>ператвараюць на светлыя дні.</p>
<p> </p>
<p>Будучнасць наша з варштатаў і кол</p>
<p>кліча загадна: зірні навакол!</p>
<p> </p>
<p>Свету старому мы вытчам дары:</p>
<p>саван магільны, каб шчыльна закрыў.</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>З гор паглядае прыгожы Смаленск</p>
<p>цераз прысады і вежы свае.</p>
<p> </p>
<p>Замак і цэрквы ў даліны глядзяць,</p>
<p>новыя дні ім прыйшлося зазнаць.</p>
<p> </p>
<p>Тут адбываліся бойкі не раз,</p>
<p>тут задрамаў, затрымаўшыся, час.</p>
<p>Сённяшняй бойкі не чулі вякі,</p>
<p>гэтакай моцнай не зналі рукі.</p>
<p> </p>
<p>Грознай паводкай прайшлі па зямлі,</p>
<p>новы тастамант сусвету далі...</p>
<p> </p>
<p>Сціх і скарыўся магутны Дняпро...</p>
<p>Вось Беларусі савецкай парог.</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>Я прыгадаў сваю вёску, лясы,</p>
<p>родныя песні і галасы.</p>
<p> </p>
<p>Час захаваў мне размову адну,</p>
<p>я ўспамінаю, пакуль не засну.</p>
<p> </p>
<p>«Ідуць гады, лятуць яны,</p>
<p>кладуць адбітак свой навокал.</p>
<p>Няўцямна прыйдзеш да труны,</p>
<p>здавалася б, яна далёка...</p>
<p> </p>
<p>Лятуць гады над намі ўдаль,</p>
<p>як птушкі ў вырай, у прасторы.</p>
<p>І, непрыкметныя амаль,</p>
<p>крыламі шастаюць, гавораць.</p>
<p> </p>
<p>За імі музыку чуваць,</p>
<p>у ёй і радасць, і самота.</p>
<p>У ёй і людзі, і трава,</p>
<p>і багуністае балота...</p>
<p> </p>
<p>Сягоння ты жыццё пачаў,</p>
<p>маё ж усё — было учора,</p>
<p>адлюстравалася ў вачах</p>
<p>і знікне у нябыце скора...</p>
<p> </p>
<p>А сонца будзе зіхацець,</p>
<p>як і раней, над белым светам,</p>
<p>правёўшы сёлетніх гасцей,</p>
<p>чакаючы другіх на лета.</p>
<p> </p>
<p>Вось мы пытаемся калі:</p>
<p>чаму не так, а накш бывае?</p>
<p>Заўжды цікаўныя былі,</p>
<p>той і не блудзіць, хто пытае.</p>
<p> </p>
<p>Казалі мне калісь даўней —</p>
<p>любіў адзін вось так пытацца.</p>
<p>Не дапытаўшыся ў людзей,</p>
<p>хадзіў да сонца у палацы...»</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>Час даганяем ці шчасце сваё?</p>
<p>Новую песню складаем-снуём...</p>
<p>Быццам пад сцягам іскрыстым, праз ноч</p>
<p>мкнецца цягнік і грукоча адно:</p>
<p> </p>
<p>«Славу спявайце працоўнай сям’і —</p>
<p>перамагла яна цяжкасці міль...»</p>
<p> </p>
<p>Колы ляскочуць, грыміць паравік,</p>
<p>зноў успамін нарадзіўся, узнік.</p>
<p> </p>
<p>Байка разгортваецца ў цягніку,</p>
<p>думкі, як хвалі, няспынна бягуць.</p>
<p> </p>
<p>«...Жыў чалавек адзін у нас,</p>
<p>цікаўны вельмі і дапытны.</p>
<p>Ён гэтым у зубах навяз,</p>
<p>пытаннямі усім апрыкраў.</p>
<p> </p>
<p>— Чаму вось так, чаму не так? —</p>
<p>пытаецца ў людзей вясковых.</p>
<p>Не задаволіцца, дзівак,</p>
<p>на два ці тры якія словы.</p>
<p> </p>
<p>Казалі людзі, хто што знаў,</p>
<p>а ўрэшце — дзе ж пра ўсё і ведаць?</p>
<p>— Чаго ты, кажуць, зажадаў?</p>
<p>Каб разумней быць за суседа?</p>
<p> </p>
<p>Як ні старайся, а памрэш</p>
<p>ты дурнем, браце, гэта пэўна.</p>
<p>Няможна раскусіць арэх,</p>
<p>не сашчыкнуўшы яго з дрэва...</p>
<p> </p>
<p>Аднойчы гэты дзендзівір</p>
<p>пачуў, а мо і сніў, знянацку,</p>
<p>што студню князь адну зрабіў,</p>
<p>ды вельмі ж неяк па-дзівацку.</p>
<p> </p>
<p>І зруб звычайны — моцны дуб,</p>
<p>а дны — аж тры, на ліха тое:</p>
<p>мядзяным ён замкнуў ваду,</p>
<p>ніжэй — са срэбра, залатое...</p>
<p> </p>
<p>Не спіць, не есць Цікаўны той,</p>
<p>пытае у людзей парады.</p>
<p>А тыя круцяць галавой:</p>
<p>былі б і самі ведаць рады.</p>
<p> </p>
<p>Пасля адзін старэнькі дзед</p>
<p>парадзіў запытацца ў сонца:</p>
<p>яно над светам шлях вядзе</p>
<p>і многа ведае бясконца.</p>
<p> </p>
<p>Дзяцюк усцешыўся тады,</p>
<p>паслухаў розуму старога.</p>
<p>Куды не дойдзе малады? —</p>
<p>Збіраецца ісці ў дарогу.</p>
<p> </p>
<p>Акраец хлеба ў торбу ўзяў,</p>
<p>кавалак сала ўзяў для смаку.</p>
<p>Праводзіла уся радня</p>
<p>вярсту ці дзве, а можа з гакам.</p>
<p> </p>
<p>Далёка адышоўся ён,</p>
<p>няма цікавага нічога.</p>
<p>Аж чуе нейкі дзікі стогн</p>
<p>за хвоямі, каля дарогі.</p>
<p> </p>
<p>Бліжэй падходзіць — чалавек</p>
<p>сядзіць на камені, галосіць:</p>
<p>— Няўжо сядзець мне цэлы век,</p>
<p>няўжо цяпер ужо не досыць?</p>
<p> </p>
<p>Падходзіць наш дзяцюк яшчэ,</p>
<p>пытаецца ў яго той самы:</p>
<p>— Куды ты, родненькі, ідзеш?</p>
<p>А мо ратунку мне дастанеш?</p>
<p> </p>
<p>Сказаў дзяцюк, куды, чаго,</p>
<p>дакляраваў, як будзе змога,</p>
<p>спытацца ў сонца для яго,</p>
<p>ці доўга пасядзіць нябога.</p>
<p> </p>
<p>Ідзе далей, аж бачыць зноў</p>
<p>яшчэ дзіўнейшую прыгоду:</p>
<p>стаіць, падпершы тын плячом,</p>
<p>якісьці дзядзя ля гароду.</p>
<p> </p>
<p>Паслухаў скаргу і яго,</p>
<p>паабяцаў зрабіць што трэба.</p>
<p>А сонца смаліць, як агонь,</p>
<p>бо недалёка і да неба.</p>
<p> </p>
<p>Ідзе далей і бачыць там</p>
<p>яшчэ дзіўнейшую падзею:</p>
<p>сядзіць якісьці важны пан</p>
<p>і піша, мабыць, эпапею.</p>
<p> </p>
<p>Засопся ўвесь той небарак,</p>
<p>з ілба ад поту проста рагі.</p>
<p>Атрамант з бочкі набіраў,</p>
<p>быў гэты «каламар» з-пад брагі...</p>
<p> </p>
<p>Перад сабой паставіў пан</p>
<p>люстэрка у жалезнай раме.</p>
<p>Ён піша, хваліць сябе сам...</p>
<p>Відаць, таксама пакараны...</p>
<p> </p>
<p>Наўкол паперы той гара,</p>
<p>і, пэўна, цымусу ў ёй многа:</p>
<p>уважліва ў яе баран глядзеў,</p>
<p>задраўшы ўгору рогі.</p>
<p> </p>
<p>Каля яго, на галаве,</p>
<p>стаіць яшчэ другі няздара.</p>
<p>— Усё на свеце,— ён раве,—</p>
<p>не параўнаць вось з гэтым дарам...</p>
<p> </p>
<p>Не вытрываў Цікаўны наш:</p>
<p>— Скажыце, што гэта такое?</p>
<p>— Прашу мяне не турбаваць</p>
<p>і без дакладу не ўваходзіць...</p>
<p> </p>
<p>Ну што парадзіш? — Гей авэк!</p>
<p>Ідзе Цікаўны «з’еўшы мыла».</p>
<p>Відаць, той пісар-чалавек</p>
<p>гарбатым пойдзе і ў магілу.</p>
<p> </p>
<p>Ажно далей яшчэ дзіўней:</p>
<p>ў рацэ глыбокай дзве жанчыны</p>
<p>стаяць адна каля аднэй,</p>
<p>ваду ліюць, ліюць няспынна.</p>
<p> </p>
<p>Зірнуў на іх і нацянькі</p>
<p>да сонца прэцца наш Цікаўны.</p>
<p>За лесам, вокам дзе ні кінь,</p>
<p>праменне, мур стаіць яскравы.</p>
<p> </p>
<p>Ужо лічы, што тут як тут.</p>
<p>Аж на табе, яшчэ здарэнне!</p>
<p>Сядзіць якісьці баламут,</p>
<p>пераграбае смецце жменяй.</p>
<p> </p>
<p>Няма калі займацца з ім,—</p>
<p>дайшоў да самага да месца.</p>
<p>Падзел тут неба і зямлі,</p>
<p>адсюль да нас і час ліецца...</p>
<p> </p>
<p>Дарога — як і не была,</p>
<p>усё бліжэй ідзе Цікаўны.</p>
<p>Глядзіць на сонейкаў палац:</p>
<p>такі прыгожы ён і спраўны!</p>
<p> </p>
<p>Ад бляску зіхаціць, гарыць,</p>
<p>на вежах стромкіх днююць зоры,</p>
<p>каб, дачакаўшыся пары,</p>
<p>плысці на сінія азёры...</p>
<p> </p>
<p>Усё са свету хараство,</p>
<p>што адышло і што ў наступным,—</p>
<p>у гэты гмах чароўны свой</p>
<p>на схоў сабрала сонца рупна.</p>
<p> </p>
<p>Адсюль да нас у добры час</p>
<p>паволі пасылае, дорыць,</p>
<p>каб аквячаць маглі не раз</p>
<p>мы дні і радасці і гора...</p>
<p> </p>
<p>Час не спыняе бегу хваль,</p>
<p>глядзіць Цікаўны — ўжо не рана</p>
<p>пара палуднаваць амаль.</p>
<p>Ідзе на перламутны ганак.</p>
<p> </p>
<p>У дзверы стукнуў ён кійком.</p>
<p>Адтуль чуваць жаночы голас:</p>
<p>— Каго там ліха прынясло?</p>
<p>Не бразгай так, бо клямку зломіш!</p>
<p> </p>
<p>Цікаўны наш і не чапаў</p>
<p>той клямкі, залатой і гладкай.</p>
<p>Аж тут, як пава да курчат,</p>
<p>выходзіць сонейкава матка.</p>
<p> </p>
<p>— Чаго ж прыйшоў ты аж сюды? —</p>
<p>Цікаўны кажа:</p>
<p>— За патрэбай.</p>
<p>Дажыўся да такой бяды,</p>
<p>што хочацца пра ўсё мне ведаць.</p>
<p> </p>
<p>Хачу я ў сонейка спытаць</p>
<p>пра некаторыя падзеі.</p>
<p>Не мог я сэнсу сам дабраць,</p>
<p>схадзіць парадзілі суседзі.</p>
<p> </p>
<p>Яна падумала.</p>
<p>— Чакай!</p>
<p>Бо зараз сонца двору будзе.</p>
<p>Пайшло яно за небакрай,</p>
<p>каб не маркоціліся людзі.</p>
<p> </p>
<p>Вось, ты тут крыху пахадзі,</p>
<p>сад паглядзі ды падсілкуйся.</p>
<p>А мне дыхнуць няма калі:</p>
<p>каровы зараз прыйдуць, гусі...—</p>
<p> </p>
<p>Тут маці сонейкава прэч</p>
<p>пайшла ды толькі уздыхнула.</p>
<p>Цікаўны наш дастаў з-за плеч</p>
<p>з прыпасам свойскім поўны клунак...»</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p>Хвоі пахмурныя бачу праз шкло,</p>
<p>колькі гадоў каля іх перайшло...</p>
<p> </p>
<p>Шастаюць, шастаюць і шалясцяць,</p>
<p>колькі ля іх адбылося жыцця...</p>
<p>Чую, здаецца, няспынны іх шум,</p>
<p>ён абуджае, хвалюе душу...</p>
<p> </p>
<p>Думка сягае ў юнацкую даль:</p>
<p>хвоі, азёры, каменне і сталь...</p>
<p>Толькі з туману ільсняцца агні,</p>
<p>мкнецца нястрымна наперад цягнік...</p>
<p> </p>
<p>«Пакуль абед, пакуль яда,—</p>
<p>сядзібу трэба ўсю агледзець,</p>
<p>каб мог пасля апавядаць,</p>
<p>як і наказвалі суседзі.</p>
<p> </p>
<p>Граніц не мае сонцаў сад,</p>
<p>не мае ён канца ці краю,</p>
<p>куды ні кінеш свой пагляд,</p>
<p>душа ад дзіва замірае.</p>
<p> </p>
<p>Такая ў дрэвах вышыня,</p>
<p>у дрэвах шырыня такая,</p>
<p>што іх абмераць ці абняць</p>
<p>і вока ледзьве змогу мае...</p>
<p> </p>
<p>Лісты растуць, растуць лісты</p>
<p>па сажні тры або чатыры.</p>
<p>А хараства, а пекнаты —</p>
<p>не асягнеш і думкай шчырай.</p>
<p> </p>
<p>Яна даходзіць і да нас —</p>
<p>ад сонцавых садоў высокіх,</p>
<p>ды толькі у зімовы час</p>
<p>яе пабачыць можна вокам.</p>
<p> </p>
<p>І дзе пабачыць? — На акне!</p>
<p>На шыбінах закуржавелых,</p>
<p>калі мароз за пяты тне,</p>
<p>дыван пасцеле снежна-белы...</p>
<p> </p>
<p>Дзяўчаты слуцкія тады,</p>
<p>ды ўсе дзяўчаты у краіне,</p>
<p>узораў дзіўныя рады</p>
<p>кладуць на белыя тканіны,</p>
<p> </p>
<p>на ручнікі, на паясы,</p>
<p>на дарунковыя кашулі,</p>
<p>каб не зракаліся красы,</p>
<p>да самай глыбіні адчулі...</p>
<p> </p>
<p>Узоры знак даюць людзям,</p>
<p>што згіне сцюжа ўсё ж на свеце,</p>
<p>бо і зімой красуюць нам</p>
<p>лісточкі сонцавы і квецце...</p>
<p> </p>
<p>Ідзе далей ён цераз сад,</p>
<p>ды колькі ж дрэваў там дзівосных!</p>
<p>Урэшце напаткаў пагляд</p>
<p>і нашы вербы, вольхі, сосны...</p>
<p> </p>
<p>На вербах бэры там раслі,</p>
<p>на соснах — гарбузы з асьміну.</p>
<p>На вольхах столькі смачных сліў,</p>
<p>што выстарчыць на ўсю краіну.</p>
<p> </p>
<p>Ядловец крыху не такі,</p>
<p>які бывае ў лесе нашым.</p>
<p>На ім вялізныя сукі</p>
<p>і грэцкая ў жбаночках каша.</p>
<p> </p>
<p>Да кашы птушкі па чарзе</p>
<p>лятуць і жвава, і вясёла.</p>
<p>Аж скачуць на адной назе,</p>
<p>ды так цікава, адмыслова...</p>
<p> </p>
<p>Парадак сочыць сыч-глушак</p>
<p>і клопату багата мае.</p>
<p>Адзін, дарэчы, наскі шпак</p>
<p>які гармідар уздымае!</p>
<p> </p>
<p>Удод, наставіўшы свой дзюб,</p>
<p>такія задае рулады,</p>
<p>што, хоць удодаў не люблю,</p>
<p>двух салаўёў за ўдода даў бы...</p>
<p> </p>
<p>Варону нашу не пазнаць,—</p>
<p>у крэпдэшынавым убранні.</p>
<p>А як пачне яна спяваць,—</p>
<p>дык так і спаў бы да світання...</p>
<p> </p>
<p>А вераб'і — як гусакі,</p>
<p>паважна ходзяць і памалу.</p>
<p>А бусел наш — каля ракі</p>
<p>цудоўна грае у цымбалы...</p>
<p> </p>
<p>Такая ў садзе пекната,</p>
<p>што цэлы век сядзеў бы, слухаў,</p>
<p>каб каля кожнага куста</p>
<p>была б хаця палова вуха...</p>
<p> </p>
<p>Пра кветкі — што там і казаць!</p>
<p>І хараство, і выгляд стройны.</p>
<p>Красуе ніцая лаза,</p>
<p>а краскі — быццам парасоны.</p>
<p> </p>
<p>Мядуніц нашых не пазнаць:</p>
<p>вялікія, па кубку добрым.</p>
<p>А пад пялёсткамі, ля дна,</p>
<p>нарыхтавана рэдзька з мёдам.</p>
<p> </p>
<p>На папараці ясны цвет,</p>
<p>аж іскры пырскаюць навокал.</p>
<p>Вось каб адну данёс у свет!</p>
<p>Але, няхай яго, далёка...</p>
<p> </p>
<p>Ці мала часу так прайшло,</p>
<p>пакуль Цікаўны ўсё агледзеў.</p>
<p>Пакаштаваў таго-сяго,</p>
<p>як і наказвалі суседзі.</p>
<p> </p>
<p>Пад’есці дык і не пад’еў.</p>
<p>Які з садовіны наедак?</p>
<p>Хоць малака дастань ты з дрэў,</p>
<p>а хлеба трэба напаследак.</p>
<p> </p>
<p>Спрадвеку так ужо ідзе:</p>
<p>пры хлебе ласка і патоля...</p>
<p>Але ж пара і на абед:</p>
<p>адклад не йдзе на лад ніколі.</p>
<p> </p>
<p>Цікаўны наш набраў галля,</p>
<p>за садам разлажыў агеньчык.</p>
<p>Сядзіць на камені аддаль,</p>
<p>стругае з кляніны ражэнчык.</p>
<p> </p>
<p>Дзівак ты! Сеў бы ў добры час</p>
<p>бліжэй к агню, як шмат хто ў свеце:</p>
<p>хоць ім і цёпла ў самы раз,</p>
<p>ніколі не мінуць пагрэцца...</p>
<p> </p>
<p>Агеньчык весела палаў,</p>
<p>часамі вугалькамі пстрыкаў</p>
<p>(відаць, яловы сук папаў).</p>
<p>Глядзіш — аж на табе і прысак.</p>
<p> </p>
<p>Цікаўны прысак той згарнуў,</p>
<p>ражэнчык ёсць — напёк ім сала.</p>
<p>Пад’еў, хоць пояс за спіну:</p>
<p>і не занадта і не мала.</p>
<p> </p>
<p>Тым часам, як ты ні кажы,</p>
<p>а піць засмагла — дыхаць цяжка.</p>
<p>У сонца ж, бач, такі рэжым:</p>
<p>гарэлкі — ані воднай пляшкі.</p>
<p> </p>
<p>Хацеў і там адзін карчмар</p>
<p>атаўбавацца ды шынкарыць.</p>
<p>Адтуль каціўся ён старчма,</p>
<p>у буталь сеўшы дзеля кары...</p>
<p> </p>
<p>Пайшоў Цікаўны па ваду:</p>
<p>за локці тры рака бруіцца.</p>
<p>Паклаў на беразе хатуль,</p>
<p>зачэрпнуў шапкаю вадзіцы.</p>
<p> </p>
<p>І толькі сербануць хацеў,</p>
<p>каб смагу ўтаймаваць дашчэнту,</p>
<p>як вокамгненна у вадзе</p>
<p>з’явілася паненка знекуль.</p>
<p> </p>
<p>Зірнула толькі на яго,</p>
<p>дык дзе там піць! — забыўся дыхаць.</p>
<p>А ўзрок, як неякі агонь,</p>
<p>выпламяняе сэрца сціху.</p>
<p> </p>
<p>Здаецца б, так жыццё глядзеў</p>
<p>на гэта хараство здзіўлёна.</p>
<p>Устрапянулася ў вадзе</p>
<p>яна за лісцейкам зялёным.</p>
<p> </p>
<p>Праменем ласкавым такім</p>
<p>душу вымаюць тыя вочы.</p>
<p>— Ваду не трэба піць з ракі,</p>
<p>бо спаліць сонца цябе, хлопча...—</p>
<p> </p>
<p>Ад слоў дзяўчыніных ідзе</p>
<p>аж водар чараўнічы нейкі.</p>
<p>Устрапянулася ў вадзе,</p>
<p>прыплюснула пяшчотна вейкі.</p>
<p> </p>
<p>— Я сцежку пакажу табе</p>
<p>да чыстае вады, сцюдзёнай.</p>
<p>Не давядзецца аслабець:</p>
<p>яна узмоцніць, абароніць...</p>
<p> </p>
<p>Дзяўчына выйшла на пясок,</p>
<p>лісцё пад ногі вецер сцеле.</p>
<p>Звілі лілеі паясок</p>
<p>на мармурова-белым целе.</p>
<p> </p>
<p>Дзяцюк упадабаўся ёй,</p>
<p>затым яго высцерагае.</p>
<p>Ідзе ўспаветранай хадой,</p>
<p>цвітуць фіялкі пад нагамі.</p>
<p> </p>
<p>Паглядам светлым апрануў</p>
<p>Цікаўны гэтую дзяўчыну.</p>
<p>Ледзьве ўсміхнулася яму:</p>
<p>— А рэчы ты каму пакінуў?</p>
<p> </p>
<p>Узяў свой клунак на руку,</p>
<p>здэтанаваўся за нагадку.</p>
<p>Цераз маўклівасці раку</p>
<p>гарачы погляд кінуў кладку...</p>
<p> </p>
<p>Прыйшлі. Стаіць вялізны дуб,</p>
<p>з-пад каранёў бяжыць крыніца.</p>
<p>Успаў Цікаўны на ваду:</p>
<p>а ні спыніцца, ні напіцца...</p>
<p> </p>
<p>Дзяўчына кажа:</p>
<p>— Годзе піць!</p>
<p>Усё у меру толькі добра.</p>
<p>Ты хочаш розумам схапіць,</p>
<p>пра што зара з зарой гаворыць,</p>
<p> </p>
<p>а знаеш ты, што шмат лягчэй</p>
<p>усю ваду вось гэту выпіць,</p>
<p>чым ведаць, як жыццё цячэ,</p>
<p>чым незвычайны здзейсніць выпыт?</p>
<p> </p>
<p>Напіўся крыху — будзеш жыў,</p>
<p>пабачыў свету на патрэбу...</p>
<p>Глядзяць, аж сонейка з вышынь</p>
<p>дадолу коціцца па небу.</p>
<p> </p>
<p>Не ведае, куды ісці:</p>
<p>да сонца ці за ёю следам.</p>
<p>Яна ж, як песня у трысці:</p>
<p>— Ідзі да сонца, мусіш ведаць...</p>
<p> </p>
<p>Нічога не кажы яму,</p>
<p>што сёння ты пазнаў і бачыў...—</p>
<p>Прастор ліловасць апрануў</p>
<p>і смуткам гэты час адзначыў...</p>
<p> </p>
<p>Відаць, ужо ці дачакаць</p>
<p>дзяўчыну, як ваду з крыніцы:</p>
<p>на неба сонцава дачка</p>
<p>ўзнялася зоркай Мілавіцай»...</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>Дзень залаты, як цябе я люблю!</p>
<p>Зоры з блакітаў прыйшлі на зямлю!</p>
<p> </p>
<p>З дум і надзей завіваем вянкі,</p>
<p>часу такога не зналі вякі...</p>
<p> </p>
<p>Зрушана ўсё ад нізоў да вярхоў,</p>
<p>лёс гарацешны ў нябыт адышоў...</p>
<p> </p>
<p>Шчасце ствараем уласнай рукой,</p>
<p>праца яго і вядзе за сабой...</p>
<p> </p>
<p>Знішчым пакуту, нядолю ушчэнт...</p>
<p>За кіламетрам ідзі, кіламетр!</p>
<p> </p>
<p>«...Прыйшоў, прайшоў над светам змрок.</p>
<p>Як чэрап, месяц зубы шчэрыць.</p>
<p>Дзень... ён замкнёны на замок.</p>
<p>У сонца... сонцава вячэра...</p>
<p> </p>
<p>Праменнем зіхаціць прывён,</p>
<p>бо сонца ў пазлацістай шаце</p>
<p>адпачывае за сталом.</p>
<p>На стол даўно накрыла маці.</p>
<p> </p>
<p>Ідзе Цікаўны у пакой,</p>
<p>вітае сонца словам ветлым.</p>
<p>А за парушаны спакой</p>
<p>прабачыць просіць ён пры гэтым.</p>
<p> </p>
<p>Здзівіўся уладар Святла:</p>
<p>— Адкуль ты тут з’явіўся, хлопча?</p>
<p>Якая сцежка прывяла</p>
<p>цябе сюды, чаго ты хочаш?</p>
<p> </p>
<p>Пачаў Цікаўны:</p>
<p>— Уладар!</p>
<p>Ты над зямелькай роўна свеціш.</p>
<p>На ўсіх даеш ты шчодры дар,</p>
<p>ды дзеляць дар няроўна ў свеце.</p>
<p> </p>
<p>Над намі скрозь князі, паны,</p>
<p>для іх — закон, яны — улада.</p>
<p>Дакульмуць панаваць яны?</p>
<p>Ты толькі даць і можаш раду.</p>
<p> </p>
<p>Я да цябе затым прыйшоў,</p>
<p>каб ты шляхі нам асвятліла.</p>
<p>Каб на ўсю нелюдзь, на паноў</p>
<p>з’явілася ў народзе сіла.</p>
<p> </p>
<p>Сонца</p>
<p>Дарэмна ты ішоў сюды,</p>
<p>Цікаўны мой, з зямлі далёкай.</p>
<p>Пазбыцца хочаш ты бяды</p>
<p>і хочаш праўду бачыць вокам?</p>
<p> </p>
<p>Табе яна не прынясе</p>
<p>ні дабрабыту, ні пашаны,</p>
<p>павыпякае пакрысе</p>
<p>няўгойныя на сэрцы раны.</p>
<p> </p>
<p>Ты з ёй пазнаеш горкі сум,</p>
<p>цябе абвесцяць там вар’ятам,</p>
<p>а за нябесную красу</p>
<p>дастанеш ты зямныя краты...</p>
<p> </p>
<p>Пакуль не позна, ў самы раз,—</p>
<p>табе адну параду даў бы:</p>
<p>ідзі, мой хлопча, ў добры час,—</p>
<p>згарыш на попел ты ад праўды...</p>
<p> </p>
<p>Цікаўны</p>
<p>Не страш мяне! Найгоршы страх —</p>
<p>уціск раз’юшанае сілы.</p>
<p>Парадзь нам, на якіх кастрах,</p>
<p>якім агнём яе спаліла б?</p>
<p> </p>
<p>Сонца</p>
<p>Няскорны сыне мой, трымай!</p>
<p>(Бліснула Сонца ўсім праменнем.)</p>
<p>Збірай і радасць, і адчай,</p>
<p>і здзеку жорсткае каменне.</p>
<p> </p>
<p>Ты будзеш праўду знаць цяпер:</p>
<p>заўжды яна, як соль у вочы.</p>
<p>Яна закатуе цябе,</p>
<p>атруціць дні твае і ночы...</p>
<p> </p>
<p>Цікаўны</p>
<p>Я сёння атрымаў ключы,</p>
<p>каб адамкнуць зару для свету.</p>
<p>І не загіну ідучы,</p>
<p>і не затопчуць майго следу...</p>
<p> </p>
<p>...Ідзе Цікаўны, а вагонь</p>
<p>у галаве яго палае.</p>
<p>У сэрцы ж зімна да таго,</p>
<p>як быцам лёду там кавалак.</p>
<p> </p>
<p>Трывога нейкая расце,</p>
<p>а не было ж яе спачатку...</p>
<p>І вось ля кладак пры рацэ</p>
<p>спаткаў ён сонейкаву матку.</p>
<p> </p>
<p>— Ой, чалавеча, ты памрэш,</p>
<p>калі не адагрэеш сэрца.</p>
<p>Бо будзе галава гарэць,</p>
<p>згарыць яна праз сцюжу сэрца...</p>
<p> </p>
<p>Цікаўны ўцяміў, як яму</p>
<p>прыгоды цяжкай той пазбыцца:</p>
<p>на сэрцы лёд і ў сэрцы сум</p>
<p>паможа знішчыць Мілавіца.</p>
<p> </p>
<p>Між ясных зор, у вышыні,</p>
<p>яна зіхціць над светам смутным.</p>
<p>Ільсніцца ў сіняй вышыні,</p>
<p>ў праменні мяккім, перламутным.</p>
<p> </p>
<p>Навокала гараць агні:</p>
<p>дзяўчыніны гараць каралі.</p>
<p>Узварухнецца ў вышыні,</p>
<p>а прамяністасць — у аддалі...</p>
<p> </p>
<p>Здаецца, кажа: не смуткуй,—</p>
<p>туга на радасць у наступным...</p>
<p>Плыве на сінюю раку</p>
<p>ў праменні мяккім, перламутным.</p>
<p> </p>
<p>Ён вочы узняў да блакітных палёў,</p>
<p>ён вочы узняў да найсіньшых нябёс.</p>
<p>І між незлічоных адну ён знайшоў,</p>
<p>адной, наймілейшай, ён хвалу узнёс.</p>
<p> </p>
<p>— Цяжары не страшаць мяне, Мілавіца!</p>
<p>Бо сцюжа на сэрцы міне, Мілавіца!</p>
<p> </p>
<p>З вышынь сваіх сініх, з далёкага краю</p>
<p>нагадваеш сны аб вясне, Мілавіца!</p>
<p> </p>
<p>З табою адзінай у далі-аддалі</p>
<p>пайду я ў сваёй старане, Мілавіца!</p>
<p> </p>
<p>Зайграюць музыкі: хвіліны і дзеі,</p>
<p>як песня, жыццё мільгане, Мілавіца!</p>
<p> </p>
<p>Надзею нядужым, натхненне для моцных</p>
<p>з табой пранясём, бы у сне, Мілавіца!</p>
<p> </p>
<p>З прасцягаў, дзе зоры і сінія хвалі,</p>
<p>на радасць прыйдзі да мяне, Мілавіца!</p>
<p> </p>
<p>Жыццё дам краіне, аддам табе сэрца...</p>
<p>як сцюжа на сэрцы міне, Мілавіца!</p>
<p> </p>
<p>Пачула песню, дачакаў</p>
<p>ён сваю радасць — Мілавіцу.</p>
<p>Прыйшла з хмар сонцава дачка,</p>
<p>каб з ім навекі адружыцца.</p>
<p> </p>
<p>У снежнасці кужэльных шат,</p>
<p>у харастве ўсіх наскіх песень</p>
<p>яна, чаканая, прыйшла,</p>
<p>каб наканованае здзейсніць.</p>
<p> </p>
<p>Да ног яе ляглі дары:</p>
<p>вянок з каліны пурпуровай.</p>
<p>І чуе ён — агонь гарыць,</p>
<p>ад сэрца згінуў цяжкі холад.</p>
<p> </p>
<p>І чуе ён — гарыць агонь,</p>
<p>а сцюжа згінула ад сэрца,</p>
<p>бо Мілавіца ля яго</p>
<p>і будзе з ім яна да смерці»...</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>Ноч атуліла краіну крылом,</p>
<p>шастае ў вокны пахмурным крылом.</p>
<p> </p>
<p>Спяць у вагоне, імчыцца цягнік.</p>
<p>Радасць — грыміць, даганяй, дагані...</p>
<p> </p>
<p>Радасць і шчасце дагонім сваё,</p>
<p>шторм рэвалюцыі шлях нам размёў!</p>
<p> </p>
<p>Чорных стагоддзяў, маўляў, не было,</p>
<p>след іх знішчае краіна балот.</p>
<p> </p>
<p>Там, дзе прадонныя «вокны» глядзяць,</p>
<p>скора ўраджайная будзе ралля.</p>
<p> </p>
<p>Там, дзе балота скалечаных душ,</p>
<p>меліяратары духу ідуць...</p>
<p> </p>
<p>«Здзейснім мы, здзейснім мы,— кажа</p>
<p>цягнік,—</p>
<p>росквіт аздобіць наступныя дні...»</p>
<p> </p>
<p>Радасць мая,— Рэвалюцыі час!</p>
<p>Я ж не магу ў гэты час не сказаць:</p>
<p>шчасце маё ужо нават у тым,</p>
<p>што я удзельнік вялікіх часін.</p>
<p> </p>
<p>Радасць і гора дзяліў папалам:</p>
<p>радасць усю на змаганне аддам!</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>Ноч за акном шалясціць, шалясціць,</p>
<p>шастае вецер таксама ў трысці.</p>
<p> </p>
<p>Узварухнуў ён у сэрцы ўспамін,</p>
<p>казкі, легенды мінулых часін.</p>
<p> </p>
<p>Казка разгортваецца ў цягніку,</p>
<p>думы ідуць, набягаюць, бягуць...</p>
<p> </p>
<p>...«Ідуць яны у родны кут,</p>
<p>ізноў здарэнне за здарэннем.</p>
<p>Сядзіць той самы баламут,</p>
<p>пераграбае смецце жменяй.</p>
<p> </p>
<p>Цікаўны кажа:</p>
<p>— Час дарма</p>
<p>ты траціш, кожны пасмяецца.</p>
<p>У парахне няма дабра,</p>
<p>заўсёды смецце будзе смеццем.</p>
<p> </p>
<p>Ствараючы,— дабро шукай,</p>
<p>задавальненне знойдзеш з працы.</p>
<p>Прыдбае рупная рука</p>
<p>сабе і нашчадкам багацце...</p>
<p> </p>
<p>Ідуць далей — яшчэ дзіўней:</p>
<p>ў рацэ глыбокай дзве жанчыны</p>
<p>стаяць адна каля аднэй,</p>
<p>ваду ліюць, ліюць няспынна.</p>
<p> </p>
<p>Цікаўны кажа:</p>
<p>— Годзе вам,</p>
<p>вада і будзе век вадою!</p>
<p>У вашай справе галава</p>
<p>павінна б кіраваць рукою...</p>
<p> </p>
<p>Ідуць далей і бачаць там</p>
<p>яшчэ дзіўнейшую падзею:</p>
<p>усё сядзіць той важны пан,</p>
<p>усё не скончыў эпапею.</p>
<p> </p>
<p>Люстэрка так жа ўсё стаіць</p>
<p>каля яго ў жалезнай раме.</p>
<p>Баран адзін у дол глядзіць,</p>
<p>другі ўсё дагары нагамі.</p>
<p> </p>
<p>— На правялікі, браце, жаль,</p>
<p>не многа захавана ў ліку.</p>
<p>Адзнакі велічы ляжаць</p>
<p>У змесце добрым і вялікім.</p>
<p> </p>
<p>Ад шкла жалеззе ты адкінь,</p>
<p>пастаў люстэрак ты звычайны:</p>
<p>ад вынікаў тваёй рукі</p>
<p>парвецца з енкам ён адчайным.</p>
<p> </p>
<p>На месца гэтых бараноў</p>
<p>пастаў ты шчырае сумленне...—</p>
<p>У час Цікаўны адышоў,</p>
<p>бо пазнаёміўся б з каменнем...</p>
<p> </p>
<p>Ідуць далей і бачаць зноў</p>
<p>не менш цікавую прыгоду:</p>
<p>стаіць, падпершы тын плячом,</p>
<p>якісьці дзядзя ля гароду.</p>
<p> </p>
<p>— Гнілое ты не падпірай,</p>
<p>яно заваліцца ўсё роўна.</p>
<p>Ідзі здаровае стварай,</p>
<p>дапамагай тварыць здаровым...</p>
<p> </p>
<p>Ідуць, ідуць. З усіх старон</p>
<p>ім кветкі сцелюцца пад ногі.</p>
<p>Аж чуюць нейкі дзікі стогн</p>
<p>за хвоямі, каля дарогі.</p>
<p> </p>
<p>Бліжэй падходзяць — чалавек</p>
<p>сядзіць на камені, галосіць:</p>
<p>— Няўжо сядзець мне цэлы век,</p>
<p>няўжо цяпер ужо не досыць?..</p>
<p> </p>
<p>— Сядзець табе да тых часін,</p>
<p>пакуль ты не палюбіш працу.</p>
<p>Гультай ты ў свеце не адзін,</p>
<p>за розум трэба ўсім вам брацца.</p>
<p> </p>
<p>Ідуць, ідуць. З усіх старон</p>
<p>пад ногі сцелюцца ім краскі.</p>
<p>І нават вецер уздагон —</p>
<p>з замілаванасцю і ласкай.</p>
<p> </p>
<p>А вось і вёска. Ўвесь народ</p>
<p>вітае іх і дзень прыгожы.</p>
<p>— Што значыць студня? Дно і дно?</p>
<p>— Што скажаш нам пра падарожжа?</p>
<p> </p>
<p>— Які парадак там ідзе?</p>
<p>— Не чуў, зямлі нам не прырэжуць?</p>
<p>...Адзін пытае пра людзей,</p>
<p>другі цікавіцца пра ежу...</p>
<p> </p>
<p>Спярша яны віталі ўсіх,—</p>
<p>і Мілавіца, і Цікаўны.</p>
<p>Народ, чакаючы, заціх,</p>
<p>спыніўся гоман прывітальны.</p>
<p> </p>
<p>Цікаўны стаў апавядаць</p>
<p>пра падарожжа і падзеі,</p>
<p>у чым дабро, у чым бяда</p>
<p>і як ажыццявіць надзеі:</p>
<p> </p>
<p>— Жывуць у сонца, як і ў нас,</p>
<p>будынак вельмі стройны толькі.</p>
<p>Здаецца, ці не лепшы квас,</p>
<p>усе каровы — перадойкі.</p>
<p>Гарэлкі там зусім няма,</p>
<p>вады, бадай, як і усюды.</p>
<p> </p>
<p>Ў дарозе хлеб не пазычаў,</p>
<p>яшчэ тут хопіць на палудзень.</p>
<p>Пабачыў шмат цікавых з’яў,</p>
<p>якіх, прызнацца, не чакаў.</p>
<p> </p>
<p>Перад усім скажу я вам</p>
<p>пра студню і ваду жывую.</p>
<p>Каб нас не выпусціць з ярма,</p>
<p>ён абамкнуў і студню тую.</p>
<p> </p>
<p>Праб'ём мядзянае мы дно —</p>
<p>вада жывая край напоіць.</p>
<p>Пазбудземся мы ад паноў,</p>
<p>прабіўшы срэбнае, другое.</p>
<p> </p>
<p>Калі прыдасца збіць ушчэнт</p>
<p>дно залатое,— згіне крыўда.</p>
<p>Увесь народ, увесь сусвет</p>
<p>да панавання самі прыйдуць.</p>
<p> </p>
<p>Паноў не будзе над людзьмі,</p>
<p>не будзе здзеку над народам.</p>
<p>Ніколі хмара не зацьміць,</p>
<p>як сонца яснага, свабоду.</p>
<p> </p>
<p>Па праўдзе будуць людзі ўсе</p>
<p>не панаваць, а гаспадарыць.</p>
<p>І свет шырокі, вольны свет</p>
<p>найлепшыя ўсе здзейсніць мары...</p>
<p> </p>
<p>Пайшоў Цікаўны па зямлі,</p>
<p>апавядаючы пра тое.</p>
<p>Натхненне ў сэрцы людцам ліў,</p>
<p>каб знішчылі дно залатое.</p>
<p> </p>
<p>А з ім ідзе рука ў руку,</p>
<p>дачка з ім Сонца — Мілавіца.</p>
<p>І будуць так ісці,— пакуль</p>
<p>іх Слова не ажыццявіцца».</p>
<p> </p>
<p>За кіламетрам ідзе кіламетр,</p>
<p>грукат хвалюе, ў абоймы бярэ.</p>
<p> </p>
<p>Думка імклівіць з мінулых надзей</p>
<p>да пераможных сучасных падзей.</p>
<p> </p>
<p>Медзі і срэбра у студні няма,</p>
<p>дно залатое мы будзем ламаць.</p>
<p> </p>
<p>Дно залатое мы знішчым ушчэнт,—</p>
<p>згіне паноў ненавісных і след.</p>
<p> </p>
<p>Казкі ў мінулым — сапраўднасць цяпер,</p>
<p>грукат хвалюе, ў абоймы бярэ.</p>
<p> </p>
<p>За кіламетрам ідзі, кіламетр!</p>
<p>Дно залатое мы знішчым ушчэнт!</p>
<p> </p>
<p>Струны! Рыдайце у ладзе мінорным,</p>
<p>памяць зайграйце далёкім, далёкім.</p>
<p>Вобмацкам сцежку шукалі учора,</p>
<p>сцежку шукалі да шчасця навокал...</p>
<p> </p>
<p>Струны! Рыдайце, цымбальныя струны,</p>
<p>сэрца заходзіцца з цяжкага жалю.</p>
<p>Выпілі продкі свой воцатны трунак,</p>
<p>шчасця не бачылі, не дачакалі...</p>
<p> </p>
<p>Струны! Рыдайце ў размахах магутных,</p>
<p>сэрца сціскайце і катуйце жорстка.</p>
<p>Выплакаць трэба аднойчы ўвесь смутак,</p>
<p>ветрам развеяць жалобы пялёсткі.</p>
<p> </p>
<p>Струны! Ўзвівайце акорды шырока,</p>
<p>як навальніца над пушчаю, полем,</p>
<p>каб у рыданнях паветрыўся рокат</p>
<p>непераможнае нашае волі.</p>
<p> </p>
<p>Струны! Рыдайце у ладзе мінорным...</p>
<p>Струны! Рыдайце ў размахах магутных...</p>
<p>Струны! Нагадвайце нам пра учора...</p>
<p>Струны! Знішчайце бадзёрасцю смутак!</p>
<p> </p>
<p>Раніца. Цудоўныя прасторы...</p>
<p>Паабапал поле і лясы...</p>
<p> </p>
<p>Павяваюць сілай супакойнай</p>
<p>успаветраныя галасы.</p>
<p> </p>
<p>Хвоі ў цьмяных, нез’іначных шатах,</p>
<p>у барвовасці бярозы ўсе.</p>
<p>Быццам сёння неякае свята:</p>
<p>гэта восень свята нам нясе.</p>
<p> </p>
<p>Новыя і новыя прасторы...</p>
<p>Паабапал поле і лясы...</p>
<p>Павяваюць сілай супакойнай</p>
<p>успаветраныя галасы.</p>
<p> </p>
<p>Смалявічы вось прагрукаталі,</p>
<p>а Калодзішчы ўжо на чарзе.</p>
<p>Наш цягнік па пругкай, гонкай сталі,</p>
<p>калыхаючыся, ўсё ідзе...</p>
<p> </p>
<p>Зараз Мінск з-за лесу прывітае,</p>
<p>горда ўстроміўшы свае муры...</p>
<p>А чаго ж ты, сэрца, заміраеш,</p>
<p>а чаго ж ты, сэрцайка, гарыш?</p>
<p> </p>
<p>Калі ўзяць каханне з маіх вершаў</p>
<p>і найлепшае ўсё з іх узяць,—</p>
<p>гэта будзе толькі крок мой першы</p>
<p>пра цябе жаданае сказаць.</p>
<p> </p>
<p>Летуценні многіх міліёнаў</p>
<p>і змаганне ўпартае вякоў —</p>
<p>Мінск акрэсліў і краінай вольнай</p>
<p>Беларусь да росквіту павёў.</p>
<p> </p>
<p>А жыццё, жыццё закрасавала,</p>
<p>закрасуе больш яшчэ вакол.</p>
<p>Здзейснена прадвесненне Купалы,</p>
<p>акавіта Коласавых слоў!</p>
<p> </p>
<p>Рві паветра, наш цягнік імпэтны,</p>
<p>заміраннем сэрца скалыхні:</p>
<p>за бясконцым гэтым кіламетрам —</p>
<p>Мінск!</p>
<p> </p>
<p>Кінеш камень, знікне у вадзе,</p>
<p>а кругі ідуць і заміраюць...</p>
<p>Думка, ты куды ідзеш,</p>
<p>да якога краю?</p>
<p> </p>
<p>Ты шукаеш берагоў</p>
<p>у бязмежным моры...</p>
<p>Ты вядзеш мяне ізноў</p>
<p>праз лясы і горы...</p>
<p> </p>
<p>Яны будуць, берагі,</p>
<p>як і ўсім на свеце...</p>
<p>Ўзнімуць новыя кругі</p>
<p>над вадою дзеці...</p>
<p> </p>
<p>Кінеш камень — знікне у вадзе,</p>
<p>а кругі ідуць: малы, найменшы...</p>
<p>Дзе —</p>
<p>горшы, лепшы?</p>
<p> </p>
<p>Раніца прыйшла...</p>
<p>Кругі...</p>
<p>Кругі...</p>
<p>Набягаюць, прабягаюць, нікнуць...</p>
<p>Першы... другі...</p>
<p>Ці малы ў вялікім,</p>
<p>ці ў малым вялікі?</p>
<p> </p>
<p>Раніца прыйшла...</p>
<p>Кругі...</p>
<p>Кругі...</p>
<p>У жыцці, у думках, на вадзе...</p>
<p>Стромкія берагі...</p>
<p> </p>
<p>— Добры дзень!</p>
<p> </p>
<p>Вуліцы шумам спавіты,</p>
<p>нервовасцю й вецер затканы.</p>
<p>Пырснула сонца праменнем</p>
<p>на пліты,</p>
<p>пырснула на брукаваны світак...</p>
<p>І на сонцы ёсць такжа плямы...</p>
<p> </p>
<p>Родзіцца ў муках новы дзень.</p>
<p>Шчэрыцца хіжа мінулага сцень,</p>
<p>корчыцца ў муках таксама:</p>
<p>і на Нямізе,</p>
<p>і на Траецкай,</p>
<p>і каля кожнай брамы...</p>
<p> </p>
<p>Імкненні, імкненні...</p>
<p>Аўто —</p>
<p>і тое памалу.</p>
<p>Нямізе ж мала камення:</p>
<p>сцены патынкавала.</p>
<p>І памаленьку,</p>
<p>паволі —</p>
<p>на концы.</p>
<p>Імкненне яе малое —</p>
<p>далары,</p>
<p>чырвонцы...</p>
<p> </p>
<p>Як пыл падкалёсны</p>
<p>у шчыліне кожнай,</p>
<p>з усмешкаю злоснай</p>
<p>нам зычыць варожасць:</p>
<p> </p>
<p>— Вы пашырайце культуру,</p>
<p>стварайце паэмы,</p>
<p>пішыце карціны...</p>
<p>Мы вам з музыкай справім хаўтуры,</p>
<p>мы вам вянкі узложым</p>
<p>на дамавіны...</p>
<p> </p>
<p>Як пыл падкалёсны</p>
<p>у шчыліне кожнай,</p>
<p>з усмешкаю злоснай</p>
<p>нам зычыць варожасць:</p>
<p> </p>
<p>— Вы разбівайце галовы</p>
<p>ў жалю і крыўдзе за мільёны.</p>
<p>Дурань заўсёды ходзіць голы,</p>
<p>а разумнага ногі кормяць...</p>
<p> </p>
<p>Мінск, Мінск!</p>
<p>Твае заводы —</p>
<p>больш на карыкатуры падобны.</p>
<p>Але ты расцвіцеш,</p>
<p>але ты станеш</p>
<p>сапраўдным горадам!</p>
<p> </p>
<p>Мінск, Мінск!</p>
<p>Тады будуць заводы другія,</p>
<p>не для сельтэрскай вады</p>
<p>ці піва.</p>
<p>Мы, можа, раней загінем,</p>
<p>але будзем імкнуцца да мэты</p>
<p>напорна,</p>
<p>цярпліва.</p>
<p> </p>
<p>Вуліцы шумам спавіты,</p>
<p>нервовасцю й вецер затканы.</p>
<p>Дзень стары ляжа на пліты,</p>
<p>неба нам будзе палітрай,</p>
<p>стагоддзі цяпер экранам!</p>
<p> </p>
<p>Перагрупоўка настрояў,</p>
<p>стыляў:</p>
<p>самалёты...</p>
<p>лапці...</p>
<p>галіфэ...</p>
<p>Новае ўсё шырыцца няспынна,</p>
<p>ля касцёла ж —</p>
<p>фэст...</p>
<p> </p>
<p>Каля самага ўніверсітэта</p>
<p>адцень:</p>
<p>прыпынілася кабета</p>
<p>і другой варожыць</p>
<p>па руцэ...</p>
<p> </p>
<p>Рытмы, вобразы:</p>
<p>канец...</p>
<p>пачатак...</p>
<p>Адышоў адзін,</p>
<p>другі прыйшоў...</p>
<p>Песні класікаў прымалі так жа,</p>
<p>як нервовасць</p>
<p>ломаных</p>
<p>радкоў...</p>
<p> </p>
<p>Цераз даліны і палі ішоў</p>
<p>ад бору ў Мінск паволі вечар.</p>
<p>І калыхаўся за плячыма шоўк,</p>
<p>ліловасцю аздобіў плечы.</p>
<p> </p>
<p>Хваёвая смала ў руках і кмін</p>
<p>і папараці ліст пажоўклы.</p>
<p>Узвеяў лісціной — і пацяклі</p>
<p>над вуліцамі мроі зёлак.</p>
<p> </p>
<p>Ішоў за імі сон і супакой</p>
<p>для струджаных у шуме бруку.</p>
<p>Ў задуме вечар глянуў навакол,</p>
<p>над горадам узнёсшы рукі.</p>
<p> </p>
<p>Расла напорнасць, павадка расла,</p>
<p>у хвалях разліваўся рокат.</p>
<p>Здавалася, ад рокату раса</p>
<p>ільсніцца з-над званіц барока.</p>
<p> </p>
<p>І самацветы, дыяменты слёз,</p>
<p>і сэрцаў радасць і трывогі,—</p>
<p>ляжалі скрозь, рассыпаліся скрозь:</p>
<p>над галавой і паўз дарогі.</p>
<p> </p>
<p>Ў задуме вечар перайшоў далей:</p>
<p>на Замчышча цераз Нямігу.</p>
<p>Ў слядах яго ўсё водарыў алей</p>
<p>смалы хваёвае і кміну.</p>
<p> </p>
<p>Над Мінскам лёг на стрэхі камяніц,</p>
<p>успёршы галаву на локаць.</p>
<p>А Мінск шуміць, а Мінск шуміць,</p>
<p>пакуль не прыйдзе ноч здалёку...</p>
<p> </p>
<p>Ноч прыйшла. Змаўкаюць камяніцы.</p>
<p>Ноч прыйшла. Не моўкнуць думак плыні.</p>
<p>Будзе вечар да зямлі туліцца</p>
<p>ў сваёй вопратцы лілова-сіняй.</p>
<p> </p>
<p>Мінск, абуджаны нервовай хваляй,</p>
<p>зварухнецца раптам на хвіліну.</p>
<p>Зноў яго хвіліны ўкалыхалі,</p>
<p>ноч над горадам свой стан схіліла...</p>
<p> </p>
<p>Такая ноч... Прастор заціх...</p>
<p>Такая ноч...</p>
<p>А верасень —</p>
<p>лісцё тугой пазалаціў</p>
<p>і жменяю — па верасе...</p>
<p> </p>
<p>Ды выйду ж я...</p>
<p>Такая ноч!</p>
<p>Ды гляну ж я...</p>
<p>Жыццё маё!</p>
<p>Хвілін такіх не меў даўно...</p>
<p>Прадонне шыза-цёмнае...</p>
<p> </p>
<p>Туга тузе... Ды выйду ж я!</p>
<p>Туга ў тузе...</p>
<p>Ды й лёгка так!</p>
<p>Маўчы, душа... Засні, душа...</p>
<p>А восень ходзіць з лёскатам.</p>
<p> </p>
<p>Ідзе яна... Туга тузе...</p>
<p>Ідзе яна...</p>
<p>Узрочыста...</p>
<p>А смутак з хмар на дол паўзе,</p>
<p>ў ліловых сценях корчыцца.</p>
<p> </p>
<p>Такая ноч... Ідзе яна...</p>
<p>Такая ноч...</p>
<p>А верасень —</p>
<p>лісцё тугой пазалаціў</p>
<p>і жменяю — па верасе...</p>
<p> </p>
<p>Я успомніў пра дзяўчыну тую —</p>
<p>што мне ліст прыслала з запытаннем.</p>
<p>Зноў дзяўчыніну размову чую,</p>
<p>думкі зноў калішнія паўсталі:</p>
<p> </p>
<p>«Чаму у песнях вашых нестае</p>
<p>адной маленькай справы, чалавека?</p>
<p>Хіба пачуцці ўсе яго, мае</p>
<p>Не закранаюць вашыя павекі?..»</p>
<p> </p>
<p>Запытанні, вобразы, трывогу</p>
<p>памяць замыкае ў сваё кола.</p>
<p>У адказ скажу зусім нямнога</p>
<p>гэтай жорсткай, ласкавай і кволай.</p>
<p> </p>
<p> </p>
<h3><a id="chapter3"></a>ЛІСТ</h3>
<p>Таварыш Нарутавічанка!</p>
<p>Вам</p>
<p>удзячны вельмі я за спогад мілы.</p>
<p>Прыйшоў ваш ліст тады, калі Масква</p>
<p>на адпачынак лета правадзіла.</p>
<p> </p>
<p>Настрой, вы кажаце, у вас благі?</p>
<p>Прызнацца, мой ад вашага не лепшы.</p>
<p>Пісаў паэму новую — «Кругі»</p>
<p>і крэсліў раз па дваццаць вершы.</p>
<p> </p>
<p>Чаму? — Усё ад вашага ліста,</p>
<p>ад вашай праўды шчырай, але горкай.</p>
<p>Ён, як быліначку, мяне хістаў</p>
<p>сваёй дасціпнаю гаворкай...</p>
<p> </p>
<p>Не ведаю, як толькі перамог</p>
<p>сябе самога ў гэтай справе...</p>
<p>Калі радок апошні лёг,</p>
<p>я з радасцю і кропку ля яго паставіў.</p>
<p> </p>
<p>У звязку з тэмай казкі праглядаў.</p>
<p>І, ведаеце, вельмі задаволен.</p>
<p>Такія перлы ёсць між іх!</p>
<p>Бяда,</p>
<p>што новыя друкуюцца паволі...</p>
<p> </p>
<p>Адну знайшоў, дык проста смех забраў.</p>
<p>Музыка ў ёй героем быў цэнтральным.</p>
<p>Прайграў жыццё, не бачыўшы дабра,</p>
<p>пасля — сканаў акордам развітальным.</p>
<p> </p>
<p>Па смерці пачапіў цымбалы ён,</p>
<p>ды на той свет пайшоў сабе памалу.</p>
<p>(Адзін пясняр, не так яшчэ даўно,</p>
<p>авансам пляцу там узяў кавалак.)</p>
<p> </p>
<p>Прыйшоў.</p>
<p>Іграў, іграў,</p>
<p>пакуль</p>
<p>не уквяліў галоўнага там «чына».</p>
<p>І вось яго —</p>
<p>за карак, за руку:</p>
<p>— Ідзі, адкуль прыйшоў, хлапчына!</p>
<p> </p>
<p>Ляцеў з цымбаламі музыка ўніз,</p>
<p>пашэнціла за хмару зачапіцца.</p>
<p>З тае пары між неба і зямлі</p>
<p>вісіць і грае ў часе навальніцы.</p>
<p> </p>
<p>Ды шмат яшчэ!</p>
<p>Бяда вось толькі ў чым:</p>
<p>я не люблю «туманных алегорый».</p>
<p>За сімваламі рознымі сачыць —</p>
<p>ды гэта, трэба ведаць,</p>
<p>проста гора.</p>
<p> </p>
<p>Цяпер, як роднай, абяцаю вам:</p>
<p>ніякіх сімвалаў, ніякіх алегорый.</p>
<p>Калі я новае у друк што дам,—</p>
<p>сапраўдны чалавек там загаворыць.</p>
<p> </p>
<p>Каб слова добрае і вам дапамагло</p>
<p>і ўсім у працы шчырай і адданай.</p>
<p>Каб, як на хвалі гонкае вясло,</p>
<p>вяло наш човен праз туманы.</p>
<p> </p>
<p>Павінна быць і будзе так якраз.</p>
<p>Заўвагі вашы трапныя — да толку.</p>
<p>Жадае шчасця светлага для вас,</p>
<p>вітаючы сардэчна вас,</p>
<p>Дубоўка.</p>
<p> </p>
<p>Дрэвы ў канфеці гуляюць з ветрам,</p>
<p>ля Нямігі дзесь рыдае лера.</p>
<p>Надыходзіць восень непрыкметна,</p>
<p>з ёю верасень за кавалера.</p>
<p> </p>
<p>Журавы на поўдзень мілі мераць,</p>
<p>ледзьве чутна кашляюць з аддалі.</p>
<p>Ах вы, люмпен-крылыя стварэнні,</p>
<p>можа, вы хварэеце ад жалю?</p>
<p> </p>
<p>Вечар ціхі. Гусі у прасторы</p>
<p>развітальнае пяюць сталіцы.</p>
<p>З ліквідатарскім такім настроем</p>
<p>не магу ніяк я пагадзіцца.</p>
<p> </p>
<p>Затрымаўся ля паштовай скрынкі:</p>
<p>нехта свой спяшаўся ліст укінуць.</p>
<p>Да паспешнасці мы нек прывыклі,</p>
<p>ашчаджаем кожную хвіліну.</p>
<p> </p>
<p>А як пройдзем цераз гэта поле,</p>
<p>што жыццём усе мы з вамі клічам,</p>
<p>як паглянем стала, супакойна</p>
<p>ды нязробленае ўсё падлічым,—</p>
<p> </p>
<p>дык і выйдзе: марная трывога,</p>
<p>ні да чога быў увесь наш клопат.</p>
<p>Будзе вечна гэта торная дарога</p>
<p>слухаць новы, новы рокат...</p>
<p> </p>
<p>А патомкі хай нас не асудзяць:</p>
<p>што маглі і як мага рабілі.</p>
<p>Уздыхалі для Айчыны грудзі</p>
<p>ці у песні, ці ў надрыўным сквіле.</p>
<p> </p>
<p>Здзейсняцца ўсе нашы летуценні,</p>
<p>знішчыць чалавек прыгоны ў свеце.</p>
<p>Ідучы па шчасце пакаленням,</p>
<p>вы кажыце ўсім:</p>
<p>— Далей ідзеце!</p>
<p> </p>
<p class="sign">12—27. Х. 1927</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>