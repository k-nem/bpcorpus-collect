<div class="container">
<div class="book-utils">
<div id="qrcode"></div>
<a href="/Uladzimir_Dubouka/Pieraklady_Kazki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1960-1965? -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1965? -->
<!-- HEADER_FIELD LangOrig: rus -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пераклады (Казкі) -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Пераклады (Казкі)</h2>
<div style="height: 3rem"></div>
<!-- TOC_BEGIN -->
<a href="#chapter1">ЗВАЖАЙ НА ЛЕТАПІСЫ ДАЎНІХ ДЗЕЙ... ( З Алішэра Наваі )</a><br/>
<a href="#chapter2">АДАМ І ЕВА (Інданезійская казка)</a><br/>
  <a href="#chapter3">1</a><br/>
  <a href="#chapter4">2</a><br/>
  <a href="#chapter5">3</a><br/>
  <a href="#chapter6">4</a><br/>
  <a href="#chapter7">5</a><br/>
  <a href="#chapter8">6</a><br/>
  <a href="#chapter9">7</a><br/>
  <a href="#chapter10">8</a><br/>
  <a href="#chapter11">9</a><br/>
  <a href="#chapter12">10</a><br/>
<a href="#chapter13">ЛІСІЦА, ЛЕЎ І ВОЎК</a><br/>
<a href="#chapter14">ГАНАРЫСТЫ КОНЬ</a><br/>
  <a href="#chapter15">1</a><br/>
  <a href="#chapter16">2</a><br/>
  <a href="#chapter17">3</a><br/>
  <a href="#chapter18">4</a><br/>
<a href="#chapter19">ЧАМУ САВА ПЯЕ ЎНАЧЫ, А ЎДЗЕНЬ МАЎЧЫЦЬ</a><br/>
<a href="#chapter20">ЧЫЕ РУКІ ПРЫГАЖЭЙШЫЯ (Індыйская казка)</a><br/>
  <a href="#chapter21">1</a><br/>
  <a href="#chapter22">2</a><br/>
  <a href="#chapter23">3</a><br/>
  <a href="#chapter24">4</a><br/>
  <a href="#chapter25">5</a><br/>
  <a href="#chapter26">6</a><br/>
  <a href="#chapter27">7</a><br/>
  <a href="#chapter28">8</a><br/>
<a href="#chapter29">ХТО ШУКАЕ — ТОЙ ЗНАХОДЗІЦЬ</a><br/>
  <a href="#chapter30">1</a><br/>
  <a href="#chapter31">2</a><br/>
  <a href="#chapter32">3</a><br/>
  <a href="#chapter33">4</a><br/>
  <a href="#chapter34">5</a><br/>
  <a href="#chapter35">6</a><br/>
  <a href="#chapter36">7</a><br/>
<a href="#chapter37">АЙОГА (Нанайская казка)</a><br/>
  <a href="#chapter38">1</a><br/>
  <a href="#chapter39">2</a><br/>
  <a href="#chapter40">3</a><br/>
  <a href="#chapter41">4</a><br/>
  <a href="#chapter42">5</a><br/>
<a href="#chapter43">РАЗУМНАЯ ДАЧКА</a><br/>
  <a href="#chapter44">1</a><br/>
  <a href="#chapter45">2</a><br/>
  <a href="#chapter46">3</a><br/>
  <a href="#chapter47">4</a><br/>
  <a href="#chapter48">5</a><br/>
  <a href="#chapter49">6</a><br/>
  <a href="#chapter50">7</a><br/>
  <a href="#chapter51">8</a><br/>
  <a href="#chapter52">9</a><br/>
  <a href="#chapter53">10</a><br/>
  <a href="#chapter54">11</a><br/>
  <a href="#chapter55">12</a><br/>
  <a href="#chapter56">13</a><br/>
  <a href="#chapter57">14</a><br/>
  <a href="#chapter58">15</a><br/>
  <a href="#chapter59">16</a><br/>
  <a href="#chapter60">17</a><br/>
  <a href="#chapter61">18</a><br/>
<a href="#chapter62">ВЯЛЬМОЖНЫ ПЫХ</a><br/>
<a href="#chapter63">КРОТ, МУРАШКА І ЛІСІЦА</a><br/>
  <a href="#chapter64">1</a><br/>
  <a href="#chapter65">2</a><br/>
  <a href="#chapter66">3</a><br/>
  <a href="#chapter67">4</a><br/>
  <a href="#chapter68">5</a><br/>
<a href="#chapter69">ПУЗЫР, САЛОМІНКА І ЛАПАЦЬ</a><br/>
  <a href="#chapter70">1</a><br/>
  <a href="#chapter71">2</a><br/>
  <a href="#chapter72">3</a><br/>
  <a href="#chapter73">4</a><br/>
  <a href="#chapter74">5</a><br/>
  <a href="#chapter75">6</a><br/>
  <a href="#chapter76">7</a><br/>
  <a href="#chapter77">8</a><br/>
  <a href="#chapter78">9</a><br/>
  <a href="#chapter79">10</a><br/>
  <a href="#chapter80">11</a><br/>
  <a href="#chapter81">12</a><br/>
<a href="#chapter82">ДЗІВОСНЫЯ ПРЫГОДЫ (Народная казка)</a><br/>
<a href="#chapter83">ТРЫ БРАТЫ (Ненецкая казка )</a><br/>
  <a href="#chapter84">1</a><br/>
  <a href="#chapter85">2</a><br/>
  <a href="#chapter86">3</a><br/>
  <a href="#chapter87">4</a><br/>
  <a href="#chapter88">5</a><br/>
  <a href="#chapter89">6</a><br/>
  <a href="#chapter90">7</a><br/>
  <a href="#chapter91">8</a><br/>
<a href="#chapter92">ДЗЯЎЧЫНА І КІЛІМ (Усходняя казка)</a><br/>
  <a href="#chapter93">1</a><br/>
  <a href="#chapter94">2</a><br/>
  <a href="#chapter95">3</a><br/>
  <a href="#chapter96">4</a><br/>
  <a href="#chapter97">5</a><br/>
  <a href="#chapter98">6</a><br/>
  <a href="#chapter99">7</a><br/>
  <a href="#chapter100">8</a><br/>
  <a href="#chapter101">9</a><br/>
  <a href="#chapter102">10</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>ЗВАЖАЙ НА ЛЕТАПІСЫ ДАЎНІХ ДЗЕЙ... ( З Алішэра Наваі )</h3>
<p>...Зважай на летапісы даўніх дзей,</p>
<p>зважай на гутаркі старых людзей.</p>
<p> </p>
<p>Магчыма, ў іх ты адшукаеш скарб,</p>
<p>што папярэдні прапусціў пагляд.</p>
<p> </p>
<p>Ты перадай народу гэты скарб,</p>
<p>каб быў яго замілавання варт.</p>
<p> </p>
<p>Ці трэба створанае спрадвякоў</p>
<p>у тым жа выглядзе даваць ізноў?</p>
<p> </p>
<p>Пасля чужых табе свайго каня</p>
<p>якая асалода ўслед ганяць?</p>
<p> </p>
<p>Калі спустошаны сад да цябе,</p>
<p>якія кветкі знойдзеш ты цяпер?</p>
<p> </p>
<p>У кветніку лужок хіба адзін?</p>
<p>Ты не жабрак у кветніку, мой сын!</p>
<p> </p>
<p>У гэтай думцы — мудрасць, глыбіня.</p>
<p>Я ў сэрца думку мудрую прыняў.</p>
<p> </p>
<p>Пачаў я здабываць з усіх бакоў</p>
<p>паданні даўнія старых часоў.</p>
<p> </p>
<p>І ўзнагароджаны быў я зусім:</p>
<p>знайшоў жаданае ў шуканні тым.</p>
<p> </p>
<p>Знайшоў багата ў ім жамчужын-слоў,</p>
<p>напоўніў чару думкі да краёў.</p>
<p> </p>
<p>Я гэты жэмчуг свету перадам,</p>
<p>усім паселішчам і гарадам.</p>
<p> </p>
<p>Былі тут папярэднікі раней,</p>
<p>але хапіла жэмчугу і мне.</p>
<p> </p>
<p>Бяздонна мора слоў!</p>
<p>Ніхто у нас</p>
<p>не можа вычарпаць яго запас.</p>
<p> </p>
<p>І нават я, лавец зусім слабы,</p>
<p>нырнуўшы ў мора пасля ўсіх нібы,—</p>
<p> </p>
<p>каштоўны скарб такі сабраць спрамог,</p>
<p>што гонар за яго мне ў сэрца лёг...</p>
<p> </p>
<h3><a id="chapter2"></a>АДАМ І ЕВА (Інданезійская казка)</h3>
<p> </p>
<h4><a id="chapter3"></a>1</h4>
<p>Творца свету, мудры Вішну,</p>
<p>працавіты вельмі, ўвішны,</p>
<p> </p>
<p>намясіў аднойчы гліны,</p>
<p>з гліны вылепіў мужчыну,</p>
<p> </p>
<p>і Адамам па найменню</p>
<p>стала Вішнава тварэнне.</p>
<p> </p>
<h4><a id="chapter4"></a>2</h4>
<p>Але мудры творца свету</p>
<p>ўцяміў хутка, што на гэтым</p>
<p> </p>
<p>ён спыняцца не павінен:</p>
<p>трэба дбаць і аб жанчыне.</p>
<p> </p>
<p>У вялікім задуменні</p>
<p>сеў прамудры на каменні.</p>
<p> </p>
<h4><a id="chapter5"></a>3</h4>
<p>На каменні свету творца</p>
<p>можа б так сядзеў бясконца,</p>
<p> </p>
<p>ды на шчасце, ясным вокам</p>
<p>ён пабачыў недалёка</p>
<p> </p>
<p>кветку лотаса ў зіхценні</p>
<p>месяцовага прамення.</p>
<p> </p>
<h4><a id="chapter6"></a>4</h4>
<p>Кветка тая — як жывая,</p>
<p>толькі што не размаўляе,</p>
<p> </p>
<p>а красе яе цудоўнай</p>
<p>больш няма нідзе падобнай.</p>
<p> </p>
<p>Захапіўшыся красою</p>
<p>незраўнанаю такою,</p>
<p> </p>
<p>Вішну ўзяў яе узорам</p>
<p>і стварыў жанчыну скора.</p>
<p> </p>
<h4><a id="chapter7"></a>5</h4>
<p>Хараство зазіхацела</p>
<p>ад жанчынінага цела.</p>
<p> </p>
<p>Вочы, вусны, ўся яна там</p>
<p>пекнатой такой абнята,</p>
<p> </p>
<p>што схіліўся перад ёю</p>
<p>нават лотас над вадою.</p>
<p> </p>
<p>Даў імя ёй Вішну — Ева.</p>
<p>Прывітаў ён Еву спевам.</p>
<p> </p>
<p>А яна ў адказ сказала:</p>
<p>— Мне, прамудры, спеваў мала!</p>
<p> </p>
<p>Мне жылплошчу дай, мой божа,</p>
<p>з ёй ачаг і мяккі ложак.</p>
<p> </p>
<h4><a id="chapter8"></a>6</h4>
<p>Вішну кажа:</p>
<p>— Над зямлёю,</p>
<p>над высокаю гарою</p>
<p> </p>
<p>я табе палац пастаўлю,</p>
<p>пекнату тваю праслаўлю.</p>
<p> </p>
<p>Карагодзіць будуць зоркі</p>
<p>у цябе на панадворку,</p>
<p> </p>
<p>прыйдзе Месяц у пакоі</p>
<p>вечароваю парою...</p>
<p> </p>
<p>Адказала Ева богу:</p>
<p>— Мне не трэ дабра такога!</p>
<p> </p>
<p>Будзе холадна на горах,</p>
<p>будзе зімна мне пры зорах...</p>
<p> </p>
<h4><a id="chapter9"></a>7</h4>
<p>Вішну кажа:</p>
<p>— Ў сінім моры,</p>
<p>дзе бязмежныя прасторы,</p>
<p> </p>
<p>я табе палац пастаўлю,</p>
<p>хараство тваё праслаўлю.</p>
<p> </p>
<p>Будуць хвалі ля палаца</p>
<p>калыхацца і гайдацца,</p>
<p> </p>
<p>будуць барвамі усімі</p>
<p>зіхацець пад небам сінім...</p>
<p> </p>
<p>Адказала Ева богу:</p>
<p>— Мне не трэ дабра такога!</p>
<p> </p>
<p>Супакой там будзе дрэнны,</p>
<p>будуць грукаць хвалі ў сцены...</p>
<p> </p>
<h4><a id="chapter10"></a>8</h4>
<p>Вішну кажа:</p>
<p>— У пустыні,</p>
<p>пад цудоўным небам сінім</p>
<p> </p>
<p>я палац табе пастаўлю,</p>
<p>прыгажосць тваю праслаўлю.</p>
<p> </p>
<p>Залаты пясок навокал</p>
<p>будзе цешыць тваё вока,</p>
<p> </p>
<p>там вады зусім не будзе,</p>
<p>цябе хвалі не пабудзяць...</p>
<p> </p>
<p>Адказала Ева богу:</p>
<p>— Мне не трэ дабра такога!</p>
<p> </p>
<p>Будзе горача там вельмі,</p>
<p>моцны вецер дзьме ў пустэльні...</p>
<p> </p>
<h4><a id="chapter11"></a>9</h4>
<p>Каля іх, на тое ліха,</p>
<p>тут Адам прайшоў паціху.</p>
<p> </p>
<p>На яго зірнуўшы, Ева</p>
<p>ўся, як кветка, зружавела</p>
<p> </p>
<p>і сказала творцу-богу:</p>
<p>— Працаваў ты, божа, многа!</p>
<p> </p>
<p>Адпачні цяпер ад працы,</p>
<p>кінь ты клопат пра палацы!</p>
<p> </p>
<p>Мне палацам лепшым самым</p>
<p>будзе сэрца у Адама.</p>
<p> </p>
<p>Ты дазволь зайсці ў яго мне —</p>
<p>покуль час яшчэ — сягоння...</p>
<p> </p>
<h4><a id="chapter12"></a>10</h4>
<p>Бог згадзіўся. З той часіны</p>
<p>Ева ў сэрцы у мужчыны</p>
<p> </p>
<p>і жыве, як пажадала,</p>
<p>гора маючы нямала.</p>
<p> </p>
<p>Як на горах, часам сцюжа;</p>
<p>як на моры, хвалі кружаць;</p>
<p> </p>
<p>вецер подыхам гарачым,</p>
<p>як з пустыні, дзьме, няйначай;</p>
<p> </p>
<p>набягаюць навальніцы,</p>
<p>ды такія — не спыніцца...</p>
<p> </p>
<p>А яна ўсё церпіць, Ева,</p>
<p>бо сама таго хацела</p>
<p> </p>
<p>і сама знайшла дарогу</p>
<p>да палаца вось такога.</p>
<p> </p>
<h3><a id="chapter13"></a>ЛІСІЦА, ЛЕЎ І ВОЎК</h3>
<p>Лісіца, Леў і Воўк</p>
<p>пайшлі на паляванне.</p>
<p>Прастор увесь замоўк</p>
<p>ад страху і чакання.</p>
<p>Ідуць паляўнікі,</p>
<p>здабычу ловяць,</p>
<p>давяць.</p>
<p>Здабытак быў такі:</p>
<p>каза,</p>
<p>алень</p>
<p>і заяц.</p>
<p>Леў кажа да Ваўка:</p>
<p>— Дзялі на ўсіх здабычу!</p>
<p>Дзялі папраўдзе,</p>
<p>так,</p>
<p>як вучыць даўні звычай.</p>
<p>Воўк атрымаў загад,</p>
<p>не траціць часу марна.</p>
<p>Ідзе дзяльба на лад.</p>
<p>— Каза —</p>
<p>табе, ўладар наш.</p>
<p>Лісіцы —</p>
<p>зайца дам.</p>
<p>Аленя —</p>
<p>з’ем я сам...</p>
<p>Угневаўся наш Леў,</p>
<p>што Воўк яго зняславіў.</p>
<p>З Ваўка і скуру здзеў</p>
<p>і ад жыцця пазбавіў.</p>
<p>— Падзеліш ты цяпер,—</p>
<p>Лісіцы кажа ветла,—</p>
<p>чакаю ад цябе</p>
<p>я праўды самай светлай...</p>
<p>Лісіца па зямлі</p>
<p>хвастом матнула доўгім.</p>
<p>— Каб вы, ўладар, жылі</p>
<p>заўсёды без трывогі...</p>
<p>Я так і падзялю,</p>
<p>як вучыць звычай даўні:</p>
<p>казу тваю даю</p>
<p>табе я —</p>
<p>на сняданне.</p>
<p>А зайца —</p>
<p>на абед.</p>
<p>Аленя —</p>
<p>на вячэру...</p>
<p>— Ну, дзякую табе!</p>
<p>Тваёй дзяльбе я веру!</p>
<p>Скажы ты мне цяпер,</p>
<p>хто навучыў цябе</p>
<p>разумна падзяліць так?!</p>
<p>— О уладар вялікі!</p>
<p>Вось гэты самы воўк,</p>
<p>навекі што замоўк...</p>
<p> </p>
<h3><a id="chapter14"></a>ГАНАРЫСТЫ КОНЬ</h3>
<p> </p>
<h4><a id="chapter15"></a>1</h4>
<p>Ваяка меў цудоўнага каня.</p>
<p>На тым кані ён вецер абганяў.</p>
<p> </p>
<p>Сядло ўсё пазалочана на ім,</p>
<p>вуздэчка ўся ў зіхценні залатым.</p>
<p> </p>
<p>Імкнецца ў далі той цудоўны конь,</p>
<p>з-пад капытоў аж пырскае агонь.</p>
<p> </p>
<p>Віецца пыл за ім і па-над ім.</p>
<p>Конь ганарыцца вершнікам сваім.</p>
<p> </p>
<p>Насустрач ледзьве цягнецца ішак.</p>
<p>Няма на ім ні залатых адзнак,</p>
<p> </p>
<p>няма на ім багатага сядла,</p>
<p>адна падпінка з лямкай абвіла.</p>
<p> </p>
<p>Худы, ў дадатак стомлены такі,</p>
<p>як і усе наогул ішакі,</p>
<p> </p>
<p>ён на сабе вялікі цягне пак,</p>
<p>маленькі той, цярплівы той ішак.</p>
<p> </p>
<p>Пагрозна конь вачыма заблішчэў:</p>
<p>— Дарогу мне загарадзіў яшчэ!</p>
<p> </p>
<p>Ану, набок, а не — пазнаеш ты,</p>
<p>якія моцныя я маю капыты!</p>
<p> </p>
<p>Намуляў плечы пакамі ішак,</p>
<p>з дарогі не паверне ён ніяк.</p>
<p> </p>
<p>Ды што рабіць? Здратуе гэты конь,</p>
<p>бо ён жа крэсіць, бегучы, агонь.</p>
<p> </p>
<p>І пацягнуўся ён з дарогі ўбок,</p>
<p>як толькі мог, і пак свой павалок,</p>
<p> </p>
<p>худы ішак, натруджаны такі,</p>
<p>як і наогул пад цяжарам ішакі.</p>
<p> </p>
<p>А конь прамчаўся у шырокі свет,</p>
<p>а пыл, узняты ім, закрыў і след...</p>
<p> </p>
<h4><a id="chapter16"></a>2</h4>
<p>У бойцы ранілі таго каня.</p>
<p>Не крэсіць капытамі ён агня.</p>
<p> </p>
<p>Ад ветру ззаду застаецца ён,</p>
<p>за ветрам больш не бегае ўздагон.</p>
<p> </p>
<p>Хоць гаспадар і уздыхнуў па ім,</p>
<p>ды зняў сядло з уборам залатым.</p>
<p> </p>
<p>З насечкай залатой вуздэчку зняў,</p>
<p>аброць уздзеў ён на таго каня.</p>
<p> </p>
<p>Пасля узяў яго за павадок</p>
<p>і на кірмаш павёў у гарадок.</p>
<p> </p>
<p>Купіў яго там неякі фурман,</p>
<p>сядла ў яго, у фурмана, няма.</p>
<p> </p>
<p>Цяжары возіць ён на тым кані.</p>
<p>Цяжкія для каня насталі дні.</p>
<p> </p>
<h4><a id="chapter17"></a>3</h4>
<p>І дзень за днём, і дня не праміне,—</p>
<p>вялікія два пакі на спіне</p>
<p> </p>
<p>конь возіць. Адвязе — кладуць ізноў.</p>
<p>Так і калышуцца яны з бакоў...</p>
<p> </p>
<p>Аднойчы так ён з пакамі ідзе,</p>
<p>ды адпачынку не відаць нідзе.</p>
<p> </p>
<p>Насустрач і натрапіўся ішак,</p>
<p>які калісьці вёз таксама пак.</p>
<p> </p>
<p>Ішак даўнейшага каня пазнаў</p>
<p>і гутарку такую распачаў:</p>
<p> </p>
<p>— А, конь-сагіб! Салам алейкум вам</p>
<p>Чаму твая панікла галава?</p>
<p> </p>
<p>Нядаўна ты інакшы быў,— як леў.</p>
<p>Яшчэ мяне ты здратаваць хацеў.</p>
<p> </p>
<p>Я і падумаў — п’яны ты. Дарма!</p>
<p>На свеце хмелю вечнага няма,</p>
<p> </p>
<p>ад гордасці працверазішся ты!</p>
<p>А дзе ж, скажы, убор твой залаты?</p>
<p> </p>
<h4><a id="chapter18"></a>4</h4>
<p>Пашкадаваў каня усё ж ішак.</p>
<p>— Давай мне,— кажа, — твой вялікі пак.</p>
<p> </p>
<p>Іду я ўлегцы. Памагу табе.</p>
<p>Я думаю, ён карак не саб’е...</p>
<p> </p>
<p>Пайшлі яны да месца удваіх.</p>
<p>Адзін маўчыць, ды і другі заціх...</p>
<p> </p>
<h3><a id="chapter19"></a>ЧАМУ САВА ПЯЕ ЎНАЧЫ, А ЎДЗЕНЬ МАЎЧЫЦЬ</h3>
<p>Ішла Сава дарожкаю лясной,</p>
<p>на плечы пачапіўшы клунак свой.</p>
<p> </p>
<p>Здзіўлёны Дзяцел крыкнуў ёй:</p>
<p>— Кума!</p>
<p>Работы іншай у цябе няма?!</p>
<p> </p>
<p>Куды ты пацягнула хатулі?</p>
<p>Нядрэнна па-суседству мы жылі,</p>
<p> </p>
<p>А зараз — на табе! — ўзнялася ў свет!</p>
<p>А мо пакрыўдзіў чым які сусед?</p>
<p> </p>
<p>Сава ўздыхнула цяжка у адказ.</p>
<p>— І добра, і нядобра,— кажа,— ў нас.</p>
<p> </p>
<p>Балота блізка і нядрэнны бор,</p>
<p>для ўсіх, здаецца, радасць і прастор,</p>
<p> </p>
<p>хапае ежы, але праз людзей</p>
<p>мне жыць становіцца усё цяжэй.</p>
<p> </p>
<p>Ты ведаеш, што я спяваць люблю.</p>
<p>Не спадабалі песеньку маю!</p>
<p> </p>
<p>Хоць песенька прыгожая мая,</p>
<p>як толькі заспяваю часам я,</p>
<p> </p>
<p>хто камень кіне,</p>
<p>пашыбень які,</p>
<p>хто па гарбу дае,</p>
<p>хто пад бакі.</p>
<p> </p>
<p>Адзін на дрэва нават з кіем лез!</p>
<p>Пайду шукаць сабе інакшы лес.</p>
<p> </p>
<p>— Па шчырай праўдзе,—</p>
<p>Дзяцел кажа той,—</p>
<p>не чуў ніколі</p>
<p>песні я тваёй.</p>
<p> </p>
<p>Ты заспявай, дазнаюся цяпер,</p>
<p>чаму няма спагады да цябе.</p>
<p> </p>
<p>Сава і вухнула, сабраўшы дух:</p>
<p>«Ку-га, ку-га,</p>
<p>вух-вух!»</p>
<p> </p>
<p>Той бедны Дзяцел да сука прырос,</p>
<p>аж па спіне яго прайшоў мароз.</p>
<p> </p>
<p>— Ну як,— пытаецца Сава,—</p>
<p>ці чуў?</p>
<p> </p>
<p>— Ой,— кажа Дзяцел,—</p>
<p>крыўдзіць не хачу,</p>
<p> </p>
<p>але не песня гэта — проста жах!</p>
<p>Аж сонца змеркла у маіх вачах!</p>
<p> </p>
<p>Здаецца, што не толькі ад людзей,—</p>
<p>не знойдзеш ты прыхільнасці нідзе.</p>
<p> </p>
<p>Параду дам табе, кума, адну:</p>
<p>ты не шукай другую старану,</p>
<p> </p>
<p>бо тут хоць крыху звыклі да цябе,</p>
<p>на новым месцы хто зусім заб’е.</p>
<p> </p>
<p>Цягні ты хатулі свае назад,</p>
<p>а песню павярні на новы лад.</p>
<p> </p>
<p>Ці пры людзях зусім ты памаўчы,</p>
<p>ці лепш спявай, як спяць яны, ўначы...</p>
<p> </p>
<p>Сава, паслухаўшыся тых парад,</p>
<p>вярнулася ў дупло сваё назад.</p>
<p> </p>
<p>З тае пары, як Дзяцел навучыў,</p>
<p>яна і вухкае-пяе ўначы...</p>
<p> </p>
<h3><a id="chapter20"></a>ЧЫЕ РУКІ ПРЫГАЖЭЙШЫЯ (Індыйская казка)</h3>
<p> </p>
<h4><a id="chapter21"></a>1</h4>
<p>На беразе ракі індыйскай, Джамны,</p>
<p>жылі даўней прыгожыя тры дамы.</p>
<p> </p>
<p>У кожнай муж быў, так сказаць, вяльможа,</p>
<p>затым пра хлеб іх клопат не трывожыў.</p>
<p> </p>
<p>Не мелі клопату і пра уборы,</p>
<p>ім не хапала толькі з неба зораў.</p>
<p> </p>
<p>Ніхто не прымушаў іх турбавацца</p>
<p>наконт якой бы ні было там працы.</p>
<p> </p>
<p>Паспаўшы ўдосыць і на мяккім ложку,</p>
<p>яны і пачыналі дзень патрошку.</p>
<p> </p>
<p>Спачатку падавалі ім сняданне,</p>
<p>пасля былі з суседкамі спатканні.</p>
<p> </p>
<p>Яшчэ пасля — ішлі яны на Джамну,</p>
<p>вось гэтыя прыгожыя тры дамы.</p>
<p> </p>
<h4><a id="chapter22"></a>2</h4>
<p>З усмешкай на сваіх цудоўных тварах</p>
<p>яны з сябе свае здымалі сары.</p>
<p> </p>
<p>Пасля залазілі ў ваду па пояс,</p>
<p>а над вадой імклівіў звонкі голас.</p>
<p> </p>
<p>Як пырскі, узлятаў іх смех вясёлы,</p>
<p>каб хто увагі больш звярнуў на голых.</p>
<p> </p>
<p>Яны сябе лічылі цудам свету,</p>
<p>і ўсе былі павінны ведаць гэта.</p>
<p> </p>
<p>Гармідар той прыгожы і прыемны</p>
<p>даходзіў нават і да шахт падземных,</p>
<p> </p>
<p>дзе людзі голыя крышылі камень</p>
<p>сваімі збітымі у кроў рукамі,</p>
<p> </p>
<p>каб збудаваць цяжкой падземнай працай</p>
<p>надземным дамам добрыя палацы...</p>
<p> </p>
<h4><a id="chapter23"></a>3</h4>
<p>На беразе ракі індыйскай, Джамны,</p>
<p>не сумавалі гэтыя тры дамы.</p>
<p> </p>
<p>Пра тое-сёе крыху размаўлялі,</p>
<p>а гутаркі і час плылі на хвалях.</p>
<p> </p>
<p>Але дайшлі да рук сваіх урэшце.</p>
<p>Тут згода кончылася, хоць іх рэжце!</p>
<p> </p>
<p>— Мае,— адна сказала,— цуда свету,</p>
<p>і вы павінны ўсе згадзіцца з гэтым!</p>
<p> </p>
<p>— Ніякай згоды,— кажа ёй другая,—</p>
<p>мае такія рукі, добра знаю!</p>
<p> </p>
<p>Такое самае пачулі і ад трэцяй:</p>
<p>— Мае найпрыгажэйшыя на свеце!</p>
<p> </p>
<p>Няма ў іх згоды, бо яны і суддзі:</p>
<p>гарачых спрэчак і вада не студзіць.</p>
<p> </p>
<h4><a id="chapter24"></a>4</h4>
<p>Якраз на тое каля іх кульгае</p>
<p>бабуля нейкая — галодная, старая.</p>
<p> </p>
<p>Спынілася і прывітала голых</p>
<p>у простых задушэўных словах.</p>
<p> </p>
<p>Пасля сказала:</p>
<p>— Трэці дзень не ем я.</p>
<p>Гарачыня спустошыла нам землі...</p>
<p> </p>
<p>А можа, хоць скарыначку дасцё вы? —</p>
<p>Бабуліны іх не кранулі словы.</p>
<p> </p>
<p>Галодных сыты зразумець не можа,</p>
<p>пакуль самога лёс не патрывожыць.</p>
<p> </p>
<p>Да гэтых дам, над Джамнаю індыйскай,</p>
<p>наконт скарынкі не хадзі і блізка.</p>
<p> </p>
<p>А ўсё ж ткі трэба скарыстаць старую!</p>
<p>Адна яе пытаннем і частуе.</p>
<p> </p>
<p>— Дапамажы нам скончыць нашы мукі:</p>
<p>ў якой з нас лепшыя красою рукі?</p>
<p> </p>
<p>— Чакайце крыху,— кажа ім старая,—</p>
<p>прыйду, як толькі ежы адшукаю...</p>
<p> </p>
<p>І пакульгала прэч ад іх з кіёчкам</p>
<p>па чыста вымытым вадой пясочку...</p>
<p> </p>
<h4><a id="chapter25"></a>5</h4>
<p>Праз гоні двое, ля ракі таксама,</p>
<p>жанчына простая сядзела пад кустамі.</p>
<p> </p>
<p>Усё жыццё яна працуе ў полі,</p>
<p>сваім гарбом сваю стварае долю.</p>
<p> </p>
<p>Вятрамі біта і дажджамі мыта,</p>
<p>яна нічым ад сонца не закрыта.</p>
<p> </p>
<p>Ад сонца яснага яна ўся чорна</p>
<p>і лёсу горкаму яна пакорна.</p>
<p> </p>
<p>Прыйшла, каб смагу ўтаймаваць вадою,</p>
<p>перадыхнуць хоць крыху над ракою.</p>
<p> </p>
<h4><a id="chapter26"></a>6</h4>
<p>З кійком старая да яе кульгае,</p>
<p>сардэчным словам і яе вітае.</p>
<p> </p>
<p>— Даруй, дачушка, за маё пытанне:</p>
<p>ці засталася крошка ад снядання?</p>
<p> </p>
<p>Сказала у адказ ёй маладзіца:</p>
<p>— Сядай, бабуля, ў засень, на травіцы.</p>
<p> </p>
<p>Няхай збіраюць крошкі ліхадзеі!</p>
<p>З табой сняданне папалам падзелім,</p>
<p> </p>
<p>каб падужэла ты ў сваёй дарозе,</p>
<p>каб весялей было табе, нябозе...</p>
<p> </p>
<p>Паснедалі яны тады абедзве,</p>
<p>хоць сонца і стаяла на абедзе.</p>
<p> </p>
<p>Старой была вялікая падмога.</p>
<p>Падзякавала. Стала зноў на ногі.</p>
<p> </p>
<p>Пасля ўзяла яе руку сваёю</p>
<p>і павяла ля Джамны, над ракою.</p>
<p> </p>
<h4><a id="chapter27"></a>7</h4>
<p>Прыйшлі да дам. Яны былі ля рэчкі,</p>
<p>свае ніяк не паканчалі спрэчкі.</p>
<p> </p>
<p>Сказала ім старая, гэным дамам:</p>
<p>— Цяпер адказ на запытанне дам вам.</p>
<p> </p>
<p>На рукі гэтай маладзіцы гляньце:</p>
<p>яны і чорныя, яны аж з глянцам.</p>
<p> </p>
<p>Яны парэпаны, яны пабіты,</p>
<p>яны салёным потам перамыты.</p>
<p> </p>
<p>Яны мяне, якую лёс знясіліў,</p>
<p>запрацаваным хлебам накармілі.</p>
<p> </p>
<p>Няма на свеце ім красою роўных,</p>
<p>а прыгажэй над вашы — безумоўна!</p>
<p> </p>
<p>Бо хараство усё ідзе ад працы,</p>
<p>пабудавала праца і палацы.</p>
<p> </p>
<p>Хоць беленькія вашы, як лілеі,</p>
<p>дабра не твораць і тварыць не ўмелі</p>
<p> </p>
<h4><a id="chapter28"></a>8</h4>
<p>Сказала так і адышла старая.</p>
<p>Пайшла ў свой бок і маладзіца тая.</p>
<p> </p>
<p>На беразе ракі індыйскай, Джамны,</p>
<p>пазналі ўсё ж ткі сорам тыя дамы.</p>
<p> </p>
<h3><a id="chapter29"></a>ХТО ШУКАЕ — ТОЙ ЗНАХОДЗІЦЬ</h3>
<p> </p>
<h4><a id="chapter30"></a>1</h4>
<p>Град пабіў усё на полі,</p>
<p>сонца рэшткі дапаліла.</p>
<p>Супраць гэткай горкай долі</p>
<p>не паможа нават сіла.</p>
<p> </p>
<p>Вёскі ўсе асірацелі,</p>
<p>зарабляць пайшлі мужчыны.</p>
<p>Хто застаўся, тыя елі</p>
<p>хлеб бульбяны ды з мякінай.</p>
<p> </p>
<p>Гэта казка больш на праўду,</p>
<p>хоць і горкую, падобна.</p>
<p>Век яе не памінаў бы</p>
<p>пры жыцці сучасным, добрым.</p>
<p> </p>
<p>Але каб мы лепш цанілі</p>
<p>тое ўсё, што зараз маем,</p>
<p>мы аб той страшэннай хвілі</p>
<p>і цяпер успамінаем.</p>
<p> </p>
<p>Тры сыны былі у мамы,</p>
<p>тры сыны былі у таты.</p>
<p>Разумелі ўжо і самі,</p>
<p>што пара шукаць занятак.</p>
<p> </p>
<p>Бо адкуль бацькі старыя</p>
<p>будуць браць для іх спажытак?</p>
<p>І суседзі гаварылі</p>
<p>ім пра гэта ўсё адкрыта.</p>
<p> </p>
<p>Вось аднойчы, нейкім святам,</p>
<p>пры сняданні тата кажа:</p>
<p>— Бедна, хлопцы, наша хата</p>
<p>і нясмачна наша каша.</p>
<p> </p>
<p>Ад адной худой кароўкі</p>
<p>малака ўсім не хапае.</p>
<p>Не памогуць нам гаворкі,</p>
<p>трэба рада тут другая.</p>
<p> </p>
<p>Трэба вам ісці у людзі,</p>
<p>пабываць вам у народзе.</p>
<p>«Хто пытае — той не блудзіць,</p>
<p>хто шукае — той знаходзіць».</p>
<p> </p>
<p>Справа ясная, як сонца.</p>
<p>Спрэчак жадных быць не можа.</p>
<p>Падняліся зразу хлопцы</p>
<p>рыхтавацца ў падарожжа.</p>
<p> </p>
<p>Сын старэйшы просіць тату:</p>
<p>— Дай пінжак ты мне ў дарогу.</p>
<p>Бачыш сам — халаднавата,</p>
<p>будзе ўсё ж мне дапамога...</p>
<p> </p>
<p>Усміхнуўся тата сыну:</p>
<p>— На, сынок, хоць ён апошні.</p>
<p>Больш работай грэй ты спіну</p>
<p>ля варштата ці на пожні.</p>
<p> </p>
<p>Сын сярэдні у матулі</p>
<p>на разжыву просіць так жа:</p>
<p>— Дай мядзяную каструлю,</p>
<p>есці ў ёй смачней насмажаць.</p>
<p> </p>
<p>— Хоць адну каструлю маю,—</p>
<p>забяры яе з сабою.</p>
<p>Толькі ўсё ж табе параю:</p>
<p>спадзявайся не на тое.</p>
<p> </p>
<p>Калі будзеш працавітым,</p>
<p>знойдуць людзі частаваць чым.</p>
<p>Будзе стол заўжды накрыты,</p>
<p>не спытаюць посуд матчын...</p>
<p> </p>
<p>Сын малодшы не пытае</p>
<p>у сваіх бацькоў нічога.</p>
<p>— А табе, сынок, якая</p>
<p>трэба з хаты дапамога?</p>
<p> </p>
<p>— Калі вы дазвол дасцё мне,</p>
<p>цвік адзін хацеў бы ўзяць я,</p>
<p>каб пра хату нашу помніць</p>
<p>і на вас не забывацца...</p>
<p> </p>
<p>Задзівіўся крыху тата:</p>
<p>вельмі просьба ўжо малая!</p>
<p>А браты смяюцца з брата:</p>
<p>«Галава яго дурная!»</p>
<p> </p>
<p>— Што ж, сынок,— бацькі гавораць,—</p>
<p>мы табе ў тым не адмовім.</p>
<p>Выбірай які-каторы,</p>
<p>нас не ўспомні дрэнным словам...</p>
<p> </p>
<p>— Я вось той вазьму, што вешаў,</p>
<p>кладучыся спаць, адзежу.</p>
<p>Для мяне ён самы лепшы,</p>
<p>будзе памяткай мілейшай!</p>
<p> </p>
<p>Абцугамі цвік ён вырваў</p>
<p>на ўспамін і дапамогу.</p>
<p>А браты з усмешкай хітрай</p>
<p>паглядзелі на малога...</p>
<p> </p>
<p>Развітаўшыся з бацькамі,</p>
<p>ў свет пайшлі ад іх сыны ўсе.</p>
<p>А малодшы, меншы самы,</p>
<p>на пагорачку спыніўся.</p>
<p> </p>
<p>Шапку зняў і глянуў моўчкі</p>
<p>на сваю старую хатку,</p>
<p>дзе хусцінкай церла вочы</p>
<p>па сынах-вандроўцах матка...</p>
<p> </p>
<p>Падышлі да раздарожжа.</p>
<p>Там спыніліся ўсе трое.</p>
<p>Кажуць большыя варожа:</p>
<p>— Сцежкай ты ідзі другою!</p>
<p> </p>
<p>Мы усё ж ткі маем нешта:</p>
<p>я — пінжак, а ён — каструлю.</p>
<p>Хоць прадаць іх можна, зрэшты,</p>
<p>калі будуць плечы муляць.</p>
<p> </p>
<p>А з цвіком — які ты дольнік?</p>
<p>Ён нічым не дапаможа.</p>
<p>— Што ж, браточкі, ў наваколлі</p>
<p>многа сцежак і дарожак...</p>
<p> </p>
<h4><a id="chapter31"></a>2</h4>
<p>Меншы брат ідзе ад ранку.</p>
<p>Сонца стала на абедзе.</p>
<p>Бачыць — перад ім фурманка</p>
<p>па дарозе торнай едзе.</p>
<p> </p>
<p>Раптам адляцела кола,</p>
<p>пакацілася з дарогі.</p>
<p>Вось схілілася дадолу,</p>
<p>чырканула, як нарогам.</p>
<p> </p>
<p>Тут адразу коні сталі.</p>
<p>Злез фурман. А хто не злез бы?</p>
<p>Толькі крэкча: «Крыху б сталі</p>
<p>ці кавалачак жалеза!»</p>
<p> </p>
<p>Ані лесу, ані вёскі —</p>
<p>толькі поле ды каменне.</p>
<p>«Вось загвоздка дык загвоздка!»</p>
<p>Стаў фурман у задуменні.</p>
<p> </p>
<p>Падыходзіць хлопец:</p>
<p>— Дзядзя!</p>
<p>Не гаруйце. Цвік я маю.</p>
<p>Зараз з вамі ўсё наладзім! —</p>
<p>І з кішэні цвік вымае.</p>
<p> </p>
<p>— Толькі вас папераджаю:</p>
<p>цвік мне дораг, з роднай хаты.</p>
<p>Вам яго я пазычаю,</p>
<p>будзе ён назад узяты.</p>
<p> </p>
<p>Засмяяўся падарожны:</p>
<p>— Хлопец, бачу, ты — гарэза!</p>
<p>Цвік аддаць, бясспрэчна, можна,</p>
<p>ў кузні знойдзем мы жалеза...</p>
<p> </p>
<p>Падкацілі хутка кола.</p>
<p>Тым цвіком замацавалі.</p>
<p>Стаў ізноў фурман вясёлы:</p>
<p>— Ну, сядай, паедзем, малец!</p>
<p> </p>
<p>Мы у кузні ўсё падправім.</p>
<p>А табе, сынок, падзяка!</p>
<p>Вельмі добра выйшла справа!</p>
<p>І дадумаўся б не ўсякі!</p>
<p> </p>
<p>Толькі ён крануў за лейцы,</p>
<p>коні зразу поўным ходам.</p>
<p>Так даехалі да месца</p>
<p>без ніякае прыгоды.</p>
<p> </p>
<h4><a id="chapter32"></a>3</h4>
<p>Кавалю маленькі клопат:</p>
<p>мерку зняў, адсек жалеза,</p>
<p>напаліў. У рукі молат —</p>
<p>і загвоздка ў вось палезла...</p>
<p> </p>
<p>А малы ўсё разглядае.</p>
<p>Тут яму усё цікава.</p>
<p>Кажа:</p>
<p>— Музыка якая!</p>
<p>Эх, і добрая ў вас справа!</p>
<p> </p>
<p>Засмяяўся майстар гучна:</p>
<p>— Гэта так табе здаецца!</p>
<p>Калі хочаш, стань падручным,</p>
<p>ёсць якраз пры мне і месца.</p>
<p> </p>
<p>Сын ляжыць мой у бальніцы,</p>
<p>покуль выйдзе — ты пабудзеш.</p>
<p>А пачнеш пры мне вучыцца —</p>
<p>рамяство сабе набудзеш.</p>
<p> </p>
<p>Будзе харч табе, кватэра,</p>
<p>дам і грошы за работу.—</p>
<p>Хлопец нават не паверыў.</p>
<p>Згоду даў з усёй ахвотай.</p>
<p> </p>
<p>Ля мяхоў кавальскіх стаў ён,</p>
<p>ля кавадла памагае.</p>
<p>Працавіты хлопец, спраўны,</p>
<p>што пабачыць, што спытае.</p>
<p> </p>
<p>Стаў каваць памалу дробязь.</p>
<p>А драбніц патрэбна многа.</p>
<p>Ён і вучыцца, і робіць,</p>
<p>на сваю ўзышоў дарогу.</p>
<p> </p>
<p>Хоць не майстар, але можа</p>
<p>зарабіць кавалак хлеба.</p>
<p>А яму, у падарожжы,</p>
<p>большага пакуль не трэба.</p>
<p> </p>
<p>Але скончылася рата,</p>
<p>трэба некуды падацца:</p>
<p>майстраў сын прыйшоў дахаты,</p>
<p>з бацькам стаў ізноў на працу.</p>
<p> </p>
<p>Атрымаў хлапчына грошы,</p>
<p>даў падзяку за навуку.</p>
<p>Зноў пайшоў у падарожжа,</p>
<p>клунак свой узяўшы ў рукі.</p>
<p> </p>
<h4><a id="chapter33"></a>4</h4>
<p>Многа ён прайшоў ці мала,—</p>
<p>хто тут лічыць або мерыць? —</p>
<p>Сонца ўжо на захад стала,</p>
<p>адчыніла ночы дзверы.</p>
<p> </p>
<p>Бачыць хлопец: ля дарогі</p>
<p>невялікі дом якісьці.</p>
<p>А пры доме, ля парога,</p>
<p>дзед стаіць і куртку чысціць.</p>
<p> </p>
<p>Куртка з рук як паслізнецца</p>
<p>і — на мокрую травіцу.</p>
<p>— Трэба вам прыладзіць месца,—</p>
<p>кажа хлопец.</p>
<p>Дзед сварыцца:</p>
<p> </p>
<p>— Ад зямлі ўсяго тры пядзі,</p>
<p>а мяне вучыць прыйшоў ты!</p>
<p>— Мы, дзядуля, ўсё наладзім,</p>
<p>будзе месца для работы!</p>
<p> </p>
<p>Хлопец цвік дастаў з кішэні,</p>
<p>камень зручны ўзяў на доле.</p>
<p>Цвік убіў ён у прысценне,</p>
<p>дзеда зразу задаволіў.</p>
<p> </p>
<p>Той аж засмяяўся нават,</p>
<p>як на цвік павесіў куртку,</p>
<p>бо сваю закончыў справу</p>
<p>за адну ўсяго мінутку.</p>
<p> </p>
<p>— Вось дык хлопец! Скуль ты гэткі?</p>
<p>Ну, зайдзі ж да нас у хату,</p>
<p>будзеш нашым госцем, дзетка.</p>
<p>Ты — не дрэнны памагаты!</p>
<p> </p>
<p>А у хаце гаспадыня</p>
<p>і вячэру згатавала.</p>
<p>Павячэраў хлопец з імі</p>
<p>не занадта і не мала...</p>
<p> </p>
<p>Распытаў дзед падрабязна:</p>
<p>— Як, адкуль, куды, чаго ты? —</p>
<p>Быў адказ кароткі, ясны:</p>
<p>— Я іду шукаць работы...</p>
<p> </p>
<p>— А рабіць што-небудзь можаш?</p>
<p>— Я каваль. Кую, што хочаш.—</p>
<p>Засмяяўся дзед:</p>
<p>— Ой, божа!</p>
<p>Насмяшыў мяне ты, хлопча!</p>
<p> </p>
<p>Малады яшчэ ты дужа</p>
<p>падымаць у кузні молат.</p>
<p>Рамяство маё адужаць —</p>
<p>гэта іншая размова.</p>
<p> </p>
<p>Я кравец. Вучыся шыць ты.</p>
<p>Заставайся жыць са мною.</p>
<p>Тут і цёпла, тут і чыста,</p>
<p>развітаешся з бядою...</p>
<p> </p>
<p>Прапанове хлопец рады.</p>
<p>Працаваць пачаў на золку.</p>
<p>Не цяжкія ўсе прылады</p>
<p>у краўца: напарстак, голка.</p>
<p> </p>
<p>Пры пачатку новай справы</p>
<p>не мінеш ніколі грэху:</p>
<p>то прышыў не так рукавы,</p>
<p>то няроўным швом праехаў...</p>
<p> </p>
<p>Але ўсё ж даходзіць толку,</p>
<p>пазнае ўсё лепш работу.</p>
<p>Неслухмянай той іголкай</p>
<p>ён штаны ўжо шые з корту.</p>
<p> </p>
<p>Сам кравец спачатку кроіў,</p>
<p>заглядаў на ўсе драбніцы.</p>
<p>А цяпер сваёй рукою</p>
<p>хлопец кроіць не баіцца...</p>
<p> </p>
<p>Час мінуў так немаленькі,</p>
<p>ды бяда прыйшла аднекуль:</p>
<p>захварэў кравец старэнькі,</p>
<p>а пасля спачыў навекі...</p>
<p> </p>
<p>Не паможаш тут слязою</p>
<p>і ніякім іншым чынам...</p>
<p>Развітаўся з удавою</p>
<p>і пайшоў у свет хлапчына.</p>
<p> </p>
<p>Выдраў цвік ён свой з прысцення,</p>
<p>што прынёс сюды калісьці,</p>
<p>палажыў яго ў кішэню</p>
<p>перад тым, як з хаты выйсці...</p>
<p> </p>
<h4><a id="chapter34"></a>5</h4>
<p>Хлопец зноў прайшоў нямала,</p>
<p>трэба недзе і спыніцца.</p>
<p>Як на тое, набягала</p>
<p>з небакраю навальніца.</p>
<p> </p>
<p>Бачыць ён такую справу:</p>
<p>з хаты выбегла бабуля</p>
<p>да сваёй бялізны жвава,</p>
<p>бо і ў хаце гром пачулі.</p>
<p> </p>
<p>Ветрам цвік якраз зламала,</p>
<p>на якім канец вяроўкі.</p>
<p>Ухапіла, затрымала,</p>
<p>але мала ў гэтым толку!</p>
<p> </p>
<p>Падбягае хлопец:</p>
<p>— Цёця!</p>
<p>Зараз будзе дапамога!</p>
<p>Каб бялізну вам не зблоціць,</p>
<p>цвік прыб’ю замест старога.</p>
<p> </p>
<p>Борзда цвік дастаў з кішэні,</p>
<p>падхапіў на доле камень</p>
<p>і забіў у вокамгненне</p>
<p>цвік той спрытнымі рукамі.</p>
<p> </p>
<p>А пасля канец вяроўкі</p>
<p>заматаў, на вузел сціснуў.</p>
<p>— Вось уся вам і гаворка.</p>
<p>Пачынайце браць бялізну.</p>
<p> </p>
<p>Просіць юнака старая:</p>
<p>— Памажы насіць мне, хлопча.</p>
<p>Хлопец добра справу знае:</p>
<p>замарудзіш — дождж намочыць...</p>
<p> </p>
<p>Гаспадыня пачастунак</p>
<p>для памочніка рыхтуе.</p>
<p>Кажа:</p>
<p>— Вешай, хлопча, клунак</p>
<p>бо у нас і заначуеш.</p>
<p> </p>
<p>Гаспадар — шавец вясковы.</p>
<p>Пачалася ў іх бяседа.</p>
<p>А пасля і прапанова</p>
<p>за бяседай выйшла следам:</p>
<p> </p>
<p>— Бачу, што ты хлопец здольны.</p>
<p>Заставайся жыць у нас ты.</p>
<p>Ёсць якраз варштацік вольны,</p>
<p>насукаем заўтра дратвы...</p>
<p> </p>
<p>І пачнеш памалу латаць</p>
<p>на пачатку ўсё малое.</p>
<p>З рамяством не будзеш плакаць —</p>
<p>не насіць, як што цяжкое.</p>
<p> </p>
<p>Павячэралі, паспалі,</p>
<p>раніцой за працу селі.</p>
<p>Ўсё было — і шыла ў палец,</p>
<p>і цвічкі у столь ляцелі...</p>
<p> </p>
<p>Трэба толькі мець ахвоту</p>
<p>і упартую натуру.</p>
<p>Навучыўся шыць ён боты,</p>
<p>хоць псаваў спачатку скуру.</p>
<p> </p>
<p>Пояць, кормяць, грошы плоцяць,</p>
<p>а яшчэ калі — пахваляць.</p>
<p>Стаў шаўцом някепскім хлопец,</p>
<p>стаў шаўцом нядрэнным малец.</p>
<p> </p>
<p>Кажа майстру ён аднойчы:</p>
<p>— Мне пара дамоў вяртацца.—</p>
<p>Майстар хлопцу:</p>
<p>— Што ж, сыночак,</p>
<p>добра ў свеце, лепш пры матцы.</p>
<p> </p>
<p>Накупіў юнак тавару</p>
<p>і пашыў сам чаравікі.</p>
<p>Чаравічак гэтых пару</p>
<p>панясе праз свет вялікі.</p>
<p> </p>
<p>Прынясе, аддасць матулі:</p>
<p>— Шыў табе сваёй рукою! —</p>
<p>А яна яго прытуліць</p>
<p>і падзякуе за тое...</p>
<p> </p>
<p>Развітаўся ён сардэчна</p>
<p>і з шаўцом, і з гаспадыняй.</p>
<p>Клунак свой узяў на плечы</p>
<p>і пайшоў з сям’і гасціннай...</p>
<p> </p>
<p>Не забыўся цвік узяць ён,</p>
<p>захаваў яго ў кішэні —</p>
<p>успамін аб роднай хаце,</p>
<p>успамін пра ўсе здарэнні...</p>
<p> </p>
<h4><a id="chapter35"></a>6</h4>
<p>Ён ішоў дамоў паволі,</p>
<p>дзе далінай, дзе праз гору.</p>
<p>Начаваў і пад ялінай,</p>
<p>над якой зіхцелі зоры...</p>
<p> </p>
<p>Вось і горад блізкі самы,</p>
<p>і да вёскі недалёка.</p>
<p>Уваходзіць ён у краму,</p>
<p>на тавары кінуў вокам.</p>
<p> </p>
<p>Бачыць: там пінжак знаёмы,</p>
<p>той, што брат узяў у таты.</p>
<p>Брат прадаў яго, вядома,—</p>
<p>ён на тое быў узяты.</p>
<p> </p>
<p>Адкупіў пінжак хлапчына,</p>
<p>перайшоў да новай крамы.</p>
<p>Перавёў разок вачыма:</p>
<p>рэч знаёмая таксама!</p>
<p> </p>
<p>Там мядзяная каструля —</p>
<p>матчын дар другому брату.</p>
<p>Меншы сын сваёй матулі</p>
<p>прынясе яе у хату.</p>
<p> </p>
<p>Закупіўшы падарункі,</p>
<p>ён пайшоў, урэшце, двору.</p>
<p>Хоць ісці нялёгка з клункам,</p>
<p>але ў добрым ён гуморы...</p>
<p> </p>
<p>Падышоў да роднай вёскі.</p>
<p>Вось і хата выглядае.</p>
<p>Праз акно — святла палоска:</p>
<p>«на камінку корч палае».</p>
<p> </p>
<p>Бо на газу не ўзабрацца...</p>
<p>Ля стала бацькі сядзяць там.</p>
<p>Каля іх два абадранцы:</p>
<p>брат сярэдні з большым братам.</p>
<p> </p>
<p>— Не знайшлі нідзе работы,—</p>
<p>так яны бацькам гавораць,—</p>
<p>пазбівалі толькі боты,</p>
<p>каштавалі многа гора...</p>
<p> </p>
<p>— Ах, мае вы галубочкі,—</p>
<p>каля іх бядуе маці,—</p>
<p>дасталося вам, сыночкі,</p>
<p>не лягчэй і ў нашай хаце.</p>
<p> </p>
<p>Гаравалі ў белым свеце</p>
<p>і разуты, і раздзеты...</p>
<p>Смалякамі ў хаце свецім,</p>
<p>дачакаць нам цяжка лета...</p>
<p> </p>
<p>Суцяшаюць маму хлопцы:</p>
<p>— Мы вясной усё здабудзем!</p>
<p>Як прыгрэе добра сонца,</p>
<p>пойдзем зноў тады мы ў людзі.</p>
<p> </p>
<p>Нам абы зіму прабіцца! —</p>
<p>Ды бацькі сынам не вераць...</p>
<p>Меншы сын, не чуўшы быццам,</p>
<p>адчыніў раптоўна дзверы.</p>
<p> </p>
<p>З клункам ладным цераз плечы</p>
<p>ён ідзе адразу ў хату.</p>
<p>— Добры вечар, добры вечар,</p>
<p>дарагія мама, тата!</p>
<p> </p>
<p>Я да вас прыйшоў урэшце,</p>
<p>прынімайце падарункі!</p>
<p>Цяжка іх было данесці,</p>
<p>натрудзіў я плечы клункам.</p>
<p> </p>
<p>Вось вазьмі пінжак свой, тата!</p>
<p>І мядзяная каструля</p>
<p>зноў вярнулася у хату,—</p>
<p>прынімай яе, матуля.</p>
<p> </p>
<p>Чаравічкі — дар мой, мама.</p>
<p>Іх пашыў сваёй рукою.</p>
<p>Грошы вам прынёс таксама,</p>
<p>каб не знацца вам з бядою.</p>
<p> </p>
<p>Я — каваль, кравец, шавец я.</p>
<p>Звык да ўсякае работы.</p>
<p>Зараблю, як мне здаецца,</p>
<p>каб не знаць старым вам клопат...</p>
<p> </p>
<p>Вось і цвік, што ўзяў ад вас я.</p>
<p>Ён памог мне, і нядрэнна!</p>
<p>З ім пра вас не забываўся,</p>
<p>з ім я згадваў нашы сцены...</p>
<p> </p>
<p>Малаток узяўшы ў рукі,</p>
<p>цвік ізноў забіў на месца.</p>
<p> </p>
<h4><a id="chapter36"></a>7</h4>
<p>А якая тут навука,</p>
<p>кожны сам хай дабярэцца.</p>
<p> </p>
<p>Гэта казка больш на праўду,</p>
<p>хоць і горкую, падобна.</p>
<p> </p>
<p>Век яе не памінаў бы</p>
<p>пры жыцці сучасным, добрым.</p>
<p> </p>
<p>Але каб мы лепш цанілі</p>
<p>тое ўсё, што зараз маем,</p>
<p>мы аб той нялёгкай хвілі</p>
<p>і цяпер успамінаем.</p>
<p> </p>
<p>Вам адкрыты шлях вялікі</p>
<p>да навукі і да працы.</p>
<p>Вам не трэба з нейкім цвікам,</p>
<p>як хлапцу таму, цягацца.</p>
<p> </p>
<p>Рамяство даюць у школе,</p>
<p>каб лягчэй дайсці да мэты.</p>
<p>Але, дзеці, ўсё ж ніколі</p>
<p>не забудзьце казкі гэтай!</p>
<p> </p>
<h3><a id="chapter37"></a>АЙОГА (Нанайская казка)</h3>
<p>Каля сіняга мора, ў далёкай тайзе,</p>
<p>дзе Амур свае воды да мора нясе,—</p>
<p> </p>
<p>асяліўся нанайскі народ-паляўнік.</p>
<p>Да тайгі і да мора з маленства ён звык.</p>
<p> </p>
<p>У вялікай і дружнай савецкай сям’і</p>
<p>ўсім хапае прастору, хапае зямлі.</p>
<p> </p>
<p>Не пакрыўджаны ў нас і нанайскі народ,</p>
<p>ён пазбыўся даўно векавечных нягод.</p>
<p> </p>
<p>У нанайцаў няма ні палёў, ні садоў,</p>
<p>ловяць рыбу яны, б’юць таёжных звяроў.</p>
<p> </p>
<p>На рацэ і на моры, на ўзгор’ях крутых</p>
<p>узрастае і ходзіць здабытак для іх.</p>
<p> </p>
<p>У таёжных распадках, ля горных крыніц</p>
<p>б’юць і ловяць яны сабалёў і лісіц.</p>
<p> </p>
<p>Не мінаюць аленяў яны і ласёў.</p>
<p>Для жыцця у тайзе і знаходзяць усё.</p>
<p> </p>
<p>Многа песень яны наспявалі ў жыцці.</p>
<p>Можна радасць і гора у песнях знайсці.</p>
<p> </p>
<p>Многа казак злажылі яны праз вякі</p>
<p>у хацінках сваіх на ўзбярэжжы ракі.</p>
<p> </p>
<p>Пра старых, пра малых, пра таёжных звяроў,</p>
<p>і пра птушак лясных, і пра звон ручаёў...</p>
<p> </p>
<p>Пра дзяўчынку, Айогу, гаворыць адна,</p>
<p>як зрабілася гускай за неслух яна...</p>
<p> </p>
<h4><a id="chapter38"></a>1</h4>
<p>Жыў калісьці нанаец, па прозвішчу — Ла.</p>
<p>У яго і дачушка — Айога — была.</p>
<p> </p>
<p>Прыгажэй за яе не пабачыш нідзе.</p>
<p>Як пачула пра тое яна ад людзей,—</p>
<p> </p>
<p>стала так ганарыцца, што рады няма.</p>
<p>Пачалі ад яе ўсе люстэркі прымаць,</p>
<p> </p>
<p>бо яна і сядзіць каля іх цэлы дзень,</p>
<p>да работы якой нават блізка не йдзе.</p>
<p> </p>
<p>Пахавалі люстэркі— ёй мала бяды:</p>
<p>да крыніцы ідзе, да люстранай вады</p>
<p> </p>
<p>і сядзіць цэлы дзень над крынічнай вадой,</p>
<p>надзівіцца не можа сваёй пекнатой...</p>
<p> </p>
<p>Анічога у хаце не робіць зусім,</p>
<p>толькі цешыцца ўсё адлюстроўкам сваім.</p>
<p> </p>
<h4><a id="chapter39"></a>2</h4>
<p>Просіць маці аднойчы:</p>
<p>— Айога, схадзі</p>
<p>прынясі мне вадзіцы разочак адзін!</p>
<p> </p>
<p>— Я ў ваду увалюся, бо бераг круты!</p>
<p>— Ты трымайся, дачушка, рукой за кусты!</p>
<p> </p>
<p>— Можа куст адарвацца, а як жа тады?</p>
<p>— Ты за моцны трымайся, дастанеш вады!</p>
<p> </p>
<p>— Ён мне рукі паколе...</p>
<p>— А ты на руку</p>
<p>рукавічку надзень, што вісіць на шастку.</p>
<p> </p>
<p>— Рукавічка парвецца,— гаворыць дачка,—</p>
<p>бо калючак багата на гэтых сучках...</p>
<p> </p>
<p>— Ты зашыеш тады рукавічку сваю,</p>
<p>я табе вось на гэта і голку даю...</p>
<p> </p>
<p>— Паламаецца голка, набуду бяды:</p>
<p>ані голкі не будзе, ні ў хаце вады...</p>
<p> </p>
<p>Бацька кажа:</p>
<p>— Вялікую голку вазьмі! —</p>
<p>Ды не можа Айога згадзіцца і з ім:</p>
<p> </p>
<p>— А вялікая палец праколе якраз!</p>
<p>— А напарсткі навошта бываюць у нас?</p>
<p> </p>
<p>— А калі ператрэцца напарстак?</p>
<p>Тады</p>
<p>ні напарстка не будзе, ні ў хаце вады...</p>
<p> </p>
<p>Ды калі ж, сапраўды, ёй вадзіцу насіць?</p>
<p>На сваю пекнату ўсё ў мядніцу глядзіць...</p>
<p> </p>
<h4><a id="chapter40"></a>3</h4>
<p>Падбягае дзяўчынка з суседняй сям’і.</p>
<p>Кажа:</p>
<p>— Дайце вядро, а я збегаю з ім...</p>
<p> </p>
<p>Нанасіла яна, колькі трэба, вады,</p>
<p>не спаткаўшы пры гэтым ніякай бяды.</p>
<p> </p>
<p>Маці цеста тады учыніла з вадой,</p>
<p>праснакоў нарабіла з чаромхай лясной.</p>
<p> </p>
<p>І на вогнішчы ўсе запякла праснакі.</p>
<p>Пах салодкі дайшоў да гультайкі-дачкі.</p>
<p> </p>
<p>Просіць матку Айога падаць ёй праснак,</p>
<p>бо сама зварухнуцца не можа ніяк.</p>
<p> </p>
<h4><a id="chapter41"></a>4</h4>
<p>Маці словам наўчае гультайку дачку:</p>
<p>— Ён гарачы, Айога, ты спаліш руку!</p>
<p> </p>
<p>— Я магу рукавічкі, матуля, надзець!</p>
<p>— Рукавічкі намоклі ў крынічнай вадзе!</p>
<p> </p>
<p>— Пасушу іх, матуля, на сонейку я!</p>
<p>— Скарабаціць іх сонца, дачушка мая!</p>
<p> </p>
<p>— Я іх мялкай, матуля, тады разамну.</p>
<p>Будуць зноў рукавічкі — адна у адну.</p>
<p> </p>
<p>— Забаляць твае рукі ад працы такой.</p>
<p>Лепш сядзі і мілуйся сваёй пекнатой.</p>
<p> </p>
<p>Я праснак-перапечку дзяўчынцы аддам,</p>
<p>што вады для сябе нанасіла і нам.</p>
<p> </p>
<p>Не шкадуючы рук працавала яна,</p>
<p>дык няхай і падзяка ёй будзе ад нас.</p>
<p> </p>
<p>І суседскай дзяўчынцы, найлепшы на смак,</p>
<p>аддала у аддзяку вялікі праснак.</p>
<p> </p>
<h4><a id="chapter42"></a>5</h4>
<p>Узлавалася вельмі Айога тады,</p>
<p>адышла ад матулі да самай вады.</p>
<p> </p>
<p>Адлюстровак свой бачыць на ціхай вадзе,</p>
<p>ён прыгожы такі, як ніякі, нідзе...</p>
<p> </p>
<p>Ля ракі і суседка сядзіць на траве,</p>
<p>свой гасцінец-праснак памаленечку жве.</p>
<p> </p>
<p>Пачала азірацца Айога назад,</p>
<p>на суседку кідае нядобры пагляд.</p>
<p> </p>
<p>Стала шыя цягнуцца яе ў даўжыню,</p>
<p>стала шыя ўзнімацца яе ў вышыню.</p>
<p> </p>
<p>А дзяўчынка — суседка — і кажа тады:</p>
<p>— Ты вазьмі мой гасцінец, мне хопіць яды!</p>
<p> </p>
<p>Пабялела ад злосці Айога.</p>
<p>«Як так?!</p>
<p>Каб яна узяла той ламаны праснак?»</p>
<p> </p>
<p>Замахала рукамі ад сілы усёй</p>
<p>і зрабіліся рукі — як крылле на ёй.</p>
<p> </p>
<p>Закрычала:</p>
<p>— Няхай тваё будзе табе!</p>
<p>Мне не трэба</p>
<p>нічога-га-га</p>
<p>ад цябе.</p>
<p> </p>
<p>Паслізнулася з берагу і паплыла,</p>
<p>быццам век яна гускаю белай была.</p>
<p> </p>
<p>Толькі чуем, крычыць ля ракі, ў берагах:</p>
<p>— Я красуня-га-га...</p>
<p>Я красуня-га-га...</p>
<p> </p>
<p>Па-нанайску забылася ўсё гаварыць,</p>
<p>толькі ведае імя да гэтай пары.</p>
<p> </p>
<p>І калі дзе заўважыць паблізу людзей,</p>
<p>пачынае крычаць над вадой, на вадзе:</p>
<p>— Я — Айога-га-га...</p>
<p>Я — Айога-га-га...</p>
<p> </p>
<h3><a id="chapter43"></a>РАЗУМНАЯ ДАЧКА</h3>
<p> </p>
<h4><a id="chapter44"></a>1</h4>
<p>Гэта калісьці было, за прыгонам;</p>
<p>пан для сялян быў вышэйшым законам.</p>
<p> </p>
<p>Мог і прадаць, і забіць селяніна,</p>
<p>хоць бы ён быў ані ў чым непавінен.</p>
<p> </p>
<p>Той ненавіснай, прыгоннай парою</p>
<p>труцень вяльможны сядзеў у пакоі.</p>
<p> </p>
<p>А селянін, паспяшаючы з працы,</p>
<p>шапку не зняўшы, прайшоў ля палаца.</p>
<p> </p>
<p>Пан, узлаваўшыся, лёкаяў кліча:</p>
<p>— Ўзяць яго, хамскае тое аблічча!</p>
<p> </p>
<p>Тут гайдукі наляцелі ў хвіліну,</p>
<p>рукі скруцілі таму селяніну.</p>
<p> </p>
<p>Выйшаў на ганак з палаца вяльможны.</p>
<p>Сэрца сялянскае б’ецца трывожна.</p>
<p> </p>
<h4><a id="chapter45"></a>2</h4>
<p>Панскага слова чакаюць падпанкі.</p>
<p>Пан пачынае з высокага ганка:</p>
<p> </p>
<p>— Як ты асмеліўся, галган пракляты,</p>
<p>каля палаца хадзіць панібратам?</p>
<p> </p>
<p>Нават не зняў ля акна майго шапку!</p>
<p>Можа, не любіш такога парадку?</p>
<p> </p>
<p>Хочаш, каб пан павітаўся з табою?</p>
<p>Шапку здыміце з дурной галавою!</p>
<p> </p>
<p>Хоць не чакалі такога загаду,</p>
<p>але падпанкі ўсё выканаць рады.</p>
<p> </p>
<p>Махам адным падкацілі калоду —</p>
<p>ім галавы гарацешнай не шкода...</p>
<p> </p>
<h4><a id="chapter46"></a>3</h4>
<p>Жалем зайшлося бязвіннае сэрца.</p>
<p>Як яно толькі само не парвецца!</p>
<p> </p>
<p>— Яснавяльможны! Ды як жа? Завошта?</p>
<p>Шапку набыў я з уласнага кошту,</p>
<p> </p>
<p>а галаву падарылі бацькі мне.</p>
<p>Што ж я рабіцьму, як пан яе здыме?</p>
<p> </p>
<p>Мне галава памагае у працы,</p>
<p>мэблю не ўсю я зрабіў для палаца.</p>
<p> </p>
<p>Хоць бы дакончыць вам стол-сакрытэру.</p>
<p>Я для яго і брускі ўжо намераў.</p>
<p> </p>
<p>Дзе ж галаву я другую дастану? —</p>
<p>Так насмяшыў нечакана ён пана,</p>
<p> </p>
<p>што аж за бокі узяўся вяльможны:</p>
<p>— Без галавы хіба жыць вам не можна?</p>
<p> </p>
<p>Рукі патрэбны, патрэбны вам ногі,</p>
<p>а ў галаве тваёй клёку не многа...</p>
<p> </p>
<h4><a id="chapter47"></a>4</h4>
<p>Пан аж заходзіцца, ўзяўшыся ў бокі,</p>
<p>пану у тон заліваецца лёкай.</p>
<p> </p>
<p>Ведаюць здаўна на свеце пра тое —</p>
<p>смех памагае знішчаць нам ліхое.</p>
<p> </p>
<p>Так адбылося і тут нечакана:</p>
<p>смех закрануў нешта людскае ў пана.</p>
<p> </p>
<p>Але падацца нядобра адразу:</p>
<p>будзе спакусай для іншых «абраза».</p>
<p> </p>
<p>Слёзы сялянскія пану пацеха.</p>
<p>Пан, як для жарту, гаворыць са смехам:</p>
<p> </p>
<p>— Добра. Віну я, напэўна, дарую,</p>
<p>калі ты зробіш работу такую:</p>
<p> </p>
<p>заўтра, у гэту дакладна гадзіну,</p>
<p>ты да палаца прынесці павінен,</p>
<p> </p>
<p>з попелу звіўшы ў тры пасмы, вяроўку.</p>
<p>Гэтым сваю ты ўратуеш галоўку.</p>
<p> </p>
<p>І даўжынёй каб не абы-якая —</p>
<p>дваццаць пяць локцяў ад краю да краю...</p>
<p>— Добра! — адказвае майстар з паклонам.</p>
<p>Сам жа падумаў:</p>
<p>«Забі яго громам!»</p>
<p> </p>
<h4><a id="chapter48"></a>5</h4>
<p>Дома дачка свайго бацьку чакае.</p>
<p>«Што ж за работа у таты такая?»</p>
<p> </p>
<p>Той засмучоны ўваходзіць у хату.</p>
<p>— Дзе ж ты так доўга забавіўся, тата?</p>
<p> </p>
<p>Тата ачухацца нават не можа,</p>
<p>так яго панскі загад устрывожыў.</p>
<p> </p>
<p>Ды памаленьку дачушцы каханай</p>
<p>ён расказаў пра здарэнне у пана:</p>
<p> </p>
<p>— Мілая Настачка, любая дзетка!</p>
<p>Радасць трапляецца беднаму рэдка.</p>
<p> </p>
<p>Гора трымаецца кожнага кроку,</p>
<p>смерць мая ходзіць зусім недалёка.</p>
<p> </p>
<p>Гэта здарэнне такое цяжкое,</p>
<p>мабыць, разлучыць мяне з галавою...</p>
<p> </p>
<p>Наста ўсміхаецца толькі, ды годзе:</p>
<p>— Татачка, пану з табой мы дагодзім.</p>
<p> </p>
<p>Пану вяроўку звіём мы з табою,</p>
<p>будзе яна ў самы раз даўжынёю.</p>
<p> </p>
<p>Ты павячэрай і спі без турботы.</p>
<p>Досвіткам наша пачнецца работа...</p>
<p> </p>
<p>Бацька здзівіўся: тут слёзы, не жарты,</p>
<p>кажа дачка: турбавацца не варта!</p>
<p> </p>
<p>Але на сэрцы лягчэй яму стала.</p>
<p>Смуткам бядзе дапаможаш ты мала.</p>
<p> </p>
<p>Вось і махнуў ён на смутак рукою,</p>
<p>добрай вячэрай сябе супакоіў.</p>
<p> </p>
<p>Потым заснуў, як прадаўшы пшаніцу.</p>
<p>З добрай вячэры і пан не прысніцца...</p>
<p> </p>
<h4><a id="chapter49"></a>6</h4>
<p>Сонца яшчэ не ўставала над вёскай,</p>
<p>а каля хаты пачаўся ўжо лёскат.</p>
<p> </p>
<p>Крук ля крука аблятае, не моўкне,</p>
<p>Наста віе на ратунак вяроўку.</p>
<p> </p>
<p>Толькі трубіць пачыналі на пасту,</p>
<p>тую работу дакончыла Наста.</p>
<p> </p>
<p>Вынесла на панадворак вяроўку.</p>
<p>Соллю яе ўсю засыпала горкай</p>
<p> </p>
<p>і запаліла на тым панадворку.</p>
<p>Так і згарэла пад соллю вяроўка.</p>
<p> </p>
<p>Попел трымаецца соллю,</p>
<p>а пасмы</p>
<p>вельмі на ёй вызначаюцца ясна.</p>
<p> </p>
<p>Майстар ад радасці свету не бачыць:</p>
<p>справіўся з гэткай цяжкою задачай!</p>
<p> </p>
<p>І, не марудзячы часу дарэмна,</p>
<p>пану вяроўку прыносіць у тэрмін.</p>
<p> </p>
<h4><a id="chapter50"></a>7</h4>
<p>Пан абышоў ля яе неаднойчы:</p>
<p>дзіва такога не бачылі вочы!</p>
<p> </p>
<p>Ён і памацаў вяроўку рукамі,</p>
<p>ён і панюхаў вяроўку таксама.</p>
<p> </p>
<p>«З попелу звіта, ну проста дзівосы!</p>
<p>Хоць ты бяры і вяжы на атосы!»</p>
<p> </p>
<p>І даўжыня ў ёй не абы-якая:</p>
<p>двацаць пяць локцяў ад краю да краю!</p>
<p> </p>
<p>Пан ад здзіўлення аж стаў заікацца:</p>
<p>— Б-бачу, што м-майстар ты, в-варты п-палаца!</p>
<p> </p>
<p>Але на гэтым віну не дарую,</p>
<p>вырашы ты мне задачу другую.</p>
<p> </p>
<p>Раз ты такі незвычайны умека,</p>
<p>бубен зрабі, каб ён без чалавека</p>
<p> </p>
<p>граў і спяваў нам усім у палацы,</p>
<p>каб і мяне заахвоціў на танцы.</p>
<p> </p>
<p>Зробіш — дарую табе я віну ўсю.</p>
<p>Толькі, глядзі, каб да заўтра вярнуўся!</p>
<p> </p>
<p>— Добра! — адказвае майстар з паклонам.</p>
<p>Сам жа падумаў:</p>
<p>«Забі цябе громам!»</p>
<p> </p>
<h4><a id="chapter51"></a>8</h4>
<p>Майстар ідзе спахмурнелы дахаты.</p>
<p>Наста пытае:</p>
<p>— Як маешся, тата?</p>
<p> </p>
<p>Што ж пра вяроўку не кажаш нічога?</p>
<p>— Аж аглушыў я ёй пана самога.</p>
<p> </p>
<p>Але, пракляты, ніяк не адстане,</p>
<p>даў мне другое цяжкое заданне.</p>
<p> </p>
<p>Бубен зрабіць я павінен да заўтра,</p>
<p>каб без музыкі ён пану іграў там.</p>
<p> </p>
<p>Мала таго, каб і пана ў палацы</p>
<p>граннем сваім заахвоціў на танцы...</p>
<p> </p>
<p>Зноў усміхаецца Наста вясёла:</p>
<p>— Бубнаў такіх колькі хочаш наўкола!</p>
<p> </p>
<p>Зробім, татуля! Ён сам заіграе,</p>
<p>будзе пацеха з яго немалая.</p>
<p> </p>
<h4><a id="chapter52"></a>9</h4>
<p>Бацьку усцешыла Насціна слова.</p>
<p>Наста яго пасылае ў дуброву.</p>
<p> </p>
<p>Бацьку усё растлумачыла Наста:</p>
<p>— Там, каля сцежкі, у дрэве дуплястым,</p>
<p> </p>
<p>многа шарснёў напладзілася хіжых.</p>
<p>Лубку да дрэва прыставіш ты бліжай,</p>
<p> </p>
<p>стукнеш па дрэву — палезуць адразу.</p>
<p>Ты, не марудзячы, лубку завязвай.</p>
<p> </p>
<p>Вось на абвязку табе і тканіна,</p>
<p>ўсё як належыць зрабіць ты павінен.</p>
<p> </p>
<h4><a id="chapter53"></a>10</h4>
<p>Хто іх на свеце не знае, шарснёў тых,</p>
<p>з джалам вялікім, а з выгляду жоўтых.</p>
<p> </p>
<p>Пакаштаваўшы шарснёвага «мёду»,</p>
<p>іх не забудзеш да сотага году!</p>
<p> </p>
<p>Але, ў выпадку такім незвычайным,</p>
<p>хочаш не хочаш, а будзеш адчайным.</p>
<p> </p>
<p>Майстар набраў іх у лубку даволі,</p>
<p>хоць і далі яны майстру патолі.</p>
<p> </p>
<p>Лубку нясе ён дахаты пад пахай,</p>
<p>не-не, ды гляне на лубку са страхам:</p>
<p> </p>
<p>як бы тканіна іх толькі стрымала,—</p>
<p>б’юць у тканіну шарснёвыя джалы.</p>
<p> </p>
<h4><a id="chapter54"></a>11</h4>
<p>Наста не бавіла часу дарэмна:</p>
<p>бубен дастала, ды нават нядрэнны.</p>
<p> </p>
<p>Дзірку прабіла на бубне пры боку,</p>
<p>каб для шарснёў не занадта шырока.</p>
<p> </p>
<p>Бацька, прынёсшы шарснёў, толькі крэкча,</p>
<p>правай рукой пацірае ўсё плечы.</p>
<p> </p>
<p>Век не забудзе ён гэту прыгоду,</p>
<p>пакаштаваўшы шарснёвага «мёду».</p>
<p> </p>
<p>Лубку паставіў стары ля парога.</p>
<p>Наста цалуе татулю старога.</p>
<p> </p>
<p>— Татачка, міленькі! Хіба ж так можна?</p>
<p>Трэба хадзіць ля шарснёў асцярожна.</p>
<p> </p>
<p>Але ад смеху не можа стрымацца:</p>
<p>«Вось гэта музыка будзе ў палацы!»</p>
<p> </p>
<p>Поўны той бубен шарснёў насадзіла,</p>
<p>бубну дала яна новую сілу.</p>
<p> </p>
<p>Затычкай дзірку заткнула адразу,</p>
<p>каб не ўцяклі «музыканты» без часу.</p>
<p> </p>
<h4><a id="chapter55"></a>12</h4>
<p>Бубен нясе у палац ён да пана.</p>
<p>Музыкі ў бубне — як з двух барабанаў.</p>
<p> </p>
<p>Бубен на стол ён паклаў у пакоі.</p>
<p>Пан дакрануцца баіцца рукою.</p>
<p> </p>
<p>Гэта не музыка, гэта віхура,</p>
<p>аж выпінаецца музыкай скура,</p>
<p> </p>
<p>аж ад стала пачынае ўздымацца.</p>
<p>Дзіва такога не чулі ў палацы!</p>
<p> </p>
<p>Бубен усіх задзівіў нечаканкай,</p>
<p>каля яго і паны і падпанкі.</p>
<p> </p>
<p>Чэлядзь уся цераз дзверы, праз вокны</p>
<p>прагне зірнуць на яго хоць бы вокам.</p>
<p> </p>
<p>Мабыць, ад самага свету стварэння</p>
<p>першае бачаць такое здарэнне!</p>
<p> </p>
<h4><a id="chapter56"></a>13</h4>
<p>Пан пачынае размову такую:</p>
<p>— Грэх твой цяжкі я на гэтым дарую.</p>
<p> </p>
<p>Але не ўсё ты зрабіў. У палацы</p>
<p>з музыкі гэтай няма яшчэ танцаў...</p>
<p> </p>
<p>Покуль размову вялі яны з панам,</p>
<p>блазан у бубен парнуў нечакана,</p>
<p> </p>
<p>затычку выбіў нядбайнай рукою.</p>
<p>Тут пачалося адразу такое,</p>
<p> </p>
<p>што, як казалі даўнейшыя людзі,</p>
<p>толькі пры гібелі свету так будзе.</p>
<p> </p>
<p>Як паляцелі шарсні</p>
<p>з бубна,</p>
<p>роем,</p>
<p>як пачалі джгаць</p>
<p>усіх</p>
<p>у пакоі,</p>
<p> </p>
<p>дык, сапраўды, аніколі ў палацы</p>
<p>гэткіх не бачыў ніхто яшчэ танцаў.</p>
<p> </p>
<p>Яснавяльможны скакаў сам</p>
<p>да столі.</p>
<p>Ён у жыцці не скакаў так</p>
<p>ніколі.</p>
<p> </p>
<p>Мала таго,— «заспявалі» ўсе потым,</p>
<p>хоць, пеючы, абліваліся потам.</p>
<p> </p>
<p>Толькі шарсні адгукаліся</p>
<p>хорам</p>
<p>ды шнуравалі</p>
<p>то долу,</p>
<p>то ўгору.</p>
<p> </p>
<p>Людзі як рынулі</p>
<p>ў дзверы,</p>
<p>у вокны,</p>
<p>хто — галавой,</p>
<p>хто — нагамі,</p>
<p>хто — бокам,</p>
<p> </p>
<p>не зразумееш —</p>
<p>куды,</p>
<p>хто,</p>
<p>каторы...</p>
<p>Танцы вясёлыя скончылі скора.</p>
<p> </p>
<h4><a id="chapter57"></a>14</h4>
<p>Тата дачцэ расказаў пра падзею:</p>
<p>— Вось,— кажа,— бубен, няхай прападзе ён!</p>
<p> </p>
<p>Наста смяецца, ёй бубна не шкода:</p>
<p>— Пакаштавалі шарснёвага «мёду»!</p>
<p> </p>
<p>Але на гэтым не скончыцца справа.</p>
<p>Пан на выгадкі заўсёды рухавы.</p>
<p> </p>
<p>Толькі ачухаецца з пераляку,</p>
<p>дык падрыхтуе адразу падзяку.</p>
<p> </p>
<p>Больш ён цябе не адпусціць на раду.</p>
<p>Ты і скажы яму шчырую праўду:</p>
<p> </p>
<p>«Гэта дачка мне наладзіла бубен.</p>
<p>Сам я не ведаў, іграе чаму ён!»</p>
<p> </p>
<p>Вось ён тады ад цябе і адстане,</p>
<p>запатрабуе са мною спаткання.</p>
<p> </p>
<p>Можа, як-небудзь яго ашукаю.</p>
<p>Скончыцца ж, можа, нядоля такая!</p>
<p> </p>
<p>Сядзем цяпер павячэраем, тата,</p>
<p>што будзе заўтра — дазнаемся заўтра.</p>
<p> </p>
<h4><a id="chapter58"></a>15</h4>
<p>Раніцай майстра пазвалі да пана.</p>
<p>Пан пасля «танцаў» выходзіць, як п’яны.</p>
<p> </p>
<p>— Што ж, дараваў я грахі твае, хаме,</p>
<p>ты ж мне аддзячыў за тое шарснямі?</p>
<p> </p>
<p>Сэрца сялянскае б’ецца трывожна.</p>
<p>Майстра гаворыць:</p>
<p>— Даруйце, вяльможны!</p>
<p> </p>
<p>Гэта дачка мне наладзіла бубен,</p>
<p>сам я не ведаў, іграе чаму ён.</p>
<p> </p>
<p>Пан задзівіўся:</p>
<p>— Якая дачка там?!</p>
<p>Гэта яна тут ва ўсім вінавата?</p>
<p> </p>
<p>Добра! Скажы ёй, каб заўтра на ранку</p>
<p>тут вось стаяла, ля гэтага ганку!</p>
<p> </p>
<p>Я і праверу, які ў яе розум.</p>
<p>Дзень ёй і ночка даюцца на роздум.</p>
<p> </p>
<p>Папераджаю: задача цяжкая,</p>
<p>літасці хай ад мяне не чакае!</p>
<p> </p>
<p>Каб і не конна, і не пехатою,</p>
<p>але была тут згаданай парою.</p>
<p> </p>
<p>Ды не забудзься яшчэ і на гэта:</p>
<p>каб і не голай была, не адзетай.</p>
<p> </p>
<p>Мне падарунак павінна прынесці,</p>
<p>каб я не мог яго ўзяць або з’есці.</p>
<p> </p>
<h4><a id="chapter59"></a>16</h4>
<p>Гора ідзе, а бяда даганяе.</p>
<p>Дзе ты радзілася, доля такая?</p>
<p> </p>
<p>Слёзы пабеглі з вачэй у старога.</p>
<p>Як ён дахаты дастаўся, нябога?</p>
<p> </p>
<p>— Гора, дачушка, і скача і плача!</p>
<p>Новую пан адшукаў нам задачу.</p>
<p> </p>
<p>Вось што прыдумаў ліхой галавою:</p>
<p>заўтра не конна і не пехатою,</p>
<p> </p>
<p>каб і не голая, каб не адзета,</p>
<p>але была ля палаца ты, дзетка.</p>
<p> </p>
<p>І падарунак павінна прынесці,</p>
<p>каб скарыстаць ён не мог або з’есці.</p>
<p> </p>
<p>Наста на гэта смяецца-жартуе:</p>
<p>— Што ты гаруеш-бядуеш, татуля?</p>
<p> </p>
<p>Зробім усё мы па панскаму слову,</p>
<p>будзе у тэрмін яму ўсё гатова.</p>
<p> </p>
<p>Толькі адразу ідзі ты да жыта,</p>
<p>зайцамі сцежка даўно там прабіта.</p>
<p> </p>
<p>Ты забарсай там сіло ці са двое,</p>
<p>заяц і прыйдзе вячэрняй парою.</p>
<p> </p>
<p>Будзе з яго падарунак цікавы...</p>
<p>Толькі, татуля, ты сам будзь рухавы.</p>
<p> </p>
<p>Я ратавала цябе неаднойчы,</p>
<p>не пашкадуй для мяне гэтай ночы!</p>
<p> </p>
<p>Зайца павінен прынесці на золку.</p>
<p>На табе, тата, сіло і вяроўку...</p>
<p> </p>
<p>Можа тут быць хоць якая размова?</p>
<p>Тата пайшоў, не сказаўшы ні слова...</p>
<p> </p>
<h4><a id="chapter60"></a>17</h4>
<p>Раніцай тата вяртаецца з зайцам.</p>
<p>Наста ўстае, пачынае збірацца.</p>
<p> </p>
<p>Сетку злажыла удвое, утрое</p>
<p>і ахінулася сеткаю тою.</p>
<p> </p>
<p>Потым дастала кіёчак з паркана:</p>
<p>ехаць на ім яна будзе да пана.</p>
<p> </p>
<p>Зайца ад бацькі ўзяла і — пад паху.</p>
<p>Бацька стаіць, спалатнеўшы ад страху.</p>
<p> </p>
<p>Кій той, як дзеці, яна ажыргала,</p>
<p>едзе да пана з дарункам памалу.</p>
<p> </p>
<p>Пану сказалі:</p>
<p>— Ля ганка дзяўчына! —</p>
<p>Выйшаў, праверыў сваімі вачыма.</p>
<p> </p>
<p>«І не апранута, і не раздзета,</p>
<p>не пехатой, а кіёк — не карэта».</p>
<p> </p>
<p>— Дзе ж твой дарунак? — у Насты пытае.</p>
<p>Лёкаю шэпча:</p>
<p>«Пусціць выжлаў зграю...</p>
<p> </p>
<p>Хай разарвуць на кавалкі такую.</p>
<p>Я ёй ніколі шарснёў не дарую!»</p>
<p> </p>
<p>Наста вымае з-за пазухі зайца.</p>
<p>Псярня якраз пачынае з’яўляцца.</p>
<p>Выйшлі ўсе выжлы, якочуць ад злосці.</p>
<p> </p>
<p>Першыя служкі яны ў ягамосця.</p>
<p>Пан ім: — А-ту! —</p>
<p> </p>
<p>ў сваёй роспачы дзікай.</p>
<p>Псы да дзяўчыны,</p>
<p> </p>
<p>ашчэрыўшы іклы.</p>
<p>Наста тады і пусціла ім зайца.</p>
<p> </p>
<p>Заяц у браму, а псы...</p>
<p>Што пытацца?!</p>
<p> </p>
<p>Псы ўсе за зайцам у браму таксама.</p>
<p>Толькі і бачыў іх пан злютаваны...</p>
<p> </p>
<h4><a id="chapter61"></a>18</h4>
<p>— Яснавяльможны! — гаворыць дзяўчына,—</p>
<p>бачылі ўсё вы сваімі вачыма.</p>
<p> </p>
<p>Што загадалі, усё я зрабіла.</p>
<p>Панскае слова павінна мець сілу.</p>
<p> </p>
<p>Пан аж заляскаў на гэта зубамі —</p>
<p>слова давалася перад панамі.</p>
<p> </p>
<p>Так і вярнулася Наста дахаты,</p>
<p>дзе нецярпліва чакаў яе тата.</p>
<p> </p>
<h3><a id="chapter62"></a>ВЯЛЬМОЖНЫ ПЫХ</h3>
<p>Калісьці, ў старадаўні час,</p>
<p>жыў ганарысты пан у нас.</p>
<p> </p>
<p>Хоць ганарыстымі яны</p>
<p>былі тады усе паны,</p>
<p> </p>
<p>але вось гэты — над усіх.</p>
<p>Яго празвалі — Васпан Пых.</p>
<p> </p>
<p>Ён выхваляўся, што з людзей</p>
<p>ніхто, ніколі, анідзе</p>
<p> </p>
<p>не зможа ашукаць яго.</p>
<p>А у дадатак да ўсяго</p>
<p> </p>
<p>ён абвясціў людзям усім:</p>
<p>хто ўсё ж ткі возьме верх над ім,</p>
<p> </p>
<p>таму ён без ніякіх слоў</p>
<p>дасць падарунак — сто рублёў.</p>
<p> </p>
<p>Ну, без абвестак зналі ўсе,</p>
<p>што ім няўдача прынясе:</p>
<p> </p>
<p>дадуць на стайні бізуноў,</p>
<p>каб не раўняўся да паноў.</p>
<p> </p>
<p>А быў у нас хлапец адзін —</p>
<p>звычайны, сціплы селянін.</p>
<p> </p>
<p>Ён, як і многія з сялян,</p>
<p>быў разумней, чым важны пан.</p>
<p> </p>
<p>Яго ўсе зналі навакол.</p>
<p>Але да пана ён не йшоў,</p>
<p> </p>
<p>не квапіўся на грошы.</p>
<p>«Ат!</p>
<p>Я з працы ўласнае багат!»</p>
<p> </p>
<p>Сказалі пану:</p>
<p>— Ёсць хлапец.</p>
<p>Хоць малады, але мудрэц.</p>
<p> </p>
<p>Калі б да пана ён прыйшоў,</p>
<p>напэўна ўзяў бы сто рублёў.</p>
<p> </p>
<p>Пан аж падскочыў:</p>
<p>— Так, так, так!</p>
<p>Чаму ж не йдзе па іх, дзівак?!</p>
<p> </p>
<p>Ану, паклічце да мяне!</p>
<p>Пабачым, хто з нас разумней!</p>
<p> </p>
<p>У пана лёкай не адзін.</p>
<p>І вось праз некалькі хвілін</p>
<p> </p>
<p>вядуць хлапца таго ў палац.</p>
<p>Ля пана госці ўсе стаяць.</p>
<p> </p>
<p>Цікава ўсім дазнацца ім,</p>
<p>што будзе ў паядынку тым.</p>
<p> </p>
<p>У хлопца торбачка ў руках</p>
<p>і дзве смяшыначкі ў вачах.</p>
<p> </p>
<p>— Паночку!</p>
<p>Мне цяпер не час.</p>
<p>Я прыбягу пазней да вас.</p>
<p> </p>
<p>На бераг рыба ўся ідзе,</p>
<p>аж возера шуміць-гудзе.</p>
<p> </p>
<p>Вазамі возяць там яе.</p>
<p>Мне хопіць торбы аднае...</p>
<p> </p>
<p>Сказаў —</p>
<p>і з торбачкай бягом.</p>
<p>Падняўся тут і шум і гром.</p>
<p> </p>
<p>— Як так,—</p>
<p>грыміць вяльможны Пых,—</p>
<p>я рыбу гадаваў для іх?!</p>
<p> </p>
<p>Вазамі мой цягаюць скарб,</p>
<p>гібее мой срабрысты карп?!</p>
<p> </p>
<p>Я пакажу ім!</p>
<p>Гэй!</p>
<p>Каня!</p>
<p>За мной!</p>
<p>Усе вазы спыняць!</p>
<p> </p>
<p>Паселі.</p>
<p>Капыты — цок, цок!</p>
<p>З-пад капытоў ляціць пясок.</p>
<p> </p>
<p>Застаўся вецер ззаду дзесь,</p>
<p>як хмара, следам пыл ідзе.</p>
<p> </p>
<p>На бераг выскачылі ўсе.</p>
<p>Там хвалі возера нясе.</p>
<p> </p>
<p>Спакой, зацішша пры вадзе.</p>
<p>Вазоў ніякіх анідзе.</p>
<p> </p>
<p>Адзін той хлопец ля вады.</p>
<p>Ён толькі што прыбег сюды.</p>
<p> </p>
<p>У хлопца торбачка ў руках</p>
<p>і дзве смяшыначкі ў вачах.</p>
<p> </p>
<p>— Дзе тая рыба?</p>
<p>Дзе вазы?</p>
<p>Я з іх вазьму у два разы!..</p>
<p> </p>
<p>А хлопец пану ў гэты час:</p>
<p>— Дазвольце супакоіць вас,</p>
<p> </p>
<p>паночку, рыба ўся ў вадзе!</p>
<p>А пан няхай мне пакладзе</p>
<p> </p>
<p>у гэту торбу сто рублёў,</p>
<p>бо пана я сюды прывёў...</p>
<p> </p>
<p>Аж спалатнеў вяльможны Пых.</p>
<p>А сто рублёў даў, залатых!</p>
<p> </p>
<h3><a id="chapter63"></a>КРОТ, МУРАШКА І ЛІСІЦА</h3>
<p> </p>
<h4><a id="chapter64"></a>1</h4>
<p>Крот, Мурашка і Лісіца</p>
<p>сустрэліся ля крыніцы.</p>
<p> </p>
<p>Піць прыходзілі яны ўсе.</p>
<p>Там струменьчык чысты ліўся</p>
<p> </p>
<p>і джурчаў, як чмель над кветкай,</p>
<p>пад бярозавай паветкай.</p>
<p> </p>
<p>Прывіталіся спачатку</p>
<p>і дзеньдобрым, і за лапку.</p>
<p> </p>
<p>Пачалі пасля ўсе трое</p>
<p>гаманіць пра сёе-тое.</p>
<p> </p>
<p>Потым Ліска кажа:</p>
<p>— Дома</p>
<p>нам усё даўно вядома.</p>
<p> </p>
<p>Пойдзем лепш у свет шырокі,</p>
<p>паглядзім уласным вокам,</p>
<p> </p>
<p>як жыццё ідзе другое,</p>
<p>як яно і дзе якое.</p>
<p> </p>
<p>Ўсе згадзіліся на гэтым.</p>
<p>Вандраваць не дрэнна летам!</p>
<p> </p>
<p>Крот сабраўся вельмі борзда,</p>
<p>ўзяў з сабою рыдаль востры,</p>
<p> </p>
<p>а Мурашка ад кватэры</p>
<p>узяла сваю сякеру.</p>
<p> </p>
<p>Ну, Лісіца кожным часам</p>
<p>ходзіць з баявым прыпасам:</p>
<p> </p>
<p>востры зуб і хвост пушысты,</p>
<p>каб сляды замесці чыста...</p>
<p> </p>
<h4><a id="chapter65"></a>2</h4>
<p>Крот, Мурашка і Лісіца</p>
<p>маршыруюць па гасцінцы.</p>
<p> </p>
<p>Крочаць весела і жвава.</p>
<p>У дарозе ўсё цікава:</p>
<p> </p>
<p>дзе узгорак, дзе даліна,</p>
<p>дзе алешнік, дзе ляшчына,</p>
<p> </p>
<p>дзе калінавы масточак,</p>
<p>дзе малінавы лісточак...</p>
<p> </p>
<p>Птушкі з кожнага іх дрэва</p>
<p>сустракаюць гучным спевам.</p>
<p> </p>
<p>Так прайшлі яны ці мала.</p>
<p>Ім прыгоды не трапляла.</p>
<p> </p>
<p>Але вось на нейкай мілі</p>
<p>свой паход яны спынілі:</p>
<p> </p>
<p>нехта, мабыць, ехаў з возам</p>
<p>і засыпаў сцежку просам.</p>
<p> </p>
<p>Што рабіць?</p>
<p>Дабра ім шкода.</p>
<p>Як-ніяк —</p>
<p>пачатак года.</p>
<p> </p>
<p>«Кінь вясной у глебу зерне,</p>
<p>дык увосень жменю верне!»</p>
<p> </p>
<p>Так Лісіца і сказала:</p>
<p>— Часу ёсць у нас нямала!</p>
<p> </p>
<p>Мы, падзякаваўшы лёсу,</p>
<p>пазбіраем гэта проса.</p>
<p> </p>
<p>Потым, выпаліўшы ляду,</p>
<p>і пасеем добрым ладам.</p>
<p> </p>
<p>Як зародзіць проса наша —</p>
<p>будзем год мы есці кашу!</p>
<p> </p>
<p>Утраіх рабіць не цяжка.—</p>
<p>Крот, Лісіца і Мурашка</p>
<p> </p>
<p>пазбіралі ў кучу проса,</p>
<p>каб нідзе не засталося.</p>
<p> </p>
<p>Ёсць насенне!</p>
<p>Зараз трэба</p>
<p>рыхтаваць для проса глебу!</p>
<p> </p>
<h4><a id="chapter66"></a>3</h4>
<p>Крот, Мурашка і Лісіца</p>
<p>пасядалі на травіцы.</p>
<p> </p>
<p>Крот, як знаўца, вокам кінуў</p>
<p>на узгорак, на даліну</p>
<p> </p>
<p>і сказаў:</p>
<p>— Каля гары той</p>
<p>можна сеяць нават жыта.</p>
<p> </p>
<p>Проса ж будзе —</p>
<p>як трысцё там,</p>
<p>з вельмі добрым умалотам.</p>
<p> </p>
<p>Хто з Кратом спрачацца можа?</p>
<p>Ў гэтай справе ўсіх ён зможа,—</p>
<p> </p>
<p>колькі Крот зямлі капае,</p>
<p>мабыць, ён і сам не знае...</p>
<p> </p>
<h4><a id="chapter67"></a>4</h4>
<p>Крот, Мурашка і Лісіца,</p>
<p>каб з сяўбою не спазніцца,</p>
<p> </p>
<p>падышлі хутчэй да мэты.</p>
<p>Не благі куточак гэты!</p>
<p> </p>
<p>Пахадзілі па паляне:</p>
<p>добра скрозь, куды ні глянеш!</p>
<p> </p>
<p>Што ж! Пачаць капаць ім трэба,—</p>
<p>языком не зрушыш глебу!</p>
<p> </p>
<p>Узяліся ўсе з імпэтам</p>
<p>працаваць на полі гэтым.</p>
<p> </p>
<p>І Крату капаць не цяжка,</p>
<p>працавіта і Мурашка.</p>
<p> </p>
<p>А Лісіцу хто не знае?</p>
<p>Хлеба лёгкага шукае!</p>
<p> </p>
<p>Капануўшы два разочкі,</p>
<p>Ліска села на пянёчку</p>
<p> </p>
<p>ды сябрам сваім гаворыць:</p>
<p>— Нас, браткі, пільнуе гора!</p>
<p> </p>
<p>Добра бачу ясным вокам,</p>
<p>што гара навісла бокам.</p>
<p> </p>
<p>Як заваліцца на поле,</p>
<p>проса нам не мець ніколі.</p>
<p> </p>
<p>Не спыняйце вы работу,</p>
<p>я ж пайду наладжу ўсё там.</p>
<p> </p>
<p>За гару, ў кусты адразу</p>
<p>наша Ліска падалася.</p>
<p> </p>
<p>Там на сонейку вясновым</p>
<p>і заснула у дуброве.</p>
<p> </p>
<p>Ліска так гару трымае!</p>
<p>Як, гаротніца, трывае!..</p>
<p> </p>
<p>Рые Крот зямлю тым часам,</p>
<p>а з Кратом Мурашка разам.</p>
<p> </p>
<p>І да вечара іх двое</p>
<p>ускапалі поле тое.</p>
<p> </p>
<p>Як на захад сонца стала,</p>
<p>дык Лісіца наша ўстала.</p>
<p> </p>
<p>Падышла:</p>
<p>— Вось добра, хлопцы!</p>
<p>І пасеем, покуль сонца!</p>
<p> </p>
<p>Не пашкадаваўшы сілы,</p>
<p>я гару так узмацніла,</p>
<p> </p>
<p>каб ніякая навала</p>
<p>нам сяўбу не сапсавала.</p>
<p> </p>
<p>Вам лягчэй было намнога,</p>
<p>я — дык ледзь цягаю ногі...</p>
<p> </p>
<p>Што адкажаш? — Кожны, пэўна,</p>
<p>працаваў, як мог, сумленна...</p>
<p> </p>
<p>Праз плячо узяўшы лубку,</p>
<p>Крот пасеяў проса хутка.</p>
<p> </p>
<p>А пасля сяўбы такое</p>
<p>заспявалі разам трое:</p>
<p> </p>
<p>«А мы проса сеялі</p>
<p>утраіх.</p>
<p>Наша проса вырасце</p>
<p>нам для ўсіх.</p>
<p>Намалоцім проса мы</p>
<p>повен воз,</p>
<p>абы толькі просу быў</p>
<p>добры лёс».</p>
<p> </p>
<h4><a id="chapter68"></a>5</h4>
<p>Крот, Мурашка і Лісіца</p>
<p>разышліся ў той хвілінцы,</p>
<p> </p>
<p>каб ізноў пры гэтым просе</p>
<p>ім спаткацца ўсім пад восень.</p>
<p> </p>
<p>Час ляціць. На сходзе лета.</p>
<p>Восень крочыць непрыкметна.</p>
<p> </p>
<p>Проса жаць прыйшлі з сярпамі</p>
<p>толькі Крот з Мурашкай самі,</p>
<p> </p>
<p>а Лісіца і не дбае,</p>
<p>што работа ёсць такая.</p>
<p> </p>
<p>Крот з Мурашкай каля проса.</p>
<p>Жне адзін, другі адносіць.</p>
<p> </p>
<p>А снапоў на іхнім полі</p>
<p>коп за дзесяць, пэўна, болей.</p>
<p> </p>
<p>Як звязалі сноп апошні,</p>
<p>ў іх парадак стаў на пожні.</p>
<p> </p>
<p>З лесу крочыць тут і Ліска,</p>
<p>да тарпы падходзіць блізка.</p>
<p> </p>
<p>— Ай, ды хлопцы!</p>
<p>Ай, героі!</p>
<p>Як вам дзякаваць за тое?!</p>
<p> </p>
<p>Нам усім за працу нашу</p>
<p>ўзнагародай будзе каша!</p>
<p> </p>
<p>Ўсё ж ткі проса малавата!</p>
<p>На траіх дзяліць не варта!</p>
<p> </p>
<p>Аддамо таму ўсё збожжа,</p>
<p>хто дабегчы першым зможа</p>
<p> </p>
<p>да тарпы праз нашы гоні.</p>
<p>Адным словам,— хто абгоніць!</p>
<p> </p>
<p>Крот з Мурашкай кажуць:</p>
<p>— Згода!</p>
<p>Сталі ў рад.</p>
<p>Каманда:</p>
<p>— Ходу!</p>
<p> </p>
<p>Ну, Лісіца хвост трубою,</p>
<p>аж ляціць па-над зямлёю.</p>
<p> </p>
<p>А Мурашка, што ў карэце,</p>
<p>на хвасце ў Лісіцы едзе.</p>
<p> </p>
<p>І не ведае Лісіца,</p>
<p>што Мурашка з ёй імчыцца!</p>
<p> </p>
<p>Да тарпы прыбегшы, села</p>
<p>і вясёлы спеў запела:</p>
<p> </p>
<p>«А мы проса сеялі</p>
<p>утраіх,</p>
<p>але проса вырасла</p>
<p>не для ўсіх!</p>
<p> </p>
<p>Гэта проса вырасла</p>
<p>мне на лёс,</p>
<p>а Крату з Мурашкаю</p>
<p>дулю ў нос!»</p>
<p> </p>
<p>А Мурашка ззаду кажа:</p>
<p>— Дастанецца мне ўся каша!</p>
<p> </p>
<p>Ты марудніца якая!</p>
<p>Я даўно цябе чакаю!</p>
<p> </p>
<p>Ушчынае гвалт Лісіца</p>
<p>ды з Мурашкаю сварыцца:</p>
<p> </p>
<p>— Як, ды што яно такое...</p>
<p>Не згаджаюся з табою!</p>
<p> </p>
<p>Хто табе паверыць можа,</p>
<p>што мяне ты пераможаш?</p>
<p> </p>
<p>Але Крот прыйшоў да іх тут.</p>
<p>Ён і даў Лісіцы дыхту:</p>
<p> </p>
<p>— Як сварыцца вам не сорам?</p>
<p>Спрэчку вырашым мы скора,</p>
<p> </p>
<p>каб на добрае ўсім выйшла:</p>
<p>тут да нас бягуць два выжлы.</p>
<p> </p>
<p>Мы сюды іх і запросім</p>
<p>рассудзіць аб нашым просе.</p>
<p> </p>
<p>Як ускочыла Лісіца,—</p>
<p>не здагоніць бліскавіца.</p>
<p> </p>
<p>Знікла ў момант за кустамі.</p>
<p>Крот з Мурашкай сталі самі</p>
<p> </p>
<p>малаціць цапамі проса.</p>
<p>Ім яно ўсё дасталося.</p>
<p> </p>
<p>А пасля таўчы на крупы</p>
<p>пачалі ў вялізнай ступе.</p>
<p> </p>
<p>Як стаўкуць, згатуюць кашу,</p>
<p>дык і казку скончым нашу.</p>
<p> </p>
<p>А пакуль таўкуць, мой братка,</p>
<p>пачынай ізноў спачатку:</p>
<p>«Гэй, гэй, таўкачыкі!</p>
<p>Гэй, гэй, дубовыя,</p>
<p>да работы гатовыя.</p>
<p> </p>
<p>Сем год бадзяліся,</p>
<p>ў адну ступу сабраліся,</p>
<p>патаўкуць на крупы проса,</p>
<p>каб усім нам дасталося.</p>
<p>А Лісіцы гультаіне</p>
<p>аддамо адну мякіну!</p>
<p> </p>
<p>Гэй, гэй, таўкачыкі!</p>
<p>Гэй, гэй, дубовыя,</p>
<p>да работы гатовыя!»</p>
<p> </p>
<h3><a id="chapter69"></a>ПУЗЫР, САЛОМІНКА І ЛАПАЦЬ</h3>
<p> </p>
<h4><a id="chapter70"></a>1</h4>
<p>Пузыр, Саломінка і Лапаць</p>
<p>сабраліся ў адну дружыну.</p>
<p>Ніхто іх не прыходзіў сватаць,—</p>
<p>на ўсё ў жыцці свае прычыны.</p>
<p>У кожным разе, ў падарожжы</p>
<p>было іх безумоўна трое.</p>
<p>Меў асабісты выгляд кожны,</p>
<p>ды лёс аднолькавы затое.</p>
<p>Пра ўсе іх радасці і гора —</p>
<p>вось гэта казка і гаворыць.</p>
<p> </p>
<h4><a id="chapter71"></a>2</h4>
<p>Пузыр вісеў пад столлю ў хаце.</p>
<p>На ім і пыл, на ім і мухі.</p>
<p>А возьмуць дзеці забаўляцца —</p>
<p>ад цяжкай мукі ён аж вухкаў.</p>
<p>Калі ж падыдзе коцік шэры,—</p>
<p>падхопіць лапкамі сваімі,—</p>
<p>тут проста уцякай праз дзверы,</p>
<p>бо і жыццё загіне з імі.</p>
<p>Так і зрабіў Пузыр аднойчы,</p>
<p>не пабаяўшыся і ночы:</p>
<p>устаў і выйшаў на дарогу,</p>
<p>шукаць жыцця сабе другога.</p>
<p> </p>
<h4><a id="chapter72"></a>3</h4>
<p>Ідзе дарогаю шырокай,</p>
<p>абцасы ляскаюць па бруку.</p>
<p>Прыцішылася ўсё навокал,</p>
<p>бо напалохаў гэткі грукат.</p>
<p>І нават прытаіўся вожык,</p>
<p>пры гэтым упусціўшы мышку:</p>
<p>пакуль заціхне грук трывожны,—</p>
<p>лепш пераседзець у зацішку...</p>
<p> </p>
<h4><a id="chapter73"></a>4</h4>
<p>Ідзе Пузыр сваёй дарогай,</p>
<p>па бруку ляскаюць абцасы.</p>
<p>Ды нейкі смутак і ў самога</p>
<p>ўсё павялічваецца з часам.</p>
<p>І чуе ён,— пад самым плотам</p>
<p>галосіць нехта ў немы голас.</p>
<p>Пузыр пытаецца:</p>
<p>— А хто там? —</p>
<p>Адказ прыходзіць невясёлы,</p>
<p>гаворыць нехта:</p>
<p>— Хто ж я? Лапаць!</p>
<p>Стапталі, кінулі ў аддзяку...</p>
<p>— Хоць лапаць, дык чаго ж там плакаць?!</p>
<p>Няма і крыўды тут ніякай.</p>
<p>Мяне кідалі неаднойчы,</p>
<p>ды як — з кутка ў куток, аб сцены.</p>
<p>І то былі сухімі вочы,</p>
<p>не аднаму табе і дрэнна!</p>
<p>Вылазь! Пайшлі удвух памалу,</p>
<p>шукаць утульнага прыпынку,</p>
<p>пакуль цябе тут не сажвала,</p>
<p>шукаючы прысмакаў, свінка...</p>
<p> </p>
<h4><a id="chapter74"></a>5</h4>
<p>Падняўся памаленьку Лапаць,</p>
<p>з-пад плота на дарогу вылез.</p>
<p>І слёзы перасталі капаць,</p>
<p>зрабіўся весялейшым выраз.</p>
<p>Цяпер — удвух, цяпер — героі,</p>
<p>цяпер не страшны ім і заяц!</p>
<p>З такога добрага настрою</p>
<p>ідуць далей і неба хваляць.</p>
<p>Прайшлі з паўметра, можа болей,</p>
<p>ніякага не знаўшы страху.</p>
<p>І тут раптоўна так абое</p>
<p>і пакаціліся з размаху.</p>
<p>Пад імі:</p>
<p>— Гвалт! Ратуйце, людцы!</p>
<p>Ускочылі, працерлі вочы,</p>
<p>ніяк да сэнсу не даб’юцца:</p>
<p>чаго ад іх і хто тут хоча?</p>
<p> </p>
<h4><a id="chapter75"></a>6</h4>
<p>Ды ўсё ж праяснілася справа:</p>
<p>Саломінка ляжала перак!</p>
<p>Для нечаканай гэткай з’явы —</p>
<p>не знойдзеш ні вагі, ні мерак.</p>
<p>Пузыр надзьмуўся ад знявагі,</p>
<p>з ім натапырыўся і Лапаць.</p>
<p>— Тваёй і не хапае звягі!</p>
<p>Ану, ўставай! Даволі плакаць!</p>
<p>Табе і месца не хапіла,</p>
<p>як толькі легчы на дарозе? —</p>
<p>Саломінка ўстае праз сілу</p>
<p>і прабачэння сціпла просіць.</p>
<p>Пузыр да справы ўсё даходзіць,</p>
<p>ніяк не дабярэцца толку:</p>
<p>— Ляжыш на самым пераходзе!</p>
<p>Чаму ты тут, а не ля току? —</p>
<p>Саломінка і кажа шчыра:</p>
<p>— Даруйце мне за ўсю знявагу!</p>
<p>Хоць паляту я ў самы вырай,</p>
<p>а на дарозе больш не лягу...—</p>
<p>Тады уставіў слова Лапаць.</p>
<p>— Няхай ідзе Саломка з намі:</p>
<p>яна адна не будзе плакаць</p>
<p>і ў нас не будзе пад нагамі...—</p>
<p>Даў згоду і Пузыр на тое.</p>
<p>Былі удвух, цяпер іх трое.</p>
<p> </p>
<h4><a id="chapter76"></a>7</h4>
<p>Пузыр, аднак, глыбей кранае:</p>
<p>— Нас трое. Мы цяпер павінны,</p>
<p>калі ўпадзе бяда якая,</p>
<p>стаяць усе сцяною шчыльнай.—</p>
<p>Згадзіліся яны на гэта.</p>
<p>Пайшлі далей павольным крокам.</p>
<p>Было зусім на сходзе лета:</p>
<p>пахаладанне недалёка.</p>
<p>Вось Лапаць і падняў пытанне:</p>
<p>— Пакуль на небе месяц свеціць,</p>
<p>пакуль над намі сонца стане,—</p>
<p>мы з лесу нацягаем вецця.</p>
<p>Агонь разложым. Хто — падрэмле.</p>
<p>А не — дык пагамонім крыху...—</p>
<p>Пузыр і кажа:</p>
<p>— Добра вельмі! —</p>
<p>Вось так яны ідуць паціху.</p>
<p> </p>
<h4><a id="chapter77"></a>8</h4>
<p>Прыйшлі якраз да самай рэчкі.</p>
<p>А лес — за рэчкай. Там і вецце.</p>
<p>Не абышлося ў іх без спрэчкі,</p>
<p>як і ў людзей на белым свеце.</p>
<p>Саломінка не дрэнна радзіць:</p>
<p>— Пузыр і на вадзе не тоне.</p>
<p>Мы з Лапцем на яго пасядзем</p>
<p>і пераедзем у сасоннік.</p>
<p>Пузыр не згодзен:</p>
<p>— Што ж я — конь вам?</p>
<p>Каб цераз вас намуляць карак?</p>
<p>За што ж гэта і за якое</p>
<p>такую мець павінен кару?</p>
<p>Няхай Саломка ляжа перак</p>
<p>цераз раку, а мы абое —</p>
<p>пярэйдзем, вецця там наберым</p>
<p>і прынясем сюды з сабою...</p>
<p> </p>
<h4><a id="chapter78"></a>9</h4>
<p>Саломінка сказала проста:</p>
<p>— Не адмаўляюся быць мостам.</p>
<p>Калі такое ваша слова —</p>
<p>я і ў ваду ісці гатова.—</p>
<p>Спынілася адразу спрэчка.</p>
<p>Лягла Саломінка праз рэчку</p>
<p>і кажа ім:</p>
<p>— Ну, калі ласка!</p>
<p>Свае трымаю абавязкі!</p>
<p> </p>
<h4><a id="chapter79"></a>10</h4>
<p>Пузыр да Лапця:</p>
<p>— Лапаць, кратай!</p>
<p>Трымай вышэй на мосце пяты!</p>
<p>А за табой і я ўздагонку! —</p>
<p>Падняўся Лапаць на Саломку,</p>
<p>прайшоў да самай палавіны</p>
<p>ды з ёю разам і загінуў,</p>
<p>бо не магла яна сабою</p>
<p>трымаць і Лапаць над вадою.</p>
<p> </p>
<h4><a id="chapter80"></a>11</h4>
<p>Пузыр сяброўству даў прысягу,</p>
<p>казаў:</p>
<p>— За вас касцямі лягу.—</p>
<p>Пузыр павінен даць ратунак.</p>
<p>Цяпер ён зрокся гэтых думак:</p>
<p>стаіць на беразе, рагоча,</p>
<p>дапамагчы сябрам не хоча.</p>
<p>А колькі здзеку ў гэтым смеху!</p>
<p>Каму бяда, каму пацеха.</p>
<p>— Трымайся, Лапаць, за Саломку</p>
<p>Твая тут справа вельмі тонка!</p>
<p>Ды ты і сам, як добры човен,</p>
<p>бяда — вады вось толькі повен! —</p>
<p>І ўсё рагоча, ўсё рагоча,</p>
<p>дапамагчы ніяк не хоча.</p>
<p>Пасля — парваўся ён са смеху</p>
<p>і скончыў так усю пацеху...</p>
<p> </p>
<h4><a id="chapter81"></a>12</h4>
<p>Прыйшоў, панюхаў скуркі Вожык</p>
<p>і кажа:</p>
<p>— Хто тут дапаможа?</p>
<p>Як не было ў табе нічога,</p>
<p>так і няма цябе самога...</p>
<p> </p>
<h3><a id="chapter82"></a>ДЗІВОСНЫЯ ПРЫГОДЫ (Народная казка)</h3>
<p>Я пасеяў гарох</p>
<p>каля возера ў полі.</p>
<p>Пастараўся, як мог,</p>
<p>так, як можа ніколі.</p>
<p> </p>
<p>У даглядзе такім</p>
<p>рос ён вельмі прыгожым.</p>
<p>А стручысты!</p>
<p>Струкі —</p>
<p>па дванаццаць гарошын!</p>
<p> </p>
<p>Неяк раз я прыйшоў</p>
<p>на гарох падзівіцца.</p>
<p>Калі глянуў —</p>
<p>слядоў,</p>
<p>як на бойным гасцінцы!</p>
<p> </p>
<p>Ды якія сляды —</p>
<p>ўсё гусіныя лапкі.</p>
<p>Ад крылатай бяды</p>
<p>не паставіш аградкі...</p>
<p> </p>
<p>Гэта ж ночкі за тры</p>
<p>ўвесь гарох пералушчаць.</p>
<p>І прыгналі ж вятры</p>
<p>іх у нашую пушчу!</p>
<p> </p>
<p>Ваяваў я з бядой,</p>
<p>а такой не бывала.</p>
<p>Я сваёй галавой</p>
<p>перадумаў нямала.</p>
<p> </p>
<p>А прыдумаў усё ж</p>
<p>неблагі паратунак.</p>
<p>Для крылатых вяльмож</p>
<p>я зраблю пачастунак.</p>
<p> </p>
<p>Ім гарэлку і мёд</p>
<p>назліваю ў карыце,</p>
<p>каб у першы ж прылёт</p>
<p>тут маглі і напіцца.</p>
<p> </p>
<p>Як уп’юцца усе</p>
<p>і салодкай, і горкай,</p>
<p>павяжу я гусей,</p>
<p>забарсаю вяроўкай.</p>
<p> </p>
<p>Што прыдумаў, дык так</p>
<p>і зрабіў без адкладу:</p>
<p>ўліў і мёд, і пяршак</p>
<p>для гусінага стада.</p>
<p> </p>
<p>Сам з вяроўкаю сеў</p>
<p>у ядловец калючы.</p>
<p>Там чакаю гусей,</p>
<p>зладзяёў тых лятучых.</p>
<p> </p>
<p>Вось яны —</p>
<p>«Га-га-га!» —</p>
<p>наляцелі ад пушчы,</p>
<p>ды адразу цягаць,</p>
<p>ды стручкі мае лушчыць.</p>
<p> </p>
<p>Я сяджу і цярплю,</p>
<p>хоць заходзіцца сэрца.</p>
<p>А гарох на зямлю</p>
<p>мой</p>
<p>лажыцца-кладзецца.</p>
<p> </p>
<p>Чую зноў:</p>
<p>«Го-го-го!»</p>
<p>Гэта значыцца —</p>
<p>«Годзе!»</p>
<p>Да частунку майго</p>
<p>завадэвуш падходзіць.</p>
<p> </p>
<p>А за ім чарадой</p>
<p>пакручастыя шыйкі.</p>
<p>П’юць салодкі напой,—</p>
<p>то ж не «квас-пераліўкі»!</p>
<p> </p>
<p>Неўзабаве да дна</p>
<p>спаражнілі карытца.</p>
<p>Ну, цяпер да відна</p>
<p>могуць спаць, не журыцца!</p>
<p> </p>
<p>Вычмуралі там так,</p>
<p>як сваты на вяселлі.</p>
<p>Змогся ўрэшце гусак,</p>
<p>ды і гускі прымлелі.</p>
<p> </p>
<p>Я пачаў па адной</p>
<p>іх вязаць на вяроўку.</p>
<p>Усё ж работы сваёй</p>
<p>не зрабіў я да толку.</p>
<p> </p>
<p>Іх за ножкі вязаў,</p>
<p>не падумаў аб крыльцах.</p>
<p>А канец заматаў</p>
<p>ля сваёй паясніцы.</p>
<p> </p>
<p>Тут іх чэрці ўзнялі.</p>
<p>Як яны забубнілі!</p>
<p>І адразу з зямлі</p>
<p>узвіліся на крыллі.</p>
<p> </p>
<p>А да іх жа і я</p>
<p>прывязаўся на гора!</p>
<p>Гляну — ўнізе зямля,</p>
<p>а над шапкаю — зоры!</p>
<p> </p>
<p>Тыя гускі — далей,</p>
<p>не спыняючы лёту.</p>
<p>Мільгаціць ля вачэй</p>
<p>наша пушча, балота.</p>
<p> </p>
<p>Калі гляну ізноў —</p>
<p>гэта ж Нарач у доле!</p>
<p>Пра такіх летуноў</p>
<p>не забыцца ніколі.</p>
<p> </p>
<p>Так насілі мяне</p>
<p>мае конікі-гусі</p>
<p>па усёй старане,</p>
<p>паўз усёй Беларусі.</p>
<p> </p>
<p>Ты, гаросе-гарох,</p>
<p>пазлацістыя кіты!</p>
<p>Ці не ты мне памог</p>
<p>заляцець у блакіты?</p>
<p> </p>
<p>О-ё-ёй, о-ё-ёй!</p>
<p>І спытацца ў каго там?</p>
<p>То ляцім над вадой,</p>
<p>то над пушчай, балотам.</p>
<p> </p>
<p>Адвязаць калі мне</p>
<p>з паясніцы вяроўку,—</p>
<p>дык ці ў вір шыбане,</p>
<p>ці аб камень галоўкай.</p>
<p> </p>
<p>Але,</p>
<p>дзе б ні былі,</p>
<p>павярнулі мы двору:</p>
<p>ўсё бліжэй да зямлі</p>
<p>і ўсё далей ад зорак.</p>
<p> </p>
<p>Паляцелі пасля</p>
<p>над маленькім балотцам.</p>
<p>Са свайго чарасла</p>
<p>даў я волю вяроўцы.</p>
<p> </p>
<p>Гусі зразу вышэй,</p>
<p>я —</p>
<p>з размаху у багну,</p>
<p>і ад тых ад гусей,</p>
<p>і ад неба — бабахнуў.</p>
<p> </p>
<p>Толькі пырскі пайшлі,</p>
<p>паляцелі фантанам.</p>
<p>Зноў бяда:</p>
<p>на зямлі,</p>
<p>а з зямлі я не ўстану.</p>
<p> </p>
<p>Аж пад пахі мяне</p>
<p>засмактала балота.</p>
<p>Ўсё ж ткі паразумнеў</p>
<p>я</p>
<p>пасля тых палётаў!</p>
<p> </p>
<p>Па рыдлёўку схадзіў,</p>
<p>не марнуючы часу,</p>
<p>адкапаўся з гразі</p>
<p>ды і вылез адразу.</p>
<p> </p>
<p>Памаленьку іду.</p>
<p>Не разгонішся босы!</p>
<p>Бачу —</p>
<p>збоку мне дуб,</p>
<p>а пад дубам — калёсы.</p>
<p> </p>
<p>На аглоблях хамут</p>
<p>ды ў агуле ўся збруя.</p>
<p>Што,</p>
<p>нашто</p>
<p>і чаму —</p>
<p>гэта я не цікую.</p>
<p> </p>
<p>Я заскочыў на воз,</p>
<p>разгарнуў там салому,</p>
<p>пераслаў, ператрос,</p>
<p>ды і лёг пакрыёма.</p>
<p> </p>
<p>Толькі вочы закрыў,</p>
<p>каб заснуць з тых палётаў,—</p>
<p>чую,</p>
<p>гусі ўгары</p>
<p>зноў лятуць ад балота.</p>
<p> </p>
<p>«Га-га-га!»</p>
<p>«Го-го-го!» —</p>
<p>зноў вазіць мяне хочуць.</p>
<p>Не!</p>
<p>Мне хопіць таго,</p>
<p>што палётаў аднойчы!</p>
<p> </p>
<p>Я са збруі дастаў</p>
<p>павіваныя лейцы</p>
<p>і сябе прывязаў</p>
<p>так,</p>
<p>што не адарвецца...</p>
<p> </p>
<p>Чую —</p>
<p>крэкча мой воз,</p>
<p>ад’язджае ад дуба.</p>
<p>Глянуў —</p>
<p>лёс мне прынёс</p>
<p>яшчэ горшую згубу.</p>
<p> </p>
<p>Велізарны мядзведзь</p>
<p>сам запрогся ў калёсы</p>
<p>ды ўпрыскочку ідзе,</p>
<p>аж свіргочуць атосы.</p>
<p> </p>
<p>Як ён ехаў тады,—</p>
<p>расказаць немагчыма:</p>
<p>то сюды, то туды,</p>
<p>дзе наставіць вачыма.</p>
<p> </p>
<p>Іскры сыпяцца з воч.</p>
<p>Не язда гэта — гора:</p>
<p>то на пень, то на корч,</p>
<p>толькі скрыгае шворан.</p>
<p> </p>
<p>Ён з мяне, пэўна б, так</p>
<p>выбіў сэрца і ныркі.</p>
<p>Ды на шчасце, аднак,</p>
<p>супыніўся, зафыркаў.</p>
<p> </p>
<p>Борць ён знюхаў.</p>
<p>Палез</p>
<p>па высокай яліне.</p>
<p>Ехаў я цераз лес,</p>
<p>а цяпер — па лясіне...</p>
<p> </p>
<p>Зацягнуў на сукі</p>
<p>ён мяне ў тых калёсах.</p>
<p>Зверху бачу блакіт,</p>
<p>знізу — елкі ды сосны...</p>
<p> </p>
<p>З’еўшы мёд дачыста,</p>
<p>вылез Мішка са збруі,</p>
<p>раз —</p>
<p>і знік у кустах.</p>
<p>Я ж на дрэве кукую.</p>
<p> </p>
<p>Пчолы джгаюць мяне,</p>
<p>быццам я тут нашкодзіў.</p>
<p>Адно ліха міне,</p>
<p>дык другое надходзіць.</p>
<p> </p>
<p>Падышоў тут пчаляр</p>
<p>па гарачаму следу.</p>
<p>— Вось дык,— кажа,— штукар!</p>
<p>Я такіх і не ведаў!</p>
<p> </p>
<p>Гляньце!</p>
<p>Красці мой мёд</p>
<p>на калёсах прыехаў!</p>
<p>Накармлю на сто год</p>
<p>за такую пацеху!</p>
<p> </p>
<p>Ён узлез да калёс,</p>
<p>воз пусціў мой да долу,</p>
<p>а пасля ўзяў адвёз</p>
<p>да сябе у стадолу.</p>
<p> </p>
<p>Дома ён адвязаў,</p>
<p>адляйцаў мяне з воза,</p>
<p>потым бочку узяў</p>
<p>і сказаў мне з пагрозай:</p>
<p> </p>
<p>— Лезь у бочку хутчэй,</p>
<p>покуль ты яшчэ цэлы!..—</p>
<p>Што лягчэй, што цяжэй —</p>
<p>мне ўжо незразумела.</p>
<p> </p>
<p>Што рабіць мне?</p>
<p>Маўчы!</p>
<p>Лезу.</p>
<p>Ён неўзабаве</p>
<p>дно ўвагнаў, абручы</p>
<p>і ў дварышчы паставіў.</p>
<p> </p>
<p>— Ночку тут пажыві,</p>
<p>а на золку —</p>
<p>у воду.</p>
<p>Як патрапіш у вір,</p>
<p>наясіся там мёду!</p>
<p> </p>
<p>Сам у хату пайшоў.</p>
<p>Мне чакаць трэба золку.</p>
<p>Лёс аднекуль прывёў,</p>
<p>як на шчасце мне, воўка.</p>
<p> </p>
<p>Воўк абныгаў, дзе мог.</p>
<p>Не знайшоўшы здабычы,</p>
<p>каля бочкі залёг</p>
<p>і ад злосці мармыча.</p>
<p> </p>
<p>Потым хвост свой паднёс</p>
<p>да шпунтовае дзіркі.</p>
<p>Я аберуч за хвост</p>
<p>ды праз дзірку як гыркну!</p>
<p> </p>
<p>Воўк ад страху аж сеў.</p>
<p>Потым скочыў на ногі</p>
<p>і не бег,</p>
<p>а ляцеў</p>
<p>без ніякай дарогі.</p>
<p> </p>
<p>Вые ў роспачы воўк.</p>
<p>Бочка грукае следам.</p>
<p>Ён ад страху ўвесь змок,</p>
<p>не сухім і я еду...</p>
<p> </p>
<p>Дзе аб камень штурхне,</p>
<p>дзе аб пень ці калоду.</p>
<p>Я не сніў нат у сне</p>
<p>пра такую прыгоду.</p>
<p> </p>
<p>Воўк імкнецца ўцячы,</p>
<p>я хваста не пушчаю.</p>
<p>Ўжо лятуць абручы,</p>
<p>бочка клёпкі губляе.</p>
<p> </p>
<p>Потым клёпкі ўсе ўраз</p>
<p>паляцелі з узгорка.</p>
<p>Хвост пусціў я ў той час</p>
<p>і не бачыў больш воўка...</p>
<p> </p>
<p>Сам дадому хутчэй,</p>
<p>лахі ўзяўшы пад пахі...</p>
<p>Колькі меў праз гусей</p>
<p>я</p>
<p>ўсялякага страху!..</p>
<p> </p>
<h3><a id="chapter83"></a>ТРЫ БРАТЫ (Ненецкая казка )</h3>
<p> </p>
<h4><a id="chapter84"></a>1</h4>
<p>Далёка-далёка,</p>
<p>ля зімнага мора</p>
<p>гібелі ўсе людзі</p>
<p>ў пакуце і горы.</p>
<p> </p>
<p>Драпежны Нылек</p>
<p>адабраў у народа</p>
<p>ягонае шчасце,</p>
<p>багацце, свабоду.</p>
<p> </p>
<p>Пакінуў народу ён</p>
<p>голад і слёзы,</p>
<p>бясконцыя зімы,</p>
<p>снягі і марозы.</p>
<p> </p>
<p>Вялізны, да неба,</p>
<p>у футры марознай</p>
<p>блукаў у прасторах</p>
<p>пачвара пагрозны.</p>
<p> </p>
<p>Ён сеяў і веяў</p>
<p>па тундры сняжынкі,</p>
<p>каваў і кідаў ён</p>
<p>па рэчках ільдзінкі,</p>
<p> </p>
<p>каб людзі не бачылі</p>
<p>ў тундры сцяжынак,</p>
<p>каб рыбы не мелі</p>
<p>з-пад гэтых ільдзінак.</p>
<p> </p>
<p>Як дыхаў Нылек —</p>
<p>узнімалася бура,</p>
<p>жыцця пазбаўляла</p>
<p>ліхая віхура.</p>
<p> </p>
<p>Змагаліся людзі,</p>
<p>як толькі магчыма,</p>
<p>Нылек жа ўсё бачыў</p>
<p>сваімі вачыма.</p>
<p> </p>
<p>Пакуль толькі спаў ён</p>
<p>на скалах, ля неба,</p>
<p>маглі што здабыць</p>
<p>для сябе на патрэбу.</p>
<p> </p>
<p>Цягнулася доўга</p>
<p>насланне такое,</p>
<p>цягнулася доўга</p>
<p>з ім гора людское.</p>
<p> </p>
<h4><a id="chapter85"></a>2</h4>
<p>Далёка-далёка,</p>
<p>ля зімнага мора</p>
<p>жыла удава</p>
<p>у пакуце і горы.</p>
<p> </p>
<p>Адна толькі ўцеха:</p>
<p>сыноў мела трое.</p>
<p>Як вырастуць дзеці —</p>
<p>мінецца благое.</p>
<p> </p>
<p>За днямі і тыдні</p>
<p>сплываюць, як хвалі.</p>
<p>Глядзіш — хлапчукі</p>
<p>дзецюкамі ўжо сталі.</p>
<p> </p>
<p>Адзін у адзін</p>
<p>малайцы каля маці.</p>
<p>Павінна б з’явіцца</p>
<p>ўжо радасць у хаце.</p>
<p> </p>
<p>Тым часам і старасць</p>
<p>прыйшла да парога.</p>
<p>Знайшлася для маці</p>
<p>другая трывога:</p>
<p> </p>
<p>«Дзе шчасце людское?</p>
<p>Дзе светлая доля?</p>
<p>Нылека ліхога</p>
<p>хто зможа адолець?»</p>
<p> </p>
<p>Сынам сваім матка</p>
<p>аднойчы сказала:</p>
<p>— Ад лежняў ніколі</p>
<p>дабра не бывала!</p>
<p> </p>
<p>Хто дбае — той мае,</p>
<p>шукаўшы, знаходзіць,</p>
<p>такі не паддасца</p>
<p>ніякай нягодзе!</p>
<p> </p>
<p>Пара вам выходзіць,</p>
<p>сыны, на змаганне.</p>
<p>Упартаю працай</p>
<p>знішчайце насланне!</p>
<p> </p>
<p>Старэйшага сына</p>
<p>сабрала ў дарогу,</p>
<p>у торбу дала</p>
<p>праснакоў на падмогу.</p>
<p> </p>
<h4><a id="chapter86"></a>3</h4>
<p>Далёка-далёка,</p>
<p>ля зімнага мора</p>
<p>ішоў сын старэйшы</p>
<p>ў бязмежным прасторы.</p>
<p> </p>
<p>Стаміўся. Спыніўся.</p>
<p>Дастаўшы з тарбінкі,</p>
<p>зірнуў на праснак ён:</p>
<p>— Такія скарынкі</p>
<p> </p>
<p>малая зусім</p>
<p>для мяне дапамога! —</p>
<p>І сын матчын дар</p>
<p>шыбануў на дарогу...</p>
<p> </p>
<p>Прайшоўшы далей,</p>
<p>можа, гоней са двое,</p>
<p>пабачыў ён чум —</p>
<p>бытаванне людское.</p>
<p> </p>
<p>А ў чуме сустрэла</p>
<p>бабуля старая.</p>
<p>Яна малайца</p>
<p>адпачыць запрашае.</p>
<p> </p>
<p>— Ты, пэўна, галодны?</p>
<p>Сілкуйся ад стомы!</p>
<p>Сябе пачувай тут,</p>
<p>як быццам ты дома!</p>
<p> </p>
<p>Пасля падвячорку</p>
<p>гаворыць хлапчыне:</p>
<p>— Ты шчасце сваё</p>
<p>адшукаць тут павінен!</p>
<p> </p>
<p>За чумам ёсць яма</p>
<p>глыбокая надта,</p>
<p>а ў яме той зорак</p>
<p>багата-багата.</p>
<p> </p>
<p>Калі ты іх вычарпаць</p>
<p>зможаш да рання,</p>
<p>шчаслівая доля</p>
<p>пачне красаванне.</p>
<p> </p>
<p>— Ну што ж,— адказаў</p>
<p>той дзяцюк зухавата,—</p>
<p>зраблю, хоць мне часу</p>
<p>даеш малавата!</p>
<p> </p>
<h4><a id="chapter87"></a>4</h4>
<p>Далёка-далёка,</p>
<p>ля зімнага мора</p>
<p>ноч стала ў бязмежным,</p>
<p>бясконцым прасторы.</p>
<p> </p>
<p>Вандруе ў ім месяц,</p>
<p>як сейбіт з сяўнёю,</p>
<p>і зоркі раскідвае</p>
<p>шчодрай рукою.</p>
<p> </p>
<p>Сузор’і на небе</p>
<p>гараць зіхатліва,</p>
<p>на сініх азёрах</p>
<p>люструецца дзіва.</p>
<p> </p>
<p>Старэйшы сын выйшаў</p>
<p>з вядром і вяроўкай,</p>
<p>каб вычарпаць з ямы</p>
<p>дарэшты ўсе зоркі.</p>
<p> </p>
<p>Ды колькі ні чэрпаў ён</p>
<p>з ямы прадоннай,</p>
<p>а зорак у яме —</p>
<p>як поўна, дык поўна.</p>
<p> </p>
<p>Пачаў наракаць ён</p>
<p>на тую бабулю:</p>
<p>— Ды дзе ж гэта,</p>
<p>людцы, вы, добрыя, чулі,</p>
<p> </p>
<p>каб з ямы ўсе чыста</p>
<p>павычарпаць зоркі?</p>
<p> </p>
<p>Дурны я, каб слухаць</p>
<p>такія гаворкі?!</p>
<p> </p>
<p>Ён кінуў вядро</p>
<p>і наўцёкі дадому.</p>
<p>Калейка прыходзіць</p>
<p>выходзіць другому.</p>
<p> </p>
<p>Сярэдняму брату</p>
<p>чарговая рата</p>
<p>ісці ў падарожжа</p>
<p>ад роднае хаты.</p>
<p> </p>
<p>Сярэдняга маці</p>
<p>збірае ў дарогу</p>
<p>і клунак рыхтуе</p>
<p>яму ў дапамогу.</p>
<p> </p>
<h4><a id="chapter88"></a>5</h4>
<p>Далёка-далёка,</p>
<p>ля зімнага мора</p>
<p>сярэдні хлапчына</p>
<p>вандруе ў прасторы.</p>
<p> </p>
<p>І ён прытаміўся,</p>
<p>як большы, урэшце,</p>
<p>матулін дарунак</p>
<p>дастаў, каб пад’есці.</p>
<p> </p>
<p>А гэты дарунак</p>
<p>размолаты ў жорны,</p>
<p>а гэты дарунак</p>
<p>і чэрствы, і чорны,</p>
<p> </p>
<p>на попеле шэрым</p>
<p>качаны, у прыску...</p>
<p>Сярэдні хлапчына</p>
<p>ад злосці запырскаў:</p>
<p> </p>
<p>— Знайшла вось матуля</p>
<p>гасцінец для сына!..—</p>
<p>Узяў ён праснак</p>
<p>на каменне закінуў.</p>
<p> </p>
<p>Прайшоўшы далей,</p>
<p>напаткаў ён старую.</p>
<p>Яна запрашае,</p>
<p>вітае, частуе.</p>
<p> </p>
<p>Пасля пачастунку,</p>
<p>сардэчнай гаворкі</p>
<p>сярэдні пачаў</p>
<p>вычарэпываць зоркі.</p>
<p> </p>
<p>Ў рабоце нялёгкай</p>
<p>мінула за поўнач,</p>
<p>а зорак у яме —</p>
<p>як поўна, дык поўна.</p>
<p> </p>
<p>— Не бачыў я ліха!</p>
<p>Няхай пашукае</p>
<p>на гэту работу</p>
<p>другога старая!</p>
<p> </p>
<p>Сказаў і пакрочыў</p>
<p>дадому нябога.</p>
<p>Малодшага маці</p>
<p>збірае ў дарогу...</p>
<p> </p>
<h4><a id="chapter89"></a>6</h4>
<p>Далёка-далёка,</p>
<p>ля зімнага мора</p>
<p>малодшы хлапчына</p>
<p>вандруе ў прасторы.</p>
<p> </p>
<p>Нясе за плячыма</p>
<p>дарожны свой клунак,</p>
<p>а ў ім праснакі —</p>
<p>ад матулі дарунак.</p>
<p> </p>
<p>Яна гаварыла:</p>
<p>— Сынок, будзь упартым!</p>
<p>Братоў тваіх прыклад</p>
<p>нічога не варты!</p>
<p> </p>
<p>Ішоў ён, ішоў ён —</p>
<p>стаміліся ногі.</p>
<p>На камені сеў</p>
<p>каля самай дарогі.</p>
<p> </p>
<p>Дастаў ён праснак свой,</p>
<p>на прыску пячоны,</p>
<p>дарунак матулін —</p>
<p>і чэрствы, і чорны.</p>
<p> </p>
<p>Пад’еў як належыць,</p>
<p>а потым з крыніцы</p>
<p>празрыстай, сцюдзёнай</p>
<p>напіўся вадзіцы.</p>
<p> </p>
<p>Успомніў матулю</p>
<p>сардэчным ён словам</p>
<p>за ўвесь падмацунак,</p>
<p>такі адмысловы.</p>
<p> </p>
<p>Забыўся адразу</p>
<p>на цяжкую стому,</p>
<p>як быццам зусім</p>
<p>не выходзіў ён з дому.</p>
<p> </p>
<p>І так памаленьку,</p>
<p>без жаднай пахібы</p>
<p>дайшоў да бабулінай</p>
<p>ціхай сядзібы.</p>
<p> </p>
<p>Сабака загаўкаў,</p>
<p>пачуўшы чужога:</p>
<p>сваёй гаспадыні</p>
<p>даваў спасцярогу.</p>
<p> </p>
<h4><a id="chapter90"></a>7</h4>
<p>Далёка-далёка,</p>
<p>ля зімнага мора</p>
<p>малодшаму сыну</p>
<p>бабуля гаворыць:</p>
<p> </p>
<p>— Заходзь, калі ласка,</p>
<p>юнача мой слаўны!</p>
<p>Браты твае тут</p>
<p>гасцявалі нядаўна.</p>
<p> </p>
<p>Заходзь, падсілкуйся —</p>
<p>чым хата багата.</p>
<p>Стаміўся, напэўна,</p>
<p>ў дарозе аж надта!</p>
<p> </p>
<p>Юнак прывітаў</p>
<p>гаспадыню старую,</p>
<p>падзякаваў шчыра</p>
<p>за ласку такую</p>
<p> </p>
<p>і кажа: — Мацунак я</p>
<p>маю ад маці.</p>
<p>Дазвольце мне сесці</p>
<p>і з’есці у хаце.</p>
<p> </p>
<p>Дастаўшы праснак,</p>
<p>што матуля паклала,</p>
<p>са смакам ён з’еў</p>
<p>яшчэ ладны кавалак.</p>
<p> </p>
<p>Як толькі спусцілася</p>
<p>ноч над зямлёю,</p>
<p>ля яміны стаў ён</p>
<p>з вяроўкай даўгою.</p>
<p> </p>
<p>Вядро за вядром</p>
<p>ён выносіў рукамі,</p>
<p>багата разоў</p>
<p>пабыло яно ў яме.</p>
<p> </p>
<p>Стаміліся рукі,</p>
<p>абліўся ён потам,</p>
<p>а ўсё ж не пакінуў</p>
<p>цяжкое работы.</p>
<p> </p>
<p>Ударыла ўрэшце</p>
<p>вядро аб цвярдое:</p>
<p>ўсе вычарпаў зоркі</p>
<p>хлапчына з вадою.</p>
<p> </p>
<h4><a id="chapter91"></a>8</h4>
<p>Далёка-далёка,</p>
<p>ля зімнага мора</p>
<p>ўзыходзіла сонца</p>
<p>ў бязмежным прасторы.</p>
<p> </p>
<p>Яно асвятліла</p>
<p>даліны, узгоркі,</p>
<p>дзе кветкамі сталі</p>
<p>разлітыя зоркі.</p>
<p> </p>
<p>Прыйшла і бабуля</p>
<p>на тую падзею,</p>
<p>сказала: «Дасталі</p>
<p>нарэшце зладзея!</p>
<p> </p>
<p>Пад яснымі зоркамі</p>
<p>сэрца тырана</p>
<p>ад помсты народнай</p>
<p>было тут схавана.</p>
<p> </p>
<p>Цяпер яго сонца</p>
<p>ушчэнт спапяліла,</p>
<p>ад сонца загінула</p>
<p>гадава сіла.</p>
<p> </p>
<p>Багацце Нылекава —</p>
<p>золата, статкі,</p>
<p>з людзей што нагроб ён,—</p>
<p>тваё без астатку!»</p>
<p> </p>
<p>Усцешыўся вельмі</p>
<p>юнак з перамогі,</p>
<p>ўсіх бедных сабраў ён,</p>
<p>сірот і убогіх.</p>
<p> </p>
<p>Аддаў ім і пашу,</p>
<p>і статкі аленяў,</p>
<p>каб вынішчыць беднасць</p>
<p>да самых карэнняў.</p>
<p> </p>
<p>А маці з любоўю</p>
<p>глядзела на сына:</p>
<p>яна ўзгадавала</p>
<p>такога хлапчыну!</p>
<p> </p>
<p>Прыняў ён ад маці</p>
<p>і любасць да працы,</p>
<p>з якою не будзе</p>
<p>нічога баяцца.</p>
<p> </p>
<h3><a id="chapter92"></a>ДЗЯЎЧЫНА І КІЛІМ (Усходняя казка)</h3>
<p> </p>
<h4><a id="chapter93"></a>1</h4>
<p>Ноч прыйшла — на барханы, на выдмы, у свет.</p>
<p>Ноч сабрала фіялкі са свету усе.</p>
<p> </p>
<p>Неба сіняе стала самой сінявой,</p>
<p>бо красуюць фіялкі адна ля адной.</p>
<p> </p>
<p>І саткала з іх вечнасць чароўны кілім,</p>
<p>і рассыпала перлы па ім і над ім.</p>
<p> </p>
<p>А яны мільгацяць, зіхацяць над зямлёй,</p>
<p>а яны зіхацяць нада мной, над табой.</p>
<p> </p>
<p>І на кожнай пярлінцы, на зорачцы той,</p>
<p>што паўсталі над намі адна ля адной,</p>
<p> </p>
<p>і легенды, і казкі, і песні усе</p>
<p>над сусветам ідуць у цудоўнай красе.</p>
<p> </p>
<p>Я вазьму табе казку такую адну,</p>
<p>над барханам сыпучым яе развіну.</p>
<p> </p>
<p>Хоць у казках гавораць мінулага дні,</p>
<p>але ёсць і наступнага ў казках агні.</p>
<p> </p>
<p>Саксаул разгарэўся на нашым кастры,</p>
<p>не пагасне касцёр наш да самай зары.</p>
<p> </p>
<p>Хай пяе нам пра сіняе неба сурнай,</p>
<p>пра дачку пастырову спявае няхай.</p>
<p> </p>
<h4><a id="chapter94"></a>2</h4>
<p>У старыя часы, нават вельмі даўно,</p>
<p>што замыты на самае морскае дно,</p>
<p> </p>
<p>што не вернуцца больш аніколі да нас,</p>
<p>бо не вычарпаць мора да самага дна,—</p>
<p> </p>
<p>жыў пастыр на зямлі. Век ён стада ганяў,</p>
<p>не сваё — падышахава. Ўстаўшы да дня,</p>
<p> </p>
<p>ён за дзень абыходзіў вялізны абшар.</p>
<p>Ён з дачкою сваёю і жыў ля кашар.</p>
<p> </p>
<p>А дачка уладала такою красой,</p>
<p>што ніхто і не бачыў падобнай другой.</p>
<p> </p>
<p>Падышаху сказалі: «На свеце — адна!</p>
<p>Хараство незраўнанае мае яна...»</p>
<p> </p>
<p>Падышах пасылае сватоў да яе.</p>
<p>А яна тым сватам запытанне дае:</p>
<p> </p>
<p>— А якім рамяством уладае ўладар?</p>
<p>Ён жа нават не здольны хадзіць ля кашар.</p>
<p> </p>
<p>За таго выйду замуж, хто ведае сам,</p>
<p>а не толькі з чужога жыве рамяства...</p>
<p> </p>
<p>Агарнуў тых сватоў проста неякі жах:</p>
<p>як на гэткі адказ паглядзіць падышах?</p>
<p> </p>
<p>Можа ён загадаць і павешаць сватоў!</p>
<p>Сапраўды, вось такой — не чутно спрадвякоў:</p>
<p> </p>
<p>і на постаць яна — прыгажэй не знайсці,</p>
<p>а на розум — такіх і не зналі ў жыцці...</p>
<p> </p>
<p>Падышах узлаваўся, пачуўшы адказ,</p>
<p>пра сватоў і забыўся, на шчасце, якраз.</p>
<p> </p>
<p>— Што яна? Хто яна? Звар’яцела, ці што?</p>
<p>Мне падданы увесь неаглядны прастор!</p>
<p> </p>
<p>Я — ўладар і жывых, і усіх нежывых,</p>
<p>я магу ўсё зрабіць, што надумаю, з іх.</p>
<p> </p>
<p>Гаспадар я на скарбы ва ўсёй старане.</p>
<p>Дык на ліха яшчэ рамяство для мяне?</p>
<p> </p>
<p>І на гэтым спыніліся сваты усе.</p>
<p>Не гаворыць ніхто больш аб гэтай красе...</p>
<p> </p>
<h4><a id="chapter95"></a>3</h4>
<p>Праз разложысты стэп ехаў сам падышах,</p>
<p>і якраз, як на тое, дзяўчына прайшла.</p>
<p> </p>
<p>Прыпынілі і коні хаду ля яе,</p>
<p>ад здзіўлення застыў падышах на сядле.</p>
<p> </p>
<p>А пасля уздыхнуў ён, узняўшы руку.</p>
<p>— Сапраўды, я не бачыў такой на вяку...</p>
<p> </p>
<p>І маўчалі усе ля яго і за ім,</p>
<p>разважалі маўкліва усе аб адным,</p>
<p> </p>
<p>разважалі маўкліва усе пра адну...</p>
<p>Ды нарэшце каня падышах і крануў.</p>
<p> </p>
<p>А яна адышла — і няма анідзе...</p>
<p>Павярнуўся тады падышах да людзей:</p>
<p> </p>
<p>— Сапраўды, я не бачыў такой на вяку...—</p>
<p>І схіліў галаву да сядла, на луку.</p>
<p> </p>
<p>А пасля — як правёў бізуном па кані...</p>
<p>Як з-пад конскіх капыт заільснелі агні...</p>
<p> </p>
<p>Паміж кветак стэповых дзяўчына прайшла,</p>
<p>да палацу са світай ляцеў падышах...</p>
<p> </p>
<h4><a id="chapter96"></a>4</h4>
<p>Заклікаюць візіраў на раду ў палац,</p>
<p>а нарада нялёгкая тая была:</p>
<p> </p>
<p>— Вы скажыце, якое мне ўзяць рамяство?</p>
<p>Маё сэрца паранена тым хараством...</p>
<p> </p>
<p>І сядзелі яны, разважалі яны,</p>
<p>перабралі рамёствы усёй стараны.</p>
<p> </p>
<p>А пасля — пагадзіліся ўсе на адным:</p>
<p>навучыцца не шкодзіла б выткаць кілім.</p>
<p> </p>
<p>Запрасілі настаўніка — майстра з майстроў.</p>
<p>Да яго падышах у навуку пайшоў.</p>
<p> </p>
<p>Пахадзіў ён багата ля ткацкіх ставоў,</p>
<p>папсаваў ён нямала ўсялякіх нітоў.</p>
<p> </p>
<p>Гэта ж добра вядома старым і малым:</p>
<p>на рабоце не возьмеш гарбом ты адным.</p>
<p> </p>
<p>Часам хто і слабейшы, ды спрытнай рукой</p>
<p>зробіць больш за дужэйшых работы цяжкой.</p>
<p> </p>
<p>Але як ні было б, а навуку прайшоў:</p>
<p>нездарма пахадзіў каля ткацкіх ставоў.</p>
<p> </p>
<p>Навучыўся кілімы ён добрыя ткаць,</p>
<p>і выходзіў з работы кілім за дзён пяць.</p>
<p> </p>
<h4><a id="chapter97"></a>5</h4>
<p>Падышах, апрануўшыся як найбядней,</p>
<p>неаднойчы хадзіў паміж простых людзей.</p>
<p> </p>
<p>Ён цікавіўся тым, як жывуць сапраўды</p>
<p>кішлакі і ягоныя ўсе гарады.</p>
<p> </p>
<p>Ці здаволен ці не увесь просты народ,</p>
<p>ці не крыўдзяць дужэйшыя ўдоў і сірот.</p>
<p> </p>
<p>Падышах апрануў на сябе лахманы,</p>
<p>каб яго непазнаным зрабілі яны.</p>
<p> </p>
<p>І пайшоў цераз плошчы, завулкі, на баз:</p>
<p>у прыгоду цяжкую і трапіў якраз...</p>
<p> </p>
<p>Так здараецца часам, што нават мудрэц</p>
<p>не прадбачыць, які яму будзе канец...</p>
<p> </p>
<p>І багацце вялікае мае другі,</p>
<p>і далёка, здаецца, яшчэ берагі,—</p>
<p> </p>
<p>а спынілася ўсё — і няма берагоў,</p>
<p>і самога няма, і сумоты яго...</p>
<p> </p>
<p>Вось чаму і гавораць, што нават мудрэц</p>
<p>не прадбачыць, які яму будзе канец...</p>
<p> </p>
<h4><a id="chapter98"></a>6</h4>
<p>Падышах памаленьку праз горад ідзе,</p>
<p>на сады пазірае, на розных людзей.</p>
<p> </p>
<p>Як працуюць яны, як гуляюць яны...</p>
<p>Так урэшце дайшоў да адной чайханы.</p>
<p> </p>
<p>Заплаціўшы мядзяк, у куток адышоў</p>
<p>і чакае, пакуль пададуць яму плоў.</p>
<p> </p>
<p>У чаканні у гэтым зірнуў навакол</p>
<p>і натрапіў пагляд на сапраўдных ваўкоў,—</p>
<p> </p>
<p>поруч з ім, жабраком, у кутку, ля стала,</p>
<p>зладзяіная зграя на змове была.</p>
<p> </p>
<p>Аднаго з гэтай зграі забралі ў турму,</p>
<p>вось яны і шукалі ратунак таму.</p>
<p> </p>
<p>І надумалі: ўзяўшы з сабой жабрака,</p>
<p>памяняць у турме на свайго дружбака.</p>
<p> </p>
<p>Ім вядома, на грошы паквапіцца кат,</p>
<p>а павесіць — ён кожнага бліжняга рад.</p>
<p> </p>
<p>Як надумалі, так і зрабілі яны,—</p>
<p>падышаха забралі з тае чайханы.</p>
<p> </p>
<p>Зацягнулі яго, як здабычу, у лёх.</p>
<p>Тут напэўна не будзе ніякіх памог.</p>
<p> </p>
<p>Падышах ачуняў ад дарогі цяжкой</p>
<p>і дачуўся, з якою спаткаўся бядой.</p>
<p> </p>
<p>Ні адзін не прадбачыў ягоны мудрэц,</p>
<p>што такі падышаху надыдзе канец.</p>
<p> </p>
<p>І не сніў ён і сам аніколі аб тым,</p>
<p>што яго адратуе... звычайны кілім...</p>
<p> </p>
<h4><a id="chapter99"></a>7</h4>
<p>Падышах пачынае прасіць зладзяёў,</p>
<p>каб яго адпусцілі з няволі дамоў.</p>
<p> </p>
<p>— Заплачу,— кажа ён,— дарагою цаной.—</p>
<p>А яны пачалі выскаляцца:</p>
<p>— Якой?</p>
<p> </p>
<p>Ты рыззя нацягаеш не мала з гразі,</p>
<p>ды не знойдзеш ты золата ў гэным рыззі...</p>
<p> </p>
<p>Падышах ушчынае гаворку ізноў,</p>
<p>падышах пачынае прасіць зладзяёў:</p>
<p> </p>
<p>— Я такое трымаю ў руках рамяство,</p>
<p>я такое магу вам стварыць хараство,</p>
<p> </p>
<p>што і золата прыйдзе адразу за ім:</p>
<p>дайце волю — я вытку цудоўны кілім.</p>
<p> </p>
<p>Зацікавілі словы разбойнікаў тых,</p>
<p>адшукалі яны панажы і ніты,</p>
<p> </p>
<p>адвялі свайго вязня ў асобны пакой.</p>
<p>Там ён выткаў кілім сваёй спрытнай рукой.</p>
<p> </p>
<p>Зладзяі задзівіліся вельмі тады:</p>
<p>на кіліме жывыя паўсталі сады...</p>
<p> </p>
<p>Узялі на кірмаш і прадалі кілім,</p>
<p>за яго заплацілі дыргемамі ім.</p>
<p> </p>
<p>Так, пазнаўшы, што вязень мастак не благі,</p>
<p>загадалі, каб выткаў адразу другі.</p>
<p> </p>
<p>Ён адразу і выткаў ім новы кілім —</p>
<p>пекната, як жывая, паўстала на ім.</p>
<p> </p>
<p>Падабраны і барвы — няма прыгажэй,</p>
<p>аж кранаюць узоры за сэрца людзей.</p>
<p> </p>
<p>Выткаў гербы свае ён на самых брыжах,</p>
<p>каб пазналі, што ткаў яго сам падышах.</p>
<p> </p>
<p>Ён парадзіў аднесці кілім у палац,</p>
<p>каб і вартая плата за працу была.</p>
<p> </p>
<h4><a id="chapter100"></a>8</h4>
<p>У палац да візіраў прыйшлі зладзяі,</p>
<p>а візіры — адзін аднаму:</p>
<p>— Паглядзі!</p>
<p> </p>
<p>Свет не бачыў падобнай мастацкай рукі:</p>
<p>хай ацэняць цудоўны кілім мастакі...</p>
<p> </p>
<p>Чалядзінцы паклікалі майстра майстроў.</p>
<p>Да кіліма цудоўнага той падышоў.</p>
<p> </p>
<p>Паглядзеў, задзівіўся: галосіць душа,</p>
<p>бо сама пекната на кілім узышла.</p>
<p> </p>
<p>Падабраны і барвы — няма прыгажэй,</p>
<p>аж кранаюць узоры за сэрца людзей.</p>
<p> </p>
<p>А пасля, як заўважыў гербы на брыжах,</p>
<p>ён пазнаў, што мастак той быў — сам падышах...</p>
<p> </p>
<p>Ухваліўшы кілім, ацаніўшы кілім,</p>
<p>заплацілі багата разбойнікам тым.</p>
<p> </p>
<p>Далі многа дыргемаў ды следам пайшлі</p>
<p>і ў зладзейскім кубле падышаха знайшлі.</p>
<p> </p>
<p>Зладзяіная зграя канец свой знайшла,</p>
<p>у палацы вярнуўся тады падышах.</p>
<p> </p>
<h4><a id="chapter101"></a>9</h4>
<p>Першым словам падзякаваў майстра майстроў</p>
<p>за мастацтва, якое праз майстра знайшоў.</p>
<p> </p>
<p>Ён дарункам багатым яго надарыў,</p>
<p>каб не ведаў нядолі настаўнік стары.</p>
<p> </p>
<p>А пасля так сказаў ён, узняўшы руку:</p>
<p>— Як яна, я не бачыў такой на вяку!</p>
<p> </p>
<p>І не толькі красой, гэта мала яшчэ,—</p>
<p>можа нават і шкло перад сонцам блішчэць,—</p>
<p> </p>
<p>але розум яе, незвычайны такі,</p>
<p>даў мне талент сапраўдны для гэтай рукі...</p>
<p> </p>
<p>Забірайце кілімы з сабою, сваты,</p>
<p>гэта будзе дарунак мой для пекнаты!</p>
<p> </p>
<p>Сам я выткаў іх, сам іх падам маладой,</p>
<p>і скажу ёй, дзяўчыне каханай маёй:</p>
<p> </p>
<p>«Рамяством я сваю зратаваў галаву,</p>
<p>значыць, я са свайго рамяства і жыву...»</p>
<p> </p>
<p>Павыводжаны коні, грымяць капыты,</p>
<p>а з палаца кілімы выносяць сваты.</p>
<p> </p>
<p>Ён свайго асядлаў стэпавога каня,</p>
<p>асядлалі сваіх і сябры, і радня.</p>
<p> </p>
<p>А пасля як правёў бізуном па кані...</p>
<p>Як з-пад конскіх капыт заільснелі агні...</p>
<p> </p>
<p>Як над стэпам шырокім закурыўся пыл,—</p>
<p>ён далейшую дзею усю і закрыў...</p>
<p> </p>
<h4><a id="chapter102"></a>10</h4>
<p>Хай пяе нам пра сіняе неба сурнай,</p>
<p>пра дачку пастырову спявае няхай.</p>
<p> </p>
<p>Дагарае на нашым кастры саксаул.</p>
<p>Ты, мой дружа, я думаю, добра ўсё чуў?</p>
<p> </p>
<p>Гэта што падышах! Ты і сам падышах,</p>
<p>бо шчаслівая доля для ўсіх надышла.</p>
<p> </p>
<p>Падышахавы нам не патрэбны гербы,</p>
<p>за якія дэхканам збівалі гарбы.</p>
<p> </p>
<p>У Савецкай Айчыне пастаўлена ў герб</p>
<p>Праца наша:</p>
<p>і молат,</p>
<p>і серп.</p>
<p> </p>
<p>Працу мы і шануем з табою затым,</p>
<p>што яна асалоду прыносіць усім.</p>
<p> </p>
<p>Але талент патрэбен для моцнай рукі,—</p>
<p>так і казка гаворыць табе праз вякі.</p>
<p> </p>
<p>Рамяства не цурайся ніколі ў жыцці,</p>
<p>бо яно дапаможа нам шчасце знайсці.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>