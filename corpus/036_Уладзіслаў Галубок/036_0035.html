<div class="container">
<div class="book-utils">
<div id="qrcode"></div>
<a href="/Uladzislau_Halubok/Krab.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Галубок -->
<!-- HEADER_FIELD CreationYear: 1927 -->
<!-- HEADER_FIELD Edition: Галубок Ул. Творы: Драматургія; Паэзія; Проза; Публіцыстыка. / Уклад., падрыхт. тэкстаў, уступ. арт. і камент. С.С.Лаўшука. - Мн.: Маст. літ., 1983. - 607 с., 8 іл., 1 л. партр. -->
<!-- HEADER_FIELD FirstPublicationYear: 1930 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD Source: скан -->
<!-- HEADER_FIELD StyleGenre: Драматургія -->
<!-- HEADER_FIELD Title: Краб -->
<h2><a href="http://knihi.com/Uladzislau_Halubok/">Уладзіслаў Галубок</a></h2>
<h2>Краб</h2>
<div style="height: 3rem"></div>
<!-- TOC_BEGIN -->
<a href="#chapter1">Акт першы</a><br/>
<a href="#chapter2">Акт другі</a><br/>
<a href="#chapter3">Акт трэці</a><br/>
<a href="#chapter4">Акт чацвёрты</a><br/>
<a href="#chapter5">Акт пяты</a><br/>
<br/><br/>
<!-- TOC_END -->
<!-- BOOK_BEGIN -->
<p>Драма ў пяці актах</p>
<p> </p>
<p>Асобы</p>
<p> </p>
<p>Афіцэр польскай дэфензівы — 30 год.</p>
<p>Марыся, вучыцелька беларускай школы— 23 гады.</p>
<p>Ягор, вучыцель » » — 25 год.</p>
<p>Мікола, стары стораж школы, былы салдат, ходзіць у вайсковым мундзіры, глухі — 65 год.</p>
<p>Макрына, старажыха школы — 38 год.</p>
<p>Ахрэм, перавознік — 50 год.</p>
<p>Алеся, сялянская дзяўчына, падпольніца — 20 год.</p>
<p>Прадстаўнік асветы, польскі чыноўнік — 50 год.</p>
<p>Сакратар, дробны чыноўнік — 18 год.</p>
<p>Жабрак -калека, пераапрануты шпег — 25 год.</p>
<p>Трое партызан.</p>
<p>Жук, хлапец, падпольнік — 20 год.</p>
<p>Сялянка Параска.</p>
<p>2—3 польскіх жандары.</p>
<p>Грамада сялян — бабы, дзяды, мужчыны, хлапцы, адзін гаспадар нямы.</p>
<p> </p>
<p> </p>
<p> </p>
<h3><a id="chapter1"></a>Акт першы</h3>
<p> </p>
<p>На беразе Нёмана: стаіць шалаш, човен; ля дарогі слуп з таблічкай, белым арлом і надпісам: «Весь Шчорсы Паньства Польскего». Недалёчка ад слупа два пянькі. Ля шалаша спіць перавознік Ахрэм. З’яўляюцца Алеся і Параска.</p>
<p>Алеся. Ды хадзем, хадзем!.. Ужо зусім недалёчка, вунь яна за кустом ляжыць... Бачыш?..</p>
<p>Параска (упіраючыся). Не, мая даражэнькая, не пайду...</p>
<p>Алеся. Няўжо палохаешся?..</p>
<p>Параска. Баюся! Удзень гляну, уначы з’явіцца!..</p>
<p>Алеся. Няўжо яна цябе ўкусіць?..</p>
<p>Параска. Ды неяк вусцішна!..</p>
<p>Алеся. А ты перажагнайся, страх і адчэпіцца!..</p>
<p>Параска. Ды каб і хацела перажагнацца, дык няма на што... Хоць бы маленькі крыжык!..</p>
<p>Алеся (паказваючы на слуп). А во!..</p>
<p>Параска. Ты хіба здурнела: гэта ж слуп — дрэва!..</p>
<p>Алеся. І крыж — дрэва. Усё ж роўна!..</p>
<p>Параска. Гэта табе мо ўсё роўна, бязбожніца, а мне патрэбен крыж і абразок святы...</p>
<p>Алеся. А хіба ж не бачыш? Ёсць — пятух, глянь на яго дый маліся!..</p>
<p>Параска. Ты такі здурнела!.. Каб я на петуха малілася!..</p>
<p>Алеся. Ды чаго толькі на абразах не намалёвана!..</p>
<p>Параска. Пакінь ты, недавярак, жартаваць! Я адыходжу!..</p>
<p>Алеся. Так і не пойдзеш глянуць? Трэба б табе глянуць: можа, і спазнала б?..</p>
<p>Параска. Ды яна ж чужая... не з нашага боку!..</p>
<p>Алеся. Скуль жа ты яе ведаеш?</p>
<p>Параска. Я?.. Кінь ты дурыць, дзяўчына!.. Пачуюць людзі, у суд павалакуць! (Жвава пабегла назад.)</p>
<p>Алеся. І што за людзі? Ценю свайго палохаюцца!.. Ведае ж няшчасную ахвяру, а зарэж — не скажа!.. Ну, трэба будзіць Ахрэма... Дзядзька Ахрэм, а дзядзька Ахрэм! Уставай!..</p>
<p>Ахрэм (прачынаецца). А няхай цябе качкі!.. Сон перабіла, а ноч не спаў. Якая такая справа ў цябе?..</p>
<p>Алеся. Паважная справа, дзядзька!.. Паспееш потым выспацца!..</p>
<p>Ахрэм (ўстаў). Заматалі зусім старога!..</p>
<p>Алеся. Няўжо злуеш?</p>
<p>Ахрэм. Ды не!.. Я так!.. За вас — сама ведаеш — я ў пятлю палезу!.. Кажы ж, у чым справа?</p>
<p>Алеся. Ад гэтай хвілі, аж пакуль не з’явіцца следства, ты павінен не адыходзіць ад утопленіцы ні на крок!..</p>
<p>Ахрэм. Так!.. Далей?</p>
<p>Алеся. Потым, як сваё вока даглядай, каб не знялі з рукі пярсцёнка! Калі б хто цябе прасіў зняць яго, скажы зараз жа мне, будуць даваць за гэта грошы — бяры, і таксама паведаміш мяне!..</p>
<p>Ахрэм. Алеся, няўжо ж тут загадка ёсць?</p>
<p>Алеся. Ёсць!</p>
<p>Ахрэм. А я, калода дубовая, думаў, сама дзяўчына ўтапілася!..</p>
<p>Алеся. Утапілі!..</p>
<p>Ахрэм. Матачка найсвеншая... (Хацеў быў перажагнацца.)</p>
<p>Алеся (перабіваючы яго ў гэтым). Ты зноў Ахрэм?</p>
<p>Ахрэм. Выбачай, даражэнькая!.. Гэта ж я па старой навычцы... Як ведаеш, я гэтых святых ужо выракся дый самога бога ўбаку пакінуў. Адзін каламут з імі... Хто ж яе ўтапіў?</p>
<p>Алеся. А хто табе ўчора даручыў ліст Марысі перадаць?</p>
<p>Ахрэм. Бацюхны мае, вось добра, што ўспомніла, а я і забыўся!.. (Шукае ў кішэні.) Ды вось ён, гэты ліст, а даручыў яго мне жандар-афіцэр, ты ведаеш, паляк... (Паказаў.)</p>
<p>Алеся (узяла ліст, спрытна адклеіла, прачытала і аддала назад). Гэты і ўтапіў.</p>
<p>Ахрэм. Жандар? Алеся, даражэнькая за што ж ён яе?</p>
<p>Алеся. Павуку, каб жыць, кроў, жыццё чужое патрэбны!..</p>
<p>Ахрэм. А я, цёмны мужык, і не сцяміў!..</p>
<p>Алеся. Ну, Ахрэм, глядзі ж, памятай... за кожным крокам сачы!..</p>
<p>Ахрэм. Усё чысценька давяду табе!..</p>
<p>Алеся. Сягоння зноў перавозіць будзеш, а пазней паедзем і мы самі!..</p>
<p>Ахрэм (з радасцю). Туды, да нашых?..</p>
<p>Алеся. Так!..</p>
<p>Ахрэм. Ото ж, каб матачка найсвеншая... (Схамянуўся.)</p>
<p>Алеся (перабіваючы яго). Ахрэм!..</p>
<p>Ахрэм. Выбачай, даражэнькая, не буду, я ж ужо выракся...</p>
<p>Алеся. Будзь жа, Ахрэмка, гатоў!</p>
<p>Ахрэм. Згода!.. А мяне там прымуць?..</p>
<p>Алеся. Належна нават ацэняць заслугі старога партызана!..</p>
<p>Ахрэм. Няхай ім матачка найсвеншая... (Схамянуўся.) А няхай яе, няхай, даўно ўжо багоў выракся, а яны ўсё на языку целяпаюцца...</p>
<p>Алеся. Бывай жа, Ахрэм! (Пайшла ў той бок, адкуль прыйшла.)</p>
<p>Ахрэм. Шчаслівенька! (Пра сябе.) Залатая дзяўчына! Як жыву, не бачыў другое такое! Яна ўсюды паспее, вось што знача падпольніца!.. Няхай жа ёй матачка найсвеншая... (Схамянуўся.) Цьфу ты, ізноў!.. Ніяк з языка не злезе... (Глянуў убок, дзе ляжыць утопленіца.) Ты чаго там калупаешся?.. Чуеш?.. Накрый дзяругаю — хай ляжыць у цяньку... (Чуваць голас здалёку: «Дзяругаю?») Ды няўжо ж дываном!.. Пярсцёнка толькі не чапай, пярсцёнка!..</p>
<p>Падышоў з другога боку настаўнік Ягор.</p>
<p>Ягор. Ты з кім гэта, Ахрэм?</p>
<p>Ахрэм. А!.. Добрага дня!.. Ды вось хлопцу гукаю! Не слухае, шэльма, — кажу, не чапай утопленіка, а ён шастае ля яе!..</p>
<p>Ягор. Што, ізноў утопленік?</p>
<p>Ахрэм. А так... дзяўчына!.. Другі дзень, як ляжыць ужо...</p>
<p>Ягор. А!.. Ведаю!..</p>
<p>Ахрэм. Чакаем войта: дазнанне рабіць! Апранута па-панску, з пярцёнкам на руцэ...</p>
<p>Ягор. Ведаю!.. Хадзем... глянем на яе... А пасля ты мяне перавязеш на той бераг!..</p>
<p>Ахрэм. На той бераг, выбачайце, удзень не павязу: начальства забараніла... Сяляне, як ведаем, на гарачку там хварэюць... выміраюць...</p>
<p>Ягор. Мы з табою цішком як-небудзь!..</p>
<p>Ахрэм. Не, даруйце, удзень не павязу! Баюся, паны шомпалаў дадуць!..</p>
<p>Ягор. Як жа цяпер? Мне трэба пабачыць Марысю.</p>
<p>Ахрэм. Толькі ноччу!..</p>
<p>Ягор. Як сабе хочаш!.. Не павязеш ты, павязе хто іншы! (Пайшоў.)</p>
<p>Ахрэм. Чаму ж не! Хіба мала рызыкантаў! (Пайшоў за ім.)</p>
<p>Падышоў стары Мікола са спарышамі.</p>
<p>Мікола. Ягорка, чакай! Ягорка! Я так і ведаў!.. Чатыры дні яе не пабачыў, ну, і есці перастаў. І што зрабіць, каб ён да гэтай дзяўчыны не так ліп?!. (Пачынае клікаць.) Ягорка!</p>
<p>Варочаецца Ягор.</p>
<p>Ягор. Я тут, Мікола! Ты што?</p>
<p>Мікола. Ды вось крычу, гукаю — палуднаваць пара!..</p>
<p>Ягор. Не хочу я есці!..</p>
<p>Мікола. А... сесці?.. Ды дзе ж тут сесці?</p>
<p>Ягор. Я кажу: «Не хочу есці!»</p>
<p>Мікола. Я так і ведаў!.. Пра ежу забываеш — хутка з цябе косці тырчэць будуць!.. Я, калі яшчэ малады быў і бегаў за дзяўчатамі, не ў свой дух еў...</p>
<p>Ягор. Ідзі ты, Мікола, у школу!.. Я хутка вярнуся... Пабачуся адно з Марысяй!..</p>
<p>Мікола (ставячы за пень спарышы). Пакуль тая Марыся, пасілкуйся ты заціркай ды кашаю!.. Бо ніякае там каханне не забараняе есці!..</p>
<p>Ягор. У нас забараняе!..</p>
<p>Мікола. А я калі быў малады, дык удваіх з дзяўчынаю, бывала, булку хлеба елі ды сала фунты два...</p>
<p>Ягор. Ну, бяры ж свае спарышы ды ідзі!</p>
<p>Мікола. Што ты жартуеш?! Ды хоць тут перуны, назад не панясу, павінен ты з’есці! (Дастаў яшчэ з-за пазухі вялікую лусту хлеба, паклаў яе на пень і пайшоў.)</p>
<p>Ягор (гледзячы яму ўслед, смяецца). І з чаго ўздумаў сталага няньчыць?!</p>
<p>Падышоў Ахрэм.</p>
<p>Ахрэм. Я ж казаў! Знайшліся-такі рызыканты, перавезлі!..</p>
<p>Ягор. А ты баяўся!..</p>
<p>Ахрэм. А няхай ім немач! Баюся, такі ўловяць, прыб’юць!.. Малы смак ад шомпалаў.</p>
<p>Ягор. Гэта ў іх культурны спосаб!..</p>
<p>Ахрэм. Каб яго свет не ведаў, гэткага спосабу! (Паўза.) Што яна не ідзе? (Глянуў убок.)</p>
<p>Ягор. А вунь дзе яна!</p>
<p>Ахрэм. На табе, — і яна разглядае ўтопельніцу!.. Марыся, нашто глядзіш: спаць дрэнна будзеш!</p>
<p>Ахрэм накіраваўся ў яе бок. Ягор застаўся на месцы. Праз некалькі хвілін падыходзіць Марыся.</p>
<p>Марыся. Здароў, Ягор. Ты бачыў? (Паказвае ў той бок, дзе ўтопельніца.)</p>
<p>Ягор. Бачыў!</p>
<p>Марыся. Ведаеш хто?</p>
<p>Ягор. Ведаю!</p>
<p>Марыся. Няўжо будзем маўчаць?</p>
<p>Ягор. Пакуль што памаўчым, а пасля гукнем!</p>
<p>Марыся. Як можна чакаць? Пад суд!</p>
<p>Ягор. Пачакаем! Вось што, Марыся: пільная справа!</p>
<p>Марыся. Слухаю!</p>
<p>Ягор. Учора арыштавалі Залуцкага, а тут з дня на дзень могуць забраць мяне, трэба, каб ты да спраў стала бліжэй!</p>
<p>Марыся. Так-то так, але нейкі час я павінна быць там, бо хвароба за ракою пашыраецца, сяляне выміраюць больш і больш... Дактароў мала, а я ж ведаю медыцыну, ну, і дапамагаю...</p>
<p>Ягор. А што будзе, як сама захварэеш?</p>
<p>Марыся. Думаю, што не!</p>
<p>Ягор. Як мне здаецца, ты ўжо нездарова!</p>
<p>Марыся. Ну, што ты!</p>
<p>Ягор. У цябе выгляд хворага чалавека!</p>
<p>Марыся. Стамілася!..</p>
<p>Ягор. Ну, што ж, пакуль буду цягнуць працу адзін!</p>
<p>Марыся. Жадаю поспеху!</p>
<p>Ягор. Якія адносіны да цябе апошні час чыноўнікаў і ўлады крэсовай?</p>
<p>Марыся. Я б сказала, нядрэнныя!</p>
<p>Падышоў Ахрэм.</p>
<p>Ахрэм. Даруй, Марыся, маёй дурной галаве! Яшчэ ўчора польскі жандар даручыў перадаць табе яшчэ ліст, а я, калода дубовая, і сягоння цягаю яго! Калі ласка!.. (Аддае.)</p>
<p>Марыся. Чаго яму трэба ад мяне?</p>
<p>Ахрэм. Не ведаю! Ведаю толькі — сярдзіты, што віхор... Марысечка, абарані мяне, а то зноў біць будуць. Шомпал — не жартачкі. (Глянуў убок.) А бацюхны мае!.. Ён сюды ідзе, і не адзін: нехта прывёз! (Пабег у той бок, адкуль прыйшоў.)</p>
<p>Ягор. Марыся, што гэта значыць? Скуль ты знаёма з польскім жандарам?</p>
<p>Марыся. Чакай, скажу!.. Спакойна выслухай мяне! У той час, калі я цябе не ведала, да майго бацькі прыязджаў ён. Я яшчэ вучаніцай тады была. Ён да мяне сватаўся... Бацька быў згодзен, а я не... Калі Польшча захапіла Заходнюю Беларусь, бацька мой, як былы афіцэр, служыў у Чырвонай Арміі і ваяваў супроць белапалякаў, а я заставалася тут... Бацьку на фронце забілі... Учора я атрымала ад гэтага жандарскага афіцэра ліст і прыехала зараз за парадай...</p>
<p>Ягор. Да каго?</p>
<p>Марыся. Ягор!.. (Паўза.) Да цябе!..</p>
<p>Ягор. Што ён піша?</p>
<p>Марыся. Піша, што прывёз весткі ад бацькі...</p>
<p>Ягор. Бацька ж твой быў у чырвоных?! Адкуль жа ён мае весткі?..</p>
<p>Марыся. Не ведаю!</p>
<p>Ягор. Тут нешта не так!..</p>
<p>Марыся. У чым тут справа?</p>
<p>Ягор (глянуў убок). Скажу потым! Ён сюды ідзе... (Адыходзіць.)</p>
<p>Марыся (ідучы за ім). Ягор, пачакай!.. (Скрылася. Чуваць здалёк голас афіцэра.)</p>
<p>Падыходзяць афіцэр і Ахрэм.</p>
<p>Афіцэр. Вялікая вада...</p>
<p>Ахрэм. Зіма была сняжыстая... Паводкай труп прыгнала...</p>
<p>Афіцэр (здзіўлена). Труп?</p>
<p>Ахрэм. Паненка нейкая... Ляжыць вунь там...</p>
<p>Афіцэр. Не ведама, хто яна?..</p>
<p>Ахрэм. Пакуль што не, але даведаюцца людзі, бо пярсцёнак на руцэ...</p>
<p>Афіцэр (схамянуўся). Ты ліст мой перадаў?</p>
<p>Ахрэм. А то як жа?.. Перадаў!..</p>
<p>Афіцэр. Пакліч мне настаўніцу!..</p>
<p>Ахрэм. Слухаю!.. Яна чакае пана...</p>
<p>Афіцэр. Папрасі яе сюды!..</p>
<p>Ахрэм. Рад слухаць, паночку!..</p>
<p>У час размовы ціха падышла Алеся, села за пнём і пачала са спарышоў есці, прыкусваючы хлебам, які пакінуў Мікола. Афіцэр яе не ўбачыў. Ахрэм жа заўважыў.</p>
<p>Афіцэр. Цо я зробілэм!.. Я себе здрадзілэм!.. Пярсцёнэк з моен монограмон заставілэм!.. (Думае.) Так! (Кліча Ахрэма.) Пшэвознік! Ходзь тутэй!..</p>
<p>Прыбягае Ахрэм.</p>
<p>Ахрэм. Я тут, паночку!</p>
<p>Афіцэр. Вось што: як вайсковы даследчы, я павінен пад вялікім сакрэтам даведацца, хто ўтопельніца... Быць можа, хто яе забіў...</p>
<p>Ахрэм. Як на мой розум, сама загубіла жыццё, бо каб хто забіў, пярсцёнак зняў бы... (Кажа гэта, як бы нічога не ведае.)</p>
<p>Афіцэр (здаволены гэтым). Зусім разумна разважаеш! А ты добра сцеражэш яе?</p>
<p>Ахрэм. А то як жа!.. І дзень і ноч пільную, пакуль следства...</p>
<p>Афіцэр. А пярсцёнак ніхто не зніме?..</p>
<p>Ахрэм. Ну, як жа можна! Я ж пільную!..</p>
<p>Афіцэр. Хадзем глянем!..</p>
<p>Ахрэм. Калі ласка!..</p>
<p>Афіцэр (затрымаўся). Не, лепш прынясі пярсцёнак сюды!.. Ён патрэбен для пратакола!..</p>
<p>Ахрэм. Слухаю, панок!..</p>
<p>Афіцэр. Як даўно ўжо яе сцеражэш?..</p>
<p>Ахрэм. Ды дзве ночы!..</p>
<p>Афіцэр. Плацяць табе за варту?..</p>
<p>Ахрэм. Не!.. Так, шкадуючы чалавека, пільную!.. Пакуль закапаюць...</p>
<p>Афіцэр (дае капшук грошай). Маш гасцінец.... за службу спраўную!..</p>
<p>Ахрэм (хітра). Гэтулькі грошай?!</p>
<p>Афіцэр. Ты варт гэтага! А трохі пазней мэдалю атрымаеш!.. Так кліч жа паненку! (Сам павярнуўся ў другі бок.)</p>
<p>Ахрэм. Дзякую за гасцінец! (Адыходзячы.) Ахрэм, настаў вушы! (Пайшоў.)</p>
<p>Афіцэр (адзін). Калі пярсцёнак прынясе, усё добра будзе! (Убачыў Алесю.) Ты хто такая?</p>
<p>Алеся (прыкінуўшыся дурною і глухою). Га? Палудную, панок! Крупнічак сёрбаю. Калі ласка, лыжачку... (Падае лыжку).</p>
<p>Афіцэр. Прэч да ліха!..</p>
<p>Алеся. Га?.. Я глухая! З печы звалілася... патыліцаю аб прыпек... Таму ем шмат!.. (Апусціла лыжку ў спарыш і кажа.) Вось табе і на!.. Утапіла!..</p>
<p>Афіцэр (схамянуўся). Што?</p>
<p>Алеся. Лыжку ўтапіла!.. Маці валіць на татку, а татка бароніцца, а розуму няма — выскачыў, з печы звалілася! (Дастала лыжку, пастуквае аб край.) А... Вірутніца!.. (Радасна.) Выплыла!..</p>
<p>Афіцэр. Прэч стонт, дурніца!.. Марш!..</p>
<p>Алеся (адыходзячы). З печы звалілася, розум і выскачыў!.. Ем шмат... (Скрылася.)</p>
<p>Падышла Марыся, застанавілася і глядзіць.</p>
<p>Афіцэр. Не спазналі?..</p>
<p>Марыся. Пазнала!.. (Афіцэр падышоў і моцна паціснуў ёй руку.)</p>
<p>Марыся. Ах! (Глядзіць на сваю руку.)</p>
<p>Афіцэр. Што з вамі?</p>
<p>Марыся. Пярсцёнак зламаўся!.. Падарунак!..</p>
<p>Афіцэр. Вы замужам?..</p>
<p>Марыся. Пакуль што не!..</p>
<p>Афіцэр. Гэта дрэнная прыкмета!..</p>
<p>Марыся. Я ў забабоны не веру!..</p>
<p>Афіцэр. Вы мяне прымусілі пачырванець!..</p>
<p>Марыся. Самі вінны! У забабоны верыць толькі цемната, а вы ж інтэлігент!..</p>
<p>Афіцэр. Ой, ой! Які савецкі дух!..</p>
<p>Марыся. Да справы!..</p>
<p>Афіцэр. Прашу!..</p>
<p>Марыся. Мне перавознік казаў, што прывезлі ад бацькі весткі для мяне.</p>
<p>Афіцэр. Так — прывёз!..</p>
<p>Марыся. Так будзьце ласкавы...</p>
<p>Афіцэр. Так! Гэтыя весткі вельмі цікавыя для вас! Прашу сесці!..</p>
<p>Марыся. Не маю часу: мяне чакаюць!..</p>
<p>Афіцэр. Можна ведаць хто?..</p>
<p>Марыся (гледзячы на пярсцёнак). Мой жаніх...</p>
<p>Афіцэр (у гэты час паводдаль пільна за ёю паглядаў). Дазвольце, памагу!.. (Падышоў да яе.)</p>
<p>Марыся (нездаволена). Мне не да жартаў! Прашу даць мне весткі пра бацьку, а не, дык я адыходжу!.. (Аддае яму ліст.) Вазьміце свой ліст!..</p>
<p>Афіцэр (ўзяў). А вы вазьміце ліст ад бацькі! (Паказвае ліст. Марыся радасная, але толькі скранулася з месца, як ён падышоў да пня і зрабіў жэст, каб села.) Сядзем!.. (Марыся не ведае, што рабіць.) Але ж прашу — калі ласка.</p>
<p>Марыся нехаця падышла і села.</p>
<p>Афіцэр (сеў, аддаў ліст). Вашы ворагі, радуючыся няшчасцю, адабралі ад вас дом, зямлю...</p>
<p>Марыся. Зямля мне не патрэбна, бо яна не наша!..</p>
<p>Афіцэр. А чыя?.. (Марыся не адказвае. Афіцэр ухмыльнуўся.)</p>
<p>Марыся. Дом мне таксама не патрэбен! У ім я хацела б бачыць школу для сялянскіх дзетак!..</p>
<p>Афіцэр. І зямлю і дом мы адбярэм!..</p>
<p>Марыся (здзіўлена). Вы?</p>
<p>Афіцэр (хітра паказваючы на ліст). Чытайце! Чытайце!..</p>
<p>Марыся. Скажыце, якім чынам ліст трапіў у вашы рукі?..</p>
<p>Афіцэр. Наш полк пад Мінскам адбіваў наступ чырвонай банды...</p>
<p>Марыся (перабіла). Даруйце, мой бацька стары рэвалюцыянер і быў з чырвонымі, а не з бандай!..</p>
<p>Афіцэр. Ваш бацька — герой!.. Сваю адданасць чырвоным ён геройскі выявіў!.. Змагаўся да апошніх сіл, быў цяжка зранен, паміраў на полі, я пашкадаваў свайго старога знаёмага, памясціў у наш шпіталь, дзе ён на маіх руках і памёр...</p>
<p>Марыся. Што ён казаў, паміраючы?..</p>
<p>Афіцэр (дастаў паперу). Напісаў тэстамент... (Марыся хацела ўзяць. Афіцэр не даў.) Чытайце, чытайце ліст!</p>
<p>Марыся (заплакала). Памёр геройскай смерцю!..</p>
<p>Афіцэр. Не плачце, не надрывайце сіл!.. Сілы яшчэ будуць вам патрэбны, каб змагацца з ворагамі, якія заграбілі вашу маёмасць!</p>
<p>Марыся. Цяжка!..</p>
<p>Афіцэр. Вы не будзеце адна!.. Са мною разам!..</p>
<p>Марыся. З вамі?..</p>
<p>Афіцэр. Так! Гэта воля вашага бацькі!.. У пісьме чыталі?..</p>
<p>Марыся. Ну, гэта байкі! Мой жаніх — Ягор!..</p>
<p>Афіцэр. Ягор?.. А можна ведаць, хто ён?..</p>
<p>Марыся. Настаўнік беларускай школы...</p>
<p>Афіцэр. Ну вось, бачыце, настаўнік школы, на якой амаль ужо вісіць заржаўлены замок!..</p>
<p>Марыся. Пастараемся зняць!..</p>
<p>Афіцэр. Завеле пэвносці!..</p>
<p>Марыся. Ну, я адыходжу! (Устала.)</p>
<p>Афіцэр. Шчасліва!..</p>
<p>Марыся. Аддайце тэстамент!..</p>
<p>Афіцэр. Не палічыце мяне за гвалтаўніка, але я тэстамент аддам тады, калі...</p>
<p>Марыся. Я вас зразумела!..</p>
<p>Афіцэр. Іначай нельга!.. Утраціць мне вас — утраціць усё!.. Вы для мяне...</p>
<p>Марыся. Я — не для вас!..</p>
<p>Афіцэр. Вы бачыце! У маіх руках вашае права на зямлю, а...</p>
<p>Марыся (злосна). Я зноў кажу: зямлі мне не трэба, а будынак пойдзе пад школу!..</p>
<p>Афіцэр. І не так, і не гэтак!.. Усё патрэбна будзе вам, і вось у маіх руках вашае права на зямлю, а ў вашых руках — я сам, ваш абаронца!.. Ну, гляньце ж добрымі вачыма!.. Скажыце, што будзе так, як жадаў ваш бацька!..</p>
<p>Марыся (злосна). Не будзе!</p>
<p>Афіцэр. А памятаеце, як яшчэ калісь я прасіў рукі вашай і бацька ваш быў згодзен?! А цяпер... уся вашая ўвага на вучыцелю, з якім вам зусім не па дарозе!..</p>
<p>Марыся. Мне з ім па дарозе!..</p>
<p>Афіцэр. Панначка, ну, зразумейце ж, што там, дзе грукацелі гарматы, там завязаўся вузельчык нашага шчасця... А тут, дзе наступае чароўная вясна, яно зацвіце пахучаю кветкай... Будзьце ж гэтай кветкай, будзьце маім ідэалам! (Прытуліў яе да сябе.)</p>
<p>Марыся (адпіхнула). Пусціце!</p>
<p>У гэты момант з-за кустоў выйшаў Ягор і ўбачыў гэта.</p>
<p>Ягор (пагрозліва да афіцэра). У чым справа?</p>
<p>Марыся (да Ягора). Ты бачыў...</p>
<p>Ягор (падыходзячы бліжэй, тым жа тонам). Што гэта значыць?</p>
<p>Афіцэр (насмешліва). З кім маю гонар?..</p>
<p>Ягор. Вам хочацца ведаць, хто я? Калі ласка!.. Настаўнік тутэйшай школы!..</p>
<p>Афіцэр. Якая хутка будзе зачынена за тое, што яе настаўнік спачувае бальшавікам!..</p>
<p>Ягор. Не спалохаеце!.. (Марыся ўздрыгнула.)</p>
<p>Афіцэр (хітра ўхмыльнуўся). Добра, вельмі добра!..</p>
<p>Марыся. Яшчэ раз прашу, аддайце мне тэстамент!..</p>
<p>Афіцэр. Дакумента вам нават сілаю не ўзяць!.. Я ж вайсковы!..</p>
<p>Марыся. Які здольны ваяваць з-за вугла!..</p>
<p>Ягор. Здатны гвалціць жанчыну!..</p>
<p>Афіцэр. Ах, так! (Свіснуў у свісток.) Ордынанс!</p>
<p>Падбег польскі салдат.</p>
<p>Афіцэр (гнеўна). Взёнць!</p>
<p>Марыся. За што?</p>
<p>Ягор. Марыся, у каго ты пытаеш?..</p>
<p>Марыся (да афіцэра). Гвалтаўнікі! Але ўсё роўна вам нас не задушыць!..</p>
<p>Салдат павёў Ягора — за імі пайшла Марыся. Афіцэр, хітра ўхмыляючыся, паглядае ўслед ім.</p>
<p> </p>
<p>Заслона</p>
<p> </p>
<p> </p>
<h3><a id="chapter2"></a>Акт другі</h3>
<p>У кватэры Ягора. Па сценках малюнкі па прыродазнаўству, глобус і другія рэчы. Ля дзвярэй лава; на ёй драўлянае вядро і конаўка. Мікола сядзіць ля адчыненага акна і чуе, як на вуліцы нехта грае на гармоніку; потым зачыніў акно і заплакаў. Уваходзіць Ахрэм з дубчыкам у руках.</p>
<p>Ахрэм (падышоў да Міколы, сеў). Сумуеш?.. Горка на старасці знявагу цярпець!..</p>
<p>Мікола. Што скажаш добрага?..</p>
<p>Ахрэм. Адпачыць да цябе прыйшоў...</p>
<p>Мікола. Будзь ласкаў!..</p>
<p>Ахрэм. І сягоння на волас не заснуў, усю ноч перавозіў!..</p>
<p>Мікола. А мо жандары і майго Ягорку куды павезлі?</p>
<p>Ахрэм. Ягор у дэфензіве!.. Мы за гэтым сочым...</p>
<p>Мікола. І старасці няма пры кім дажыць! (Заплакаў.)</p>
<p>Ахрэм. Не плач, на ўсіх слёз не хопіць! Вось у мяне сыны былі, думаў, пашануюць старасць... Усе пагінулі — хто на вайне, а хто так, адзін, як той пень, застаўся!.. Не плач, не родны ж ён табе!..</p>
<p>Мікола. Ахрэмка! Табе толькі скажу, ніхто другі гэтага не ведае!.. Ягор — мой сын!..</p>
<p>Ахрэм. Ягор — твой сын?..</p>
<p>Мікола. Сын, родны сын!..</p>
<p>Ахрэм. Чаму ж дагэтуль ты скрываў?..</p>
<p>Мікола. Вялікая таямніца, якую цяпер толькі я раскрываю!.. Вайна была з японцамі... Нас, салдатаў, афіцэры страшна зневажалі... Я гарачы быў, не сцярпеў, кулаком адказаў... Ну, ведама, за гэта кара цяжкая была... Высылка... Па дарозе я хвілінку падлавіў і ўцёк... Доўга блукаў я па свеце з чужым пашпартам, жыў з адной пасялянкай... Найлепшы чалавек была. Ад яе Ягор нарадзіўся, а яна памерла... Пакінуў я Сібір, забраў свайго сынка Ягорку і пасяліўся тут. Усё старое, хто я — скрыў. Я зусім і не Мікола, імя і прозвішча маё зусім другое!..</p>
<p>Ахрэм. Вось калі вузельчык развязаўся!..</p>
<p>Мікола. Нікому толькі не кажы!..</p>
<p>Ахрэм. А ты, мой дарагі, якое ж у цябе добрае сэрца, Мікола!.. Ну, вось гэтак хоць (моцна пацалаваў) давяду табе, што люблю і дужа шаную за ўсё. Пад тваёю сярмягай б’ецца добрае мужычае сэрца!.. Не, браток, так пакінуць Ягора не можна!.. На ражон палезу, дэфензіву перавярну, а Ягора вызвалю!.. (Моцна.) Ану, шырэй мужычыя грудзі, мацней мужычы голас! (Схапіў у рукі дубчык і шапку.)</p>
<p>Мікола. Куды ж ты — куды?</p>
<p>Ахрэм (махаючы дубчыкам). Ягора вызваляць!..</p>
<p>Мікола. Голымі рукамі?</p>
<p>Ахрэм глянуў на дубчык, зразумеў, — рука яго апусцілася, дубчык вываліўся, цяжка дыша.</p>
<p>Мікола (вялікая прыкрая паўза). Ты ж хацеў адпачыць!..</p>
<p>Ахрэм (пасля паўзы). Не засну! (Пайшоў.)</p>
<p>Мікола (падышоў да дзвярэй, прычыніў, стаў ля дубчыка, глянуў, цяжка ўздыхнуў). З голымі рукамі!.. (Пасля паўзы.) Успомніў! Забалела!.. Эх, доля, доля! (Сеў панура.)</p>
<p>Уваходзіць жабрак-калека (пераапрануты шпег).</p>
<p>Шпег. Добры дзень!.. Калі ваша ласка, афяруйце што-колечы беднаму калеку!..</p>
<p>Мікола (убачыў). Што скажаш?..</p>
<p>Шпег. Кавалачак хлеба!..</p>
<p>Мікола (дае лусту хлеба). Скуль? Здалёку?..</p>
<p>Шпег. З-за свету!..</p>
<p>Мікола. Кажы мацней, не чую!..</p>
<p>Шпег. З-за свету!.. Не жыву, а мучаюся!.. Палякі нашага брата, жабрака, душаць! Думаю туды махнуць, да бальшавікоў!..</p>
<p>Мікола. Чаго ж, ваша справа!..</p>
<p>Шпег. А ці не ведаеце, як бы гэта праз граніцу перабрацца?..</p>
<p>Мікола. Не ведаю!.. (Павярнуўся да акна.)</p>
<p>Шпег. Шкада, шкада!.. (Вялікая паўза.) Ці не можна ў вас крыху вадзіцы напіцца?</p>
<p>Мікола. А чаму ж, будзьце ласкавы! (Сам глядзіць у акно.)</p>
<p>Шпег (набраў вады, напіўся, пасля дастаў рэвальвер і паклаў яго за вядро.)  Бывайце здаровы! (Пайшоў.)</p>
<p>Уваходзіць Алеся.</p>
<p>Алеся. Добры дзень!.. Хто гэта ў вас быў?..</p>
<p>Мікола. Нейкі калека... Ці мала іх?.. А чаму пытаешся?..</p>
<p>Алеся. Ды так!.. Гаварыў аб чым, пытаўся?..</p>
<p>Мікола. Жаліўся на сваю долю!.. Казаў — душаць палякі, уцякаць хоча!..</p>
<p>Алеся. А не казаў куды?..</p>
<p>Мікола. Туды, да нашых!..</p>
<p>Алеся. Ага, цікава!.. Аб чым яшчэ пытаўся?..</p>
<p>Мікола. Прасіў парады — дапамогі, каб праз граніцу перабрацца...</p>
<p>Алеся. Ну, і што?..</p>
<p>Мікола. Я маўчаў... Якая мая справа!..</p>
<p>Алеся. А далей?..</p>
<p>Мікола. Ну, і ўсё!.. Вады напіўся і пайшоў...</p>
<p>Алеся. Далей парога не хадзіў?..</p>
<p>Мікола. Вось тут стаяў...</p>
<p>Алеся (падышла да лавы і хутка выцягнула з-за вядра рэвальвер). Ага!.. Дзядзька Мікола! Вы бачыце?..</p>
<p>Мікола. Гэта ж скуль?</p>
<p>Алеся. Эх, дзядзька Мікола!.. Які вы нездагадлівы!.. Гэта ж вам жабрак падаруначак на памяць пакінуў!..</p>
<p>Мікола. Нічога не разумею!.. Мне?..</p>
<p>Алеся. Ды не вам, а Ягору! (Паўза.) Ану, вочы ў жменю!</p>
<p>Мікола. А!.. Здагадаўся!..</p>
<p>Алеся. Нарэшце разгадалі...</p>
<p>Мікола. Бацюхны мае! Якія ж гэта людзі?! Чаго яны хочуць?!</p>
<p>Алеся. Самая звычайная рэч!.. Падаслалі пераапранутага шпега, каб зрабіць потым аблаву, знайсці аружжа, а пасля запякаць у астрог!..</p>
<p>Мікола. Алеся, дарагая! Ну, як аддзякаваць цябе?! Ты ж пазбавіла нас ад бяды!..</p>
<p>Алеся. А ведаеце?.. Нам карысць, — маем з набоямі рэвальвер!..</p>
<p>Мікола. Хавай — і справе канец!..</p>
<p>Алеся. Ну, яшчэ не канец — на гэтым іх правакацыя не скончыцца!..</p>
<p>Мікола. Во, каб іх перуны!.. Не ведаеш, Алеська, што з Ягорам?..</p>
<p>Алеся. Ягор сягоння будзе дома!..</p>
<p>Мікола. Няўжо?..</p>
<p>Алеся. А вось пабачыце!..</p>
<p>Мікола. Ой, другога шчасця не жадаў бы! А што добрага ў вас за ракою?</p>
<p>Алеся. Нядобра!.. Марыся захварэла!..</p>
<p>Мікола. Захварэла?..</p>
<p>Алеся. Вельмі цяжка!.. Зараз паеду да яе!..</p>
<p>Мікола. Ой!.. Гэта ж прыкрая навіна!.. Хоць бы не дазнаўся Ягор!..</p>
<p>Алеся. Не скрыеш!.. Будзе ведаць!..</p>
<p>Мікола. А яе сяляне?..</p>
<p>Алеся. Сяляне выміраюць... Мала дактароў і мала ўвагі да беднаты...</p>
<p>Мікола. Мужыку заўсёды так!..</p>
<p>Алеся. Гэта — мужыку, а пану... доктар ёсць!..</p>
<p>Мікола. Яго ж царства тут! (Паўза.) Калі ж, дзеткі, пакідаеш нас?..</p>
<p>Алеся. А вось дачакаюся Ягора, тады разам!.. Мы тут сваё зрабілі!..</p>
<p>Мікола. Ды яно так!.. Тут волі вам няма, уцякайце!..</p>
<p>Алеся. Забярэм і вас!..</p>
<p>Мікола. Не, мае дзеткі! Туды павінна моладзь уцякаць — новая сіла, а гэткі хлам, як я... тут будзе сядзець!..</p>
<p>Алеся. Зробім інакш!.. Калі з’явіцца Ягор, скажаце: сягоння ўночы ў лесе за гарой сход... Каб быў!..</p>
<p>Мікола. Добра, скажу!..</p>
<p>Алеся. А я да Марысі!..</p>
<p>Мікола. Глядзі, асцярожна: вялікая вада круціць!..</p>
<p>Алеся. Ахрэм павязе!..</p>
<p>Мікола. Шчасліва, дзеткі!.. Паглядзі, што з ёй!..</p>
<p>Алеся. Я там штодзень! (Адыходзіць.)</p>
<p>Мікола. Добра, добра, мяцежнік ты мой!.. (Алеся выйшла.) Эх, каб мая моладасць ды сіла!.. Я б сам далучыўся да іх! Старое сэрца, а рвецца на барацьбу! (Адчыніў акно і глядзіць.) Якая адважная дзяўчына!..</p>
<p>Уваходзіць Ягор. Твар збялелы, пад вачыма сінякі.</p>
<p>Мікола (убачыўшы). Сынок мой, выпусцілі?</p>
<p>Ягор. Толькі што!</p>
<p>Мікола. Дзеткі мае, як я рад! А як жа змяніўся, не спазнаць! (Прыгледзеўся да твару.) Што з табою, сынок?.. Пад вачыма сінякі!.. Білі?..</p>
<p>Ягор. Ды што вы, як можна!.. Паны — народ культурны!.. Гэтага не дапускаюць!.. Проста так, галодны — ну, і сінякі!.. (Убачыў, што Мікола плача.) Ты што, Мікола, плачаш?..</p>
<p>Мікола (скрываючы слёзы). Нічога, я так!..</p>
<p>Ягор. Не плач, Мікола!.. Сорам плакаць, змагацца трэба — і моцна верыць у нашу перамогу!.. (Паўза.)</p>
<p>Мікола. Ні табе права, ні голасу!.. Школы зачынілі, настаўнікаў у астрог!.. Душаць!..</p>
<p>Ягор. Усіх не задушаць, Мікола! (Сказаў гэта з запалам.)</p>
<p>Мікола (убачыў, што ён захваляваўся). Пакінь!.. Супакойся — адпачні!..</p>
<p>Ягор. Мікола, як Марыся, не ведаеш?</p>
<p>Мікола (скрываючы). Не быў, не ведаю!..</p>
<p>Ягор. Як жа гэта? Ты не ведаеш, я не ведаю... А калі яна захварэла, ці што?..</p>
<p>Убягае Параска.</p>
<p>Параска (у роспачы). Людцы, даражэнькія! Ягорка, сынок! Хіба ж не ведаеш?.. Ратуй! Марыся памірае!..</p>
<p>Ягор (схамянуўшыся). Мікола, ехаць!</p>
<p>Мікола. Выбачай!.. Гэта немагчыма! Я з вадою не спраўлюся!..</p>
<p>Параска. Вада вялікая, як на безгалоўе круціць!..</p>
<p>Ягор. Дзе Ахрэм?</p>
<p>Мікола. Не ведаю!</p>
<p>Ягор. Я адзін паеду!</p>
<p>Мікола. Ды як можна?.. Кіраваць жа вяслом не справішся!..</p>
<p>Параска. Не можна аднаму, сынок, не можна!..</p>
<p>Ягор. Як жа быць?..</p>
<p>Мікола. Трэба пачакаць, калі спадзе вада!..</p>
<p>Ягор. Я не магу чакаць!.. Яна памрэ!</p>
<p>Параска. І чакаць не можна, гэта праўда!</p>
<p>Ягор (гнеўна, моцна стукнуўшы па стале). Мікола, ехаць!..</p>
<p>Мікола (спалохаўшыся). Вязу!..</p>
<p>Ягор. Хутчэй ехаць!.. У момант човен адчапі!..</p>
<p>Мікола (беручы шапку, да сялянкі). Як жыву, такіх адважных не бачыў!..</p>
<p>Параска. Маладое сэрца: ну, і адважны!..</p>
<p>Ягор. Мікола, не траць часу!</p>
<p>Мікола. Хвілінку пачакай, пакуль човен адчаплю! (Узяў сякеру, выйшаў. Параска засталася.)</p>
<p>Параска. Ягорка, сынок, паспяшай! А то, божа барані... А яна ж нашая ўцеха!.. Хто ж нашых дзетак... Сам ведаеш!.. (Пайшла.)</p>
<p>Ягор. Грозная навіна!.. Марыся хворая... Арганізацыя пад пагрозай... Мяне могуць выслаць... Як жа быць? (Узяў у рукі люстэрка.) Культурны народ! (Іранічна.)</p>
<p>Уваходзіць жандарскі афіцэр.</p>
<p>Афіцэр. Выбачайце, што без дазволу!..</p>
<p>Ягор. Дзіўная далікатнасць!..</p>
<p>Афіцэр. Паколькі гэты будынак належыць да школы, а школа наша ўрадовая, а я прадстаўнік ураду... Думаў, маю права ўвайсці і без дазволу!..</p>
<p>Ягор. Што вам патрэбна?..</p>
<p>Афіцэр. Вы адзін?..</p>
<p>Ягор. Адзін!..</p>
<p>Афіцэр. Вось гэта добра: з адным лепш!..</p>
<p>Ягор. Відаць, надоўга, калі без запросін селі...</p>
<p>Афіцэр. Вы мяне не прасілі сесці, дык вашую некультурнасць я ліквідую сам!..</p>
<p>Ягор. Да справы, калі ласка...</p>
<p>Афіцэр. Можна! (Пляснуў у далоні.)</p>
<p>Увайшлі два польскія салдаты.</p>
<p>Афіцэр (да Ягора). Не рабіце такіх страшных вачэй!.. Самая звычайная рэч... Згодна наказу дэфензівы, мы ў вас павінны зрабіць вобыск... (Да салдатаў.) Проша дэтальна обэйжыць помешкане!.. (Салдаты пачалі праглядаць.)</p>
<p>Афіцэр. А вы можаце спакойна пасядзець!..</p>
<p>Ягор. Дзякую за пашану!</p>
<p>Вялікая паўза. Яны шукаюць, афіцэр курыць. Ягор моўчкі сядзіць.</p>
<p>Афіцэр. Усё ж такі вы з гонарам, гордая галава!..</p>
<p>Ягор. Не схіляецца перад...</p>
<p>Афіцэр. Беларусіны — народ пакорны, аб гэтым зазначае наша слаўная гісторыя.</p>
<p>Ягор. Так! 300 год трымалі на гарбу і паноў і падпанкаў!..</p>
<p>Афіцэр. А вы граматны: добра ведаеце гісторыю!..</p>
<p>Ягор. Будзьце ласкавы, без ацэнкі, якая мяне не цікавіць!..</p>
<p>Салдат. Мэльдуен пану поручніку, жэ ніц сен не зналезлі!</p>
<p>Афіцэр. Ага! Проша одыйсць!..</p>
<p>Салдат. Розказ пану поручніку! (Выйшлі.)</p>
<p>Ягор. Селі, пане паручніку?..</p>
<p>Афіцэр. Сядзеце вы самі! Бо пра тое, што вы бальшавік і рыхтуеце банды, мне як дазорцу дэфензівы ўсё добра вядома!..</p>
<p>Ягор. Нічога вам не вядома!..</p>
<p>Афіцэр. Вам патрэбны факты, калі ласка!.. Вы вось яшчэ не ведаеце, што ў вас сягоння за ракою сход, але Вам не прыйдзецца там быць!..</p>
<p>У гэты час у дзвярах паказваецца Алеся, дае знак, што сходу не будзе, — і знікае. Афіцэр яе не заўважыў, а Ягор усё зразумеў.</p>
<p>Ягор. Памылка, пане дазорца! Ніякага сходу не будзе!..</p>
<p>Афіцэр. Будзе ці не будзе, але папераджаю вас, што вам там быць не прыйдзецца, бо калі толькі ваша мосць і пойдзе, тады пасадзім, і надоўга!..</p>
<p>Ягор. Не пасадзіш, бо не маеш довадаў!..</p>
<p>Афіцэр. Без панібрацтва!..</p>
<p>Ягор. Я ў сваёй хаце!..</p>
<p>Афіцэр дастаў рэвальвер.</p>
<p>Ягор. Не застрашыш!..</p>
<p>Афіцэр. І вось, прымаючы пад увагу, што вы шкодная для нашай дзяржавы асоба, даю вам мажлівасць пакінуць гэтую мясцовасць! Тэрмін — 24 гадзіны!..</p>
<p>Ягор (іранічна). Мала — хачу больш!</p>
<p>Афіцэр. 24 гадзіны досыць. За гэты час выбрацца з гэтай кватэры: яна патрэбна нам!..</p>
<p>Ягор. Ого! Гатоў карэту падкаціць, абы пазбыцца ды хутчэй налажыць лапу на Марысю, але, паночку, гвалтам Марысю не ўзяць!..</p>
<p>Афіцэр. Дубовая галава!.. Марыся ўжо...</p>
<p>Ягор (са страхам). Што? (Афіцэр паказаў пальцам на неба.) Як?.. Памерла?.. (Афіцэр маўчыць.) Я вас прашу!.. Памерла?.. (Афіцэр маўчыць. Ягор, хапіўшы табурэт.) Што?..</p>
<p>Афіцэр (наставіўшы рэвальвер). Назад!..</p>
<p>Увайшоў Мікола з сякерай у руках.</p>
<p>Ягор. Мікола, бачыш?..</p>
<p>Мікола. Што вам трэба?..</p>
<p>Афіцэр. А ты, хам, хто такі?..</p>
<p>Ягор. Мікола, кліч сюды людзей?</p>
<p>Мікола. А мы хто, не людзі? (Сунуўся да афіцэра.)</p>
<p>Афіцэр. Застрэлю!..</p>
<p>Мікола. Мяне? Салдата? (Пагрозліва на афіцэра.)</p>
<p>Ягор (засланіўшы сабою Міколу). Мікола, чакай!..</p>
<p>Афіцэр (стрэліў). Адзін крок наперад — і смерць на месцы!.. (Трымаючы ў руках рэвальвер, выходзіць.)</p>
<p>Мікола (махаючы сякераю). Ягор, хадзем шукаць праўды!..</p>
<p>Ягор (рашуча). На ўсё свой час, Мікола!.. Едзем...</p>
<p> </p>
<p>Заслона</p>
<p> </p>
<p> </p>
<h3><a id="chapter3"></a>Акт трэці</h3>
<p>У кватэры Марысі. На сценках малюнкі. Яна ляжыць на ложку хворая, спіць. Алеся трымае ў руках гадзіннік.</p>
<p>Алеся. Ну, вось, можна лякарства даць. (Падышла да ложка, ціха абазвала яе па імені.) Няхай спіць: пералом хваробы! (Падышла да акна, убачыла Ягора.) Ну, вось і Ягор! Напалохалі, пэўна, бедака, чорных вестак наплялі! (Падыходзіць да дзвярэй і ўпускае).</p>
<p>Ягор увайшоў і са страхам спыніўся. У гэты час у Марысі скранулася рука.</p>
<p>Алеся (падышоўшы да Ягора). Што з табою?..</p>
<p>Ягор. Мне сказалі, што Марыся... (Паўза.) Памерла!..</p>
<p>Алеся. Збрахалі!.. Жыве і будзе жыць!.. (Ягор, цяжка дыхаючы, сеў.) Хутка палепшае!..</p>
<p>Ягор. Усе нашыя планы парушаны!..</p>
<p>Алеся (убачыла пад вачыма сінякі). Ягор! (Прыкрая паўза.)</p>
<p>Ягор. Не пытайся!..</p>
<p>Алеся (адышла да сцяны, у вялікай роспачы сурова сціснула бровы. Прыкрая паўза... Перамогшы сябе). Аб чым пыталіся?..</p>
<p>Ягор. Запрапанавалі мне выехаць!..</p>
<p>Алеся. Хто дапытваў?..</p>
<p>Ягор. Сам палкоўнік!..</p>
<p>Алеся. А ён?..</p>
<p>Ягор. Прысутнічаў!.. А ведаеш, у мяне толькі што ператрэслі!..</p>
<p>Алеся (пляснуўшы ў далоні). Ага! Мая праўда! Хто ён?..</p>
<p>Ягор. Ён і два салдаты!..</p>
<p>Алеся. І што знайшлі?..</p>
<p>Ягор. А што могуць знайсці?!.</p>
<p>Алеся. Спазніліся!.. Я раней за іх была і раскрыла карты!.. (Паказвае рэвальвер.) Бачыў? Гэтую цацку палажылі табе ў хату! Апрануты за жабрака шпег, але я ў час ліквідавала справу!..</p>
<p>Ягор (устаў). Паход! Яўны паход!..</p>
<p>Алеся. Ты яму стаў на дарозе, таму ён і напірае!..</p>
<p>Ягор (кінуўшы ў бок Марысі). Вось яму хто патрэбен!..</p>
<p>Алеся. Не так яна, як дом, зямля!..</p>
<p>Ягор. Хітры, гад!..</p>
<p>Алеся. Думае, што захопіць усё!..</p>
<p>Ягор. Падавіцца...</p>
<p>Алеся. Ты ж ведаеш: гэта ён утапіў сваю каханку!..</p>
<p>Ягор. Ведаю!..</p>
<p>Алеся. Але пярсцёнак зняць з рукі забыўся, а пярсцёнак з манаграмай!.. Цяпер думае, як бы памылку паправіць, але дарэмная фатыга!..</p>
<p>Ягор. Усё ведаю!..</p>
<p>Уваходзіць Макрына.</p>
<p>Макрына. Ну, гэта мне зусім не падабаецца!.. Мала адной, так і другі, яшчэ самапасам... Ходзяць, як калісь, раней!..</p>
<p>Алеся. А ты швейцара да дзвярэй пастаў!..</p>
<p>Макрына. Овшэм, не швейцара, а салдата са стрэльбай пастаўлю, каб быў парадак!..</p>
<p>Алеся. Гармату лепш пастаў!..</p>
<p>Макрына. Досыць і стрэльбы будзе! Ніводзін бальшавік не падыдзе!..</p>
<p>Ягор. Як хутка ты, Макрына, запрадалася? Ці даўно без хлеба сядзела?</p>
<p>Макрына. Цяпер хлеб ёсць!.. Калісь Макрына старажыхаю ў школе была, са званком за мужычымі дзяцьмі бегала, а цяпер, овшэм, годзе!..</p>
<p>Ягор. Кім жа цяпер мысліш быць? Службы ж няма, бо школу зачынілі!..</p>
<p>Макрына. Пан палкоўнік службу дасць!..</p>
<p>Алеся. Будзе палкоўнічай жучкай!..</p>
<p>Макрына. І, овшэм, буду!..</p>
<p>Алеся. Будзеш на падушачцы ляжаць і на людзей брахаць!..</p>
<p>Макрына. Абы хлеб, усякі загаўкае!..</p>
<p>Алеся. Ну, і брашы на вецер!..</p>
<p>Макрына. Можа, вы адсюль выправіцеся?..</p>
<p>Алеся. А ты што: пана свайго чакаеш?..</p>
<p>Макрына. Ведама, чакаю!..</p>
<p>Алеся. Не бядуй! Хутка прыляціць твой канарак!..</p>
<p>Макрына. Так будзьце ласкавы аслабаніць хату!.. Падмятаць буду!..</p>
<p>Алеся. Падмяцеш пасля, а вось Марысі лекі трэба даць!..</p>
<p>Макрына. І гэта зробім!..</p>
<p>Алеся. Пойдзем, Ягор!</p>
<p>Ягор устаў.</p>
<p>Макрына (да Ягора). Ну што, таварышок? Як са службай, овшэм?</p>
<p>Ягор. Не твая справа!</p>
<p>Макрына. Трэба было да іх далучацца, да палякаў!.. А васпан супроць, ну — і проці шэрсці гладзяць!..</p>
<p>Ягор. Прыкусі язык! (Выходзіць.)</p>
<p>Алеся. Гаўкай!.. Гаўкай... (Выйшла.)</p>
<p>Макрына. Смейся, смейся, верціхвостка!.. Цягаюцца!.. Цягаюцца, як авечкі заблудлыя!.. Ім здаецца, як раней было! Цяпер іначай пачнём жыць, овшэм! (Глянула у акно.) Во, новае ліха, — цецярук глухі прыпёрся!..</p>
<p>Уваходзіць Мікола.</p>
<p>Мікола. Пахвалёны ў хату!</p>
<p>Макрына. Па якой справе?</p>
<p>Мікола. Як паненка?</p>
<p>Макрына. Нашто яна табе, старая порхаўка?</p>
<p>Мікола. Не тут кажучы, брахалі... быццам-то...</p>
<p>Макрына. А ты пашкадаваў, прыехаў!..</p>
<p>Мікола. Без памяці ляцелі!..</p>
<p>Макрына. Ну, і ляці сабе назад!.. Паненка жыва!..</p>
<p>Мікола. Вось і добра! Вялікая, можна сказаць, радасць! А дзе ж вучыцель? Не ведаеш?</p>
<p>Макрына. Гэта твой?</p>
<p>Мікола. Але — Ягорка!</p>
<p>Макрына. Ён цяпер не вучыцель, а жабрак!..</p>
<p>Мікола. Але, бядак: дні два сядзеў, зневажалі!..</p>
<p>Макрына. Так і трэба мяцежнікам!..</p>
<p>Мікола. Выбачай, родная, не чую: на вайне з гарматаў страляў!..</p>
<p>Макрына. Тады сядзі на печы і не швэндайся па хатах!..</p>
<p>Мікола. Але, у латах!.. Увесь у латах... ведама, бедны!..</p>
<p>Макрына. Ото, глухі цецярук!..</p>
<p>Мікола. Школу зачынілі, у службе адмовілі, а за што, пытацца?!</p>
<p>Макрына. А за тое, што супроць паноў пайшлі! Трэба галаву ніжэй трымаць!..</p>
<p>Мікола. Ён увесь час з беднымі, і яна ж дапамагала беднаце!..</p>
<p>Макрына. Як рабіла, так і мае! Цягала мужыкоў, цягала, а цяпер сама ляжыць!..</p>
<p>Мікола. Добрая дзяўчына! Ай, добрая! Няхай бы сабе жаніліся, я згодзен!</p>
<p>Макрына. Во, чулі?! Ён згодзен!.. Ах ты, старая порхаўка!.. Ды ці ёй патрэбен нейкі там вахлак!.. Мы ёй пана пасватаем, во! Ну, вылазь!..</p>
<p>Мікола. Але, гразь!.. Пасля дажджу гразь!..</p>
<p>Макрына. Гэта ў вас гразь, а ў нас суха! Вон! (Хапіла за каршэль дзеда.) Вымятайся! (Выпіхае вон.)</p>
<p>Уваходзіць афіцэр. Паколькі яго штурхнулі, б’е Міколу стэкам.</p>
<p>Макрына (услед Міколе). Няма, нічога няма!.. Ад гэтых жабракоў не абярэшся!.. Дзень добры, паночку!</p>
<p>Афіцэр. Як паненка?</p>
<p>Макрына. А ніц, тылька цо заснэла! (Убок.) Здаецца, добра, зусім па-польску!..</p>
<p>Афіцэр. У вас тут сцюдзёна?</p>
<p>Макрына. Овшэм, можна запаліць! Джэво в пецку, сернічкі на прыпецку, враз... (Выйшла.)</p>
<p>Марыся (абудзілася). Вы зноў тут?..</p>
<p>Афіцэр. Даведацца прыйшоў!..</p>
<p>Марыся. Вельмі зачаста!..</p>
<p>Афіцэр. Мой абавязак!..</p>
<p>Марыся. Я чула голас настаўніка... Быў ён тут?</p>
<p>Афіцэр. Не было!</p>
<p>Марыся. Скажыце — ён на волі?</p>
<p>Афіцэр. На волі!</p>
<p>Марыся (рашуча). Кажыце праўду!</p>
<p>Афіцэр. Толькі праўду!..</p>
<p>Марыся. Без віны чалавека ўзяць і пасадзіць!..</p>
<p>Афіцэр. Як то без віны? Віна ёсць!.. Ён шкодны палітычны элемент!</p>
<p>Марыся. А вы крымінальны!..</p>
<p>Афіцэр. У вас, Марыся, высокая тэмпература!</p>
<p>Марыся. Не замазвайце, бо не замажаце!..</p>
<p>Афіцэр. Глупства! Марысі я ўсё дарую, бо моцна веру, што нашы ўзаемаадносіны наладзяцца!..</p>
<p>Марыся. Раней аддайце мне тэстамент!..</p>
<p>Афіцэр. І што тады?</p>
<p>Марыся. Тады пабачыце: дом будзе пад школай, а зямля ў сялян!..</p>
<p>Афіцэр. Няма такой патрэбы, і дзеля гэтага тэстамент пакуль што не аддам!</p>
<p>Марыся. Тым горш для вас!..</p>
<p>Ахрэм пад акном.</p>
<p>Ахрэм. А... панок тут, зайду!.. Справа ёсць!</p>
<p>Чутны яго і Макрыны галасы: — Куды лезеш, чортаў смык! — Пусці! — Не пушчу!</p>
<p>Марыся. Макрына, хто там?</p>
<p>Увайшла Макрына.</p>
<p>Макрына. Ды гэты лапатлівы, Ахрэм!</p>
<p>Марыся. Пусці яго!</p>
<p>Макрына. А на ліха ён! Слядоў толькі наробіць, гразі навалачэ!..</p>
<p>Марыся. Я сказала — пусці!</p>
<p>Макрына ўпусціла Ахрэма, ён уваходзіць.</p>
<p>Ахрэм. І не сорам, баба! Нібы кот, за нос ірваць!..</p>
<p>Макрына. Не лезь, дзе паны ёсць!..</p>
<p>Марыся. Макрына, ты зусім памяшалася!..</p>
<p>Макрына. Толькі паразумнела!..</p>
<p>Афіцэр. Ну, што?</p>
<p>Ахрэм. Да вас, паночку! Добрага дня!</p>
<p>Макрына. Во! Бачылі! Добрага дня! Руку яшчэ падай!..</p>
<p>Афіцэр. А што трэба?..</p>
<p>Ахрэм. Я прыйшоў паведаміць, што начальства ўжо едзе доследы зрабіць аб той утопельніцы... Трэба ж і вам быць!..</p>
<p>Афіцэр. Буду!..</p>
<p>Ахрэм. Яны ўжо ў суседняй вёсцы, пытаюцца сялян, можа, хто з іх бачыў яе жывую. Хто?..</p>
<p>Макрына. Овшэм, я — бачыла!</p>
<p>Афіцэр. Жывую?..</p>
<p>Макрына. Не, мёртвую!..</p>
<p>Афіцэр. Палена дубовае!..</p>
<p>Ахрэм. А што, зарабіла?</p>
<p>Макрына. Глядзі за сабою!</p>
<p>Афіцэр (да Марысі). Вельмі перапрашаю. Неўзабаве вярнуся!..</p>
<p>Марыся. Можаце і не вяртацца!.. (Ахрэм памыкаецца застацца.)</p>
<p>Афіцэр (гэта заўважыў). Чаго застаўся?</p>
<p>Ахрэм. Хачу паненцы навіны сказаць!..</p>
<p>Марыся. Будзь ласкаў, Ахрэм!</p>
<p>Афіцэр. Ну, пайшлі, пайшлі!</p>
<p>Ахрэм. Я толькі збольшага!..</p>
<p>Афіцэр (грозна). Марш! (Выйшлі.)</p>
<p>Макрына. Усю хату засмуродзіў!.. Не жарт, — каторы дзень утопельніцу сцеражэ!..</p>
<p>Марыся. Яго служба гэтакая!..</p>
<p>Макрына. А што мне да яго службы!.. Я буду адвучаць гэтых лапатнікаў цягацца сюды!..</p>
<p>Марыся. Якая ты неразумная, Макрына!</p>
<p>Макрына. А які тут трэба розум, каб чурацца гэтай басаты!..</p>
<p>Марыся. Не разумееш ты нічога, Макрына!..</p>
<p>Макрына. А я вось не разумею, нашто паненцы гэты вучыцель, голы бальшавік!..</p>
<p>Увайшоў Ягор. Ён чуў гэтыя словы.</p>
<p>Марыся (Макрыне). Выйдзі!</p>
<p>Ягор. Чула, што казалі? Выйдзі!..</p>
<p>Макрына. Вы мяне гоніце?</p>
<p>Ягор. Так, цябе.</p>
<p>Макрына. А я пану пажалюся!</p>
<p>Ягор. Тут паноў няма! Вон! (Выправаджвае.)</p>
<p>Макрына. Я салдата са стрэльбаю пастаўлю! (Выйшла.)</p>
<p>Ягор (да Марысі). Марыся, мая радасць, ты адчуваеш сябе лепш?..</p>
<p>Марыся. Лепш, Ягор!.. І хутка зноў да працы!..</p>
<p>Ягор. А гэты дэспат прынёс сягоння мне чорную навіну!..</p>
<p>Марыся. Якую?</p>
<p>Ягор. Сказаў, што ты памерла...</p>
<p>Марыся. Як бачыш, збрахаў! (Углядаецца яму у твар.) Ягор, што гэта значыць? Сінякі?</p>
<p>Ягор. Глупства, Марыся! Так!..</p>
<p>Марыся (заплакала была, але хутка стрымала сябе). Ягор! Я не стану пытацца, каб не надрываць тваё сэрца!.. (Грозна.) Але ведай, што дорага ён заплаціць за знявагу, ой, дорага!..</p>
<p>Ягор. Пакінь, Марыся!..</p>
<p>Марыся. Пакуль у маіх грудзях б’ецца жывое сэрца, датуль будзе жыць гэтая помста!.. Я яму не дарую!..</p>
<p>Ягор. Аб’явіў мне, што дае мажлівасць выехаць, куды я захачу!..</p>
<p>Марыся. У... гад! Хоча пазбавіцца ад цябе!..</p>
<p>Ягор. Каб лягчэй ваяваць з безаружнай кабетай!..</p>
<p>Марыся. Дрэнны ж ён стратэг!..</p>
<p>Ягор. Вайну гэтую ён прайграе!..</p>
<p>Марыся. Уцячэм мы разам!..</p>
<p>Пры гэтых словах ціха ўвайшоў афіцэр.</p>
<p>Ягор. Уцячэм тады, калі патрэбна будзе нам!..</p>
<p>Афіцэр (чуў). Выбачайце, куды гэта вы надумалі ўцякаць?</p>
<p>Ягор. А нашто вам знаць?</p>
<p>Марыся. Я скажу: пад чырвоны сцяг!</p>
<p>Афіцэр. А?.. У савецкі рай!.. Вам не можна, а вашаму прыяцелю трэба! Там менш беспрацоўных!..</p>
<p>Ягор (гнеўна). А хто мяне зрабіў беспрацоўным?.. Хто зачыняе школы, пакідае дзяцей сялянскіх невучонымі?.. Святкуйце ж, панства гонару і роскашы, пакуль вашая ўлада!..</p>
<p>Афіцэр. Пустыя вашы словы!..</p>
<p>Марыся праз увесь час мімічна супакойвае Ягора.</p>
<p>Ягор. Не пустыя! Гэта — голас прыгнечанага люду, якому вы наступілі жалезнаю пятою на ўпалыя грудзі!.. Але памятайце!</p>
<p>Афіцэр рагоча.</p>
<p>Ягор. Смейцеся, радуйцеся, але будзе... наша жніво!..</p>
<p>Марыся. Ягор, мілы, кінь!.. Прашу цябе!..</p>
<p>Ягор (гнеўна). Не кіну!.. Змагацца буду да апошніх сіл, а не кіну!..</p>
<p>Афіцэр. Не захочаш сам адсюль выправіцца, у астрозе згнаю!..</p>
<p>Марыся. Мы разам адсюль выберамся!..</p>
<p>Афіцэр. Вас, Марыся, я нікуды не пушчу!..</p>
<p>Ягор (грозна). А вам хто даў права спыняць чужую волю?!</p>
<p>Афіцэр. Гэта што за тон! (Наступае на Ягора.)</p>
<p>Ягор. Не падабаецца — не слухай!</p>
<p>Афіцэр (падышоў зусім блізка). Прэч адсюль, мяцежная душа! (Хапіў Ягора за горла; паміж імі пачынаецца страшная барацьба, нарэшце Ягор паваліў афіцэра на стол, схапіў за горла і трымае.)</p>
<p>Афіцэр. Пусці, на літасць бога!..</p>
<p>Ягор (трымаючы рукою за горла). Будзеш памятаць! Вось рука пралетарыята задушыць чорную няпраўду. (Перастае душыць і выходзіць праз дзверы. Марыся ўвесь час крычала, а ў час бойкі абамлела ды так і засталася ляжаць.)</p>
<p>Афіцэр (аддыхаўшыся). Ах ты, пракляты бальшавік! Забойца! (Мацаючы горла.) Ледзь не задушыў, гад!.. Пачакай жа!..</p>
<p>Уваходзіць Макрына.</p>
<p>Макрына. А джэвы юш у пецы, зараз пацяплее!..</p>
<p>Афіцэр. Тут і так горача!..</p>
<p>Макрына. Ну і дзенькі пану богу, жэ горонцо!.. Пан выглёнда кшталтэм чырвонюткі мак!..</p>
<p>Афіцэр (іранічна). Довідзэне!..</p>
<p>Макрына. Овшэм!</p>
<p>Афіцэр. Выйдзі!</p>
<p>Макрына. Слухам! (Выйшла.)</p>
<p>Афіцэр (падышоў да Марысі). Ніц!.. Бэндзе моя!..</p>
<p>Уваходзіць Ахрэм.</p>
<p>Ахрэм. Паночку!</p>
<p>Афіцэр. Цс!</p>
<p>Ахрэм. Хутчэй на доследы; начальства ўжо едзе!..</p>
<p>Афіцэр (дражнячы). На-ча-льства!.. Нейкі там ураднік ды ветэрынар!.. На-ча-льства!..</p>
<p>Ахрэм. Ну, ведама, для нас і начальства!..</p>
<p>Афіцэр (мігамі кліча да сябе). А ты прынёс, што абяцаў?</p>
<p>Ахрэм. А то як жа — прынёс... Калі ласка! (Дае пярсцёнак і сам адвярнуўся ўбок, быццам бы не бачыць; скоса паглядае, што ён будзе рабіць.)</p>
<p>Афіцэр (пераканаўшыся, што Ахрэм не бачыць, хутка падмяніў пярсцёнак і аддае Ахрэму). Самы звычайны пярсцёнак, без жадных надпісаў!.. Ты заўважыў, Ахрэм?..</p>
<p>Ахрэм (хітра). А мне што — я не ўглядаўся!..</p>
<p>Афіцэр. Можаш назад узяць!.. Зараз жа надзень ёй, толькі хутчэй спраўляйся, а то дадуць!..</p>
<p>Ахрэм. Ведаю! Дадуць шомпалаў! Ну, я пабег! (Хутка выйшаў.)</p>
<p>Афіцэр (як Ахрэм выйшаў, глянуў на Марысю, з радасцю). Вялікая ўдача: след скрыў!.. Хоць выплыў труп наверх, але не выплыў мой грэх! (Гледзячы на Марысю.) Я тут збудую сваё шчасце — зямля, будова і яна! Будзеш маёю! (Узяў шапку і хутка выйшаў.)</p>
<p> </p>
<p>Заслона</p>
<p> </p>
<p> </p>
<p> </p>
<h3><a id="chapter4"></a>Акт чацвёрты</h3>
<p> </p>
<p>Сход сялян. Грамада народу. Збоку стол, за ім стаіць прадстаўнік асветы, за сталом — сакратар. На стале званок і належныя для пісання прылады. Чуваць вялікі гоман.</p>
<p>Прадстаўнік асветы. Але ж цішэй!.. Так жа не можна, панове!.. Панове!..</p>
<p>Селянін 1-шы. Ды якія мы панове!</p>
<p>Алеся. Панове ў лапцях. Няхай даюць школы і не клічуць панамі!</p>
<p>Гоман.</p>
<p>Прадстаўнік асветы (чакае, калі скончыцца гоман, які сам па сабе заціх). Ну, ці доўга будзе так?! (Паўза.) Значыць, балючае пытанне — школы!</p>
<p>Усе. Але, школы!</p>
<p>— Давайце іх чым хутчэй!..</p>
<p>— Нашы, беларускія!..</p>
<p>Прадстаўнік асветы. Але ж пакіньце лапатаць! Што гэта... маёўка якая?</p>
<p>Селянін 1-шы. Дзетак вучыць трэба, а школы пазачынялі!..</p>
<p>Прадстаўнік асветы. Пазачынялі! Што ж гэта, па-вашаму, — мы школы зачынілі так сабе? Не, мае дарагія! На гэта вялікія прычыны ёсць! Эпідэмія, мор!.. Спынім эпідэміі, адчынім школы!.. (Нешта шэпча сакратару.)</p>
<p>Алеся (да 1-га селяніна). Запытайцеся, Мацей, чаму яны школы польскія не пазачынялі!..</p>
<p>Селянін 1-шы. Але!..</p>
<p>Прадстаўнік асветы. Ну, як?.. Цяпер вы зразумелі мяне?</p>
<p>Селянін 1-шы. Не зусім! А чаму гэта школы польскія не зачынілі?..</p>
<p>Прадстаўнік асветы. Польскія? (Хітра.) Бачыце, грамадзяне, эпідэмія, якая да нас прыйшла ад бальшавікоў, узялася за тых, хто больш спачувае бальшавікам, за беднату!.. Шляхта і наогул народ багацейшы, дзеля таго, што яны з гэтымі барбарынцамі нічога супольнага не маюць, ад хваробы вольны!.. Дзеці шляхты і паноў здаровыя, і таму для іх школы адчынены!.. Польская ўлада тут ні пры чым!..</p>
<p>Алеся. Во, дзе праўда на свеце!..</p>
<p>Селянін 2-гі. Нашы дзеці не ўсе хворыя!.. Калі адзін-другі і ляжаць, гэта ж не бяда!..</p>
<p>Прадстаўнік асветы. Ну, а пры тым жа вялікі недахоп будынкаў!.. Самі ж ведаеце — як бальшавікі ішлі на Варшаву, усё ж спалілі!..</p>
<p>Ахрэм. Паночку, што там валіць на бальшавікоў! Усім жа вядома, хто нішчыў нашу бацькаўшчыну!..</p>
<p>Прадстаўнік асветы. Так, так! Гэта іх работа, і дзеля гэтага вялікі недахоп будынкаў!.. Калі б хто хату даў, тады б...</p>
<p>Селянін 1-шы. Я хату дам!..</p>
<p>Баба 1-я. Во, адна школа і ёсць!..</p>
<p>Селянін 2-гі. І я дам!..</p>
<p>Баба  2-я. Ужо і дзве!</p>
<p>Прадстаўнік асветы. Вельмі рад, вельмі рад! Прымем пад увагу і даложым пану старосце!.. Ён, напэўна, і дасць згоду. (Да сакратара.)</p>
<p>Алеся (убок). Каб ён так дыхаў!</p>
<p>Баба 1-я. Калі ж гэта будзе?</p>
<p>Баба 2-я. Абяцанкамі адно кормяць!</p>
<p>Прадстаўнік асветы. Не так!.. У нас закон, каб ісці насустрач беларусінам!..</p>
<p>Алеся. З ражном! (Сказала, а сама схавалася. Усе зарагаталі.)</p>
<p>Прадстаўнік асветы. Што гэта за падбрэхавіч?! Хто там дыскрэдытуе польскую ўладу?.. Панове, трэба ж ведаць, што казаць! Я буду маўчаць, калі вы будзеце абгаварваць справу, але, калі вы пачнеце зачапляць жонд польскі, выбачайце, я на сваё месца паклічу жандара!..</p>
<p>Жук. Паночку, не палохайце нас!.. І так жыць нельга, давайце ж лепш школы, вучыцца хачу!..</p>
<p>Прадстаўнік асветы. Ах ты, гультай! Табе ўжо жаніцца пара, пражывеш і без школы! Позна!</p>
<p>Жук. А чаму прыказка кажа, што вучыцца ніколі не позна.</p>
<p>Прадстаўнік асветы. Э, глупства гэта кажуць!</p>
<p>Хлапец 2-гі. Паночку! І я з тым самым пытаннем да вас!.. Вось яны (на сялян) хочуць школу беларускую, а я вось хацеў бы сваю родную, яўрэйскую...</p>
<p>Прадстаўнік асветы. Ну, яшчэ чаго там захацеў! Жыдоўскіх школ нідзе няма!..</p>
<p>Жук. Ну, як-то няма?</p>
<p>Хлапец 2-гі. Ёсць! У бальшавікоў!..</p>
<p>Прадстаўнік асветы. Пст!..</p>
<p>Хлапец 2-гі. Там усякія ёсць, татарскія нават!..</p>
<p>Прадстаўнік асветы. Брахня! Нічога гэтага ў іх няма!..</p>
<p>Жук (як бы паверыў). А нам казалі, ёсць!</p>
<p>Хлапец 2-гі. Мы і паверылі...</p>
<p>Прадстаўнік асветы. Не трэба верыць!.. Я ж як прадстаўнік асветы добра ведаю!</p>
<p>Жук. Тады выбачайце, панок! Сватайце свой тавар!..</p>
<p>Прадстаўнік асветы. Для мяне аніяк не зразумела, чаму вы дзетак сваіх не хочаце пасылаць да нас у школы культурныя!.. Усё-ткі вы хоць і беларусіны, але ж у жылах вашых кроў і польская ёсць. Калісь жа Польшча была аж да Смаленска!..</p>
<p>Селянін 1-шы. Тое, што было, нас мала цікавіць!.. Нам трэба школы нашы!..</p>
<p>Баба 2-я. Мовы вашай нашы дзеці не разумеюць!..</p>
<p>Баба 3-я. Нейкія сярнічкі, пярнічкі, наліснічкі!</p>
<p>Агульны рогат.</p>
<p>Прадстаўнік асветы. Панове, што за жарты?.. Як гэта можна?</p>
<p>Селянін 1-шы. Ды яно, паночку, і праўда! Вашая мова ды нашаму дзіцяці аніяк!</p>
<p>Прадстаўнік асветы. Гэта, можа, толькі табе не падыходзіць, але другім падыходзіць! Ты ж не можаш казаць за ўсіх.</p>
<p>Селянін 1-шы. Якраз магу, бо ўся наша грамада хоча школу беларускую!</p>
<p>Прадстаўнік асветы. А раз так, папытаемся! Хто хоча?</p>
<p>Агульны гоман: «Усе!» Селянін 4-ты (нямы) пачаў мычэць, паказваючы рукою, што ў яго многа дзяцей.</p>
<p>Прадстаўнік асветы. Ніц не разумем!..</p>
<p>Селянін 1-шы. Ён нямы, але ў яго таксама шасцёра дзяцей вучыцца хочуць!</p>
<p>Прадстаўнік асветы. Панове, перш чым пытацца ва ўсёй грамады, я хачу ведаць паасобку, хто за беларускія школы, хто супроць?..</p>
<p>Макрына (яна стаяла ззаду). Дазвольце рэкнуць і мне.</p>
<p>Прадстаўнік асветы. Калі ласка, калі ласка!</p>
<p>Галасы. Ды што яна скажа?!</p>
<p>— Яна выраклася нас!..</p>
<p>Прадстаўнік асветы. Але ж дайце сказаць! Проша, пані!.. Слухаем!..</p>
<p>Баба 1-я. Штурхаецца, як карова, а яшчэ пані!</p>
<p>Агульны рогат.</p>
<p>Макрына (падышла да стала; яна апранута вельмі камедыйна: на ёй паношаная панская вопратка, на галаве капялюшык. Адкашляўшыся). Я век, значыцца, пражыла ў школе, са званком за мужычымі дзяцьмі бегала!.. Быў цар, была школа — ні тое ні сёе... Пасля з’явіліся немцы, таксама — ні сёе ні тое, а як прыйшлі паны, зусім другое, тут ужо і сёе і тое!.. Яны, значыцца, адчынілі школы польскія, а мужычыя пазачынялі і добра зрабілі!</p>
<p>Агульны гоман пратэсту.</p>
<p>Прадстаўнік асветы. Панове, панове, цішэй!</p>
<p>Макрына. Добра вам будзе і без навукі! (Яшчэ большы гоман.) Няма горшага ліха, калі мужык пазнае і тое і сёе! (Гоман.) Завяжаш каню хвост і без навукі! (Макрыну прагналі, яна з крыкам выйшла.)</p>
<p>Прадстаўнік асветы. Панове, панове! Ці ж гэтак можна?! Гэта ж кабета беларусінка, нічога супольнага з намі не мае!.. Бачыце самі, чаго беларусы хочуць?.. Польскай школы!.. (Кажа гэта з націскам.)</p>
<p>Жук. Ды гэта ж дурная баба!</p>
<p>Прадстаўнік асветы. Чаму дурная? Баба як баба.</p>
<p>Жук. Дубовая калода!</p>
<p>Прадстаўнік асветы. І не так, і не так!</p>
<p>Селянін 1-шы. Паночку, а цяпер дазвольце мне?</p>
<p>Прадстаўнік асветы. Прашу, але не кажыце глупства.</p>
<p>Селянін 1-шы. А вось паслухайце!.. Гэтую дурную бабу, як мне здаецца, купілі... І таму яна брэша, як пакаёвая сучка!</p>
<p>Прадстаўнік асветы. Выбачайце, як гэта купілі? Кажыце выразней, хто купіў?</p>
<p>Селянін 1-шы. Ды вам, паночку, лепш відаць! Але ж такой бяды, — нас не купяць! Кажу гэта за ўсю грамаду, давайце нам школы!..</p>
<p>Жук. Беларускія і яўрэйскія!</p>
<p>Хлапец 2-гі. Выпусціце з астрога нашых настаўнікаў!</p>
<p>Алеся (хаваючыся). І ідзіце да д’ябла з нашай бацькаўшчыны!</p>
<p>Рогат.</p>
<p>Прадстаўнік асветы. Хто гэта там жарты строіць! (Выглядаючы.)</p>
<p>Жук. Ды тут не жарты, а справа паважная! Школы!</p>
<p>Прадстаўнік асветы. Ну вас да ліха!.. Школы! Школы!.. Давайце будынкі — дамо школы! Хто дае хаты пад школы?</p>
<p>Усе. Я!.. я!.. я!..</p>
<p>Прадстаўнік асветы. Чакайце, чакайце! Не лапачыце, як сарокі! (Да селяніна 1-га.) Даеш?</p>
<p>Селянін 1-шы. У хляве буду жыць, а хату дзецям дам!</p>
<p>Прадстаўнік асветы (да селяніна 2-га). Даеш?</p>
<p>Селянін 2-гі. У клець перабяруся, а хата школе будзе!</p>
<p>Прадстаўнік асветы (да Ахрэма). Даеш?</p>
<p>Ахрэм. Пад чоўнам буду жыць, а хату дзецям дам!</p>
<p>Селянін 4-ты (нямы) у гэты час вылез наперад.</p>
<p>Прадстаўнік асветы (да яго). Даеш?</p>
<p>Селянін 4-ты (нямы) плюнуў у руку і шырока размахнуўся. Прадстаўнік асветы са страхам адхіснуўся, першы селянін стрымаў нямога за руку.</p>
<p>Селянін 1-шы. Ён, паночку, нічога не дасць, бедны!.. Аплявуху хіба даць можа!</p>
<p>Прадстаўнік асветы (да сакратара). Аднатуйце! Вашы прозвішчы?</p>
<p>Усе разам залапаталі.</p>
<p>Прадстаўнік асветы. Ды я нічога зразумець не магу! (Да 1-га селяніна.) Як тваё прозвішча?</p>
<p>Селянін 1-шы. Мацей Грак!</p>
<p>Прадстаўнік асветы. Як, Грак?</p>
<p>Селянін 1-шы. Але, Грак!</p>
<p>Прадстаўнік асветы. Што гэта — варона?</p>
<p>Селянін 1-шы. Ды не; грак — вялікая чорная птушка!</p>
<p>Прадстаўнік асветы (да 2-га селяніна). Тваё?</p>
<p>Селянін 2-гі. Сымон Лямех!</p>
<p>Прадстаўнік асветы. А гэта што?</p>
<p>Селянін 2-гі. Лямех — частка плуга!..</p>
<p>Прадстаўнік асветы (да Ахрэма). Тваё?</p>
<p>Ахрэм. Ахрэм Хмызняк!</p>
<p>Прадстаўнік асветы (да сакратара). Проша аднотоваць: Врона, Мех (смех) і Обіняк.</p>
<p>Ахрэм. Ды вы, паночку, не жартуйце! Тут справа паважная!</p>
<p>Прадстаўнік асветы. Выбачайце, справа зусім сур’ёзная!..</p>
<p>Хлапец 2-гі. Ну, цяпер ужо пэўна можна сказаць, што школы будуць!</p>
<p>Прадстаўнік асветы. Абяцаць напэўна не буду, але павяду гутарку з панам старостай, каб узгадніў вашу просьбу, але надзея зусім слабая!</p>
<p>У гэты час перад ім стала Марыся, якая нядаўна падышла і ўсё слухала.</p>
<p>Марыся (у гневе). Браты, сяляне! Дазвольце вам сказаць, што з гэтага нічога не будзе!.. Не толькі школы нашыя касуюць, але нішчаць усё наша роднае: школы — зачынены, настаўнікі — у астрозе, штоноч — арышты, прысуды на катаргу!.. Адмовімся ад ласкі паноў-апекуноў!..</p>
<p>Гоман.</p>
<p>Прадстаўнік асветы. Слухайце, паненачка! Я вас прашу пакінуць размову аб палітыцы!</p>
<p>Марыся. Не падабаецца?.. Праўда коле вочы?</p>
<p>Прадстаўнік асветы. Проша мільчыць!</p>
<p>Марыся. Даруйце! Не паслухаю!.. Сабраў гэтых абяздоленых сялян, падкупіў дурную бабу Макрыну і дым пушчае ўсім у вочы, што ў вас польская кроў, Польшча да Смаленска!.. Не, мой паночку! Польшча не да Смаленска, а да ракі Буга!</p>
<p>Прадстаўнік асветы. Вам трэба школы?</p>
<p>Марыся. Трэба.</p>
<p>Прадстаўнік асветы. Давайце будынкі!</p>
<p>Марыся. Я будынак дала, вам гэта ведама!</p>
<p>Прадстаўнік асветы. Дзе ён?</p>
<p>Марыся. Па смерці бацькі мне ў спадчыну дастаўся дом... Я хачу дом гэты аддаць пад школу, мне не даюць! А зямлю хачу аддаць ім...</p>
<p>Прадстаўнік асветы. Вы супроць уласнасці?!</p>
<p>Марыся. Кажу гэта перад усімі!</p>
<p>Прадстаўнік асветы. Значыцца, вы агітуеце за камуну?</p>
<p>Марыся. Так!</p>
<p>Прадстаўнік асветы. Я вам забараняю!</p>
<p>Марыся. Не забароніце! Праўда на нашай старане!</p>
<p>Прадстаўнік асветы (у гневе). Мяцежнікі, вон адсюль!..</p>
<p>Селянін 1-шы. Чакайце, пан! Як гэта, вон?.. З нашай зямлі?</p>
<p>Прадстаўнік асветы. А так, прэч!</p>
<p>Марыся. Самі ідзіце прэч, нахлебнікі!</p>
<p>Прадстаўнік асветы. Для вас не школы будаваць, а астрогі!</p>
<p>Падняўся агульны гоман.</p>
<p>Марыся. І гэта кажа прадстаўнік асветы, культурны чалавек!</p>
<p>Прадстаўнік асветы. Так, я культурны чалавек!</p>
<p>Марыся. Культурны жандар!</p>
<p>Прадстаўнік асветы. Хамы! Быдла!</p>
<p>Марыся. Культурны жандар!</p>
<p>У гэты час падняўся з месца сакратар, сярдзіта стукнуў па стале.</p>
<p>Сакратар. Праўда! Вы — жандар, шпег, хцівец!.. Я не хачу больш з вамі працаваць, бо ў вас няма праўды!.. Што вы мне казалі пісаць? Вам, кажа, школы будуць беларускія, а мне кажа ў пратакол пісаць, што ўсе далі згоду на школы польскія. Паланізатары, гвалтаўнікі! (Ён скінуў шапку, на якой быў белы арол, кінуў на падлогу, парваў пратакол і выбег. Агульны гоман.)</p>
<p>Марыся. А што, не мая праўда? Браткі, чулі?</p>
<p>Усе. Чулі!</p>
<p>Марыся. Няма нам чаго тут больш рабіць! За мною!</p>
<p> </p>
<p>Усе выходзяць, пеючы:</p>
<p> </p>
<div class="POETRY">
<p>Мы доўга цярпелі,</p>
<p>Цярпець больш не будзем...</p>
</div>
<div class="CLEAR"></div>
<p> </p>
<p> </p>
<p>Уся грамада адыходзіць, апроч нямога, які пачаў крычаць, схапіўшы ў руку званок, б'ючы ім па стале.  Селянін 1-шы яго адвёў, і пайшлі.</p>
<p>Прадстаўнік асветы (застаўшыся адзін). Што ж цяпер рабіць?</p>
<p>Алеся (якая схавалася за плотам, выскачыла, скінула яму шапку). Шапку зняць! Марсельезу пяюць! (Пабегла.)</p>
<p>Прадстаўнік асветы (услед). Хамы! Быдла! (Дастаў з кішэні свісток, свішча.)</p>
<p>З’яўляюцца 2 салдаты.</p>
<p>Прадстаўнік асветы. Арыштаваць, арыштаваць дзяўчыну!</p>
<p>Салдаты пабеглі.</p>
<p> </p>
<p>Заслона</p>
<p> </p>
<p> </p>
<h3><a id="chapter5"></a>Акт пяты</h3>
<p> </p>
<p>Кватэра Марысі.</p>
<p> </p>
<p>Макрына (запальвае свечку). Звечарэла, і не агледзелася! Час бяжыць няўзнак! (Аглядаецца ў люстэрка, а потым пачынае пудрыцца.) Ліха ведае што ў мяне за нос, — разоў дзесяць набялю, а ён усё чырвоны! Пасыцела, папрыгажэла і па-польску гавэндзіць навучылася! «Овшэм, пане полкувніку!» — кажу я. «Овшэм, пані Макрына!» — адказвае ён. Любата, далібог, любата!</p>
<p>У гэты момант, крадучыся, увайшла Алеся і спалохала яе.</p>
<p>Алеся. Здаравенька была, пані ахмістрыня!</p>
<p>Макрына. Чаго табе трэба?</p>
<p>Алеся. Ці здарова?</p>
<p>Макрына. Хіба сляпая?</p>
<p>Алеся. Падкармілі паны?</p>
<p>Макрына. Падправілі! А ты гэта куды выстраілася?</p>
<p>Алеся. Да пана паручніка!</p>
<p>Макрына. Да каго? (Алеся адказвае.) Кінь дурыць, дзяўчына! Ці будзе ён гаварыць з табой?</p>
<p>Алеся. Чаму не будзе? Учора гаварылі, а сёння, бач, сюды запрасіў!</p>
<p>Макрына. Як жа ты будзеш гаварыць, калі па-польску не ўмееш?</p>
<p>Алеся. Нічагутка! Зразумее папросту: культурны ж чалавек!</p>
<p>Макрына. Як гэта культурны? Ты чаго, верціхвостка, лаешся!</p>
<p>Алеся. Ці ж я лаюся?</p>
<p>Макрына. Ты мне глядзі, а то я навучу, як шанаваць паноў! (Дражнячы.) Культурны, — ты сама культурніца, а ён не культурны! Пан!</p>
<p>Алеся. І ты, Макрына, ужо супроць мяне?</p>
<p>Макрына. Даўно ўжо пара! Цяпер, мая даражэнькая, хвост свой падтулі! Згінуў твой хаўруснік; грош табе цана!..</p>
<p>Алеся. Не ўспамінай, Макрына! Ні за што Ягор загінуў, уцякаў, бядак, ад жандараў польскіх і ў Нёмане ўтапіўся!..</p>
<p>Макрына. Самая адпаведная для яго смерць; не будзе, прынамсі, блытацца з Марысяй! Цяпер пан дазорца прыгорне яе да сваіх рук!.. Штодзень бывае — спявае ўсё пра каханне!..</p>
<p>Алеся. А яна?</p>
<p>Макрына. Што яна? Трошкі пакапрызіць і згодзіцца!</p>
<p>Алеся. Як ты ўпэўнена кажаш!</p>
<p>Макрына. А вось пабачым!</p>
<p>Алеся. Адзе ж Марыся?</p>
<p>Макрына. Зараз прыйдзе! Сёння ж хаваюць тую ўтопельніцу!..</p>
<p>Убягае Жук.</p>
<p>Жук. Вечар добры, пані ахмістрыня! (Вітаецца з ёю за руку.)</p>
<p>Макрына (уздаволена). Овшэм, браток, овшэм!</p>
<p>Жук. А я да вас, пані ахмістрыня!.. Краўчыха на хвіліначку вас просіць да сябе, сукеначку прымераць; заўтра ж фэст!..</p>
<p>Макрына. А-я-яй! А я і запамятавала, што заўтра гэтакае свята!..</p>
<p>Жук. Так зрабіце ж ласку, пане ахмістрыня, ідзіце!</p>
<p>Макрына. Цяпер ісці?</p>
<p>Жук. Прасіла зараз, чакае! (Адчыніў дзверы.) Рад служыць вам!</p>
<p>Макрына. Овшэм, зараз! (Да Алесі.) А ведаеш, Алесенька, якую я сукенку майструю ў краўчыхі?!</p>
<p>Алеся. Нябось па модзе, ды зякрастую!</p>
<p>Макрына. У вочы кідаецца, во! (Глянула праз дзверы.) Ды што ж гэта, на дождж так неба пачарнела?</p>
<p>Жук. І так, пані ахмістрыня, навальніца будзе!</p>
<p>Макрына. Ай, ай, якая хмара сунецца сюды! Скуль гэта яна?</p>
<p>Жук. З усходу, Макрыначка, з усходу!</p>
<p>Макрына. Хоць бы пярун не стрэліў!</p>
<p>Жук. Без гэтага не абойдзецца — стрэліць!</p>
<p>Макрына. Тады я вазьму хустачку!</p>
<p>Жук. Бярыце хустачку!</p>
<p>Макрына (акрываецца). Ты ж, Алеська, пільнуй хату, а я адскочу!</p>
<p>Алеся. З вялікай ахвотай! Не спяшайцеся, дагледжу!</p>
<p>Макрына. Дзякую! Хадзем. (Сама выйшла, Жук застаўся.)</p>
<p>Жук (да Алесі). Ну, Алеся, настаў рашучы час! Прайграем справу — загінем у астрозе! Амаль уся арганізацыя сядзіць...</p>
<p>Алеся. Ведаю, браток!</p>
<p>Жук. Мы толькі трое на волі засталіся!</p>
<p>Алеся. Не ўспамінай: балюча слухаць!</p>
<p>Жук. Усё дзякуючы яму! Эх, паганец!</p>
<p>Алеся. Не пускай на вецер слоў. (Глянула ў акно.) Ідзі на сваё месца, ён сюды ідзе!</p>
<p>Жук. Я за акном! (Пайшоў.)</p>
<p>Алеся. Ні на крок далей! (Агледзела акно, глянула ў бакоўку, а затым прыслухоўваецца.)</p>
<p>Уваходзіць афіцэр (п’яны).</p>
<p>Афіцэр. А!.. Каго бачу?.. Алеська... прыйшла!..</p>
<p>Алеся. А то як жа, абяцала ж на восьмую!</p>
<p>Афіцэр (глянуў на гадзіннік). Дзіўная пунктуальнасць. Што ж ты адна? (Сеў.)</p>
<p>Алеся. Як бачыце — адна!</p>
<p>Афіцэр. Тым лепш! Ты ў мяне прыгожка! (Туліць яе да сябе.) Пад сонцам вырасла, здаровая, як лёд, беларусінка!</p>
<p>Алеся. А вы не жартуеце?</p>
<p>Афіцэр. Я? Ды яшчэ ўчора пры спатканні я так упадабаў цябе, што і сёння чад у галаве сядзіць!</p>
<p>Алеся. Як разумець вас?</p>
<p>Афіцэр. Кахаю цябе!</p>
<p>Алеся (як бы з радасцю). Мяне?</p>
<p>Афіцэр. Так! Цябе!</p>
<p>Алеся. Ой, што я чую? Мяне, мужычку, упадабаў пан? (А сама хітра аглядае, як бы выцягнуць рэвальвер.)</p>
<p>Афіцэр. А ты што? Не верыш?</p>
<p>Алеся. Веру. Дый я... (Запнулася.)</p>
<p>Афіцэр. Ну, кажы! Кажы!</p>
<p>Алеся. Саромлюся...</p>
<p>Афіцэр. Ды кажы, дурненькая!.. Любіш?..</p>
<p>Алеся (не адразу). Люблю! (І закрыла вочы фартухом.)</p>
<p>Афіцэр. Алеся, гэта праўда?.. Любіш?..</p>
<p>Алеся. Усім сэрцам, так кахаю!</p>
<p>Афіцэр. Ну, а бацькі ў цябе ёсць?</p>
<p>Алеся. Няма, круглая сірата!</p>
<p>Афіцэр. А калі б я зажадаў цябе да сябе ўзяць — пайшла б?</p>
<p>Алеся. Скажыце — пайду!</p>
<p>Афіцэр. Ну, добра, я стану тваім бацькам, апекуном!.. Забяру цябе, беларусінку, пад сваё крыло, адойдзеш ты ад сваёй мовы, звычаяў, станеш нашаю, полькай!..</p>
<p>Алеся. Ой, як сэрца стукае!.. Ці верыце, я такая шчаслівая!..</p>
<p>Афіцэр. Веру, веру, мая дарагая! (Хоча пацалаваць.)</p>
<p>Алеся. О не, панок, пачакайце!</p>
<p>Афіцэр. Як гэта? Чаму?</p>
<p>Алеся. А так, адложым гэта на заўтра!</p>
<p>Афіцэр. А я маю імпэт сёння. (Зноў хоча пацалаваць.)</p>
<p>Алеся. О не, паночку, калі ласка, заўтра!</p>
<p>Афіцэр. Бач ты яе — упёрлася!</p>
<p>Алеся. У чужой хаце нялоўка, ля акна!.. Убачаць — людзі асмяюць!</p>
<p>Афіцэр. Ды што нам людзі!.. Мы тут гаспадары, мы, — разумееш?.. А над табою я... Алеся! (Развёў шырока рукі, абняў Алесю і хоча пакласці на канапу.)</p>
<p>Алеся крычыць: «Паночку, што вы робіце?!» — а сама выкрадвае рэвальвер. Афіцэр падняў яе на рукі. Хутка ўвайшоў Жук.</p>
<p>Афіцэр (убачыўшы яго, пусціў Алесю. Злосна). Ты чаго?</p>
<p>Жук. Да вас, паночку!</p>
<p>Афіцэр. Хам! Раней стукнуць трэба!</p>
<p>Жук. Ды я хацеў быў стукнуць! (Алеся дала знак маўчаць.)</p>
<p>Жук. Да вас па справе!</p>
<p>Афіцэр. Па якой?</p>
<p>Жук. Вас доктар кліча!</p>
<p>Афіцэр. Які доктар, дзе ён?</p>
<p>Жук. А гэты, што прыехаў на абгляд утопельніцы!</p>
<p>Афіцэр. Ды яе ж пахавалі!</p>
<p>Жук. Пакуль што не: там нешта з пярсцёнкам нядобра!</p>
<p>Афіцэр. Нічога не разумею!</p>
<p>Жук. І я кажу, пара б закапаць няшчасную ахвяру, а яны валэндаюцца! Дык што сказаць?</p>
<p>Афіцэр. Зараз буду! Алеся! Пойдзем разам ці будзеш тут?</p>
<p>Жук. А хату на каго пакінуць! (Адыходзіць.)</p>
<p>Афіцэр. Тады я адзін! Пачакаеш?</p>
<p>Алеся. Кроку не адыду!</p>
<p>Афіцэр (выходзячы). Алеся! Хто твой...</p>
<p>Алеся. Вы, толькі вы!</p>
<p>Афіцэр. Чакай! Праз хвіліну! (Пайшоў.)</p>
<p>Алеся (аглядзела рэвальвер). Крок наперад ёсць. (Адчыніла акно, ля акна Жук.)</p>
<p>Жук. Ну, і лоўка ж ты яго акалпачыла! Маладзец, хвалю!</p>
<p>Алеся. Не хвалі! Не люблю!</p>
<p>Жук. Кулі ёсць?</p>
<p>Алеся. Каб у жандара ды...</p>
<p>Жук. Ахрэм сюды ідзе.</p>
<p>Алеся. Пакуль што хавайся! (Зачыніла акно, а сама схавалася ў бакоўку.)</p>
<p>Уваходзіць Ахрэм.</p>
<p>Ахрэм. Ну, і каламут, радачкі не дам!.. Няўжо ж насільніку будзе воля? Кабеціну ўтапіў, настаўнікаў у астрог запакаваў, а сам гуляе!.. Алеся бегае, як учадзелая, а што з Ягорам? Ніхто не ведае. Каб хаця матачка найсвеншая, цьфу ты, зноў... і калі гэта я пазбудуся святых!</p>
<p>Алеся (у дзвярах). Гэп! (Схавалася.)</p>
<p>Ахрэм (спалохаўшыся). Матачка найсвеншая, цьфу ты, зноў! Во мара праклятая: яна тут!.. Маўчы, Ахрэм! Нешта мусі быць!..</p>
<p>Уваходзіць Макрына,</p>
<p>Макрына. А ты чаго, мядзведзь, прывалокся?</p>
<p>Ахрэм. Рукі апаласкаць прыйшоў.</p>
<p>Макрына (здзіўлена). Рукі апаласкаць? Ці табе мала вады ў Нёмне? Вымятайся адсюль! (Выпіхвае яго.)</p>
<p>Ахрэм. Чакай, чакай! Паслухай, што скажу!</p>
<p>Макрына. Не хочу нічога слухаць, прэч адсюль!..</p>
<p>Ахрэм. Але ж пакінь штурхацца, слухай, што я скажу: мяне вучыцелька прыслала.</p>
<p>Макрына. Вучыцелька? Пашто?</p>
<p>Ахрэм. Памінкі спраўляць будзем! Вось і гарэлка (дае бутэльку), а ты закуску дай!</p>
<p>Макрына. Па ком памінкі, што ты пляцеш?</p>
<p>Ахрэм. Па мне!</p>
<p>Макрына. Ты ж не памёр!</p>
<p>Ахрэм. Адыходжу!</p>
<p>Макрына. Куды ж гэта ты?</p>
<p>Ахрэм. Туды, дзе праўда жыве!</p>
<p>Макрына. Ты, дзед, ашалеў! Дзе ж лепшае жыццё, як тут?</p>
<p>Ахрэм. Гэта табе, а я пашкандыбаю!</p>
<p>Макрына. Ну, і ідзі да ліха! Апроствай хату!</p>
<p>Ахрэм. Павінен пачакаць вучыцельку!</p>
<p>Макрына. Тады не тупай, як мядзведзь! Слядоў не рабі, лапатнік!</p>
<p>Ахрэм. А ты хто, дзе твае лапці?</p>
<p>Макрына. Овшэм, ужо няма! Я ў боціках! (Вый-шла.)</p>
<p>Ахрэм (рагоча). Ой, ой, не вытрымаю, да чаго дайшла дурная баба! (Доўга смяецца, а потым падышоў да дзвярэй, дзе Алеська.) Алеся, Алеська! Адгукніся, параду дай, што рабіць! (Паўза.) Маўчыць Алеська! Як жа быць, сягоння ж трэба адыходзіць!</p>
<p>Уваходзіць афіцэр.</p>
<p>Афіцэр. А ты чаго тут?</p>
<p>Ахрэм. Па загаду вучыцелькі!</p>
<p>Афіцэр. А дзе яна? Там? (На бакоўку.)</p>
<p>Ахрэм. Ды не, там няма нікога!</p>
<p>Афіцэр. А з кім ты гаварыў?</p>
<p>Ахрэм. Сам з сабою!</p>
<p>Афіцэр. А ты не ведаеш, дзе гэта, ну, як яе, Алеська?</p>
<p>Ахрэм. Алеська?.. Якая?.. Не ведаю такой!</p>
<p>Афіцэр. Вось табе і гаспадар; пакуль звярнуўся — птушка ўцякла! Нездарма прыказка кажа: «За двума зайцамі пагонішся, ніводнага не зловіш!» А дзе ж вучыцелька?</p>
<p>Ахрэм. Зараз прыйдзе! Была на беразе, начальства аглядала тую ўтопельніцу!</p>
<p>Афіцэр. І што кажуць?</p>
<p>Ахрэм. Кажуць — утапілі!</p>
<p>Афіцэр. Ну, як гэта чалавека загубіць?</p>
<p>Ахрэм. Мала брыды ёсць?! Відаць, якісьці афіцэр сваю жонку ўтапіў, як гэта ў часе вайны шмат хто з іх рабіў!..</p>
<p>Афіцэр. Скуль гэта ведама? Хто казаў?</p>
<p>Ахрэм. Вучыцель казаў!</p>
<p>Афіцэр. Дарэчы, дзе ён зараз?</p>
<p>Ахрэм. Добра не ведаю! Як кажуць людзі, быццам бы, уцякаючы ад жандараў, утапіўся!</p>
<p>Афіцэр (пагражаючы). Кажы, гад, ты ведаеш!</p>
<p>Ахрэм. Кажу, паночку! Нічога не ведаю!</p>
<p>Афіцэр (схапіў яго за карк). Ну, хам, скажаш мне праўду? (Замахнуўся кулаком.)</p>
<p>Увайшла Марыся.</p>
<p>Марыся. Гэта што?</p>
<p>Афіцэр (пакінуўшы Ахрэма). Нічога! Рабіў допыт...</p>
<p>Ахрэм (убок). Вось чаму ў людзей сінякі!</p>
<p>Марыся. Тут не дэфензіва! (Да Ахрэма.) Ахрэм, вы ад допыту вольны! Будзьце ж ласкавы паклікаць да мяне Міколу!</p>
<p>Ахрэм. А дзе ён?</p>
<p>Марыся. А там, на вуліцы! Папрасі яго сюды і зараз жа назад!</p>
<p>Ахрэм пайшоў.</p>
<p>Марыся (да афіцэра). Хачу з вамі пагаварыць!</p>
<p>Афіцэр. Рад слухаць!</p>
<p>Марыся. Усе нашы культурныя сілы...</p>
<p>Афіцэр. Выбачайце, папраўлю, культурных сіл мы не чапалі, а бандытаў і экспрапрыятараў, праўда, пасадзілі!..</p>
<p>Марыся (перш змоўкла, а потым, цяжка дыхаючы). Сядзяць у астрозе дзякуючы вам!..</p>
<p>Афіцэр. Пры чым тут я? Агітавалі за камуну, таму і пасадзілі!</p>
<p>Марыся. Ягор загінуў!</p>
<p>Афіцэр. Хто ваюе, той і гіне!</p>
<p>Марыся. А як вы надумалі са мной?</p>
<p>Афіцэр сур’ёзна глядзіць на яе.</p>
<p>Марыся. Не рабіце такіх здзіўленых вачэй! Я скажу пра сябе смела! Я таксама камуністка!..</p>
<p>Афіцэр. Нічога, нічога! Ведаю!</p>
<p>Марыся. І вось, дзеля таго, што і мяне, як і другіх, могуць затравіць, я сёння ўначы з Міколам і Ахрэмам пры вашай дапамозе павінна перайсці граніцу!</p>
<p>Афіцэр. Вы туды не трапіце!</p>
<p>Марыся. Чаму?</p>
<p>Афіцэр. Вам там не месца!</p>
<p>Марыся. А дзе?</p>
<p>Афіцэр. Тут, у нас!</p>
<p>Марыся. Ваш план?</p>
<p>Афіцэр. Я хачу, каб вы пакінулі вальнадумцаў і пачалі жыць, як жадаў ваш бацька! Са мной!</p>
<p>Марыся. Пры ўмове, калі дом я аддам беларускай школе, а зямлю сялянам?</p>
<p>Афіцэр. Пры ўмове, калі і дом, і зямля будуць з вамі!</p>
<p>Марыся. Ясна! Цяпер я стаўлю пытанне рашуча: ці мне воля, ці вам, замест афіцэрскіх пагонаў, арыштанцкі балахон?</p>
<p>Афіцэр (грозна). Што?</p>
<p>Уваходзіць Ахрэм.</p>
<p>Ахрэм. Мікола тут, на лавачцы сядзіць! Сюды, казаў, не пойдзе!</p>
<p>Марыся. Усё роўна! Ну вось, Ахрэм! Дазвол на пераход мяжы Міколу і табе — ёсць!</p>
<p>Ахрэм. А вам?</p>
<p>Марыся. Не пускаюць! (Паказала рукою на афіцэра.)</p>
<p>Ахрэм (хітра). Паночку, даражэнькі, няўжо не пусціце, зрабіце ласку, пусціце! Паслухайце яе хоць дзеля мяне! Я ж пану такую важную паслугу ўчыніў, пярсцёнак падмяніў, што на руцэ ўтопельніцы!..</p>
<p>Афіцэр (тупнуўшы нагой). Мільч!</p>
<p>Марыся (перабіла). Лягчэй!</p>
<p>Ахрэм. І грошы назад аддам: яны ж вашы! Брудныя... агідныя! (Кінуў капшук пад ногі.)</p>
<p>Афіцэр. Як ты смееш? (Кінуўся да яго.)</p>
<p>Марыся (спыніла дарогу). Я не дазволю!</p>
<p>Афіцэр. Пусці! (Марысю адпіхнуў.)</p>
<p>Ахрэм (грозна). Ану, крані!.. Адно маё слова, і васпану — астрог! Кабету задушыў, мы бачылі! (Афіцэр анямела стаіць.) Сведкі ёсць, на ногі суд паставім! Вось не спалохаюся, іду і заяўлю! (Да дзвярэй.)</p>
<p>Афіцэр (рашуча). Стой!</p>
<p>Ахрэм. Не вас павінен я слухацца, а вось каго! Марыся, ваш загад?</p>
<p>Марыся. Ідзі на вуліцу і чакай!</p>
<p>Ахрэм. Добра! (Адыходзячы.) Бач яго, ён мяне... (Выйшаў.)</p>
<p>Афіцэр. Я хачу з ім пагаварыць. (Кінуўся да дзвярэй.)</p>
<p>Марыся (загарадзіла дарогу). Пачакайце!</p>
<p>Афіцэр. Што чакаць? Я не дазволю, каб хам, мужык зняважыў афіцэра!</p>
<p>Марыся. Які вы афіцэр? Вы — крыміналіст!</p>
<p>Афіцэр. Марыся!</p>
<p>Марыся (спакойна). Крыміналіст! Забойца!</p>
<p>Афіцэр (хапіўся за галаву). Якая знявага!</p>
<p>Марыся. Мэта нажывы, звярынае жаданне свежай крыві, гнілы патрыятызм — вось грунт вашага жыцця!</p>
<p>Афіцэр. Марыся!</p>
<p>Марыся. Тэстамент! (Грозна.)</p>
<p>Афіцэр. Адно толькі слова!</p>
<p>Марыся (грозна). Ні слова! Тэстамент!</p>
<p>Афіцэр. Я іначай мысліў!</p>
<p>Марыся. І я зраблю інакш, калі не паслухаеце мяне! Карыстацца фізічнай сілай, прыгнятаць сялян вам было можна, але ведайце, што скончыўся ваш гвалт! (Афіцэр дастае тэстамент. Марыся ўзяла.) А цяпер паклічце мне Ахрэма і Міколу і зараз жа назад! Я з вамі хачу прымірыцца.</p>
<p>Афіцэр (радасна). Марыся, і гэта праўда?</p>
<p>Марыся. Запомніць усё і не сварыцца!</p>
<p>Афіцэр. Марыся, ты — сама дабрата!</p>
<p>Марыся. Але ж ідзіце, а то будзе позна! Яны могуць заявіць!</p>
<p>Афіцэр. Іду, іду! (Пайшоў.)</p>
<p>Марыся (узяла ў рукі тэстамент). Вялікая чэсць табе, бацька, за працу на карысць чырвоных і ніякай чэсці, што ты аддаў мяне ў рукі несумленнага чалавека! Я зраблю інакш! (Парвала ў шматкі тэстамент, насыпала ў кілішак атруты і задумалася.)</p>
<p>Выскачыла Алеся.</p>
<p>Алеся (рашуча схапіўшы яе за руку). Марыся! (Тая спалохалася.) Што ты хочаш рабіць?</p>
<p>Марыся. Алеся, дарагая, я сама ведаю, што гэта не спосаб барацьбы! Але ж  у крытычны момант разбірацца позна! Арганізацыя развалена, большасць у астрозе, пагібель нам. (Грозна.) Так няхай будзе пагібель і яму!</p>
<p>Алеся. Я не пазволю!</p>
<p>Марыся (здзіўлена). Чаму?</p>
<p>Алеся. Бо непуцёвы план!</p>
<p>Марыся. Дык што ж, на твой погляд, ён жыць павінен і мучыць нас далей! Ну, што ж: няхай будзе наадварот! Смерць мне! (Пераставіла кілішак.)</p>
<p>Алеся (рашуча). І гэтага не будзе! Мы жыць павінны, а ўцякаць ад жыцця — сорам.</p>
<p>Марыся. Ну, зразумей жа ты, што цяжка далей змагацца!</p>
<p>Алеся. Што пляцеш: ты ж не адна, нас многа! (Падбегла да дзвярэй, стукнула ў далоні.)</p>
<p>З галоўных дзвярэй выскачыў Ягор, ён апрануты, як партызан.</p>
<p>Марыся (ускрыкнула). Ягор!</p>
<p>Ягор. Марыся, дарагая!</p>
<p>Марыся. Ягор, жыў?</p>
<p>Ягор. Бачыш, жыў!</p>
<p>Алеся. А цяпер будзь гатова да сустрэчы з ім, ён сюды ідзе. (Рашуча.) Ягор, сюды!</p>
<p>Ягор дастаў рэвальвер, стаў ля Алесі; у яе таксама ў руках рэвальвер.</p>
<p>Марыся. Што вы надумалі рабіць?</p>
<p>Алеся. А вось пабачым!</p>
<p>Ягор. Мы мёртвую пятлю развяжам!</p>
<p>Марыся. Страшна мне!</p>
<p>Ягор. Марыся, больш адвагі! (Паўза.) Сорам так казаць!</p>
<p>Уваходзіць афіцэр.</p>
<p>Афіцэр (не бачачы Алесі і Ягора). Яны ісці не пажадалі, казалі, што некага чакаюць! Ты не ведаеш каго? (Паўза.) Каго?</p>
<p>Ягор (рашуча). Яны мяне чакаюць!</p>
<p>Афіцэр (глянуў). Гэта хто?</p>
<p>Ягор. Не спазналі?! Нябожчык з таго свету!..</p>
<p>Афіцэр. Вучыцель!</p>
<p>Ягор. Я!</p>
<p>Афіцэр. Ага, так вось што гэта значыць. Здрада! (Да Алесі.) Змяя! (Кінуўся да іх.)</p>
<p>Ягор. Ні з месца, а то лоб расшчаплю! (Наставіўшы рэвальвер.)</p>
<p>Алеся (наставіўшы рэвальвер). Папаўся краб у сеці!</p>
<p>Уваходзяць трое партызан і між імі Жук. Усе ўзброеныя.</p>
<p>Ягор. Вось ён!</p>
<p>Афіцэр. Хто гэта?</p>
<p>Жук (выйшаў наперад). Мы — партызаны.</p>
<p>Афіцэр. Партызаны! Ворагі дзяржавы Польскай! Варта! (Хапіўся за кабуру.) Дзе мой наган?</p>
<p>Алеся. Ваш наган у мяне!</p>
<p>Жук (дае каманду ў дзверы). Хлопцы! На коні, а вы ўпярод!</p>
<p>Афіцэр (пра сябе). Як жа быць?</p>
<p>Жук (грозна). Ўпярод! (Яшчэ мацней.) Ўпярод! (Узяў афіцэра за карк і выпхнуў за дзверы; за ім выйшлі двое партызан. Жук застаўся.)</p>
<p>Ягор. А цяпер наша чарга. Марыся! Больш жыцця, праз ноч мы будзем пад чырвоным сцягам!</p>
<p>Алеся. Пад сцягам Сярпа і Молата!</p>
<p>У гэты час Жук махнуў у дзвярах рукой, раздаўся выстрал.</p>
<p>Марыся. Ах! Што гэта?</p>
<p>Жук. Партызанскі прыгавар.</p>
<p>Алеся. Туды яму і дарога!</p>
<p>Ягор (да Марысі). Пайшлі!</p>
<p>Алеся. У Савецкую Беларусь!</p>
<p> </p>
<p>Усе выходзяць.</p>
<p> </p>
<p>Заслона</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>