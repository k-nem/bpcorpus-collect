<div class="container">
<div class="book-utils">
<div id="qrcode"></div>
<a href="/Uladzislau_Halubok/Baciuskau_kapialus.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Галубок -->
<!-- HEADER_FIELD CreationYear: 1929 -->
<!-- HEADER_FIELD Edition: Галубок Ул. Творы: Драматургія; Паэзія; Проза; Публіцыстыка. / Уклад., падрыхт. тэкстаў, уступ. арт. і камент. С.С.Лаўшука. - Мн.: Маст. літ., 1983. - 607 с., 8 іл., 1 л. партр. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Бацюшкаў капялюш -->
<h2><a href="http://knihi.com/Uladzislau_Halubok/">Уладзіслаў Галубок</a></h2>
<h2>Бацюшкаў капялюш</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Стары ўспамін)</p>
<p> </p>
<p>Маленькімі яшчэ былі, вучыліся ў сельскай школе. Там і жылі.</p>
<p>Настаўнік у нас быў паджылы, а жонку маладую меў, — вось быццам журавінка.</p>
<p>Зчастых мы бачылі, як у адсутнасць мужа суседняй вёскі поп да маладухі заглядаў.</p>
<p>Прыбяжыць, бывала, пасядзіць і цішком назад. А мы што, дзеці, — абы айца ўбачылі, нібы пакорныя авечкі, адзін перад другім галовы ўхіліўшы, ідзем пад благаславенства.</p>
<p>Раз неяк у летні вечар настаўнік выбраўся ў дарогу. Паклікаў нас і прыказаў да яго звароту прыгатаваць лекцыі і сам паехаў. Толькі мы падрыхтаваліся да лекцыі, глядзім — бацюшка прыплыў. Заварушыліся хлопцы. Чаргой, у момант пад благаславенства падышлі.</p>
<p>Бацюшка на гэты раз павольна зняў капялюш, на стол яго паклаў, жагнаць нас пачаў, а пасля ў пакой настаўніцы шмыгнуў.</p>
<p>— Хлапцы!..— здзіўлена Янка прашаптаў.— Бацюшка капялюш пакінуў, гляньце!..</p>
<p>І праўда, на стале ляжаў паважна бацькаў капялюш.</p>
<p>Адышоўшы ўбок з вялікай пашанай, мы ўглядаліся на капялюш, як ён, надуўшыся, ляжаў. Ніхто і пальцам не пасмеў крануць, адзін Янка асцярожна падышоў, нюхнуў здалёк носам і грамадзе паціхеньку шапнуў:</p>
<p>— Святым алейчыкам ён аддае!</p>
<p>— Святая рэч!..— адказалі мы.</p>
<p>Што было рабіць, ці лекцыі ўзяцца рыхтаваць, ці капялюш вартаваць. Доўга так раіліся і наважылі ўсёй грамадой на варце быць. Лекцыі пасля адбудзем, а капялюш без дагляду пакінуць нельга, мала што можа быць.</p>
<p>І вось, рассеўшыся на лавах, ля стала, чакаем бацюшку, моўчкі пазіраючы на капялюш. Сядзім, дыхнуць баімся, — бацька за сцяной. Ужо і сонца села, а бацька не вылазіць. Зусім сцямнела. Што рабіць? Запалілі лямпу. Сядзім, чакаем. А ноч, як вечнасць. Неяк страшна. Скрабуцца мышы. Дрэмлюць хлопцы, ловяць акунёў, а хто, на стол галаву паклаўшы, здаўся — смачна спіць. Я толькі не спаў, што ўжо будзе — з варты не выйду. Зліпаюцца павекі, морыць сон. Капялюш у маіх вачах расце, вось ён увышыню палез, быццам бацька, стаіць перада мной і грозна кажа:</p>
<p>— Вартуй, авеччы сын, вартуй!..</p>
<p>Была ўжо раніца, як абудзіўся я. Хлопцы салодка спалі, галовы размясціўшы ля капелюша, лямпа пыкала, мігцела, слаба асвятляючы гарбок капелюша. Паветра мала, душна. «Няўжо бацька яшчэ там? — спрасоння дамагаўся я.— Мусіць, там, бо капялюш тут!»</p>
<p>Абудзіліся вартаўнікі, моўчкі паглядаюць, чыхаюць, глядзяць на капялюш, на дзверы.</p>
<p>Нарэшце скрыганулі дзверы і паказаўся сонны, раскудлачаны айцец. Перад яго вачыма стаяла ў чарзе грамада дзяцей, а я наперадзе,— трымаючы паважна капялюш.</p>
<p>Замігацелі пальцы бацькі, благаславіўшы абы-як, ён нацягнуў капялюш, прыгнуўся і паціснуў праз агароды нацянькі.</p>
<p>Быццам-то зрабіўшы нейкі гераічны план, мы ляглі адпачываць.</p>
<p>Нехта ўспомніў аб лекцыях.</p>
<p>— Э-э! Неяк будзе!.. Настаўнік зразумее становішча вартаўнікоў, і бацюшка не дасць у крыўду, падтрымае! Кладзіцеся, хлопцы!</p>
<p>Ляглі. Паўднём прыехаў сам настаўнік, кліча на лекцыю.</p>
<p>— Выбачайце, калі ласка, — адказалі мы.— Майце літасць, ноч не спалі, капялюш бацькаў сцераглі.</p>
<p>— Чый капялюш? — пытаецца здзіўлена настаўнік.</p>
<p>— Ды бацюшкін! Ён яшчэ звечара гасцяваў у хаце вашай да самай раніцы. Вось толькі вылез — праз агароды нацянькі бягом, ну, а мы, значыцца, капялюшык сцераглі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>