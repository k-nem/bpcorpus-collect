<div class="container">
<div class="book-utils">
<div id="qrcode"></div>
<a href="/Maksim_Bahdanovic/Stracim-lebiedz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Багдановіч -->
<!-- HEADER_FIELD CreationYear: 1916 -->
<!-- HEADER_FIELD Edition: Багдановіч, М.  Поўны збор твораў :  У 3 т. /  [Рэдкал.: В.В.Зуёнак,В.А.Каваленка,А.А.Лойка i інш.]. -  Мн. :  Бел.навука.  Т.1. -  2001. -  752с. -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Страцім-лебедзь -->
<!-- HEADER_FIELD Uploaded: 2011-08-16T08:00:00Z -->
<h2><a href="http://knihi.com/Maksim_Bahdanovic/">Максім Багдановіч</a></h2>
<h2>Страцім-лебедзь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не анёл у трубу уструбіў -</p>
<p>З хмары бог старому Ною гаварыў:</p>
<p>"Поўна з краем чаша гневу майго</p>
<p>На людскія грахі ды бясчыннасці.</p>
<p>Вось надойдзе часіна суворая.</p>
<p>Лінуць з неба залівы бязмерныя</p>
<p>I абмыюць ад бруду смуроднага</p>
<p>Ўсю зямлю яны, белы-вольны свет".</p>
<p> </p>
<p>Пачынаў тут Ной будаваць каўчэг</p>
<p>З таго дзерава ліванскага.</p>
<p>Ўшыркі гэтаму каўчэгу - сто лакцёў,</p>
<p>А ўдаўжкі - болей тысячы.</p>
<p>Ды узяў туды Ной і птах і звяроў,</p>
<p>Каб не звёўся іх род з зямлі.</p>
<p>Ды не плыў к яму з мора сіняга</p>
<p>Страцім-лебедзь - горды, моцны птах.</p>
<p>Яго звычаі - арліныя,</p>
<p>Яго ўцехі - сакаліныя;</p>
<p>Пер'і-пер'ечкі бялеюцца</p>
<p>Ды на золку агнявеюцца.</p>
<p>У яго ў крыле - трыста тры пяра:</p>
<p>Узмахне крылом - быццам бор шуміць,</p>
<p>Узмахне другім - што мяцель гудзіць.</p>
<p>Як учнуць дажджы, - пацякла вада,</p>
<p>Разлілася горш ад павадка.</p>
<p>Затапіла ўсе лугі-лагі,</p>
<p>Ўсе лугі-лагі, ўсе лясы-бары;</p>
<p>Уздымаецца вышэй ад гор.</p>
<p>Птахі ў небе стаяй лётаюць,</p>
<p>Енчаць жаласна, ад нуды крычаць,</p>
<p>Выглядаюць стуль прытулачку.</p>
<p>А па ўсёй зямлі толькі хвалі б'юць,</p>
<p>Толькі хвалі б'юць белай пенаю.</p>
<p>Ды па іх дужы, смелы плавае</p>
<p>Страцім-лебедзь - горды, моцны птах.</p>
<p>Узмахне крылом - быццам бор шуміць,</p>
<p>Узмахне другім - як мяцель гудзіць.</p>
<p>I населі тут на лебедзя</p>
<p>Птахі дробныя ўсёй стаяю.</p>
<p>Лебедзь з сілы выбіваецца,</p>
<p>Птушкі ажна усцяшаюцца.</p>
<p>Дзень ён плавае, другі-трэці дзень,</p>
<p>На чацвёрты стаў прасіць-маліць:</p>
<p>"Вы ўзляціце хоць на час які,</p>
<p>Выбіваюся з астатніх сіл.</p>
<p>Дайце вы грудзям, гэй, вальней ўздыхнуць!</p>
<p>Дайце вы крылам, гэй, шырэй ўзмахнуць!"</p>
<p>Не паслухалі птахі лебедзя.</p>
<p>Пацямнела у яго ў вачах,</p>
<p>Крыллі ўрэшце надламаліся,</p>
<p>Галава ў ваду апусцілася.</p>
<p>I пайшоў на дно мора сіняга</p>
<p>Страцім-лебедзь - моцны, горды птах.</p>
<p> </p>
<p>Ад усіх цяпер патомкі ёсць,</p>
<p>Ды няма адных - Страцімавых.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>