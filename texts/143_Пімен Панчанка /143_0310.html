<div class="container">
<div class="book-utils">
<div id="qrcode"></div>
<a href="/Pimien_Pancanka/Jak_ziaziuli_zakukujuc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як зязюлі закукуюць... -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Як зязюлі закукуюць...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паўтараецца вечна,</p>
<p>А гучыць не завучана</p>
<p>Кожнай новай вясной</p>
<p>Кукаванне зязюльчына.</p>
<p> </p>
<p>Маладым лічыць годы,</p>
<p>Непаседам — прыгоды,</p>
<p>Нам, салдатам старым,—</p>
<p>Баявыя паходы</p>
<p> </p>
<p>І магілы, магілы...</p>
<p>Ля кожнае вёскі —</p>
<p>Нашы аднапалчане,</p>
<p>Аднафамільцы і цёзкі.</p>
<p> </p>
<p>Як вясною зязюлі</p>
<p>Ў Беларусі маёй закукуюць,</p>
<p>У Сібіры, на Волзе</p>
<p>Па мёртвых сынах засумуюць.</p>
<p> </p>
<p>Не патрэбна забітым</p>
<p>Ні славы, ні вечнасці.</p>
<p>Іх матулям сівым</p>
<p>Трэба ціхай сардэчнасці.</p>
<p> </p>
<p>Прыязджаюць да нас</p>
<p>Яны ў светлыя дні перамогі</p>
<p>На зялёныя нашы</p>
<p>Лясныя дарогі.</p>
<p> </p>
<p>Кожны год мы і плачам,</p>
<p>І чарку бяром разам з імі,</p>
<p>І становяцца ў дні тыя</p>
<p>Мёртвыя зноўку жывымі.</p>
<p>1965</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>