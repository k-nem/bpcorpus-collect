<div class="container">
<div class="book-utils">
<div id="qrcode"></div>
<a href="/Pimien_Pancanka/Sviatocnyja_saluty.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1964 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Святочныя салюты -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Святочныя салюты</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Грымяць, грымяць святочныя салюты...</p>
<p>І феерверкі зырка рассыпаюцца,</p>
<p>І дзетвара да батарэй збягаецца,</p>
<p>І смех, і крык на кожнай плошчы люднай.</p>
<p> </p>
<p>А мне заўсёды страшнавата робіцца,</p>
<p>Як неба засцілае дымам шызым,</p>
<p>І жаласна звіняць у вокнах шыбы,</p>
<p>І нечыя матулі сумна горбяцца.</p>
<p> </p>
<p>Руіны пад асфальтам ціха стогнуць,</p>
<p>І прывіды мінулага ўстаюць,</p>
<p>І б’юць гарматы ў маладосць маю,</p>
<p>І вусны ад пякельнай смагі сохнуць...</p>
<p> </p>
<p>Вам весела, шчаслівыя дурніцы,</p>
<p>Вас цешаць халастыя перуны,</p>
<p>А я ўвесь век нясу ўсё ад граніцы</p>
<p>Трывожныя калючыя зарніцы,</p>
<p>І плач, і хрып, і грукаты вайны.</p>
<p> </p>
<p>Нявесела, як сто гармат бабахне...</p>
<p>Нясцерпна горка гарадам згараць,</p>
<p>Нялёгка і героям паміраць,</p>
<p>І кожны подзвіг кроўю душна пахне...</p>
<p> </p>
<p>Сябры мае,</p>
<p>Прашу цішэй паліць:</p>
<p>Зямлі яшчэ баліць.</p>
<p>І мне баліць.</p>
<p>1964</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>