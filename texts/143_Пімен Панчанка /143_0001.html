<div class="container">
<div class="book-utils">
<div id="qrcode"></div>
<a href="/Pimien_Pancanka/Apalascusia_chvalami_viatrou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1977 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Апалашчуся хвалямі вятроў..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Апалашчуся хвалямі вятроў..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Апалашчуся хвалямі вятроў</p>
<p>І белым воблакам я вочы свае вымыю...</p>
<p>Стаміўся трохі ад сваіх сяброў,</p>
<p>І ад мяне стаміліся сябры мае.</p>
<p> </p>
<p>Адвыклі мы ад простых добрых слоў</p>
<p>І перажоўваем штодня старыя ісціны...</p>
<p>Кіпяць дубы ўсхвалёванымі лісцямі</p>
<p>Пад воблачнымі крыллямі буслоў.</p>
<p> </p>
<p>Здаецца, ўсё я ў вас адкрыў, сябры,</p>
<p>А тоіце там нешта, дык прытойвайце.</p>
<p>Не страціце ніколі вы прытомнасці,</p>
<p>Як сосны, бурай збітыя ў бары.</p>
<p> </p>
<p>Ну колькі тых паэтаў ёсць у нас?</p>
<p>Чатыры альбо пяць,</p>
<p>А ўсё астатняе —</p>
<p>Наіўны сон,</p>
<p>Адна магіла братняя</p>
<p>Няздзейсненых задум тваіх, імклівы час.</p>
<p> </p>
<p>І я такі ж няздзейснены,</p>
<p>Такі ж</p>
<p>Недакапаны да вады калодзеж,</p>
<p>А ісціну хлуснёй не пазалоціш,</p>
<p>Яна са мной, як пахавальны крыж.</p>
<p> </p>
<p>Чаму мы часта цешымся лухтой?</p>
<p>А вершы — галавешкамі ачахлымі.</p>
<p>Гляджу на воблакі —</p>
<p>І слёзы на вачах маіх,</p>
<p>І добра, што не бачыць іх ніхто.</p>
<p> </p>
<p>А нехта ж прыйдзе мудры, як дзіця,</p>
<p>І пазірне туды, куды глядзелі мы,</p>
<p>І пятніцы ўсе зробяцца нядзелямі,</p>
<p>І ў вершах зазвіняць званы жыцця.</p>
<p>1977</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>