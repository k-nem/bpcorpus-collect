<div class="container">
<div class="book-utils">
<div id="qrcode"></div>
<a href="/Pimien_Pancanka/Sinija_kasacy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1942 -->
<!-- HEADER_FIELD FirstPublicationYear: 1942 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сінія касачы -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Сінія касачы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>А калісьці і я прачынаўся ў бацькавай хаце.</p>
<p>Чэрвень. Раніца. Росы і цішыня.</p>
<p>На гародзе спявае паціху маці</p>
<p>Пра маладога жаўнера, пра гнядога каня.</p>
<p> </p>
<p>А пад вокнамі мята п'е сонца гарачае,</p>
<p>І глядзяць мне у вочы красой нерастрачанай</p>
<p>Сінія касачы.</p>
<p> </p>
<p>Маладосць з краю ў край мяне весела кідала,</p>
<p>Колькі кветак дзівосных пабачыў і змяў!</p>
<p>Ля адных вырашаў, што бадзяцца абрыдла,</p>
<p>Каля іншых шаптаў я чыёсьці імя.</p>
<p> </p>
<p>Любаваўся, глядзеў на краіны я розныя,</p>
<p>А пісьмо ад сястры напявала пра росныя</p>
<p>Сінія касачы.</p>
<p> </p>
<p>Не паспелі у шчасці як след пакупацца мы, -</p>
<p>Бомбы свіснулі, пырснула першая кроў.</p>
<p>Хата вочы закрыла дашчанымі пальцамі,</p>
<p>Каб не бачыць гора гаспадароў.</p>
<p> </p>
<p>Прашаптала матуля на ростані: «Лёс такі!..»</p>
<p>І прыніклі журботна да градак пялёсткамі</p>
<p>Сінія касачы.</p>
<p> </p>
<p>Пяць франтоў мяне пылам гарачым абсыпалі,</p>
<p>За вайну перамерана тысячы вёрст.</p>
<p>З успамінамі крочыў над ветрамі сіплымі</p>
<p>І з надзеяй на студзеньскім холадзе мёрз.</p>
<p> </p>
<p>І заўсёды здалёк, праз прасторы вялікія</p>
<p>Усміхаліся мне і дамоў мяне клікалі</p>
<p>Сінія касачы.</p>
<p> </p>
<p>Нехта бруднымі ботамі, пэўна, іх вытаптаў,</p>
<p>Выбіў градкі, спаліў невысокі паркан.</p>
<p>І не мае аздобы зямля працавітая,</p>
<p>І сумуе па кветках маўклівы туман.</p>
<p> </p>
<p>Прыйдзе час - зноў збудуем мы хаты утульныя,</p>
<p>А цяпер - біць дык біць! І за слёзы матуліны,</p>
<p>І за сінія касачы.</p>
<p> </p>
<p><i>1942</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>