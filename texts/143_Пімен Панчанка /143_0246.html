<div class="container">
<div class="book-utils">
<div id="qrcode"></div>
<a href="/Pimien_Pancanka/Oda_piesachodu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ода пешаходу -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Ода пешаходу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Без дачы, без аўтамабіля</p>
<p>Жыццё пражыў.</p>
<p>І дай мне бог</p>
<p>Астатнія адмераць мілі</p>
<p>Пры дапамозе ўласных ног.</p>
<p> </p>
<p>Ідзеш, знаёмых сустракаеш,</p>
<p>З табой усе турботы дня.</p>
<p>Жывеш, працуеш, адчуваеш,</p>
<p>Што землякам ты ўсім радня.</p>
<p> </p>
<p>А што ў машыне? Мільгаценне...</p>
<p>Лятуць сады, дамы, гаі,</p>
<p>Снуюць у шкле людскія цені...</p>
<p>А вечны страх перад ГАІ?</p>
<p> </p>
<p>Сустрэў знаёмых выпадкова,</p>
<p>Гулі гадзіну іх басы</p>
<p>Пра «Запарожац» нейкі новы,</p>
<p>Пра гаражы ды тармазы.</p>
<p> </p>
<p>Пытаюся: ну як унукі?</p>
<p>Не разумеюць ні мур-мур.</p>
<p>Адзін другому ціснуць рукі:</p>
<p>І так, заклёпана. Ажур.</p>
<p> </p>
<p>Таемнае людское шчасце:</p>
<p>Не спіць, худнее і дрыжыць,</p>
<p>За дэфіцытныя запчасткі</p>
<p>Гатоў ён жонку залажыць.</p>
<p> </p>
<p>Да вандраванняў не пагасла</p>
<p>Мая любоў... Але цяпер</p>
<p>Не сяду нават на Пегаса,</p>
<p>Ён шмат бяды перацярпеў.</p>
<p> </p>
<p>А лепей з моладдзю ў паходы</p>
<p>На рэкі, у лясы, сады.</p>
<p>Няхай зайздросцяць пешаходам</p>
<p>Аўтамабільныя зады.</p>
<p>1975</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>