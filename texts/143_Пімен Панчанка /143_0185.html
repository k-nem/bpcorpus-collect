<div class="container">
<div class="book-utils">
<div id="qrcode"></div>
<a href="/Pimien_Pancanka/Horad.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Горад -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Горад</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кожны дом характар мае,</p>
<p>Таямніцы — кожны двор.</p>
<p>Той — балкон свой выстаўляе,</p>
<p>Нібы сківіцу баксёр.</p>
<p> </p>
<p>Той — будынак-расплывуха,</p>
<p>Дзе там вокны, дзе ўваход?</p>
<p>Той глядзіць нахабным зухам</p>
<p>На архітэктурны зброд.</p>
<p> </p>
<p>Той слановыя калоны</p>
<p>У зямлю навечна ўбіў...</p>
<p>Недагледжаныя клёны</p>
<p>Лістапад абцерабіў.</p>
<p> </p>
<p>Недаробкі, непаладкі</p>
<p>Мае ледзь не кожны дом.</p>
<p>Неістотныя ападкі</p>
<p>Густа сыплюцца на дол.</p>
<p> </p>
<p>Ды ўстае другі ўрачыста</p>
<p>Над паспешнасцю былой</p>
<p>Новы горад.</p>
<p>Ён празрысты,</p>
<p>З нетутэйшаю красой.</p>
<p> </p>
<p>І, захоплены уласным</p>
<p>Хараством, не помніць ён,</p>
<p>Што пад ім, нібы пад прасам,</p>
<p>Кроў, пакута і праклён.</p>
<p> </p>
<p>Што пад ім і продкаў косці,</p>
<p>І кальчугі, і шчыты...</p>
<p>Да гісторыі у госці</p>
<p>Заўтра сам паедзеш ты.</p>
<p> </p>
<p>Праімчыцца, пранясецца</p>
<p>Ў лабірынце дробных рэк,</p>
<p>Праз дванаццаты праб’ецца</p>
<p>І праз пяты нават век</p>
<p> </p>
<p>З рэактыўным завываннем</p>
<p>Наша мінскае метро...</p>
<p>А цяпер машын рыканне</p>
<p>Ды асенні гул вятроў.</p>
<p> </p>
<p>Я хаджу, гляджу без стомы,</p>
<p>Што было — не адгадаць.</p>
<p>Ад майго былога дома</p>
<p>Ценю нават не відаць.</p>
<p>Між святла, рэклам, туману</p>
<p>Не магу знайсці той рог,</p>
<p>Дзе калісьці я з каханай</p>
<p>Поўнач мінскую сцярог.</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>