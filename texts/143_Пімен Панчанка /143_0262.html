<div class="container">
<div class="book-utils">
<div id="qrcode"></div>
<a href="/Pimien_Pancanka/Piecanaja_bulba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1979 -->
<!-- HEADER_FIELD FirstPublicationYear: 1979 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Печаная бульба -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Печаная бульба</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пазносіў я многа ламачча,</p>
<p>Вячэрні касцёр хоць куды!</p>
<p>Сусед мой, як рыцар з Ламанчы,</p>
<p>Наіўны, высокі, худы.</p>
<p> </p>
<p>Агонь разгараецца буйна,</p>
<p>Забудзем трывогу і боль,</p>
<p>Частуйцеся печанай бульбай,</p>
<p>Вось добрая шэрая соль.</p>
<p> </p>
<p>Ноч іскры маўкліва глытае.</p>
<p>А мы то маўчым,</p>
<p>То услых</p>
<p>Гаруем, што моладзь не тая,</p>
<p>Што шмат гультаёў маладых;</p>
<p> </p>
<p>Што зніклі руплівасць, стараннасць</p>
<p>І гордасць за працу сваю.</p>
<p>Прыемны ім чад рэстаранны,</p>
<p>Там скачуць, і п’юць, і пяюць.</p>
<p> </p>
<p>А мы іх адзелі, абулі,</p>
<p>Так-сяк, але вывелі ў свет...</p>
<p>Частуйцеся печанай бульбай,</p>
<p>Мой добры сумленны сусед.</p>
<p> </p>
<p>Пярэчыць мне:</p>
<p>«Не характэрна!</p>
<p>Патрэбен бацькоўскі давер.</p>
<p>Вось вырашым крызіс кватэрны,</p>
<p>І знікне уласніцкі сверб.</p>
<p> </p>
<p>Для моладзі патрэбна лекцый,</p>
<p>Патрэбна іх сэрцы працяць».</p>
<p>А лекцыі тыя улегцы</p>
<p>Фурманкай пустой тарахцяць...</p>
<p> </p>
<p>У пекле акопным, у брудзе,</p>
<p>На вогненнай перадавой</p>
<p>Адважныя чыстыя людзі</p>
<p>Дзяцей засланілі сабой.</p>
<p> </p>
<p>А гэтых мы самі расцілі,</p>
<p>Ёсць БАМ і была цаліна.</p>
<p>І ўсё-такі іх не хрысціла</p>
<p>Агнём і крывёю вайна...</p>
<p> </p>
<p>Трывогу глыбока затоіш...</p>
<p>Пра што наша моладзь пяе?</p>
<p>Пра тое ж,</p>
<p>Пра тое ж,</p>
<p>Пра тое ж,</p>
<p>Што спаць маладым не дае.</p>
<p> </p>
<p>І слухаць ім сумна пытанні,</p>
<p>Што мучаць салдатаў старых.</p>
<p>І хлопцы бягуць на спатканні</p>
<p>Да смелых сябровак сваіх...</p>
<p> </p>
<p>А час па-ранейшаму бурны,</p>
<p>Ад войнаў уздрыгвае свет...</p>
<p>Частуйцеся печанай бульбай,</p>
<p>Негаваркі мой сусед.</p>
<p>1979</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>