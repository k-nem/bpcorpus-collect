<div class="container">
<div class="book-utils">
<div id="qrcode"></div>
<a href="/Pimien_Pancanka/Minsk_jedzie_pa_hryby.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1964 -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мінск едзе па грыбы -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Мінск едзе па грыбы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бярыце, дзеці, кошыкі,</p>
<p>Паедзем мы на пошукі</p>
<p>Тугіх баравікоў.</p>
<p>А то яны застояцца,</p>
<p>Пад лісцямі затояцца</p>
<p>Ад лісаў і ваўкоў.</p>
<p> </p>
<p>Вясёлая трывога</p>
<p>Прагнала моцны сон...</p>
<p>Блакітная дарога</p>
<p>З асенніх верасоў.</p>
<p> </p>
<p>Народ ажно засопся:</p>
<p>Захопніцкі настрой.</p>
<p>Грузавікі, аўтобусы</p>
<p>І матацыклаў рой.</p>
<p> </p>
<p>Нейлонавыя вёдры,</p>
<p>Рукзачныя гарбы.</p>
<p>Вей, вецер,</p>
<p>Хвойным водарам —</p>
<p>Мінск едзе па грыбы!</p>
<p> </p>
<p>А восень у маністах —</p>
<p>Рабінавы рубін.</p>
<p>Аўтамабіль міністра</p>
<p>Нясмела затрубіў.</p>
<p> </p>
<p>Пасады — у мурашнік!</p>
<p>А баравік — тут чын.</p>
<p>І рыжык — добры бражнік —</p>
<p>Знаходка для мужчын.</p>
<p> </p>
<p>Чаго ж, як тыя дурні,</p>
<p>Мы столькі летаў, зім,</p>
<p>Нібыта ў смалакурнях,</p>
<p>На зборышчах сядзім?</p>
<p> </p>
<p>А сэрца цёпла ные</p>
<p>Пад ціхі звон асін,</p>
<p>Што людзі ўсе зямныя</p>
<p>Нядрэнныя зусім.</p>
<p> </p>
<p>Зямля, нібы жывая,—</p>
<p>Варушыцца цянёк.</p>
<p>І кожны адчувае</p>
<p>Сябе, як дзіцянё:</p>
<p> </p>
<p>Не важкім фактам веку</p>
<p>І не кіраўніком,</p>
<p>А проста чалавекам,</p>
<p>Заўзятым грыбніком.</p>
<p> </p>
<p>А бор такі духмяны,</p>
<p>Загадкавы такі!</p>
<p>Крамяныя, румяныя</p>
<p>Стаяць баравікі.</p>
<p> </p>
<p>А бабак, сыраежак</p>
<p>Не возьме і гультай.</p>
<p>Хадзі сабе з усмешкай,</p>
<p>Настой лясны глытай.</p>
<p> </p>
<p>Блукаюць грыбазбіры,</p>
<p>Якоча рэхам лес.</p>
<p>А я сумую шчыра,</p>
<p>Што ў пекла спраў залез.</p>
<p> </p>
<p>Мне паказала восень</p>
<p>Маленства след майго...</p>
<p>Стаіць адзін між сосен</p>
<p>Клён жоўты, як мангол.</p>
<p> </p>
<p>Прыцеміўся гушчарнік.</p>
<p>Пара дадому. Час...</p>
<p>Піжонаў збіла чарка —</p>
<p>Згубілі «Масквіча».</p>
<p> </p>
<p>Аўто — як балаганы:</p>
<p>Сто радуг па бартах.</p>
<p>А вёдры — з берагамі,</p>
<p>Ну проста любата!</p>
<p> </p>
<p>Выходзьце урачыста</p>
<p>Нас, цешчы, сустракаць.</p>
<p>Рыхтуйце пляшку чыстай</p>
<p>Ды ёмістую кадзь.</p>
<p> </p>
<p>Зара на Мінск цярушыцца</p>
<p>Як жар, у печ грабі.</p>
<p>У кожным доме сушацца</p>
<p>І смажацца грыбы.</p>
<p>1964</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>