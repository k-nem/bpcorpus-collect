<div class="container">
<div class="book-utils">
<div id="qrcode"></div>
<a href="/Pimien_Pancanka/Za_vohniennymi_viakami.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: За вогненнымі вякамі -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>За вогненнымі вякамі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У паэтаў няма забароненай зоны,</p>
<p>Ты заўсёды нам сніўся,</p>
<p>Бяскрайні сусвет.</p>
<p>З цёплай зямлі,</p>
<p>Зялёнай, азоннай,</p>
<p>Кліча нас уладарна</p>
<p>След касмічных ракет.</p>
<p> </p>
<p>Знаю, што ў калысцы</p>
<p>Нам не заставацца.</p>
<p>Толькі сэрца часам просіць злітавацца:</p>
<p>«Не спакушай нас высокай песняй</p>
<p>Гэтак рана, Галактыка.</p>
<p>Як валуны неачэсаныя —</p>
<p>У нас цяжкія характары.</p>
<p> </p>
<p>Ёсць у нас і турмы</p>
<p>З арміяй канвойнай,</p>
<p>Ёсць у нас плямёны</p>
<p>З каменнага веку.</p>
<p>Мы яшчэ ў жорсткасці,</p>
<p>Мы яшчэ ў войнах,</p>
<p>Мы яшчэ ў злосці,</p>
<p>А ты нам — пра Вегу.</p>
<p>Мы яшчэ сварымся з-за прапіскі,</p>
<p>Загрудкі бяромся з-за розных прэмій...»</p>
<p>Кружаць спадарожнікі</p>
<p>З марсіянскім піскам:</p>
<p>«Будучыня блізка!</p>
<p>Будучыня блізка!</p>
<p>Ты — чалавек,</p>
<p>Ты мацней за крэмень».</p>
<p> </p>
<p>Што ж, калі нізрынуты</p>
<p>Багі і ўся хімерыя,</p>
<p>Даць трэба людзям нешта,</p>
<p>Раўнацэннае багам.</p>
<p>Расшчапілі атам,</p>
<p>Зараз космас мераем</p>
<p>І з зямлі ірвёмся</p>
<p>К зорным берагам...</p>
<p> </p>
<p>Там, за ліўневымі, за снежнымі,</p>
<p>За вогненнымі вякамі,</p>
<p>Пэўна, будзем здавацца мы смешнымі,</p>
<p>Наіўнымі дзівакамі.</p>
<p>У таемнай і грознай будучыні</p>
<p>Будуць жыць не адны касманаўты.</p>
<p>А булачнікі?</p>
<p>А будачнікі?</p>
<p>А распуснікі і манахі?</p>
<p>Хутка чалавецтва</p>
<p>На зямлі падвоіцца,</p>
<p>Недзе будзе ўпасці</p>
<p>Яблыку разладу.</p>
<p>Дзе падзець грабежнікаў, забойцаў?</p>
<p>Што рабіць нам з ядзернымі складамі?</p>
<p> </p>
<p>Што нам прынясуць наступныя гады?</p>
<p>Толькі б не сышлася сіла з сілай,</p>
<p>Толькі каб не сталі гарады</p>
<p>Атамнаю брацкаю магілай.</p>
<p> </p>
<p>Афрыка і Азія</p>
<p>У бядзе крывавай...</p>
<p>Зорная фантазія,</p>
<p>Станавіся явай!</p>
<p> </p>
<p>Касманаўт</p>
<p>Зямны духмяны хлеб жуе,</p>
<p>Вальсы Штрауса</p>
<p>Паміж зорак гойсаюць...</p>
<p>Толькі б захаваць</p>
<p>Усё найлепшае,</p>
<p>Толькі б пахаваць</p>
<p>Усё найгоршае.</p>
<p>Бо без чалавечнасці</p>
<p>Не будзе і вечнасці.</p>
<p>1965</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>