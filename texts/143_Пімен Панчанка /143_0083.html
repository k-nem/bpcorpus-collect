<div class="container">
<div class="book-utils">
<div id="qrcode"></div>
<a href="/Pimien_Pancanka/Kasmanaut_zauzdy_pasla_palotu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1973 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Касманаўт заўжды пасля палёту..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Касманаўт заўжды пасля палёту..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Касманаўт заўжды пасля палёту</p>
<p>Прывыкае да зямлі ізноў.</p>
<p>Думаю пра гэта я з палёгкай:</p>
<p>Мы ўвесь час вяртаемся дамоў.</p>
<p> </p>
<p>Век мой, я прашу ў цябе не многа:</p>
<p>Без расчараванняў — абнадзей,</p>
<p>Прывучы да шуму гарадскога,</p>
<p>Да касмічнай хуткасці падзей,</p>
<p> </p>
<p>Да заводаў нафтаперагонных</p>
<p>Каля нашых рэчак і балот,</p>
<p>Да таемных цудаў электронных,</p>
<p>Да трывог дзяржаўных і турбот.</p>
<p> </p>
<p>Прывучы да новых нашых вёсак,</p>
<p>Да рыкання вечнага дарог;</p>
<p>Да таго, што мне ўжо нельга босым</p>
<p>Выбегчы на росы за парог;</p>
<p> </p>
<p>І да звычак моладзі нязвычных,</p>
<p>Дзе крыклівых песень цераз край;</p>
<p>Да зямнога новага аблічча</p>
<p>Прывучай, штодзённа прывучай...</p>
<p> </p>
<p>Толькі не прывыкнуць мне ніколі</p>
<p>Да цябе, вясновы крыгаход,</p>
<p>Да цвіцення яблынь і таполяў,</p>
<p>Што цвітуць іначай кожны год.</p>
<p> </p>
<p>Я сам-насам зноў з вясной пабуду,</p>
<p>У здзіўленні новым памаўчу.</p>
<p>Да зямных, знаёмых змалку цудаў</p>
<p>Прывыкаць не ўмею, не хачу.</p>
<p>1973</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>