<div class="container">
<div class="book-utils">
<div id="qrcode"></div>
<a href="/Pimien_Pancanka/Kraina_maja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1942 -->
<!-- HEADER_FIELD FirstPublicationYear: 1942 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Краіна мая -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Краіна мая</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Краіна мая, радасць мая,</p>
<p>Песня мая маладая!</p>
<p>Па нівах тваіх, па тваіх гаях</p>
<p>Сынава сэрца рыдае.</p>
<p> </p>
<p>Ты часта прыходзіш ка мне, як сон.</p>
<p>Хмараю праплываеш,</p>
<p>Птушкай садзішся на ціхі клён,</p>
<p>Звонкім дажджом ападаеш.</p>
<p> </p>
<p>Тады ўспамінаецца ўсё да драбніц,</p>
<p>Што звязана з родным краем, -</p>
<p>Як жыта шуміць, як агонь зарніц</p>
<p>На дне азёр дагарае.</p>
<p> </p>
<p>Як летам спякотным за днямі дні</p>
<p>Ішлі па іржышчы калючым...</p>
<p>Мы ранілі ногі аб камяні,</p>
<p>І нам не было балюча.</p>
<p> </p>
<p>І не было нічога ярчэй</p>
<p>За сонца на родным небе,</p>
<p>І не было нічога смачней</p>
<p>Матчынага хлеба.</p>
<p> </p>
<p>Вада з прыдарожнага ручая</p>
<p>Была саладзей за мёд нам...</p>
<p>Краіна мая, маці мая,</p>
<p>Лёс твой цяжкі і гаротны!</p>
<p> </p>
<p>Топча, катуе тваю зямлю</p>
<p>Вылюдак ашалелы.</p>
<p>Я кроў да апошняе кроплі пралью,</p>
<p>Каб толькі табе палягчэла.</p>
<p> </p>
<p>Ні славы, ні скарбаў я не хачу,</p>
<p>Мне б толькі прыйсці непрыкметна,</p>
<p>Зямлю сваю пад нагамі адчуць,</p>
<p>Надыхацца родным паветрам.</p>
<p> </p>
<p><i>1942</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>