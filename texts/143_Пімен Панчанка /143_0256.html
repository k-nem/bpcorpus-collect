<div class="container">
<div class="book-utils">
<div id="qrcode"></div>
<a href="/Pimien_Pancanka/Paema_majho_lesu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паэма майго лесу -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Паэма майго лесу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На цябе, мой лес,</p>
<p>Як на цуд, гляджу —</p>
<p>Ад сасновых карон</p>
<p>Да блакітных красак.</p>
<p>Палянка дыміцца</p>
<p>Пасля дажджу,</p>
<p>Як зялёная коўдра</p>
<p>Пасля гарачага праса.</p>
<p>Ювеліршчына</p>
<p>Тут мігам абясцэніцца:</p>
<p>Гэтае зіхценне рос —</p>
<p>Без цэн.</p>
<p>Нават звонкая</p>
<p>Птушыная бяссэнсіца</p>
<p>Набывае ў лесе</p>
<p>Першародны сэнс...</p>
<p>Потым гул ідзе...</p>
<p>З глыбінь сусвету,</p>
<p>Грозны і бязмерны</p>
<p>Акіянскі гул.</p>
<p>Лес хавае ў мох</p>
<p>Свой воблік светлы,</p>
<p>Асыпае</p>
<p>Ігальчастую тугу.</p>
<p>Што ты сумна гудзіш так?</p>
<p>Пакінь, пакінь...</p>
<p>Не прытварайся суровай тайгой.</p>
<p>Нам паплакаць было па кім</p>
<p>І праклясці было каго.</p>
<p>Помніш,</p>
<p>Мы пашумім,—</p>
<p>А нас пасякуць</p>
<p>І накіруюць</p>
<p>Хутчэй у забой.</p>
<p>Кожнаму спрытнаму басяку</p>
<p>Лягчэй жылося,</p>
<p>Чым нам з табой...</p>
<p>Усе мы дрэвы:</p>
<p>Хто клён, хто рабіна, хто дуб.</p>
<p>Цягнемся да сонца,</p>
<p>Шалясцім ліствою.</p>
<p>Грымне навальніца —</p>
<p>Сагнёмся ад дум,</p>
<p>А зрэжа маланка —</p>
<p>Заснём пад жарствою.</p>
<p>Горш другое,</p>
<p>Мой зялёны дружа:</p>
<p>Не звяліся людзі,</p>
<p>Што паскудзяць нам;</p>
<p>Тлушчам заплылі</p>
<p>І раўнадушшам,</p>
<p>Здрадзілі</p>
<p>Загінуўшым сябрам.</p>
<p>На цёплыя месцы</p>
<p>Аваднямі лезуць,</p>
<p>Менш яны на працы,</p>
<p>Больш — у дактароў;</p>
<p>Пакрычаць прамовы</p>
<p>Аб ахове лесу</p>
<p>І бюракратычных</p>
<p>Наламаюць дроў.</p>
<p>За гультайства дай ім</p>
<p>Рэкі разліўныя,</p>
<p>Падавай</p>
<p>Машыны ім і дачы;</p>
<p>Ходзяць важна, грузна</p>
<p>І паціху ныюць,</p>
<p>Шэпчуць пра памылкі</p>
<p>І нястачы:</p>
<p>«Ад культу гінь,</p>
<p>Ад засухі гінь,</p>
<p>Ад здрады гінь...</p>
<p>І так штодня і бясконца...»</p>
<p>Быццам самі</p>
<p>Для людзей яны</p>
<p>Стаўлялі радугі</p>
<p>І сціралі смела</p>
<p>Плямы з сонца.</p>
<p>Ну, каб быў</p>
<p>Разуты і раздзеты,</p>
<p>Хлеба каб не меў,</p>
<p>Не меў граша,—</p>
<p>Нахапаўся ж для сябе</p>
<p>І марнатраўцаў-дзетак...</p>
<p>Толькі цяжка іх</p>
<p>Злавіць на барышах.</p>
<p>На былое</p>
<p>Намякаюць тонка</p>
<p>І аб рэвалюцыі</p>
<p>Шумяць...</p>
<p>Не чапайце Леніна, падонкі,</p>
<p>Не паганьце светлае імя!</p>
<p>А ля іх сям-там прыдурак</p>
<p>Піша тысячы папер,</p>
<p>Майстар нуднай працэдуры,</p>
<p>Гучных сказаў інжынер.</p>
<p>Балбатнёю душы муціць,</p>
<p>Быццам пары паддае,</p>
<p>Ён і вучыць,</p>
<p>Ён і мучыць І спакою не дае.</p>
<p>Любіць ён бадзёра каркаць,</p>
<p>А каб ведалі маштаб,</p>
<p>Настаўляў ва ўсіх ён парках</p>
<p>Сотні мамантавых баб.</p>
<p>«Будзе так нам жыць культурней»,</p>
<p>Над афішамі сапе.</p>
<p>Заўжды дурань лічыць дурнем</p>
<p>Іншых, толькі не сябе...</p>
<p>Мы не з тых, не з гэтых</p>
<p>І не снім аб барахле.</p>
<p>Што ў цябе у лесе —</p>
<p>Тое ў нас у хаце.</p>
<p>Нам патрэбны ісціны</p>
<p>Простыя, як хлеб,</p>
<p>І праўдзівыя,</p>
<p>Як плач дзіцяці.</p>
<p>Зноў ты, лес, смяешся:</p>
<p>«Эх, дурны, дурны,</p>
<p>Кожны кар’ерыст</p>
<p>Цябе ашукваў.</p>
<p>Ні ў цябе Эльбруса,</p>
<p>Ні ў цябе зурны,</p>
<p>Ні буркі касматай ашуга».</p>
<p>Не бяда!</p>
<p>Народ пра сталь і зерне</p>
<p>Турбуецца.</p>
<p>А тут яшчэ няўрод...</p>
<p>Я нават і іронію</p>
<p>Трымаю у рэзерве,</p>
<p>Каб не абразіць</p>
<p>Незнарок народ.</p>
<p>Мы шырокім фронтам наступаем.</p>
<p>Мы амаль усе ўжо</p>
<p>Сёстры ды браты.</p>
<p>Толькі шчырасці</p>
<p>Нам часам не хапае,</p>
<p>Не хапае часам</p>
<p>Дабраты.</p>
<p>Не той слюнявай,</p>
<p>Што ўсё даруе</p>
<p>І прыкрывае</p>
<p>Смаўжоў грахі;</p>
<p>А той, што ў будучыню</p>
<p>Сэрцы кіруе</p>
<p>І ажыўляе</p>
<p>Слых у глухіх...</p>
<p>Лес мой,</p>
<p>Цуд мой,</p>
<p>Акіян мой зялёны і сіні,</p>
<p>Захавальнік магіл і прысяг</p>
<p>І роздумаў добрых людскіх,</p>
<p>Я перадам нашу дружбу</p>
<p>Дачушцы і сыну,</p>
<p>Каб іх рукі ніколі</p>
<p>Галін не ламалі тваіх.</p>
<p>Сінім вераснем ці лістападам</p>
<p>Я спынюся ў цябе</p>
<p>На апошні начлег.</p>
<p>І мы зноў пашумім,</p>
<p>А пасля</p>
<p>Паразмаўляем без слоў:</p>
<p>Пра надзеі загінуўшых хлопцаў,</p>
<p>Пра зорныя спадарожнікі,</p>
<p>Пра чырвоныя журавіны і белы снег,</p>
<p>Пра журботны голас зязюлі</p>
<p>І трывожны клёкат буслоў,</p>
<p>Пра каханне і смутак</p>
<p>І пра шчасце,</p>
<p>Якое</p>
<p>Так цяжка уладкаваць на зямлі.</p>
<p>1963</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>