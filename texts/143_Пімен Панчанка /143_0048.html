<div class="container">
<div class="book-utils">
<div id="qrcode"></div>
<a href="/Pimien_Pancanka/Bylo_usio_nieba_nada_mnoju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Было ўсё неба нада мною..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Было ўсё неба нада мною..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Было ўсё неба нада мною,</p>
<p>А пада мною ўся зямля.</p>
<p>Жыццё нялёгкае, зямное</p>
<p>Я знаю зблізку, не здаля.</p>
<p> </p>
<p>І шлях цяжкі мне быў пад сілу,</p>
<p>Хоць ён з выбоін і канаў,—</p>
<p>Па ўсёй зямлі мяне насіла</p>
<p>Жыццё,</p>
<p>І стомы я не знаў.</p>
<p> </p>
<p>І думаў я, што будуць вечна</p>
<p>Высокі дзень, і пругкі крок,</p>
<p>І песні тыя, і надрэчны</p>
<p>З аерным пахам вецярок,</p>
<p> </p>
<p>І найдрабнейшыя праявы</p>
<p>Вясны, і лета, і зімы.</p>
<p>І любы зноў мне тыя стравы,</p>
<p>Што у маленстве елі мы.</p>
<p> </p>
<p>І хоць былі мы ўсе галота,</p>
<p>Ды мяккая расла трава,</p>
<p>І быў гарачы пах жніва.</p>
<p>І водар кропавы гарода...</p>
<p> </p>
<p>Я ў памяці дзень цэлы рыўся</p>
<p>І з болем зноў перабіраў</p>
<p>І тых, з якімі пасварыўся,</p>
<p>І тых, з якімі памірыўся,</p>
<p>І тых, якім не дараваў;</p>
<p> </p>
<p>І тых, каму заўсёды верыў,</p>
<p>А болей — самых лепшых, тых,</p>
<p>З якімі разам перамераў</p>
<p>Гады, трывогі і франты.</p>
<p> </p>
<p>Вы так цяпер мне ўсе патрэбны,</p>
<p>Сябры, дарогі, гул бароў...</p>
<p>Глядзіць палоскай вузкай неба</p>
<p>З-за двух агромністых муроў.</p>
<p>1975</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>