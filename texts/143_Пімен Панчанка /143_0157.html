<div class="container">
<div class="book-utils">
<div id="qrcode"></div>
<a href="/Pimien_Pancanka/Ahon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1972 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Агонь -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Агонь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я столькі бачыў агню,</p>
<p>Я столькі бачыў пажараў,</p>
<p>Што часам пра цішыню</p>
<p>Неяк збянтэжана мару.</p>
<p> </p>
<p>Не пра цыбульны загон,</p>
<p>Не пра вішнёвы засценак —</p>
<p>Пра невялікі агонь</p>
<p>І пра вячэрнія цені.</p>
<p> </p>
<p>Двое ці трое сяброў,</p>
<p>Шчырасць павольнай размовы,</p>
<p>Вецер з лугоў і бароў,</p>
<p>Сіні дымок сасновы,</p>
<p> </p>
<p>Сала скрылёк на ражне,</p>
<p>Рэчка плюскоча пад крушняй,</p>
<p>І дамаўляемся дружна</p>
<p>Не гаварыць аб вайне,</p>
<p> </p>
<p>Не дакранацца да ран —</p>
<p>Мы ваявалі чэсна...</p>
<p>Наіўны самападман,</p>
<p>Сам ад сябе не ўцячэш ты.</p>
<p> </p>
<p>Толькі агонь шугане,</p>
<p>Толькі мы чаркі напоўнім,</p>
<p>Зноў аб вайне, аб вайне</p>
<p>Абавязкова успомнім.</p>
<p> </p>
<p>Усе мы ў баях гартаваліся,</p>
<p>І не забыць нам страт.</p>
<p>Многія не дачакаліся</p>
<p>Ні цішыні, ні кастра.</p>
<p> </p>
<p>Годы мае агнявыя!</p>
<p>Памяць навек устрывожана...</p>
<p>З намі сябры франтавыя</p>
<p>Каля агеньчыка кожнага.</p>
<p>1972</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>