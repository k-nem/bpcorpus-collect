<div class="container">
<div class="book-utils">
<div id="qrcode"></div>
<a href="/Pimien_Pancanka/Calaviecnasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чалавечнасць -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Чалавечнасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З-за турбот і сходаў языкатых</p>
<p>Беззваротна страцілі мы ўсе</p>
<p>Тысячы палаючых закатаў</p>
<p>І світанні трацім пакрысе.</p>
<p> </p>
<p>Толькі часам, выракшыся тлуму,</p>
<p>Ношу год адчуўшы на гарбе,</p>
<p>Не пашкодзіць сёння нам падумаць</p>
<p>Аб жыцці, аб людзях, аб сабе...</p>
<p> </p>
<p>Колькі пастак мне ты прыхавала,</p>
<p>Добрае, не дробнае жыццё!</p>
<p>То сляпіла даль парахавая,</p>
<p>То глушыла «юнкерсаў» выццё.</p>
<p> </p>
<p>Вернасць адарала шчодрай мерай.</p>
<p>Часам здрада секла з-за пляча.</p>
<p>То свяціла ясным сонцам вера,</p>
<p>То нявер’е кідала ў адчай.</p>
<p> </p>
<p>Часта крывадушныя мяшчане</p>
<p>З-за драбніц ушчэнт мяне знішчалі,</p>
<p>Часам і надзейныя сябры</p>
<p>Ласкава штурхалі пад абрыў...</p>
<p> </p>
<p>Крутанецца ў тупік дарога —</p>
<p>І няма, няма ўжо чым дыхнуць...</p>
<p>«Як ён там? Мо трэба дапамога? —</p>
<p>Нехта скажа.— Трэба заглянуць».</p>
<p> </p>
<p>І часцей не той, хто ў дружбе кляўся</p>
<p>І цябе хваліў, п’ючы віно...</p>
<p>Ты ажыў, даверліва узняўся,</p>
<p>Нібы воін, скончыўшы з вайной.</p>
<p> </p>
<p>Стаў дабрэй, і даўняя наіўнасць</p>
<p>Варухнула крыллем над табой.</p>
<p>Лечыцца трава ад спёкі ліўнем,</p>
<p>Людзі ласкай лечацца людской.</p>
<p> </p>
<p>Абапрыся на зямлю сырую,</p>
<p>Сэрцам ціха ўсіх перабяры:</p>
<p>Хто жыруе сёння, хто гаруе,</p>
<p>Хто цвіце, хто вяне без пары.</p>
<p> </p>
<p>Мо бяда каму здушыла горла,</p>
<p>Можа, хтось не можа ўжо дыхнуць?</p>
<p>Не забудзь туды раней за гора</p>
<p>Хоць на дзве хвіліны заглянуць.</p>
<p>1963</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>