<div class="container">
<div class="book-utils">
<div id="qrcode"></div>
<a href="/Pimien_Pancanka/Prostyja_isciny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1973 -->
<!-- HEADER_FIELD FirstPublicationYear: 1974 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Простыя ісціны -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Простыя ісціны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мы ўсе аматары амністый,</p>
<p>І патуранняў, і спагад.</p>
<p>Няма складаней простых ісцін,</p>
<p>Што «пройдзеш свет, але назад...».</p>
<p> </p>
<p>Я свет няпраўдай не праходзіў,</p>
<p>Быў часам тлум у галаве —</p>
<p>То бузіна расце ў гародзе,</p>
<p>То дзядзька ў Кіеве жыве.</p>
<p> </p>
<p>Бог зберагае беражоных —</p>
<p>Сівая прымаўка бабуль,</p>
<p>А на ражон не лезь піжонам,</p>
<p>І не кажы ты «гоп» пакуль...</p>
<p> </p>
<p>І хоць не хочаш — заякочаш,</p>
<p>Калі, кума, ты падпіла.</p>
<p>Вышэй пупа, брат, не падскочыш,</p>
<p>Хоць з’еш вала — адна хвала.</p>
<p> </p>
<p>І хай ты будзеш вельмі сыты</p>
<p>І на патэльні тук падскроб,</p>
<p>А ўсё-ткі і вала з’ясі ты</p>
<p>І нечакана скажаш «гоп».</p>
<p> </p>
<p>Так век жыві і век вучыся,</p>
<p>Не плюй у студню... Гэта так...</p>
<p>Як доктар, сам лепш палячыся</p>
<p>І на ўсе рукі будзь мастак.</p>
<p> </p>
<p>Час нашы беды перамеліць,</p>
<p>Сыны цыбатыя растуць,</p>
<p>Яны і самі зразумеюць</p>
<p>Складаных ісцін прастату.</p>
<p>1973</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>