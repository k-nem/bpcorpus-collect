<div class="container">
<div class="book-utils">
<div id="qrcode"></div>
<a href="/Pimien_Pancanka/Schiema_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1979 -->
<!-- HEADER_FIELD FirstPublicationYear: 1980 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Схема жыцця -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Схема жыцця</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Робім да стомы. Цягнемся. Марым.</p>
<p>Век здаганяем. Героямі ходзім.</p>
<p>Ззяем, як сонца. Чарнеем, як хмары.</p>
<p>Нешта губляем. Амаль не знаходзім.</p>
<p> </p>
<p>Моцна кахаем. Ад шчасця заходзімся.</p>
<p>Рады, як чэрці. Як людзі, сумуем.</p>
<p>Сварымся. Мірымся. І разыходзімся.</p>
<p>Дзён не хапае. Тыдні марнуем.</p>
<p> </p>
<p>Любім дзяцей. Патураем ім. Цешымся.</p>
<p>Радуюць дзеці. Дзеці палохаюць.</p>
<p>Грукне бяда — ад адчаю хоць вешайся.</p>
<p>Ну, і нашчадкі! Ахаем, охаем.</p>
<p> </p>
<p>Верым з калыскі, што лепшае спраўдзіцца.</p>
<p>Побыт бацькоўскі не памятаем.</p>
<p>Плачам. Рагочам. Клянёмся не скардзіцца.</p>
<p>Дзесьці насмецім. Не падмятаем.</p>
<p> </p>
<p>Добра ўсміхаемся. Злосна жартуем.</p>
<p>Здольнасці тупім. Хітрыкі точым.</p>
<p>Жонак ашукваем. Жонак раўнуем.</p>
<p>Некага хвалім. Некага топчам.</p>
<p> </p>
<p>Грозна гарлаем. З глупствам згаджаемся.</p>
<p>І галасуем. І пратэстуем.</p>
<p>То абдымаемся з сябрам, то лаемся.</p>
<p>Лічым здабыткі і тару пустую.</p>
<p> </p>
<p>Не заўважаем. Чула клапоцімся.</p>
<p>Успамінаем. І забываем.</p>
<p>Хутка узносімся. Коцімся, коцімся.</p>
<p>Маем што трэба. Нічога не маем.</p>
<p> </p>
<p>Планы складаем. Махаем рукою.</p>
<p>Зрэдку бушуем. Ціха згараем.</p>
<p>Прагнем спакою. Не бачым спакою.</p>
<p>Моўчкі хварэем. І паміраем.</p>
<p>1979</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>