<div class="container">
<div class="book-utils">
<div id="qrcode"></div>
<a href="/Pimien_Pancanka/Bol_Sierbii.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Боль Сербіі -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Боль Сербіі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шумадзія — сэрца Сербіі</p>
<p>І боль яе невыносны.</p>
<p>Нізіны — таполі срэбныя,</p>
<p>Горы — чорныя сосны.</p>
<p> </p>
<p>Але чарнейшы за дрэвы</p>
<p>Быў дзень,</p>
<p>Як стралялі дзяцей...</p>
<p>Народная памяць не дрэмле,</p>
<p>Яна ўсё ясней і чысцей.</p>
<p> </p>
<p>Хацелі бацькоў запалохаць,</p>
<p>Забралі са школы малых.</p>
<p>Вялі іх між гор Сінім логам,</p>
<p>Дзе восені пах і смалы.</p>
<p> </p>
<p>Спакойна ішлі пяцікласнікі</p>
<p>На гібель,</p>
<p>На верную смерць...</p>
<p>У хмарныя дні і ў ясныя</p>
<p>Бяссмерцю тут вечна гарэць.</p>
<p> </p>
<p>Назаўтра усе цыганяты —</p>
<p>Чысцільшчыкі ботаў чужых —</p>
<p>Пакінулі звычны занятак</p>
<p>У чэсць аднагодкаў сваіх.</p>
<p> </p>
<p>Не чысціць забойцаў,</p>
<p>Не чысціць!</p>
<p>Закідаць гразёй гэту дрэнь.</p>
<p>І брудныя боты фашыстаў</p>
<p>Былі у крыві цэлы дзень.</p>
<p> </p>
<p>I вось наляцела расплата:</p>
<p>Паблізу ад сербскіх сяброў</p>
<p>Адважныя цыганяты</p>
<p>Палеглі ў скрываўлены роў.</p>
<p> </p>
<p>Літасці не прасілі,</p>
<p>Ворагам слалі праклён...</p>
<p>Дэсанка,</p>
<p>Дэсанка Максімавіч,</p>
<p>Паклон Вам,</p>
<p>Нізкі паклон!</p>
<p>Не знаю, ці ўдасца нам стрэціцца</p>
<p>Ізноўку ля Савы-ракі.</p>
<p>Агнём незгасаючым свецяцца</p>
<p>На помніках Вашы радкі.</p>
<p> </p>
<p>Штогод пачынаюць званкамі</p>
<p>Тут Школьны Вялікі Урок.</p>
<p>А людзі з вянкамі, з вянкамі</p>
<p>Сцішаюць жалобны крок.</p>
<p> </p>
<p>А полымя ружаў і макаў</p>
<p>На ўсіх кантынентах відно.</p>
<p>І я над магіламі плакаў</p>
<p>І піў з цыганамі віно...</p>
<p> </p>
<p>Мы памяці мёртвых не здрадзілі,</p>
<p>Навечна спляліся яны —</p>
<p>Званочкі журботнай Шумадзіі</p>
<p>І нашай Хатыні званы.</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>