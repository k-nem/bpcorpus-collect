<div class="container">
<div class="book-utils">
<div id="qrcode"></div>
<a href="/Pimien_Pancanka/Halstuk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гальштук -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Гальштук</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ён крыху запэцканы чарнілам,</p>
<p>Не святочны — змяты і стары.</p>
<p>Мне яго дзяўчынка падарыла</p>
<p>У спякотнай шчодрай Бухары.</p>
<p> </p>
<p>Там ішло усё па рытуалу,</p>
<p>Ну а плошча шчырасцю гула.</p>
<p>Ты ўбаку маленькая стаяла,</p>
<p>Ростам ты па сэрца мне была.</p>
<p> </p>
<p>Не ўзялі цябе у строй парадны,</p>
<p>Можа, з-за адзнак ці нейкіх бед.</p>
<p>Толькі бачыў: сапраўды ты рада,</p>
<p>Госці падабаюцца табе.</p>
<p> </p>
<p>Я знарок з галоўнай сцежкі збочыў</p>
<p>Непрыкметна і не напаказ.</p>
<p>Божа мой, якім прызнаннем вочы</p>
<p>У малой заззялі мне ў адказ...</p>
<p> </p>
<p>Успаміны я перабіраю,</p>
<p>Свецяць вачаняты мне здалёк.</p>
<p>І часцей цяпер я пазіраю</p>
<p>На дзяцей, адціснутых убок.</p>
<p>1975</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>