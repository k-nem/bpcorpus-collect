<div class="container">
<div class="book-utils">
<div id="qrcode"></div>
<a href="/Pimien_Pancanka/Akijanijada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Акіяніяда -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Акіяніяда</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Акіянскія жыхары</p>
<p>звяртаюцца да людзей:</p>
</div>
<div class="CLEAR"></div>
<p> </p>
<p>«Веды вашы вытканы з туману,</p>
<p>Так, паверхні слой, як пяць на пяць.</p>
<p>Поўныя сакрэтаў, акіяны</p>
<p>Побач з вамі то равуць, то спяць.</p>
<p> </p>
<p>Глыбака, ва ўтульных катакомбах,</p>
<p>Форумы праходзяць часта ў нас.</p>
<p>Скардзіцца народ на вашы бомбы,</p>
<p>Нас вы ўжо калечылі не раз.</p>
<p> </p>
<p>Прагнеце расправіцца вы з намі,</p>
<p>Задушыць, расплюшчыць, растаўчы.</p>
<p>Мы сакрэт тайфунаў і цунамі</p>
<p>Разгадаць вам можам памагчы.</p>
<p> </p>
<p>Знаем мы расклад землетрасенняў,</p>
<p>Вы ж усё аб нафце ды рудзе.</p>
<p>А пад намі вечнае кіпенне</p>
<p>Просіцца да вас,</p>
<p>Ажно гудзе.</p>
<p> </p>
<p>Ёсць свае ў нас Азіі, Еўропы,</p>
<p>Дзівімся мы з вашых: ну і ну!</p>
<p>Вывучаем вас праз перыскопы —</p>
<p>Сытыя, а вечна — пра вайну.</p>
<p> </p>
<p>Змайстраваны рэчы вашы груба,</p>
<p>Вельмі прымітыўны ваш дызайн.</p>
<p>І пажартаваць тунцы ў нас любяць:</p>
<p>«Карабель у іх, як дыназаўр».</p>
<p> </p>
<p>Моладзь ваша зарасла ўся шэрсцю</p>
<p>І слабая целам без лускі.</p>
<p>Як іншапланетныя прышэльцы,</p>
<p>Ловяць нас на вострыя кручкі.</p>
<p>Вогненнай вадою самак пояць,</p>
<p>Самі дрэнь з бутэлек мутных п’юць;</p>
<p>Труцяць сцерлядзь,</p>
<p>А ядуць такое,</p>
<p>Што акулы нават не глынуць.</p>
<p> </p>
<p>Пішаце пра мора вы кантаты,</p>
<p>Слова ў іх галоўнае — «карма».</p>
<p>А з народам вадзяным кантакту</p>
<p>Ўсё няма...</p>
<p>Ці мудрасці няма?</p>
<p> </p>
<p>Мы дэльфінаў пасылаем спрытных</p>
<p>У разведку —</p>
<p>Да братоў браты.</p>
<p>Цырк, дый годзе!</p>
<p>Зноў за алгарытмы</p>
<p>Узяліся мудрыя кіты».</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>