<div class="container">
<div class="book-utils">
<div id="qrcode"></div>
<a href="/Pimien_Pancanka/Dobry_nastroj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Добры настрой -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Добры настрой</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Малаверы, песімісты, ныцікі,</p>
<p>Скептыкі і нігілісты худасочныя,</p>
<p>Гляньце, як бушуе</p>
<p>Сонца у зеніце,</p>
<p>Як набраклі слівы</p>
<p>Сокам сонечным.</p>
<p> </p>
<p>Што вам не жартуецца</p>
<p>І чаму бунтуецца?</p>
<p>Я таксама з вечных бунтароў.</p>
<p>Нашы беды, нашы крыўды забінтуюцца,</p>
<p>Вылечымся мы без дактароў.</p>
<p> </p>
<p>Можна ў мутным побыце азлобіцца,</p>
<p>У такой складанасці</p>
<p>Трэба жыць прасцей.</p>
<p>І тады на кожным школьным глобусе</p>
<p>Пальма залатая прарасце.</p>
<p> </p>
<p>Трэба рана ўстаць,</p>
<p>У холад рэчкі бухнуцца,</p>
<p>А няма ракі — нырнуць пад кран,</p>
<p>Каб у душнай і маленькай куханьцы</p>
<p>Адгукнуўся звонам акіян.</p>
<p> </p>
<p>Перакіньцеся з суседкай</p>
<p>Словам, з ласкаю,</p>
<p>Жонцы пацалунак падарыце,</p>
<p>Пяць хвілін паразмаўляйце ў скверы</p>
<p>З ластаўкай,</p>
<p>Нос малому плаксу падатрыце.</p>
<p> </p>
<p>Хворага наведайце ў палаце,</p>
<p>Добрае нядобраму парайце,</p>
<p>Бюракрата чэрствага палайце,</p>
<p>Што завёўся ў вашым апараце.</p>
<p>Толькі не падтакавайце бонзе,</p>
<p>Толькі не храбрыцеся пасля,</p>
<p>Толькі не таўчыцеся ў абозе</p>
<p>З гордай незалежнасцю пасла.</p>
<p>Помніце пра ўсе зямныя мукі,</p>
<p>Напрацуйцеся, каб забалелі рукі.</p>
<p> </p>
<p>Не выдумвайце праблем галаваломных,</p>
<p>Хай вас раўнадушша не саб’е,</p>
<p>І галоўнае,</p>
<p>Галоўнае,</p>
<p>Галоўнае —</p>
<p>Не хлусіце ні народу, ні сабе...</p>
<p> </p>
<p>Можна раіць,</p>
<p>Можна лаяць.</p>
<p>Верыць можна.</p>
<p>А чаму на сэрцы</p>
<p>Так журботна і трывожна?</p>
<p> </p>
<p>Патрэбна зубы сцяць,</p>
<p>Змагацца з муццю звыклай,</p>
<p>Каб з нашага жыцця</p>
<p>Бездапаможнасць знікла.</p>
<p>1965</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>