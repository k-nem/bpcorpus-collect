<div class="container">
<div class="book-utils">
<div id="qrcode"></div>
<a href="/Pimien_Pancanka/Sarmackaje_kadzila.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1986 -->
<!-- HEADER_FIELD FirstPublicationYear: 1986? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сармацкае кадзіла -->
<!-- HEADER_FIELD Uploaded: 2012-03-29T12:00:00Z -->
<!-- HEADER_FIELD Year: 1986 -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Сармацкае кадзіла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адспявалі трубы залатыя,</p>
<p>Лета захлынулася ў расе.</p>
<p>Кветкі ў лесе ёсць,</p>
<p>Але не тыя:</p>
<p>Да Чырвонай кнігі збеглі ўсе.</p>
<p> </p>
<p>Дзе ты, кураслеп лясны?</p>
<p>Дзе ворлік?</p>
<p>Дзе мядзведжая цыбуля - чарамша?</p>
<p>Ходзіш, ходзіш —</p>
<p>I пяршыць у горле...</p>
<p>Плач, асірацелая душа.</p>
<p> </p>
<p>А калісь было ўсяго надзіва!</p>
<p>Як збяднеў у нас зялёны свет.</p>
<p>Дзе знайсці сармацкае кадзіла,</p>
<p>Сон-траву, і меч-траву, і познацвет.</p>
<p> </p>
<p>Вінаваты ў гэтым не сарматы,</p>
<p>Вінаваты ўсе мы — ты і я:</p>
<p>Каб адчуць сцюдзёны водар мяты,</p>
<p>За сто вёрст ляціць мая сям’я.</p>
<p> </p>
<p>Душна ад жалезнага прагрэсу:</p>
<p>Дружна падразаем жылы лесу,</p>
<p>Траў і кветак топчам карані,</p>
<p>Ад зялёнай адракаемся радні.</p>
<p> </p>
<p>Што ты плачаш па траве і кветках?</p>
<p>Адрадзілі ж мы зуброў, баброў...</p>
<p>Ну, а чорны бусел? Вельмі рэдкі,</p>
<p>А заўсёды быў з людскіх сяброў.</p>
<p> </p>
<p>Многа ліха — ды усюды ціха.</p>
<p>А зямля дакуль будзе цярпець?</p>
<p>А нашчадкам нашым</p>
<p>Чым жа дыхаць? —</p>
<p>Мы ўжо задыхаемся цяпер.</p>
<p> </p>
<p>Трэба нам і захады і меры,</p>
<p>Каб між светлых беларускіх рос</p>
<p>Зноў расцвіў чаравічок венерын</p>
<p>I званочак сіні ў лесе рос.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>