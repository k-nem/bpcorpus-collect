<div class="container">
<div class="book-utils">
<div id="qrcode"></div>
<a href="/Pimien_Pancanka/Zvany_Zukava.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1979 -->
<!-- HEADER_FIELD FirstPublicationYear: 1980 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Званы Жукава -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Званы Жукава</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыбужскае сяло</p>
<p>Сустрэла вызваліцеляў,</p>
<p>На захад адкаціліся</p>
<p>Ўсе грукаты вайны.</p>
<p>Стаіць царква на плошчы</p>
<p>З аглухлымі званіцамі:</p>
<p>Укралі акупанты</p>
<p>Вясковыя званы.</p>
<p>Былі і слёзы радасці,</p>
<p>Плылі і слёзы жалю,</p>
<p>Малебен адслужылі,</p>
<p>Ды не было званоў...</p>
<p>Пісаць пісьмо да Жукава</p>
<p>Рашылі прыхаджане.</p>
<p>А дзе наш збаўца маршал?</p>
<p>У пекле ўсіх баёў.</p>
<p>«Ён зараз гоніць ворага,</p>
<p>Яму турбот па горла,</p>
<p>Не лезьце з вашым глупствам:</p>
<p>Вайна яшчэ грыміць».</p>
<p>Але старыя ўпёрліся</p>
<p>Ад радасці ці гора —</p>
<p>Пісаць пасланне Жукаву.</p>
<p>А можа, даляціць?..</p>
<p>Дайшло пісьмо да маршала,</p>
<p>Дайшло да сэрца маршала,</p>
<p>Прыслаў званы ім маршал</p>
<p>З камандаю байцоў.</p>
<p>Малебен перамогі</p>
<p>Уславіў свята наша,</p>
<p>Тады адказ ад маршала</p>
<p>Чыталі сто разоў...</p>
<p>Не людна сёння ў цэркаўцы,</p>
<p>І мала хто ўжо моліцца,</p>
<p>Цяпер ва ўсіх інакшыя</p>
<p>Жаданні, мары, сны.</p>
<p>А як званы зазвоняць,</p>
<p>Замоўкне ўся ваколіца,</p>
<p>І кожны скажа з гордасцю:</p>
<p>— То Жукава званы.</p>
<p>1979</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>