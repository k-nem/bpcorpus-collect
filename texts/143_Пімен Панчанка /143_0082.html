<div class="container">
<div class="book-utils">
<div id="qrcode"></div>
<a href="/Pimien_Pancanka/Kapajcie_u_sercy_maim_mahilu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Капайце у сэрцы маім магілу..." -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>"Капайце у сэрцы маім магілу..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>Капайце у сэрцы маім магілу,</p>
<p>Нібы пад зялёнай ракітай...</p>
<p>З цябе насмяяўся няверны мілы?</p>
<p>Боль свой на донца кідай.</p>
<p> </p>
<p>Таварыш, пячэ цябе горкая крыўда,</p>
<p>Точыць туга твае грудзі?</p>
<p>Для крыўдаў усіх маё сэрца адкрыта,—</p>
<p>Зносьце хутчэй іх, людзі!</p>
<p> </p>
<p>Мучаць цябе, брат, старыя раны,</p>
<p>Ляжыш ты, да ложка прыкуты?</p>
<p>Я закапаю у сэрцы старанна</p>
<p>Цяжкія твае пакуты.</p>
<p> </p>
<p>А на цябе, друг,</p>
<p>Паклёпнік вые?</p>
<p>Прывозь свае беды на тачцы...</p>
<p>Не хочуць толькі матулі сівыя</p>
<p>З горам сваім расстацца.</p>
<p> </p>
<p>Сыноў ім не вернеш, не дапаможаш...</p>
<p>Астатняе — сэрца змесціць.</p>
<p>І ты, мой малы, свае першыя можаш</p>
<p>Дробныя слёзы прынесці.</p>
<p> </p>
<p>Вы рана задумаліся аб смерці,</p>
<p>Няўдачнікі і калекі.</p>
<p>Я вашае гора зарыю ў сэрца</p>
<p>І знікну адгэтуль навекі.</p>
<p> </p>
<p>Хай жонка і дзеці не перажываюць,</p>
<p>Мне цяжка, ды радасна будзе:</p>
<p>Ёсць горад на свеце, дзе пражываюць</p>
<p>Толькі шчаслівыя людзі.</p>
<p>1963</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>