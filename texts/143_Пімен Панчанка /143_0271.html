<div class="container">
<div class="book-utils">
<div id="qrcode"></div>
<a href="/Pimien_Pancanka/Rodnaja_mova_cenzuravany.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1964 -->
<!-- HEADER_FIELD FilenameSuffix: cenzuravany -->
<!-- HEADER_FIELD FirstPublicationYear: 1964 -->
<!-- HEADER_FIELD Notice: цэнзураваны варыянт -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Родная мова -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Родная мова</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кажуць, мова мая аджывае</p>
<p>Век свой ціхі: ёй знікнуць пара.</p>
<p>Для мяне ж яна вечна жывая,</p>
<p>Як раса, як сляза, як зара.</p>
<p> </p>
<p>Гэта ластавак шчабятанне,</p>
<p>Звон світальны палескіх крыніц,</p>
<p>Сінь чабору, і барвы зарніц,</p>
<p>І буслінае клекатанне.</p>
<p>Калі ж хто загадае: «Не трэба!» —</p>
<p>Адрачэцца ад мовы народ,—</p>
<p>Папрашу я і сонца, і неба:</p>
<p>Мне не трэба ні славы, ні хлеба,</p>
<p>Асудзіце на безліч нягод.</p>
<p> </p>
<p>Толькі месяцаў назвы пакіньце,</p>
<p>Назвы родныя роднай зямлі,</p>
<p>Пра якія з маленства ў блакіце</p>
<p>Бор шуміць і пяюць жураўлі:</p>
<p> </p>
<p>Студзень — з казкамі снежных аблокаў,</p>
<p>Люты — шчодры на сіні мароз,</p>
<p>Сакавік — з сакатаннем і сокам</p>
<p>Непаўторных вясновых бяроз,</p>
<p> </p>
<p>Красавік — час маланак і ліўняў,</p>
<p>Травень — з першым каханнем, сяўбой,</p>
<p>Чэрвень — з ягаднаю зарой,</p>
<p>Ліпень — з мёдам,</p>
<p>З пшаніцаю — жнівень,</p>
<p> </p>
<p>Спелы яблычны верасень,</p>
<p>Светлы кастрычнік</p>
<p>У празрыстасці чыстай, крынічнай,</p>
<p>Лістапад — залаты лістапад,</p>
<p>Снежань — першы густы снегапад...</p>
<p> </p>
<p>Ці плачу я, ці пяю,</p>
<p>Ці размаўляю з матуляю —</p>
<p>Песню сваю, мову сваю</p>
<p>Я да грудзей прытульваю.</p>
<p>1964</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>