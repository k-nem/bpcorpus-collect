<div class="container">
<div class="book-utils">
<div id="qrcode"></div>
<a href="/Pimien_Pancanka/Zaminiravany_les.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1976 -->
<!-- HEADER_FIELD FirstPublicationYear: 1976 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Замініраваны лес -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Замініраваны лес</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Недзе ад Дуброўны недалёка</p>
<p>З логікаю мудраю ўразрэз</p>
<p>Ёсць адзіны ў нас з бядой нялёгкай</p>
<p>Цёмны замініраваны лес.</p>
<p> </p>
<p>Быццам абмінула перамога</p>
<p>Гэты лес, такі стары, стары.</p>
<p>Парасла вайна касматым мохам,</p>
<p>Пісягоў не бачна на кары.</p>
<p> </p>
<p>Не прайшлі сапёры тут спачатку,</p>
<p>Не прайшлі сапёры тут пасля.</p>
<p>І нашпігавана ўся ўзрыўчаткай</p>
<p>Ды іржавым страхам тут зямля.</p>
<p> </p>
<p>Што там драцяная агароджа!</p>
<p>Разбамбіць бы — і канец бядзе,</p>
<p>Ды шкада: хоць страшны, а прыгожы,</p>
<p>Можа, хто парадак навядзе.</p>
<p> </p>
<p>Тут нямецкіх пастак шмат і нашых</p>
<p>Самаробных мін і завадскіх.</p>
<p>Навакол малых тым лесам страшаць</p>
<p>З лесу прыкульгаўшыя дзядзькі.</p>
<p> </p>
<p>Хлапчукі на дрэвы тут не лазяць,</p>
<p>Вось бы ім заўсёды памяць мець,</p>
<p>Бо з карэннем тут пераплялася</p>
<p>Даўняя затоеная смерць.</p>
<p> </p>
<p>А калі барсук альбо куніца</p>
<p>Зблытаюць знаёмыя шляхі,</p>
<p>Грымне выбух, блісне бліскавіца,</p>
<p>Пошчакам пракоціцца глухім.</p>
<p> </p>
<p>І замлее сэрца ў маці кожнай,</p>
<p>Цяжка партызан сівы ўздыхне...</p>
<p>Час мой, асцярожны і трывожны,</p>
<p>Колькі лес той будзе на вайне?</p>
<p>1976</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>