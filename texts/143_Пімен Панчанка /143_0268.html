<div class="container">
<div class="book-utils">
<div id="qrcode"></div>
<a href="/Pimien_Pancanka/Prysniusia_son.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1972 -->
<!-- HEADER_FIELD FirstPublicationYear: 1972 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прысніўся сон... -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>Прысніўся сон...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Навошта ты прысніўся, Глебка, мне,</p>
<p>Ні то ў зары, ні то ў сцягах чырвоных?</p>
<p>Жылі з табой мы на зямлі чароўнай,</p>
<p>І ты раптоўна знік, нібыта ў сне...</p>
<p>Прамоўца і застольны чараўнік,</p>
<p>У снежанскай маўклівасці ты знік.</p>
<p> </p>
<p>І мне зіму страчаць усё цяжэй,</p>
<p>Гадзіннікі ўсе цікаюць цішэй —</p>
<p>Тут не памогуць лекі і замовы.</p>
<p>Відаць, і я памру у час зімовы.</p>
<p>І падыбае мала хто за мною,</p>
<p>За жалкай абалонкаю зямною.</p>
<p> </p>
<p>Навошта ім дыбаць, трэ пра жывое дбаць,</p>
<p>І раны ў кожнага свае, і ўсе баляць,</p>
<p>Адным гарэць, а іншым дагараць,</p>
<p>Адным рабіць, астатнім — зарабляць...</p>
<p>І дзе мяжа паміж «было» і «ёсць»,</p>
<p>І дзе ты — гаспадар, а дзе ты — госць?</p>
<p> </p>
<p>Успомніце, таварышы-сябры,</p>
<p>Нікога не штурхаў я пад абрыў,</p>
<p>Не мыліў шыю і галоў не брыў,</p>
<p>Ганебныя даносы не кляпаў,</p>
<p>Магілы я нікому не капаў</p>
<p>І з неба вашых зорак не хапаў.</p>
<p> </p>
<p>Бываў часамі рэзкі, часам грубы.</p>
<p>Смылелі, як абвугленыя, губы,</p>
<p>Калі я ў некім бачыў подлы фальш,</p>
<p>А чмут віно каўтаў ды налягаў на фарш.</p>
<p>Як шчыра хлусіць, аж перажагнецца!</p>
<p>Глядзіш — ізноў уверх махляр праб’ецца.</p>
<p> </p>
<p>Калісьці Гоя маляваў ляніўцаў.</p>
<p>Яму я не раўня.</p>
<p>А пра зласліўцаў</p>
<p>I плеткароў не хочацца пісаць:</p>
<p>Ім сняцца грошы, пышната пасад.</p>
<p>Ліслівыя смаўжы, яны бываюць лютымі,</p>
<p>Задушаць ці апырскаюць атрутаю.</p>
<p> </p>
<p>І так да скону муцяць, круцяць-верцяць...</p>
<p>Пра што цяпер ім марыць?</p>
<p>Пра бяссмерце.</p>
<p>Гатовыя на ўсё: шумець высокім клёнам</p>
<p>Ці дубам векавечным і зялёным</p>
<p>Не выйдзе клёнам — выб’юцца травой</p>
<p>Ці помнікам —</p>
<p>Табе, нашчадак мой,</p>
<p>Ківаць пачнуць глінянай галавой.</p>
<p>1972</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>