<div class="container">
<div class="book-utils">
<div id="qrcode"></div>
<a href="/Pimien_Pancanka/U_akienca_tvajo.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пімен Панчанка -->
<!-- HEADER_FIELD CreationYear: 1958 -->
<!-- HEADER_FIELD FirstPublicationYear: 1958 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «У акенца тваё...» -->
<h2><a href="http://knihi.com/Pimien_Pancanka/">Пімен Панчанка</a></h2>
<h2>«У акенца тваё...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У акенца тваё</p>
<p>Я пастукаў зязюльчыным ранкам</p>
<p>Пасля салаўінага вечара</p>
<p>І перапёлчынай ночы.</p>
<p>Вока тваё, як зорка,</p>
<p>Бліснула з-за фіранкі:</p>
<p>Хто там?</p>
<p>Хто ты?</p>
<p>І чаго ты хочаш?</p>
<p> </p>
<p>Я мог бы выдумаць,</p>
<p>Што я славуты наватар,</p>
<p>Цаліны пакарыцель</p>
<p>Ці майстра футбола.</p>
<p>Але быў салаўіны вечар,</p>
<p>І прытварацца не варта.</p>
<p>Стаю, які ёсць,</p>
<p>Перапоўнены радасным болем.</p>
<p> </p>
<p>Мажліва, я цір,</p>
<p>Куды кожны</p>
<p>Можа забегчы і выстраліць</p>
<p>Куляй насмешкі</p>
<p>Ці шротам грубасці.</p>
<p>Я магу даць здачы</p>
<p>І ў дадатак выстраіць</p>
<p>Перад табою ўсе воблакі</p>
<p>Ад вялікай любасці.</p>
<p> </p>
<p>Мажліва, гара я,</p>
<p>Што нярэдка горбіцца</p>
<p>Ад адзіноты і смутку.</p>
<p>Пра гэта здагадваюцца</p>
<p>Вельмі і вельмі нямногія.</p>
<p>Я хачу цябе вывесці</p>
<p>З-за гэтых акенцаў мутных</p>
<p>І светлым ручаем</p>
<p>Абмыць твае ногі.</p>
<p> </p>
<p>Мае адбіткі ты знойдзеш</p>
<p>На акіянскай хвалі</p>
<p>І ў налітым вадою</p>
<p>Следзе ад капыта.</p>
<p>А сёння я ў вачах тваіх,</p>
<p>Што сто год мяне хвалявалі,</p>
<p>Хачу пасяліцца</p>
<p>І ні пра што, ні пра што не пытаць.</p>
<p> </p>
<p>Ды толькі не магіла,</p>
<p>Не, не магіла я;</p>
<p>Вянкі з жалобнымі стужкамі</p>
<p>На мне не ляжаць.</p>
<p>Нават калі прагоніш,</p>
<p>Я цябе не пахаваю, мілая,</p>
<p>Толькі зоркі і травы</p>
<p>Ад крыўды глухой задрыжаць.</p>
<p> </p>
<p>І больш ты не ўбачыш ніколі</p>
<p>Маёй прыгорбленай постаці.</p>
<p>Вось і ўсё.</p>
<p>Адказвай.</p>
<p>Не бойся: я не ўтаплюся ў стопцы...</p>
<p>Ты соладка пазяхнула,</p>
<p>Аж хруснулі маладыя костачкі.</p>
<p>- Гэта занадта.</p>
<p>Для мяне хапіла б і добрага хлопца.</p>
<p> </p>
<p><i>1958</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>