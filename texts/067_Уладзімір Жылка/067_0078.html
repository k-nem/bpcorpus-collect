<div class="container">
<div class="book-utils">
<div id="qrcode"></div>
<a href="/Uladzimir_Zylka/Majoj_maci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Маёй маці -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Маёй маці</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Выпраўляла маці сына</p>
<p>На чужую старану,</p>
<p>Бласлаўляла ладам-чынам,</p>
<p>Каб шчасліва павярнуў.</p>
<p>Ды наказвала хлапчыне:</p>
<p>«Доля прыйдзе ці міне —</p>
<p>Помні, сыне, на чужыне</p>
<p>Аб краіне, аба мне!</p>
<p>Не запамятай ніколі,</p>
<p>Будзеш бедны ці багат,</p>
<p>Нашай долі і нядолі,</p>
<p>Нашых пожняў, нашых хат».</p>
<p>«Ой, матуля, ой, кахана,</p>
<p>Не забыцца думкам, не!</p>
<p>Ці то позна, ці то рана</p>
<p>Люты смутак душу тне.</p>
<p>А ўспамянеш, бы ў тумане,</p>
<p>Бацькаўшчыну і цябе,</p>
<p>Сэрца звяне, сіл не стане</p>
<p>Біцца ў смутку і жальбе».</p>
<h3><a id="chapter2"></a>ІІ</h3>
<p>Ты чакаеш сына, ведаю,</p>
<p>З гора, ведаю, з тугі</p>
<p>Ўпалі вочы, губы бледныя,</p>
<p>Старыць, сівіць лёс благі.</p>
<p>І нястрымнае, і лютае</p>
<p>Не пазбудзешся нуды;</p>
<p>І клапотамі, пакутаю</p>
<p>Гнуць суровыя гады.</p>
<p>Як бярозка тонкім вецейкам,</p>
<p>Ў сум прыбралася сама,</p>
<p>Бачыць сонца ясным лецейкам,</p>
<p>Што табе пацех няма.</p>
<p>І падслухвае пшанічанька,</p>
<p>Як на постаці адна</p>
<p>Ты ўздыхаеш, і крынічанька</p>
<p>Жалю ўскіпвае да дна.</p>
<p>А зімою ноч паглядае</p>
<p>Доўга, сцішна пад акном,</p>
<p>Як прадзеш, прадзеш, нярадая,</p>
<p>Не пазбудзеш думак сном.</p>
<p>Як праз ветру спеў з трывогаю</p>
<p>Ловіш з снегавых далін,</p>
<p>Ці не едзе хто дарогаю,</p>
<p>Ці не стукне ў дзверы сын...</p>
<p>Маё сэрца поўна любасці</p>
<p>Да радзімае мае,</p>
<p>Паміж тлумам у загубнасці</p>
<p>Песні помняцца твае.</p>
<p>І калі лучыць нягодная</p>
<p>Доля згінуць ў чужыне,</p>
<p>Не ўздыхне душа ніводная,</p>
<p>Не ўспамяне пра мяне.</p>
<p>Толькі ты згаворыш пацеры</p>
<p>Над нядоляю маёй,</p>
<p>Толькі вочы мае мацеры</p>
<p>Затуманяцца слязой.</p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>