<div class="container">
<div class="book-utils">
<div id="qrcode"></div>
<a href="/Uladzimir_Zylka/Chvoramu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1927 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Хвораму -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Хвораму</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У змаганні дзікім змогся ты</p>
<p>І выплеваў дарэшты грудзі.</p>
<p>Надзей няма ў цябе й не будзе,</p>
<p>І ў сэрцы голад пустаты.</p>
<p>Ляжыш худы — сухая жэрдзь,—</p>
<p>І шчокі — яркія півоні.</p>
<p>І вось у галавах на ўслоне</p>
<p>Яна — збаўляючая смерць.</p>
<p>Запамятаць ты быў бы рад</p>
<p>На ўсё, што сэрцу гэтак міла,</p>
<p>На ўсё, чым сэрца гэта сніла,</p>
<p>На ўсё, што цешыла пагляд.</p>
<p>Ды памяці снавацьме ніць,</p>
<p>І розум яснасць не пакіне,</p>
<p>І караблямі ў далі сіняй</p>
<p>Успаміны будуць плыць і плыць.</p>
<p>Згадаеш цёплы сум начэй,</p>
<p>І светлы дзень, і дзень твой чорны,</p>
<p>І гэты свет наш непаўторны</p>
<p>Прынадней здасца і мілей.</p>
<p>Наўкола ж будзе той жа рух —</p>
<p>І слёзы, й смех жыцця зямнога,</p>
<p>І думка, што табе нічога</p>
<p>Не трэба болей, сцісне дух.</p>
<p>І зразумееш ты суздром,</p>
<p>Што ні адна людская немач</p>
<p>Не ззяе гэткай мукай немай,</p>
<p>Жахлівым гэткім хараством.</p>
<p>Таму ў апошні час цяжкі,</p>
<p>Ў тваю апошнюю часіну</p>
<p>Прысніш ты слодыч адпачыну</p>
<p>І пешчы добрае рукі.</p>
<p>1927</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>