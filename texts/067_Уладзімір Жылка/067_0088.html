<div class="container">
<div class="book-utils">
<div id="qrcode"></div>
<a href="/Uladzimir_Zylka/Narodnaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Народнае -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Народнае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я ішоў уздоўж доўгае вёскі,</p>
<p>стомлены гарачынёй падарожны;</p>
<p>я даўно мучыўся ад смагі,</p>
<p>было жніво, і людзі працавалі ў полі —</p>
<p>і таму зрадзеў,</p>
<p>калі ў пахкім маленькім агародчыку</p>
<p>ўбачыў дзяўчыну,</p>
<p>якая палівала кветкі перад хатай.</p>
<p>Я папрасіў піць.</p>
<p>Дзяўчына ахоча падала мне</p>
<p>конаўку халоднае празрыстае вады,</p>
<p>а сама лагодна следкавала,</p>
<p>як смагла я піў.</p>
<p>Яна была моцнай, чырванатварай</p>
<p>і не мела нічога нябеснага,</p>
<p>узносячага,</p>
<p>тонкі капоцік прыкрываў</p>
<p>прудкія малыя грудзі</p>
<p>як з абразоў галандскіх майстроў,—</p>
<p>якія абяцалі цёплыя зямныя радасці.</p>
<p>Я падумаў:</p>
<p>як добра пакінуць неазначаныя летуценні</p>
<p>і гэтую кволую закаханасць,</p>
<p>а вось пакахаць</p>
<p>губамі, рукамі, усім целам</p>
<p>вось такую здаровую, цёплую, як гэта.</p>
<p>Забыцца на ўсё містычнае,</p>
<p>а песціць у вясковым агародчыку</p>
<p>перад хатаю з вокнамі на вуліцу</p>
<p>чырвоныя зямныя адцвітаючыя ружы.</p>
<p>Вечарам жа пасля потнае працы</p>
<p>памыць рукі і ўсесціся</p>
<p>у коле сям’і за агульную міску</p>
<p>пахучай вячэры.</p>
<p>Так я думаў, калі піў,</p>
<p>і таму на развітанне</p>
<p>пажадаў ёй здароўя і прыгожага жаніха.</p>
<p>І пайшоў далей,</p>
<p>сумуючы, што мой шлях</p>
<p>цяжкі і самотны</p>
<p>і ніколі не быць мне</p>
<p>простым<sup><a href="#footnote-1">1</a></sup>.</p>
<div class="endnote-block">
<div class="footnote"><p><sup><a id="footnote-1">1</a></sup> Тэкст зводны, складзены паводле двух чарнавых накідаў, якія захаваліся ў Пражскім архіве паэта.— <i>Заўвага складальніка</i>.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>