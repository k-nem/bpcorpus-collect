<div class="container">
<div class="book-utils">
<div id="qrcode"></div>
<a href="/Uladzimir_Zylka/Ujaulennie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1922 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Уяўленне -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Уяўленне</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">ХІ</a><br/>
<a href="#chapter12">XII</a><br/>
<br/><br/>
<!-- TOC_END -->
<!-- BOOK_BEGIN -->
<p class="sign">Прысвячаецца Леапольду Родзевічу</p>
<p> </p>
<h3><a id="chapter1"></a>І</h3>
<p>Радасць мая велікодная —</p>
<p>Сына, пазнаўшага Маці,</p>
<p>Песняй прадвесня лагоднаю</p>
<p>Ўсіх я пачну абдараці.</p>
<p>Знаю, крыніцы гаючыя</p>
<p>Ёсць на радзімай зямлі.</p>
<p>Даллю захоплен бліскучаю,</p>
<p>Выслаў ёй дум караблі.</p>
<p>Брацці, зраблю вас багатымі,</p>
<p>Зорамі высаджу край.</p>
<p>Сонцам заззяе над хатамі</p>
<p>Словаў маіх каравай.</p>
<p>Сэрцы пратну зараніцаю</p>
<p>Новых надходзячых дзён;</p>
<p>Выпішу сказ бліскавіцаю,</p>
<p>Выяўлю дзедаўскі сон.</p>
<p>Гэй, гаруны, і бядулі, і сумныя,</p>
<p>Ваш гэта чуецца плач?</p>
<p>Годзе! Бяседа ў нас шумная,</p>
<p>Ў хаце сялянскай багач.</p>
<p>Змрок заняпаду кудзеляю</p>
<p>Выпрадзе ўвесь яго світ.</p>
<p>Будзьма вясёлымі: бель</p>
<p>Яе Неба аздобіць блакіт.</p>
<h3><a id="chapter2"></a>ІІ</h3>
<p>Запраўды,</p>
<p>Радасць — рацыя: —</p>
<p>Бацькаўшчына Беларусь</p>
<p>Ёсць</p>
<p>Наймалодшая нацыя.</p>
<p>З будняў блядых Чорная косць</p>
<p>Раздзьмухала Рух</p>
<p>Стараны,</p>
<p>Вёсак і сёлаў.</p>
<p>Перуны завірух</p>
<p>У захапленні</p>
<p>Грымяць аб адным: —</p>
<p>Паўнагучна Адраджэнне!</p>
<p>Бачу за ім</p>
<p>Бязмерныя далі</p>
<p>І</p>
<p>Вялікія вартасці.</p>
<p>Божа! У сведкі:</p>
<p>Мужычы голаў</p>
<p>Знаны ўпартасцю</p>
<p>Разбух.</p>
<p>Абрадзініцца ён</p>
<p>Новых дзён</p>
<p>Папараць-кветкай.</p>
<h3><a id="chapter3"></a>ІІІ</h3>
<p>А было пагана як,—</p>
<p>Ветры дзьмулі лютыя,</p>
<p>Спалі паслухмяныя</p>
<p>Вёскі, сцюжай скутыя.</p>
<p>Горш былі за ворагаў</p>
<p>Ёй сыночкі родныя —</p>
<p>Ждалі скону скорага</p>
<p>І слязы ніводнае.</p>
<p>Але што да гэтага</p>
<p>Мне, ад руху п’янаму?</p>
<p>Чую спеў няпетага,</p>
<p>Музыку нязнанаму.</p>
<p>Вінны я, віну ўшчыню.</p>
<p>Я ні ў чым не каюся,—</p>
<p>Небыцця мінуўшчыны</p>
<p>Тройчы раз зракаюся!</p>
<h3><a id="chapter4"></a>IV</h3>
<p>Між пушчаў,</p>
<p>У гушчах</p>
<p>Лясоў,</p>
<p>У балотах</p>
<p>Ад слоты</p>
<p>Без слоў,</p>
<p>Без рыс</p>
<p>Выразных твару,</p>
<p>Без жару</p>
<p>У сэрцах-горнах,</p>
<p>Пакорна,</p>
<p>Як хмыз</p>
<p>Ці гной</p>
<p>Чужога поля,</p>
<p>Гібеў, як стой,</p>
<p>У бязволлі,</p>
<p>Ў няволі,</p>
<p>Ў нядолі,</p>
<p>Мой люд. [...]</p>
<p>Але наш Дух,</p>
<p>Даючы рух,</p>
<p>Жыццё,</p>
<p>Праз крыўду, здзекі</p>
<p>І забыццё,</p>
<p>Спрадвеку,</p>
<p>З гадоў старых,</p>
<p>Быў захаваны.</p>
<p>І вось — нязнаны —</p>
<p>Сягнуў тварыць.</p>
<p>І з першых дзён</p>
<p>Змог сну палон</p>
<p>І ночы глуш.</p>
<p>Мужычых душ</p>
<p>З’явіў красу</p>
<p>І бель.</p>
<h3><a id="chapter5"></a>V</h3>
<p>Мячы маланак пелі,</p>
<p>І навальніцы йшлі,</p>
<p>І гром вясняным хмелем</p>
<p>Паіў абшар зямлі.</p>
<p>А вечарам у неба</p>
<p>Хтось пеўня выпускаў</p>
<p>І аб штодзённым хлебе</p>
<p>Там праўды ён шукаў.</p>
<p>І да глухой паўночы</p>
<p>Вылізваў цемнату.</p>
<p>Сачылі з верай вочы</p>
<p>Пажараў яснату.</p>
<p>Ды «Пяты» коўдрай чорнай</p>
<p>Прыкрыла ноч сама,</p>
<p>Каб зноў былі пакорны,</p>
<p>Каб зноў... Але дарма!</p>
<p>Дзірван узрылі буры</p>
<p>Шматкамі жорсткіх слоў,—</p>
<p>Чакаюць вёскі — Юры</p>
<p>З вясной затрубіць зноў.</p>
<h3><a id="chapter6"></a>VI</h3>
<p>Нашая ніва.</p>
<p>Сейбіт зары</p>
<p>Сее маўкліва</p>
<p>Сум аб дабры.</p>
<p>Жменяю семя,</p>
<p>Дужы ўзмах.</p>
<p>У золаку дрэме</p>
<p>Сонечны шлях.</p>
<p>Дзевы-дзянніцы</p>
<p>Кленчыць на ўсход</p>
<p>У кроплях расіцы</p>
<p>Буйны ўмалот.</p>
<p>Усюды прароцтвы...</p>
<p>Хто ж іх пайме?</p>
<p>Розум — убоства,</p>
<p>Верыць зіме.</p>
<p>Вецер слязліва</p>
<p>Ўторыць яму;</p>
<p>Лозы жахліва</p>
<p>Вяжуць думу.</p>
<p>Толькі ж без меры</p>
<p>Слёзы чаму?</p>
<p>Хто у зняверы</p>
<p>Плача на цьму? —</p>
<p>Мудрасцю сівы</p>
<p>Сейбіт зары</p>
<p>Сее на нівы</p>
<p>Сум аб дабры.</p>
<p>Ўзыйдуць зярняты —</p>
<p>Ліху канец.</p>
<p>Весткі крылатай</p>
<p>Жду — пасланец.</p>
<h3><a id="chapter7"></a>VII</h3>
<p>Песняў, песняў, скочных чынаў:</p>
<p>Выцвіў ночы аксаміт!</p>
<p>Перад скрыняй будучыні</p>
<p>Я — юнак Давыд.</p>
<p>Сэрцам верным</p>
<p>Сею лерна</p>
<p>Вешчы вершаў мак. [...]</p>
<p>Перад світам зоры згодна</p>
<p>Сталі ў тайны знак.</p>
<p>І святлей за крыж</p>
<p>Ён азначыў выш.</p>
<p>Каб жа бог</p>
<p>Дапамог!..</p>
<h3><a id="chapter8"></a>VIII</h3>
<p>Сняжок напрадвесні</p>
<p>Вуркоча, бяжыць,</p>
<p>Зацвіўшае плесняй</p>
<p>Не здолее жыць. [...]</p>
<p>К трывогам знявага,</p>
<p>Раздзёрта імгла,</p>
<p>І творчасці смага</p>
<p>Агнём праняла.</p>
<p>Шырокаю тропай</p>
<p>Ў час гэты з пакус</p>
<p>На мапу Еўропы</p>
<p>Ўзыйшоў беларус.</p>
<p>У лапцях лазовых,</p>
<p>Па світцы рушнік</p>
<p>І светам Хрыстовым</p>
<p>Зіяе аблік.</p>
<h3><a id="chapter9"></a>ІХ</h3>
<p>Нябескіх трамаў</p>
<p>Звісае край,—</p>
<p>Віхура браму</p>
<p>Зламала ў рай.</p>
<p>О, божа, позні</p>
<p>Твой голас слаб:</p>
<p>На райскай пожні</p>
<p>Ў сярмязе раб.</p>
<p>Збірае зораў</p>
<p>Гарох ў палу,</p>
<p>Каб імі гора</p>
<p>Гаціць імглу.</p>
<p>Ў крывіцкіх вёсках</p>
<p>Узняўся гуд,</p>
<p>І ў адгалосках</p>
<p>Зрастае цуд:</p>
<p>Гаўядзе нашай</p>
<p>Сыцець чарод:</p>
<p>Буяе паша</p>
<p>Маіх балот.</p>
<h3><a id="chapter10"></a>Х</h3>
<p>Ой, не белыя галубы</p>
<p>Раніцою раненька</p>
<p>У блакіт шыбалі.</p>
<p>— Чаго рады быў?</p>
<p>Ці запраўды далі</p>
<p>Вабілі ясненька?</p>
<p>Не драпежныя крумкачы.</p>
<p>Не чарнюськая хмара,</p>
<p>Нам нанесла гора —</p>
<p>Вамі, Крывічы,</p>
<p>Завалодаў вораг,</p>
<p>Насмяяўся з мараў!..</p>
<h3><a id="chapter11"></a>ХІ</h3>
<p>Ноччу, ах, ноччу</p>
<p>Хтосьці шапоча!</p>
<p>Голас прарочы...</p>
<p>«— Ганьба, о, ганьба над намі,</p>
<p>Сорам сябруе з сынамі.</p>
<p>Ныюць так раны.</p>
<p>Слёзным туманам</p>
<p>Засцяцца вочы.</p>
<p>Ні праўды святое,</p>
<p>Ні волі тое.</p>
<p>Чужынцы, напасці,</p>
<p>Пакута падзелам.</p>
<p>Па беламу целу</p>
<p>Знаком ад нажа</p>
<p>Крывавіць мяжа.</p>
<p>Толькі — не,</p>
<p>Не пазбыць...</p>
<p>Не міне</p>
<p>Чаму быць!</p>
<p>Мой дух не парух,</p>
<p>Не пагас праз вякі,</p>
<p>Паходняю свеціць.</p>
<p>Пад хмараў павеццю</p>
<p>Гарыць і іскрыцца</p>
<p>Агнём-бліскавіцай.</p>
<p>На родных узлоннях</p>
<p>Натхнёная сіла</p>
<p>Мазольных далоняў</p>
<p>Разбіла, знішчыла</p>
<p>Ярма ланцугі;</p>
<p>Спаліла, скрышыла</p>
<p>Ўрокі благіх.</p>
<p> </p>
<p>Выходзяць дзяўчаты</p>
<p>Выгукваць вясну...</p>
<p>Я славу вам, хаты,</p>
<p>На дзідзе вярну!»</p>
<p>Голас яе...</p>
<p>Бурай пяе...</p>
<p>Я ж вачэй не ўзніму, багавіца,</p>
<p>Толькі ўзрушаны думкі чамусь...</p>
<p>О, як соладка сэрцу маліцца: —</p>
<p>Беларусь, Беларусь, Беларусь!</p>
<h3><a id="chapter12"></a>XII</h3>
<p>Народы! Прадбачу:</p>
<p>Шпаркасць коняў</p>
<p>Пагоні</p>
<p>Суліць удачу.</p>
<p>Вам на пасадзе</p>
<p>Пакутніцу</p>
<p>Нявехнай бачыць.</p>
<p>З доляй-закутніцай</p>
<p>Ў ладзе,</p>
<p>З ясным абліччам,</p>
<p>З глуму, з нягодаў,</p>
<p>Слову заручана,</p>
<p>Кліча</p>
<p>Да брацтва, згоды.</p>
<p>Раны змучанай,</p>
<p>Дым пажараў —</p>
<p>Ахвяра</p>
<p>За вашу злачыннасць,</p>
<p>Народы.</p>
<p>Ды ведайце толькі:</p>
<p>Ёй</p>
<p>Над «сёння» золкім</p>
<p>Будучына</p>
<p>Квяцістай пуцінай</p>
<p>Сцеле вясёлкі.</p>
<p>1922</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>