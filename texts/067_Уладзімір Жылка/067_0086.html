<div class="container">
<div class="book-utils">
<div id="qrcode"></div>
<a href="/Uladzimir_Zylka/Nad_kalyskaju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1928 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Над калыскаю -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Над калыскаю</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Маё дзіця, маленькі мой...</p>
<p>Якое шчасце — маці ты</p>
<p>Сцяблінкі кволай і слабой</p>
<p>І воч нябеснай яснаты.</p>
<p>Заводзіць, зводзіць пачуццё</p>
<p>І летуценні завялі,</p>
<p>Нялёгка жыць, гняце жыццё,</p>
<p>Гняце і хіліць да зямлі.</p>
<p>Згрызотамі аб чорны хлеб,</p>
<p>І працай чорнай смычуць дні,</p>
<p>І на абліччы смутку крэп</p>
<p>Без глыбіні, без вышыні.</p>
<p>А я усцяж пяю — дармо,</p>
<p>Па-за дзвярыма сэрца — жах!</p>
<p>І ў паўнаце душы такая моц,</p>
<p>Мой сын — і зброя мне і сцяг!</p>
<p>І хай не раз, нібы штылет,</p>
<p>Пратне душу ці злосць, ці ноч,—</p>
<p>Збавенне мне ласкавы свет</p>
<p>Дзіцячых ціхіх, ясных воч!</p>
<p>Надзей няздзейсненых з вякоў,</p>
<p>Усмешлівых маіх часін,</p>
<p>Ўсіх уздыханняў, гордых слоў</p>
<p>Вясёлы, гучны бераг — сын!</p>
<p>1928</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>