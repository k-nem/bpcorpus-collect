<div class="container">
<div class="book-utils">
<div id="qrcode"></div>
<a href="/Uladzimir_Zylka/Viersy_spadziavannia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: «Вершы спадзявання» -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>«Вершы спадзявання»</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">ІV</a><br/>
<a href="#chapter5">V</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Ля ног тваіх маўчаць трывогі</p>
<p>І думкі маліцвенна строгі,</p>
<p>Як мнішкі белыя гурбой</p>
<p>Ў цішы пуціны лесавой.</p>
<p>О соладка ля ног тваіх,</p>
<p>У плашч чароўнасці, адзеты,</p>
<p>Схіляюцца красою кветы.</p>
<p>І вецер сіверны заціх.</p>
<p>Бязбурны дзень — вачэй затокі</p>
<p>Яны празрысты і глыбокі,</p>
<p>І ясны, як вясны палон,</p>
<p>Іх лёгкі ціхамірны сон.</p>
<p>Мне люба сніць (бязбурны дні!)</p>
<p>Аб шчасці гэткім квола-крохкім</p>
<p>І веславаць лятункам лёгкім</p>
<p>Па крышталёвай глыбіні.</p>
<p>О мармур светлага чала</p>
<p>Пад пасмамі глухой завеі!</p>
<p>О тонкіх рук, о рук лілеі,</p>
<p>Што не чынілі справы зла!</p>
<p>О хараство зялёнай пальмы!</p>
<p>Ты ўся звініш напевам псалмы,</p>
<p>І росных траваў родны пах</p>
<p>Кадзіць на твой азурны шлях!</p>
<p>Якая слабасць і спакой,</p>
<p>Якая дзіўная суточнасць</p>
<p>У свет нясці адну пяшчотнасць</p>
<p>І ўсё змагаць адною ёй.</p>
<p>А мне маліць — мая Марыя,</p>
<p>Прымі малітвы маладыя</p>
<p>І яснасцю душы тваёй</p>
<p>Маю пахмурую напой.</p>
<h3><a id="chapter2"></a>ІІ</h3>
<p>Жыццём, жыццём, як хісткай кладкай,</p>
<p>Бурліцца, пеніцца вада...</p>
<p>Ты нада мною вееш згадкай,</p>
<p>Мая ж няроўная хада.</p>
<p>Як месяц, воблік гэны бледны,</p>
<p>І жах бязлітасна жане.</p>
<p>Куды? Навошта? — скуль мне ведаць?</p>
<p>Мой лёс злажылі без мяне.</p>
<p>Пусцілі — йдзі</p>
<p>(жыццём, бы кладкай!)</p>
<p>Пакутуй гэта хоч не хоч.</p>
<p>І вось, нядужы над загадкай,</p>
<p>Я паклякаю ў цемру, ў ноч.</p>
<p>І каб не сны ў душы прапаснай,</p>
<p>Які б ён сэнс таго быцця,</p>
<p>І каб не ты з усмешкай яснай,</p>
<p>Усмешна-ясная мая!</p>
<h3><a id="chapter3"></a>ІІІ</h3>
<p>Ты спыніла мяне каля дзвераў,</p>
<p>Ўзнікшы ў памяці зоркаю вернай.</p>
<p>І ў збавенне маё не паверыў</p>
<p>І спусціўся па сходах таверны.</p>
<p>На абрусах тут брудныя плямы</p>
<p>І сумота ў піяцкім абліччы:</p>
<p>Мне не выпаўзці з гэтае ямы,</p>
<p>Не паслухаць далёкага клічу.</p>
<p>Ты жыццём, нібы жытняй мяжою,</p>
<p>Паступаеш свабодна і пэўна,</p>
<p>Я, агорнуты снежнай імглою,—</p>
<p>На шляху маім вее завеўна.</p>
<p>Над табою блакітнасці келіх,</p>
<p>І ў вачах тваіх ціхая яснасць,</p>
<p>Я прыношу апошні мой шэлег,</p>
<p>Каб заліць гэту злую напаснасць.</p>
<p>Не схаваю свядомасці млоснай</p>
<p>Ад цябе незраўнанага баю:</p>
<p>Раскрыжованы доляю злоснай,</p>
<p>Як жа душу маю захаваю?</p>
<h3><a id="chapter4"></a>ІV</h3>
<p>Маіх надзей вясёлых кветы</p>
<p>Паталі з горыччу на дне</p>
<p>У бурным, як юнацтва леты,</p>
<p>ў глухім віне.</p>
<p>І вось, здаволены сабою,</p>
<p>Здаволіў я душу маю,</p>
<p>І ні збавення, ні спакою</p>
<p>Я не прашу.</p>
<p>Няхай для іншых сны аб шчасці,</p>
<p>Няхай збаўляюцца чым хоч,</p>
<p>Віно — мне ўцехай у напасці</p>
<p>І маткай — ноч.</p>
<p>Нашто ж хадой прыйшла ўрачыстай,</p>
<p>Нашто ты, светлая, прыйшла,</p>
<p>Ў сваёй апратцы снежна-чыстай</p>
<p>Ў прытулак зла?</p>
<p>Ты ззяеш яснасцю і светам,</p>
<p>Тваё няўхільна хараство.</p>
<p>Нашто ж табе піяк адпеты</p>
<p>І гэткі во?</p>
<p>Нашто хвалюеш і трывожыш?</p>
<p>Нашто заве пагляд святы?</p>
<p>Ў жаноцкай кволасці што можаш,</p>
<p>Што можаш ты?</p>
<p>Нашто спяваеш так высока?</p>
<p>Аб недасяжным спеў нашто?</p>
<p>Перад прысуду страшным вокам</p>
<p>Ці ўстоіў хто?</p>
<p>Нашто спынілася на шляху</p>
<p>Маіх трывог, маіх завей?</p>
<p>Зямных загуб, зямнога жаху</p>
<p>Ці ты дужэй?</p>
<h3><a id="chapter5"></a>V</h3>
<p>Ледзь знаёмы пачуецца гук,</p>
<p>І туга, і хаўтурнае змоўкне галошанне.</p>
<p>О, лілеі пяшчотныя рук,</p>
<p>Мая радасць і дзень уваскрошання!</p>
<p>Спадзяваннем апошнім ты так</p>
<p>неспадзевана</p>
<p>Зазіяла ў маёй цішыні.</p>
<p>А я думаў, што ўсё пераспевана</p>
<p>І даспеваны гэныя дні.</p>
<p>Варажы ж, варажы невымоўнае бачанне!</p>
<p>Мне звінець і звінеці мацней.</p>
<p>Будзе ноч немінучая — страчанне</p>
<p>Тваіх рук незраўнаных лілей!</p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>