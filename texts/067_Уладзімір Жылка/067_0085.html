<div class="container">
<div class="book-utils">
<div id="qrcode"></div>
<a href="/Uladzimir_Zylka/Na_emihracyi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: На эміграцыі -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>На эміграцыі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Даўно ўжо тыя ж дні й не тыя,</p>
<p>І я, патрэпаны, не той.</p>
<p>Як жудасна вятрыска вые,</p>
<p>Нібы над згубаю маёй.</p>
<p>Там за акном глухая восень</p>
<p>І ноч лягла стаццём глухім.</p>
<p>Не ведаю, нашто здалося</p>
<p>І што пачну з жыццём сваім.</p>
<p>Якую дам сабе я раду</p>
<p>І накіруюся куды,</p>
<p>Калі віхор гудзе без ладу</p>
<p>І к радасці замёў сляды.</p>
<p>Мае пакрадзеныя скарбы —</p>
<p>І звонкі смех, і зрок жывы,</p>
<p>І дум вясёлкавыя фарбы,</p>
<p>І песні — дзе цяпер? Дзе вы?</p>
<p>Ад жахаў долі чалавечай,</p>
<p>Што не сціхалі на мамэнт,</p>
<p>Душа зрабілася старэчай</p>
<p>І апарожненай ушчэнт.</p>
<p>Няўтульны мой пакой, бы з дошчак</p>
<p>Непагаблёваных труна.</p>
<p>Застылым поглядам — нябожчык —</p>
<p>Дзіўлюся ў шчыліну акна.</p>
<p>Там душыць ноч, як камень муру,</p>
<p>Але тугі мацней цяжар.</p>
<p>А маладзік — плывец у буру —</p>
<p>Кіруе човен свой між хмар.</p>
<p>Мне ўсё часцей радзіма сніцца...</p>
<p>Там рух і песні аб вясне,</p>
<p>Там працы творчая крыніца,</p>
<p>Там мо знайшлося б месца мне?</p>
<p>Дый там патрэбна маладое,</p>
<p>Ў кім гарту, палкасці не брак,</p>
<p>Нашто ж прыдамся, на якое,</p>
<p>Спарожнены, разбіты гляк?</p>
<p>Убогі стаў я, й страх за тое,</p>
<p>Што ўбогасць бачыць госць не госць,</p>
<p>І перад рэчамі ў пакоі</p>
<p>Сутулюся, дрыжу чагось,</p>
<p>Нібы і ім вядомы страты,</p>
<p>І бачаць, глянуўшы ў душу,</p>
<p>Якой назолай я працяты,</p>
<p>Якія думы я нашу.</p>
<p>І нават месяц бледна-срэбны</p>
<p>Смяецца рогам за акном:</p>
<p>— Ты больш нікому не патрэбны,</p>
<p>І сам сабе ты цяжаром!</p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>