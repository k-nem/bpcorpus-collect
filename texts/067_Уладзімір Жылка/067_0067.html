<div class="container">
<div class="book-utils">
<div id="qrcode"></div>
<a href="/Uladzimir_Zylka/Dzied.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Жылка -->
<!-- HEADER_FIELD CreationYear: 1921 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дзед -->
<h2><a href="http://knihi.com/Uladzimir_Zylka/">Уладзімір Жылка</a></h2>
<h2>Дзед</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Патухшымі вачыма</p>
<p>Глядзіць на божы свет</p>
<p>Стары, у крук сагнуты,</p>
<p>Як голуб, белы дзед.</p>
<p>Пражыў на свеце многа:</p>
<p>Без нечага сто год,</p>
<p>За век пабачыў гора,</p>
<p>Нямала вынес слот.</p>
<p>Калісьці, да паўстання,</p>
<p>Рабіў, цярпеў прыгон...</p>
<p>К нямцом не раз віціны</p>
<p>Ганяў па Нёмне ён.</p>
<p>Меў сілу непамерну,</p>
<p>Здаровы быў, як мур,</p>
<p>Таму так жыва з песняй</p>
<p>Арэ сын родны «шнур» ;</p>
<p>Таму так — шчыры ў працы —</p>
<p>Будуе край унук,</p>
<p>Адважны і бясстрашны,</p>
<p>Не пакладае рук.</p>
<p>А дзед жыве мінулым,</p>
<p>Таемным і глухім,</p>
<p>Гаворыць-бае казкі</p>
<p>Аб даўнім і сівым:</p>
<p>Пра войны, панства, войтаў,</p>
<p>Русалак і начніц,—</p>
<p>І хараством чаруе</p>
<p>Няхітры склад быліц.</p>
<p>Ды часта паглядае</p>
<p>За вёску ён... туды,</p>
<p>Дзе між бяроз пад крыжам</p>
<p>Спачыне ад бяды.</p>
<p>Ды хоць стары, а думку</p>
<p>Гадуе ўсё адну:</p>
<p>Хоць перад смерцю ўбачыць</p>
<p>Свабоднай старану.</p>
<p>1921</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>