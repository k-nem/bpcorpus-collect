<div class="container">
<div class="book-utils">
<div id="qrcode"></div>
<a href="/Jazep_Pusca/Na_Babrycy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Язэп Пушча -->
<!-- HEADER_FIELD CreationYear: кастрычнік 1958 -->
<!-- HEADER_FIELD Edition: Пушча Я. Збор твораў. У 2 т. Т. 2. Вершы. Паэмы. Пераклады. Крытычныя артыкулы 1930-1963.- Мн.: Маст. літ., 1994.-462 с., [4] л. іл. -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1994 -->
<!-- HEADER_FIELD StyleGenre: мастацкі/казка,мастацкі/паэма -->
<!-- HEADER_FIELD Title: На Бабрыцы -->
<h2><a href="http://knihi.com/Jazep_Pusca/">Язэп Пушча</a></h2>
<h2>На Бабрыцы</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p> </p>
<p>Каля вёскі Баравіцы</p>
<p>З светлай, чыстае крыніцы</p>
<p>Бегла рэчанька Бабрыца</p>
<p>У імклівы, светлы Нёман</p>
<p>Пад зялёны гоман клёнаў.</p>
<p>На Бабрыцы той увосень,</p>
<p>Калі поплаў чыста скосяць</p>
<p>І асенні дождж марусіць,</p>
<p>Сее часта, як у сіта,</p>
<p>Адпачыць любілі гусі</p>
<p>Усёй сваёй гусінай світай.</p>
<p>Узляталі, гагаталі</p>
<p>Па-над хваляй, па-над вірам,</p>
<p>Адлятаючы у вырай.</p>
<p>А зімой пад снегам-пухам</p>
<p>Пульс яе Мароз-дзед слухаў.</p>
<p>Пад пахілаю вярбою</p>
<p>Біўся пульс жывой вадою.</p>
<p>А вясною, у разводдзе,</p>
<p>Крыгі ходзяць-карагодзяць.</p>
<p>У разводдзе, у паводку,</p>
<p>Чаўнакі і нават лодкі</p>
<p>Наўздагонкі, ўперагонкі</p>
<p>Плешчуцца на хвалях сініх</p>
<p>Пад вясёлы крык гусіны.</p>
<p>Ўлетку рэчанька святлее,</p>
<p>Быццам песня, хвалі льюцца,</p>
<p>І гарлачыкі-лілеі</p>
<p>У поўдзень сонечны смяюцца.</p>
<p>А баброў у вечар сіні</p>
<p>Лозы, вербы і асіны</p>
<p>Запрашаюць шумам лісцяў</p>
<p>На зялёны бераг выйсці.</p>
<p>Колькі чыстае вадзіцы</p>
<p>Ні насіце, ні бярыце,</p>
<p>Наша рэчанька Бабрыца</p>
<p>Не мутнее, не мялее,</p>
<p>Толькі хваляй весялее.</p>
<p> </p>
<h3><a id="chapter2"></a>ІІ</h3>
<p>Працавітыя бабры,</p>
<p>Плытагоны, цесляры,</p>
<p>Уставалі на зары,</p>
<p>Бралі пілы, тапары,</p>
<p>З самай ранняе вясны</p>
<p>Адыходзілі яны</p>
<p>На будоўлю і на сплаў.</p>
<p>Вецер хвалі ціха слаў</p>
<p>І павольна гнаў плыты,</p>
<p>Промень сонца залаты</p>
<p>Усміхаўся праз кусты.</p>
<p> </p>
<p>На Бабрыцы трэск і стук:</p>
<p>Сотні лап — калматых рук</p>
<p>Не паціху, не памалу</p>
<p>Плыт за плытам па каналу</p>
<p>Асцярожна ўніз спускалі,</p>
<p>Не наскочыў каб на скалы,</p>
<p>Не засеў бы на адмелі,—</p>
<p>Словам, гнаць плыты умелі.</p>
<p> </p>
<p>Кіравалі, рулявалі —</p>
<p>Толькі гойдаліся хвалі.</p>
<p>Не пужаў ні вір глыбокі</p>
<p>І ні стрыжань сінявокі.</p>
<p>У сплаве лад бабры вялі,</p>
<p>І плыты плылі, плылі.</p>
<p> </p>
<p>У плаціну на хаду</p>
<p>Ўпоперак, не ўздоўж ракі,</p>
<p>Спрытныя бабры кладуць</p>
<p>Дуб дзябёлы і цяжкі,</p>
<p>Каб ні хвалі не размылі</p>
<p>І ні крыгі не разбілі.</p>
<p> </p>
<p>Працавалі талакою;</p>
<p>Толькі гоман над ракою.</p>
<p>У баброў — адзін за ўсіх,</p>
<p>Як за родных, за сваіх,</p>
<p>А усе — за аднаго,</p>
<p>Як за роднага, свайго.</p>
<p>Многа сіл бабры паклалі,</p>
<p>Ды плаціну збудавалі.</p>
<p> </p>
<p>Вырасталі ўвесну хаткі.</p>
<p>Колькі спрыту і здагадкі</p>
<p>Ў бадаўніцтве на Бабрыцы,</p>
<p>Каля вёскі Баравіцы!</p>
<p> </p>
<p>І не з выспы, і не з крыгі</p>
<p>Бервяно любое мігам</p>
<p>На сваіх гарбатых спінах</p>
<p>На сцяну бабры ускінуць.</p>
<p>І, трымаючы абапал</p>
<p>У сваіх цяслярскіх лапах,</p>
<p>Так пазы, вуглы падгоняць,—</p>
<p>Толькі стукні, так і звоняць.</p>
<p> </p>
<p>Бервяно упол абняўшы,</p>
<p>Падае каманду старшы:</p>
<p> </p>
<p>Яшчэ раз!</p>
<p>Гурт у нас,</p>
<p>Дружны лад</p>
<p>Ў сорак лап!</p>
<p> </p>
<p>Яшчэ два!</p>
<p>Ход давай,</p>
<p>Падымай,</p>
<p>Лад трымай!</p>
<p> </p>
<p>Яшчэ тры!</p>
<p>Упол бяры,</p>
<p>І глядзі,</p>
<p>І кладзі!</p>
<p> </p>
<p>Дапасуй,</p>
<p>Падгані,</p>
<p>Не сапсуй</p>
<p>Ані-ні!</p>
<p> </p>
<p>Яшчэ раз!</p>
<p>Лясь і плясь,</p>
<p>Вось якраз —</p>
<p>Паз у паз!</p>
<p> </p>
<p>Покуль хатка, процьма зборкі:</p>
<p>Ставяць кроквы у распоркі</p>
<p>І рашэцяць — толькі рэха</p>
<p>Над Бабрыцаю і далей</p>
<p>Коціцца па сініх хвалях.</p>
<p>Гнуць пруткі і крыюць стрэхі.</p>
<p>Колькі радасці, уцехі!</p>
<p> </p>
<p>Пар не менш, не больш за дзесяць</p>
<p>Лапамі глей топчуць, месяць</p>
<p>І тынкуюць глеем сцены</p>
<p>У святліцы і у сенях.</p>
<p>Да работы здатны, сквапны:</p>
<p>Беляць крэйдай, беляць вапнай,</p>
<p>Гэтак спрытна, гэтак складна.</p>
<p> </p>
<p>Будавалі чыста, гладка,</p>
<p>І расла за хаткай хатка</p>
<p>Для малых і для дарослых,</p>
<p>Аж усім было зайздросна.</p>
<p> </p>
<p>Ясны месяц над Бабрыцай</p>
<p>Плыў і паглядаў навокал.</p>
<p>Хто сягоння весяліцца,</p>
<p>Бачыў зверху ясным вокам.</p>
<p> </p>
<p>На Бабрыцы, светлай рэчцы,</p>
<p>Уваходзіны у хаткі.</p>
<p>Радасць у баброў на сэрцы,</p>
<p>Плешчуць лапамі у ладкі.</p>
<p> </p>
<p> </p>
<h3><a id="chapter3"></a>ІІІ</h3>
<p>І пайшла, пайшла бяседа</p>
<p>Ад суседа, да суседа.</p>
<p> </p>
<p>З хлебам-соллю сустракалі</p>
<p>І паклоны нізка клалі.</p>
<p>Запрашалі, частавалі,</p>
<p>З песняй з-за стала ўставалі.</p>
<p>Тую песню хвалі неслі</p>
<p>Над Бабрыцаю-ракою.</p>
<p>Не расстацца век з такою!</p>
<p>І кацілася павольна</p>
<p>Ў свет шырокі і раздольны.</p>
<p> </p>
<p>Госці з лесу, госці з рэчкі.</p>
<p>Ўсіх чакаюць нецярпліва.</p>
<p>На плаціне Міша крэкча:</p>
<p>Хоча мёду, хоча піва.</p>
<p>Каля Мішанькі таўстога,</p>
<p>Быццам козачкі ля стога,</p>
<p>Увіхаюцца Лісіцы,</p>
<p>Рыжаватыя сястрыцы,</p>
<p>Ўсім вядомыя хітрыцы,</p>
<p>Каб спіхнуць яго з плаціны,</p>
<p>Каб заблытаўся у ціне</p>
<p>І спазніўся на гасціны.</p>
<p> </p>
<p>— Пакупайся, Міша, з намі.</p>
<p>Мёд на дне Бабрыцы ў збане.</p>
<p>Мы яго табе дастанем,</p>
<p>Пакупайся, Міша, з намі!</p>
<p> </p>
<p>Бухнуў Міша у Бабрыцу —</p>
<p>Памуцілася вадзіца.</p>
<p>Не знайшоў ён збана</p>
<p>Там з духмяным мёдам.</p>
<p>«Ой, пагана! Як пагана!</p>
<p>Сорамна перад народам».</p>
<p> </p>
<p>Міша з рэчкі вылез ледзь,</p>
<p>Бо вядома ўсім — мядзведзь.</p>
<p> </p>
<p>Лось ідзе, здалёк рыкае,</p>
<p>Трошкі пройдзе, пачакае,</p>
<p>Бо за ім — яго Ласіха.</p>
<p>Ён рагамі, як рукамі,</p>
<p>Голле расхінае ціха.</p>
<p> </p>
<p>А за імі з доўгім лычам</p>
<p>Дзік ідзе і жонку кліча:</p>
<p>— Хру-хру-хру!.. Хру-хру-хру!..</p>
<p>Жалуды усе збяру</p>
<p>І нікому не пакіну:</p>
<p>Жалуды смачней мякіны.</p>
<p> </p>
<p>Ўсе дазналіся, пачулі</p>
<p>І Бабрыцу адшукалі.</p>
<p>Зайцы шэрыя, Казулі</p>
<p>З лесу-бору прыскакалі.</p>
<p>Нават час спадручны выбраў</p>
<p>І Бабёр з васпаняй Выдрай,</p>
<p>І прыйшлі з свае сялібы,</p>
<p>Каб адведаць свежай рыбы.</p>
<p> </p>
<p>Толькі Воўк адзін сярдзіты</p>
<p>Не пайшоў:</p>
<p>нібы часу не знайшоў.</p>
<p>— Не хадзі ты, не хадзі ты,—</p>
<p>Ён наказ даваў Ваўчысе,—</p>
<p>На мяне глядзі, вучыся.</p>
<p>Барана не будзе, мусіць,</p>
<p>А скакаць і выць прымусяць.</p>
<p> </p>
<p>Пачастункі, падарункі</p>
<p>Госці ўсе з сабой прынеслі.</p>
<p>З лісцяў лёгкія карункі</p>
<p>Развяваліся ў дзень весні.</p>
<p>Над Бабрыцаю ні хмаркі.</p>
<p> </p>
<p>Адмысловыя кухаркі</p>
<p>Рыхтавалі госцям стравы,</p>
<p>Каб былі да смаку, густу.</p>
<p>Для Мядзведзя — мёду лусты:</p>
<p>У цукровых смачных сотах</p>
<p>Спеюць ягадкі-суніцы,</p>
<p>І у сне так не прысніцца.</p>
<p>З’есць з вялікаю ахвотай</p>
<p>І абсмокча нават пальцы</p>
<p>На сваёй касматай «лапцы».</p>
<p> </p>
<p>Для Лася і для Ласіхі —</p>
<p>Для гасцей рахманых, ціхіх —</p>
<p>Хвораст крохкі і крамяны,</p>
<p>Нават крышачку румяны.</p>
<p> </p>
<p>Для Зайцоў — пупышкі ў соку</p>
<p>На галінках, на высокіх.</p>
<p> </p>
<p>А Лісіцам — госцям рыжым —</p>
<p>На талерцы срэбнай пеўня.</p>
<p>Дачыста з’ядуць, абліжуць</p>
<p>Ды яшчэ папросяць, пэўна.</p>
<p> </p>
<p>Дзіку з жонкаю Дзічыхай —</p>
<p>Жалуды ў дубовай вазе.</p>
<p>Дзік зарохкаў жонцы ціха</p>
<p>І чакаць прылёг пад вязам.</p>
<p> </p>
<p>А Бабру з васпаняй Выдрай —</p>
<p>Акунькоў жывых на блюдзе.</p>
<p>Кухар-шэф ім гэта выбраў,</p>
<p>Ведаў: сорамна не будзе.</p>
<p> </p>
<p>Пачастункі і ласункі,</p>
<p>Нават абаранкі з макам.</p>
<p>Горы цэлыя прысмакаў!</p>
<p> </p>
<p> </p>
<h3><a id="chapter4"></a>IV</h3>
<p>Там сталоў не накрывалі.</p>
<p>Пачастункі асцярожна</p>
<p>Расстаўлялі, раскладалі</p>
<p>На траве ўсё больш мурожнай,</p>
<p>На абрусе, на зялёным,</p>
<p>Пад шатрыстым дубам, клёнам.</p>
<p> </p>
<p>Абышлося без прамовы.</p>
<p>Запрасілі шчырым словам</p>
<p>Частавацца, завіхацца.</p>
<p>Хопіць ежы і да ежы.</p>
<p>Веяў з рэчкі подых свежы.</p>
<p> </p>
<p>Хто хапае, а хто ліжа.</p>
<p>Без відэльцаў і без лыжак</p>
<p>Бралі тое, што зручней,</p>
<p>Што па густу, што смачней.</p>
<p>Кожнаму ў сваім карытцы</p>
<p>Можна сёрбаць, можна рыцца.</p>
<p> </p>
<p>Па Бабрыцы беглі хвалі,</p>
<p>Зелянелі травы, руні.</p>
<p>Госці доўга балявалі,</p>
<p>І прысеў Мядзведзь за струны.</p>
<p> </p>
<p>Граць пачаў ён на цымбалах,</p>
<p>Хоць не так ужо і ўдала,</p>
<p>Але слухаць было можна.</p>
<p>Граў пакуль ён асцярожна</p>
<p>І пакуль не так знябыўся.</p>
<p>А як толькі з нотаў збіўся,</p>
<p>Лапай рэзнуў як папала —</p>
<p>Раскалоліся цымбалы.</p>
<p> </p>
<p>Госці, ўзяўшыся у бокі,</p>
<p> </p>
<p>Не спынялі свае скокі,</p>
<p>Запрашалі ў круг шырокі.</p>
<p>Словы ў песню укладалі</p>
<p>Мілагучнымі ладамі:</p>
<p> </p>
<p>— Ой, Ласіха! Ой, Ласіха!</p>
<p>Не глядзі, што Лось твой ціхі.</p>
<p>Паглядзі, як скачуць ногі,</p>
<p>Аж трасуцца мае рогі.</p>
<p> </p>
<p>— Лось мой зграбны, Лось мой статны,</p>
<p>Да работы, скокаў здатны.</p>
<p>Ад цябе я не адстану</p>
<p>Сваім тонкім, лёгкім станам.</p>
<p>Я не ведаю знямогі,</p>
<p>Падхапі мяне на рогі!</p>
<p> </p>
<p>— Ой вы, Ліскі, мае кумкі,</p>
<p>Вечар блізка, звяжам клункі.</p>
<p>Пойдзем, знойдзем свае струны</p>
<p>За плацінай, каля пуні.</p>
<p> </p>
<p>— Ой, кумок, мок ты, мок,</p>
<p>Не сагрэцца, зябне сэрца.</p>
<p>Дзе ж твой мёд, хоць без сот?</p>
<p>— Пад плацінаю, у збане,</p>
<p>Аж дагэтуль казку бае.</p>
<p> </p>
<p>— Ты гатова вочы выдраць,</p>
<p>Як табе і дагадзіць?</p>
<p>І чаму з васпаняй Выдрай</p>
<p>Мушу ў госці я хадзіць?</p>
<p> </p>
<p>— Што я чую? Вось дык словы!</p>
<p>Пэўна, гэта не Бабровы.</p>
<p>Прыкра быць са мною разам.</p>
<p>Ці ты хворы, ці ты блазан?</p>
<p> </p>
<p>— Паглядзі які.</p>
<p>Хто такім зрабіў?</p>
<p>Белыя клыкі,</p>
<p>Сам увесь рабы.</p>
<p> </p>
<p>— Сук зламаўся крохкі</p>
<p>На сваю бяду.</p>
<p>Рохкай, Дзік мой, рохкай,</p>
<p>За табой іду.</p>
<p> </p>
<p>— Як жа не смяяцца</p>
<p>І табе і мне:</p>
<p>Скачуць, скачуць Зайцы,</p>
<p>А Зайчыхі — не.</p>
<p> </p>
<p>— Спрытныя Казулькі,</p>
<p>Не саромце нас...</p>
<p>Ручаёк забулькаў,</p>
<p>Час дахаты, час.</p>
<p> </p>
<p> </p>
<h3><a id="chapter5"></a>* * *</h3>
<p>На ўваходзінах я быў,</p>
<p>Аж дагэтуль не забыўся,</p>
<p>Мёд і квас салодкі піў,</p>
<p>Весяліўся, не знябыўся.</p>
<p> </p>
<p>Не дагнаць Бабру Лася,</p>
<p>Вось і казка наша ўся.</p>
<p> </p>
<p class="sign">Кастрычнік, 1958 г. Дом творчасці</p>
<p class="sign">«Каралішчавічы».</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>