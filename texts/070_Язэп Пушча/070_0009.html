<div class="container">
<div class="book-utils">
<div id="qrcode"></div>
<a href="/Jazep_Pusca/Ludvisia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Язэп Пушча -->
<!-- HEADER_FIELD CreationYear: красавік 1959 -->
<!-- HEADER_FIELD Edition: Пушча Я. Збор твораў. У 2 т. Т. 2. Вершы. Паэмы. Пераклады. Крытычныя артыкулы 1930-1963.- Мн.: Маст. літ., 1994.-462 с., [4] л. іл. -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1994 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Людвіся -->
<h2><a href="http://knihi.com/Jazep_Pusca/">Язэп Пушча</a></h2>
<h2>Людвіся</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
  <a href="#chapter3">* * *</a><br/>
<a href="#chapter4">3</a><br/>
  <a href="#chapter5">* * *</a><br/>
  <a href="#chapter6">* * *</a><br/>
<a href="#chapter7">4</a><br/>
  <a href="#chapter8">* * *</a><br/>
<a href="#chapter9">5</a><br/>
  <a href="#chapter10">* * *</a><br/>
  <a href="#chapter11">* * *</a><br/>
  <a href="#chapter12">* * *</a><br/>
<a href="#chapter13">6</a><br/>
  <a href="#chapter14">* * *</a><br/>
  <a href="#chapter15">* * *</a><br/>
  <a href="#chapter16">* * *</a><br/>
  <a href="#chapter17">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Нясем народам вызваленне,</p>
<p>Фашызму смерць, вайне канец.</p>
<p>Не раз успомняць пакаленні</p>
<p>І Асвянцім і Трасцянец.</p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>1</h3>
<p>Цераз поле хмаркі неслі</p>
<p>Маладзік — свой серп зубчаты,</p>
<p>І звінелі ў сэрцах песні,</p>
<p>І ўсміхаліся дзяўчаты.</p>
<p>Каля рэчкі, на узгорку,</p>
<p>Заклікалі песняй зорку:</p>
<p> </p>
<p>Усміхніся, зорка, зорцы,</p>
<p>Адгукніся, сэрца, сэрцу.</p>
<p>Дзе вы сёння, дзе вы, хлопцы?</p>
<p>З вамі хочацца сустрэцца.</p>
<p>Надыходзіць час жаданы,</p>
<p>Прыйдзе любы і каханы.</p>
<p> </p>
<p>Лічым, лічым і не злічым,</p>
<p>Колькі ў небе зорак ясных.</p>
<p>Сваю зорку песняй клічам,</p>
<p>Ці засвеціць, ці пагасне?</p>
<p>Ў небе зоранька мігае,</p>
<p>Сэрца горача кахае.</p>
<p> </p>
<p>Ой ты, рэчанька, бруіся,—</p>
<p>Хваля ўлетку маладзее.</p>
<p>Адгукніся, усміхніся,</p>
<p>Наша радасць і надзея.</p>
<p>Хочацца спяваць, смяяцца,—</p>
<p>Расцвітае кветка шчасця.</p>
<p> </p>
<p>Зашумі, зялёны кусцік,</p>
<p>Мы вяночкаў назвівалі;</p>
<p>Ў рэчаньку вяночкі пусцім,</p>
<p>Хай плывуць па светлай хвалі.</p>
<p>Запытайцеся у ночкі,</p>
<p>Як плылі, плылі вяночкі.</p>
<p> </p>
<p>Падхапіў сярдзіты стрыжань,</p>
<p>І вяночкі разышліся;</p>
<p>Нават ластаўка са стрыжэм</p>
<p>З сваіх гнёздаў узняліся.</p>
<p>Не сышліся, разышліся,</p>
<p>Засмуцілася Людвіся.</p>
<p> </p>
<p>«Быць не можа! Што такое?</p>
<p>Нават сэрца ледзянее.</p>
<p>Хіба здрадзіў? Не, ніколі!</p>
<p>На цябе мая надзея.</p>
<p>Хваляй, рэчанька, засмейся,</p>
<p>Ўскалыхніся ціхай песняй!»</p>
<p> </p>
<p>Спахмурнелі і сяброўкі,</p>
<p>І сасонкі на палянцы,</p>
<p>І пагаслі ў хвалях зоркі</p>
<p>На той рэчаньцы Трасцянцы.</p>
<p>І вяночкі ў тую ночку</p>
<p>Не сышліся, разышліся.</p>
<p> </p>
<p>«Ой вы, хлопцы, паглядзіце,</p>
<p>Ці не ростань нас чакае?</p>
<p>Памуцілася вадзіца,</p>
<p>Шчасце ўпрочкі уцякае.</p>
<p>Радасць, зоркай усміхніся</p>
<p>І дзяўчатам і Людвісі».</p>
<p> </p>
<p>Агарнула ўсіх трывога,</p>
<p>Песень болей не спявалі,</p>
<p>Быццам гнаў хто ад парога.</p>
<p>Па Трасцянцы беглі хвалі,</p>
<p>Набіралі гону, сілы,</p>
<p>Ўцехі, радасці прасілі:</p>
<p> </p>
<p>Ой ты, месяц! Ой ты, ясны!</p>
<p>Ходзіць долам смутак з горам.</p>
<p>З рэчанькі туман узняўся</p>
<p>І прыкрыў сабой узгорак;</p>
<p>Сее росы, быццам слёзы,</p>
<p>На алешнік, вербалозы.</p>
<p> </p>
<p>Не ў суботу, а ў нядзелю</p>
<p>Сонейка ўставала рана,</p>
<p>Ў лузе туманы радзелі</p>
<p>І крычала нема кáня.</p>
<p>І раптоўна гул ганебны</p>
<p>Уварваўся ў наша неба.</p>
<p> </p>
<p>І раптоўна гул паўторны</p>
<p>Палыснуў і сінь разрэзаў.</p>
<p>Дым угору бухнуў чорны,</p>
<p>Ўстрапянулася жалеза,</p>
<p>Заскрыпела, затрымцела,</p>
<p>Аж мароз прабег па целе.</p>
<p> </p>
<p>Не спыніць і не усцішыць:</p>
<p>Гром вайны — здалёк і зблізку.</p>
<p>Бомбы мур на шчэбень крышаць,</p>
<p>Зарава ўстае над Мінскам.</p>
<p>Ранак чэрвеньскі крывавы,</p>
<p>На Трасцянцы плачуць травы.</p>
<p> </p>
<p>Страшны дзень вайны і смерці</p>
<p>Сыпле свежыя курганы.</p>
<p>«Хлопцы родныя, сустрэньце</p>
<p>Куляй ворагаў паганых,</p>
<p>Громам гневу прагрыміце</p>
<p>І навалу разганіце.</p>
<p> </p>
<p>Вораг сэрцаў не разніме,</p>
<p>Хоць і цяжкі лёс бязмерна.</p>
<p>І каханню і Радзіме</p>
<p>Прысягаема на вернасць.</p>
<p>Вернасці вы нашай верце,—</p>
<p>Прыгарніся, сэрца, к сэрцу».</p>
<p> </p>
<h3><a id="chapter2"></a>2</h3>
<p>Семнаццаць год было Людвісі,</p>
<p>Калі нахлынула вайна,</p>
<p>Калі над Мінскам ў зорнай высі</p>
<p>Пачула грозны гул яна.</p>
<p> </p>
<p>У школе толькі ёй учора</p>
<p>Дырэктар выдаў атэстат.</p>
<p>Любіла выйсці на пагорак</p>
<p>І песняй весяліць дзяўчат.</p>
<p> </p>
<p>Любіла у далоні спляснуць,</p>
<p>Каб ліўся спеў яшчэ званчэй.</p>
<p>Смяяўся ўлетку сонцам ясным</p>
<p>Блакітны дзень яе вачэй.</p>
<p> </p>
<p>Ляжаў загар на смуглым твары,</p>
<p>А вусны сок вясны пілі...</p>
<p>Любіла часам і памарыць —</p>
<p>І думкі ўдаль плылі, плылі.</p>
<p> </p>
<p>Студэнткай быць яна хацела,</p>
<p>Ў медінстытут экзамен здаць,</p>
<p>Але з вайной ўсё адляцела.</p>
<p>І зоркі ў небе не відаць.</p>
<p> </p>
<p> </p>
<h4><a id="chapter3"></a>* * *</h4>
<p>Каціўся заклік палымяны:</p>
<p>«Хто смерць нясе, таго карай!</p>
<p>Ідзі, народ, у партызаны,</p>
<p>Ратуй савецкі родны край!»</p>
<p> </p>
<p>У смутку ліпеньскае сонца,</p>
<p>У горы людзі на зямлі,</p>
<p>І камуністы, камсамольцы</p>
<p>На бой з фашыстамі ішлі.</p>
<p> </p>
<p>Фашызм страшней чумы і смерці,</p>
<p>Паўзе ад захаду на ўсход,</p>
<p>Сціскае ланцугамі сэрцы</p>
<p>Не першы дзень, не першы год.</p>
<p> </p>
<p>Звіняць крывавыя кайданы,</p>
<p>Пагібель-смерць нясуць жывым.</p>
<p>Палае сэрцамі Майданак</p>
<p>І лагер смерці Асвянцім.</p>
<p> </p>
<p>Аплёў Еўропу дрот калючы,</p>
<p>На варце чорнай ночы смерць.</p>
<p>У вір лепш бухнуць з горнай кручы,</p>
<p>Як так пакутаваць, гібець.</p>
<p> </p>
<p>Прыйшло з фашызмам ліхалецце:</p>
<p>Дым з крэматорыяў відзён,</p>
<p>І Трасцянецкі лагер смерці</p>
<p>Ўстае, як прывід чорных дзён.</p>
<p> </p>
<p>Людзей глытаў агонь пякельны,</p>
<p>І сэрцы разрываў свінец.</p>
<p>Тут з Мінска, Гамбурга і Кёльна</p>
<p>Ішлі чародамі на смерць.</p>
<p> </p>
<p>Ішлі з бацькамі разам дзеці,</p>
<p>І дождж аплакаў іх сляды.</p>
<p>Ці сонца тут калі засвеціць,</p>
<p>Ці прыйдзе светлы дзень сюды?</p>
<p> </p>
<h3><a id="chapter4"></a>3</h3>
<p>Мінула з горам лета, восень,</p>
<p>За імі — сцюжная зіма;</p>
<p>Прыйшла вясна, ў палях галосіць,</p>
<p>Уцехі, радасці няма.</p>
<p> </p>
<p>Не грэе сонца і не свеціць,</p>
<p>Паўзуць марудна ў смутку дні.</p>
<p>Як цяжка стала жыць на свеце,—</p>
<p>Цярпенні горкія адны.</p>
<p> </p>
<p>Людвіся шчыра абяцае,</p>
<p>Дае сабе такі зарок:</p>
<p>У вочы плюнуць паліцаю,</p>
<p>Каб ён людскі не ганьбіў зрок,</p>
<p> </p>
<p>Каб ён не поўзаў і не лазіў,</p>
<p>Не заглядаў у вокны кат.</p>
<p>Народ зняважыў і абразіў</p>
<p>І выганяе з родных хат.</p>
<p> </p>
<p>Такі плюгавенькі і рыжы,</p>
<p>А круціць моцную пятлю.</p>
<p>Хоць цяжка жыць, а трэба выжыць,</p>
<p>Каб вызваліць сваю зямлю.</p>
<p> </p>
<p>Паганы паліцай Гуцэвіч,</p>
<p>Без шчасця мы, пакуль ты тут.</p>
<p>У сэрцы куляй не пацэліш,</p>
<p>Хутчэй табе, чым нам, капут.</p>
<p> </p>
<p> </p>
<h4><a id="chapter5"></a>* * *</h4>
<p>Часамі вечарам маўклівым</p>
<p>Людвіся выйдзе за сяло:</p>
<p>Над рэчкай журацца каліны,</p>
<p>Іх радасць ветрам аднясло.</p>
<p> </p>
<p>Прысядзе на вярбе пахілай</p>
<p>І слухае, ці ліст шуміць.</p>
<p>Не б’ецца сэрца палахліва,</p>
<p>Не хіліцца пакорна ніц.</p>
<p> </p>
<p>«Хачу зямлю абняць аберуч,</p>
<p>Слязой гарачаю абмыць.</p>
<p>У моц свайго народа веру,</p>
<p>Кайданы памагу разбіць».</p>
<p> </p>
<p>Упаў лісток, упаў кляновы,</p>
<p>Уніз Трасцянкаю плыве.</p>
<p>Заплакаў хтось у Галінове</p>
<p>І праклінае дні свае.</p>
<p> </p>
<p>А можа, толькі так здалося?</p>
<p>О, не! Не плач, а лямант, енк.</p>
<p>Чыё там сэрца так галосіць?</p>
<p>Так чалавек не плакаў век.</p>
<p> </p>
<p> </p>
<h4><a id="chapter6"></a>* * *</h4>
<p>У лузе плача ружа-кветка,</p>
<p>А на Трасцянцы салавей.</p>
<p>Бяжыць маленькая Анэтка</p>
<p>Наўцёк ад смерці ад свае.</p>
<p> </p>
<p>Якраз насустрач ёй Людвіся.</p>
<p>Бяжыць дзяўчынка ўся ў крыві.</p>
<p>— Спыніся, дзетанька, спыніся,</p>
<p>З ліхой дарожанькі звярні!</p>
<p> </p>
<p>Абняць, сагрэць цябе хачу я,</p>
<p>Галоўку прыгарнуць да шчок.</p>
<p>Бяжыць Анэтка і не чуе,</p>
<p>Усё далей, далей, наўцёк.</p>
<p> </p>
<p>— Спыніся, дзетанька, спыніся!</p>
<p>Фашыст не мчыцца за табой.</p>
<p>Дагнала ледзь яе Людвіся</p>
<p>Ў даліне, пад старой вярбой.</p>
<p> </p>
<p>Кроў сочыцца з смяротнай раны,</p>
<p>Дрыжыць Анэтка, як лісток,</p>
<p>З галінкі ветрам адарваны.</p>
<p>— Хачу схавацца у лясок.</p>
<p> </p>
<p>Там злая смерць з касой не ходзіць.</p>
<p>Не зловіць там фашыст мяне.</p>
<p>— Мая дачушка, плакаць годзе,</p>
<p>Ўсё гэта хутка праміне.</p>
<p> </p>
<p>— Няўжо мая са мною мама? —</p>
<p>Галоўка хіліцца набок.—</p>
<p>Ой-ой! Ой-ой! Якая яма!</p>
<p>І жоўценькі які пясок! —</p>
<p> </p>
<p>Разніме, ўзніме ручкі-крылы.</p>
<p>— Во-во!.. Ізноў страляе ён.</p>
<p>І вочы вейкамі прыкрыла,</p>
<p>І забыццё прыйшло, як сон.</p>
<p> </p>
<p>Нясе Людвіся ў дом Анэтку,</p>
<p>Як матка, туліць да грудзей.</p>
<p>— Спачні, спачні, мая ты дзетка,</p>
<p>Не зловіць болей ліхадзей.</p>
<p> </p>
<p>Вярба над рэчкай нізка гнецца,</p>
<p>Як матка над дзяцьмі ў бядзе,</p>
<p>І калыханка з болем льецца,</p>
<p>І радасць да людзей не йдзе.</p>
<p> </p>
<p>— Мама, мама, абнімі</p>
<p>І любі мяне, любі!</p>
<p>— Дзетанька мая, засні,</p>
<p>Люлі-люленькі-люлі.</p>
<p> </p>
<p>— Мама, во ён, прагані</p>
<p>І Анэтку прыгарні!</p>
<p>— Дзетанька мая, засні,</p>
<p>Люлі-люленькі-люлі.</p>
<p> </p>
<p>— Мама, слёзы, плач спыні,</p>
<p>Хай смяюцца на зямлі!</p>
<p>— Дзетанька, засні, засні,</p>
<p>Люлі-люленькі-люлі.</p>
<p> </p>
<p>Анэтка ноч усю навылет</p>
<p>Гарэла ўся, як у агні,</p>
<p>Крычала: — Кроў не выпіў, выліў.</p>
<p>Прасіла: — Браціка вярні!</p>
<p> </p>
<p>Дзе мама?.. Дзе мой брацік?..</p>
<p>Няма... Крывавая зямля...</p>
<p>Пара дахаты нам збірацца...</p>
<p>Устань жа, мамачка мая!..</p>
<p> </p>
<p>Людвісю моцна абнімае.</p>
<p>Цалуе і гарыць уся.</p>
<p>— Няўжо... мая са мною мама?..</p>
<p>І не сіротка сёння я...</p>
<p> </p>
<h3><a id="chapter7"></a>4</h3>
<p>Усё, што мелі, адабралі,</p>
<p>З вадой нядоля не сплыла.</p>
<p>Людвіся паглядала ў далі</p>
<p>І вельмі ўзрушанай была.</p>
<p> </p>
<p>Дзьмуў сівер золкі і калючы,</p>
<p>Што прабіраў аж да касцей.</p>
<p>Данёсся лямант, крык балючы</p>
<p>І паўтарацца стаў часцей.</p>
<p> </p>
<p>Ад болю войкалі, стагналі,</p>
<p>Не выйшлі родныя сустрэць.</p>
<p>Эсэсаўцы іх, бедных, гналі</p>
<p>У лагер смерці Трасцянец.</p>
<p> </p>
<p>Ішлі — і з Гамбурга, і з Кёльна —</p>
<p>Касцямі на кастры датлець.</p>
<p>Глядзяць журботна, безнадзейна</p>
<p>На лагер смерці Трасцянец.</p>
<p> </p>
<p>«Казалі нам: не лагер там,</p>
<p>А дачы і высокі бор...»</p>
<p>Няма, не бачаць, горка плачуць</p>
<p>І шлюць фашыстам свой дакор:</p>
<p> </p>
<p>«Мы ўсе, усе таўрованы,</p>
<p>Без прозвішч, нумарныя людзі.</p>
<p>Знясілены і змораны,</p>
<p>І нашы рукі, нашы грудзі</p>
<p>Таўрованы, таўрованы.</p>
<p> </p>
<p>Палаюць крэматорыі,</p>
<p>Чакаюць нас яны уночы.</p>
<p>Мы кленчым перад зорамі,</p>
<p>І слепнуць нашы вочы:</p>
<p>Палаюць крэматорыі».</p>
<p> </p>
<p>Бязлітасна усіх тут знішчаць.</p>
<p>Які цяжкі, жахлівы лёс!</p>
<p>Мяцеліца мяце і свішча,</p>
<p>Хоць вока выкаль, мутна скрозь.</p>
<p> </p>
<p>«Няхай мяцеліца прыкрые,</p>
<p>Не хочу кроўю ацякаць.</p>
<p>Ўзніміце, маладыя крылы!</p>
<p>Адзін ратунак — уцякаць.</p>
<p> </p>
<p>Я жыць хачу, ўзнімаць павекі,</p>
<p>Гатова ўсё зрабіць з сабой»,—</p>
<p>Падумала вось так Равека</p>
<p>І знікла ў гурбу, за вярбой.</p>
<p> </p>
<p>Яе не знюхалі аўчаркі,</p>
<p>І паўз яе прайшоў канвой...</p>
<p>Плылі і адплывалі хмаркі,</p>
<p>І шум вярбы над галавой.</p>
<p> </p>
<p>Варушыцца сумёт глыбокі,</p>
<p>Равека разграбае снег...</p>
<p>— О, беларускі край далёкі,</p>
<p>Няўжо ўсё праўда, а не ў сне?</p>
<p> </p>
<p>Смяяцца з радасці ці з гора?..</p>
<p>Бягу, бягу сустрэць свой лёс.</p>
<p>Бяжыць ад млына на узгорак,</p>
<p>Дзе, ёй здалося, кліча хтось.</p>
<p> </p>
<p>Як снег скрыпіць, яна не чуе,</p>
<p>Не чуе пад сабою ног.</p>
<p>«Ў каго я сёння заначую</p>
<p>І чый пераступлю парог?»</p>
<p> </p>
<p>Падбегла. Хатка. Ў хатцы ціха.</p>
<p>Баіцца стукнуць у акно.</p>
<p>— А можа, тут прачнецца ліха</p>
<p>І схопіць зноў мяне яно?</p>
<p> </p>
<p>Да шыбы вуха прысланяе:</p>
<p>«Паўслова хоць бы улавіць».</p>
<p>Ад голаду ў бакі сланяе...</p>
<p>«Здаецца, ў хатцы хтось не спіць?»</p>
<p> </p>
<p>Пастукала ледзь-ледзь у дзверы.</p>
<p>Азваўся голас ёй: — Хто там?</p>
<p>Як хочацца і жыць і верыць!</p>
<p>— Ўпусціце, раскажу ўсё вам.</p>
<p> </p>
<p>Людвіся адчыняе дзверы;</p>
<p>Равека ў хату з ёй ідзе.</p>
<p>Ў Равекі твар бялей паперы.</p>
<p>«Няўжо у добрых я людзей?»</p>
<p> </p>
<p>Паклон да ног кладзе Людвісі</p>
<p>І просіць: — Дайце мне папіць.</p>
<p>Слязамі вочы наліліся:</p>
<p>— Мой знак-таўро, яго не змыць.</p>
<p> </p>
<p>— Таўро на целе маладосці,</p>
<p>Каб смерць са свету вас звяла...</p>
<p>Людвіся абнімае госцю</p>
<p>І просіць сесці да стала.</p>
<p> </p>
<p>— Свае вы падмацуйце сілы,</p>
<p>А потым рушыце далей.</p>
<p>Равека трошкі закусіла,</p>
<p>На сэрцы стала весялей.</p>
<p> </p>
<p>— А зараз і пара ў дарогу.</p>
<p>— Якраз і спадарожнік ёсць,—</p>
<p>І Стась смяецца з-за парога.</p>
<p>— Заходзь, заходзь, жаданы госць!</p>
<p> </p>
<p>Знаёмся з новаю сяброўкай.</p>
<p>Сяброўцы цісне Стась руку.</p>
<p>— Я чуў усё з свае каморкі...</p>
<p>Хутчэй!.. Пара нам за раку!..</p>
<p> </p>
<p>— Гатова я, і сэрцам згодна.</p>
<p>— Хутчэй, хутчэй! Бяжым, бяжым!..</p>
<p>— Мне Беларусь хай будзе роднай,</p>
<p>І лес не будзе хай чужым!</p>
<p> </p>
<p>Як сёстры, моцна абняліся,</p>
<p>І пацалунак лёг на твар,</p>
<p>І пажадала ёй Людвіся</p>
<p>Аддаць змаганню сэрца жар.</p>
<p> </p>
<p>Равека просіць прабачэння...</p>
<p>— Які сягоння добры дзень.</p>
<p>— Шчасліва вам!.. Да пабачэння!</p>
<p>І зніклі постаці людзей.</p>
<p> </p>
<p> </p>
<h4><a id="chapter8"></a>* * *</h4>
<p>— Няма! — крычалі на паверцы.—</p>
<p>— Уцёк 109005!</p>
<p>— Яшчэ, яшчэ й яшчэ праверце!</p>
<p>— Усіх падняць! На смерць сагнаць!</p>
<p> </p>
<p>І лаянка, і крык, і сварка,</p>
<p>І бегатня, і калатня;</p>
<p>І паліцаі, і аўчаркі,</p>
<p>І ўся фашысцкая гання</p>
<p>Нідзе не знюхалі Равекі,</p>
<p>І след яе прастыў даўно.</p>
<p>А гэтым часам Стась з Равекай</p>
<p>Дайшлі, сваіх знайшлі ў бары.</p>
<p>«Як добра быць зноў чалавекам,</p>
<p>Мае вы родныя сябры!»</p>
<p> </p>
<h3><a id="chapter9"></a>5</h3>
<p>Людвіся выйшла на падворак</p>
<p>І песню заспявала з гора:</p>
<p> </p>
<p>«Ночанька цёмная, цёмная;</p>
<p>Рэчанька горкіх слёз поўная.</p>
<p>Слёзы і гора народнае</p>
<p>Выплесні, рэчанька родная,</p>
<p>Выплесні хваляй сцюдзёнаю</p>
<p>Ў ночаньку цёмную, цёмную.</p>
<p>Зоранькі хмаркай прыкрыліся;</p>
<p>Людзі ў бядзе не скарыліся.</p>
<p>Сокалы-ветры крылатыя</p>
<p>Б’юцца з навалай праклятаю;</p>
<p>Вернецца ўсё, што утрачана,—</p>
<p>Вер, маё сэрца гарачае!</p>
<p> </p>
<p>Сонца узыдзе прыгожае,</p>
<p>Цемра адхлыне варожая,</p>
<p>Церні завянуць калючыя,</p>
<p>Раны загоім балючыя.</p>
<p>Вер, маё сэрца гарачае,—</p>
<p>Вернецца ўсё, што утрачана!»</p>
<p> </p>
<p> </p>
<h4><a id="chapter10"></a>* * *</h4>
<p>Людвісю хмурым майскім ранкам</p>
<p>Наведаў хцівы Яська Смык.</p>
<p>Ён за сабою бразнуў клямкай,</p>
<p>Бо так заходзіць ў дом прывык.</p>
<p> </p>
<p>Як госць, няпрошаны, ліслівы,</p>
<p>Ён на Людвісю ўсё глядзіць,</p>
<p>Маўчыць і палыкае сліну.</p>
<p>— Як мне і чым ёй дагадзіць?</p>
<p> </p>
<p>Аберагаў я вас, Людвіся,</p>
<p>Мо больш, як самаго сябе,</p>
<p>Каб не забралі, засталіся</p>
<p>Не для людзей, а для мяне.</p>
<p> </p>
<p>Кажу так вам і ў вашым доме.</p>
<p>— Дарэмна гэтулькі клапот.</p>
<p>— Мне добра... добра ўсё вядома...</p>
<p>І выступіў у Яські пот,</p>
<p> </p>
<p>І сорам лёг на хцівым твары;</p>
<p>Не па сабе, не ўзняць вачэй.</p>
<p>— Я вамі жыў і штодзень марыў,</p>
<p>Каб мне дасталіся хутчэй.</p>
<p> </p>
<p>У сне вас называў я любай,</p>
<p>Жадаў, каб вы былі маёй.</p>
<p>Хачу ў сукенцы белай, шлюбнай</p>
<p>Вас бачыць і назваць сваёй.</p>
<p> </p>
<p>— Цярпець не ў моцы больш! Даволі!</p>
<p>І паказала на парог.—</p>
<p>Тваёй не буду я ніколі!</p>
<p>Атруты горш мне твой пірог.</p>
<p> </p>
<p>— Не хочаш ты са мной да шлюбу,</p>
<p>То пойдзеш без мяне на смерць.</p>
<p>Там назавеш сваіх ты любых</p>
<p>І выйдзеш іх слязьмі сустрэць.</p>
<p> </p>
<p>— Маёй ты беларускай хаты</p>
<p>Ганебным словам не пагань!</p>
<p>На гэтым скончыліся сваты,</p>
<p>І Яська Смык пайшоў, як здань.</p>
<p> </p>
<p> </p>
<h4><a id="chapter11"></a>* * *</h4>
<p>Ўжо адыходзіў месяц чэрвень,</p>
<p>І не спявалі салаўі.</p>
<p>— Яе на вугаль, попел счэрнім,</p>
<p>Не дачакаецца сваіх.</p>
<p> </p>
<p>Так абяцалі Яську Смыку,</p>
<p>Ён верыў ім і нат быў рад:</p>
<p>— Не будзе больш на Яську сыкаць</p>
<p>І абзываць: агідны гад.</p>
<p> </p>
<p>З-за рэчкі, ад пахілых лоз,</p>
<p>Даносіў вецер подых горкі.</p>
<p>Эсэсаўскі канвой падпоўз</p>
<p>І хату ачапіў на ўзгорку.</p>
<p> </p>
<p>Людвісю людаеды згрэблі,</p>
<p>На смерць вядуць, яна ідзе</p>
<p>Пад вербамі, па вузкай грэблі,</p>
<p>Дзе азярцо, як майскі дзень.</p>
<p> </p>
<p>Не чуе пад нагамі сцежкі...</p>
<p>Насустрач — ноч цяжкіх пакут.</p>
<p>Звярнулі ўлева, праз алешнік</p>
<p>Вядуць у Галіноўскі кут.</p>
<p> </p>
<p>Там печы пекла пазяхаюць,</p>
<p>У жэрлы іх людзей жывых</p>
<p>Штурхаюць. Печы іх глытаюць...</p>
<p>«Вам стогнаў не пачуць маіх.</p>
<p> </p>
<p>У вочы смела плюну смерці,—</p>
<p>Няхай агонь жыцця гарыць...»</p>
<p>— Вы слову нашаму паверце,—</p>
<p>Гаворыць ёй лісліва Фрыц.—</p>
<p> </p>
<p>Пакой утульны і асобны</p>
<p>Падрыхтавалі мы для вас.</p>
<p>Павінны быць на ўсё вы згодны</p>
<p>У гэты ненадзейны час.</p>
<p> </p>
<p>Вас просім гэтак мы лагодна,</p>
<p>І зразумейце толькі нас.</p>
<p>Адно скажыце слова: згодна,</p>
<p>І мы адступімся ад вас.</p>
<p> </p>
<p>Ні слова, ні паўслова Люда,</p>
<p>І слёз ніяк не праглыне.</p>
<p>Пасля: — Ўсё ваша мне не люба.</p>
<p>Не зневажайце больш мяне!</p>
<p> </p>
<p>Вядзіце ў лагер маладую,</p>
<p>На смерць вядзіце, не на шлюб.</p>
<p>Іду! Сябе я не шкадую.</p>
<p>І здраднік Яська мне не люб.</p>
<p> </p>
<p>Сачыў за мной і дні і ночы</p>
<p>І адбіраў жыццё ў людзей,</p>
<p>На ўсіх кідаў свой позірк воўчы,</p>
<p>А мне у вочы не глядзеў.</p>
<p> </p>
<p>Уніз іх апушчаў, як злодзей,</p>
<p>Які украў краіны лёс</p>
<p>І ворагу яго прадаў</p>
<p>За поўны кубак горкіх слёз.</p>
<p> </p>
<p>— Шмат гневу, безнадзейнай веры.</p>
<p>Ідзі туды, дзе не крычаць.</p>
<p>І рыпнулі і грымнулі</p>
<p>Ў мяшок каменны дзверы.</p>
<p>— Да смерці будзеш там маўчаць.</p>
<p> </p>
<p> </p>
<h4><a id="chapter12"></a>* * *</h4>
<p>Людвіся, родная Людвіся,</p>
<p>Які цябе чакае лёс?</p>
<p>На ўзгорак выйдзі, падзівіся,</p>
<p>Як слёзы сыплюцца з бяроз.</p>
<p> </p>
<p>Наўзрыд я плачу разам з імі...</p>
<p>Як мне уратаваць цябе,</p>
<p>Каб ты ўсміхалася Радзіме,</p>
<p>Як сонца ў полі на сяўбе?</p>
<p> </p>
<p>Над борам, зорка, узніміся,</p>
<p>Прайду Трасцянкаю уброд;</p>
<p>Гукні, адклікніся, Людвіся,</p>
<p>Я раскушу калючы дрот</p>
<p> </p>
<p>І выведу з-за крат няволі.</p>
<p>З дарогі прэч прагонім смерць,</p>
<p>І зорку раннюю над полем</p>
<p>З Людвісяй выйду я сустрэць.</p>
<p> </p>
<p>Не пацалуе здрада ў губы,</p>
<p>Ад сполаху не будзем млець.</p>
<p>Ратунак знайдзема ад згубы,—</p>
<p>Такіх, як ты, баіцца смерць.</p>
<p> </p>
<p> </p>
<h3><a id="chapter13"></a>6</h3>
<p>Людвіся — у мяшку каменным</p>
<p>І без яды, і без вады...</p>
<p>І ўсё ж высокія імкненні</p>
<p>Не гаслі ў сэрцы маладым.</p>
<p> </p>
<p>Прыйшла жахлівая нядзеля,</p>
<p>Людвісю вывелі з мяшка.</p>
<p>Наручнікаў ёй не надзелі:</p>
<p>Кат не знайшоў, хоць і шукаў.</p>
<p> </p>
<p>Дубінкай ёмкай аглушыў,</p>
<p>І шыю ланцугом здушыў.</p>
<p>Яна хіснулася, упала,</p>
<p>І ледзь ужо на ногі ўстала.</p>
<p> </p>
<p> </p>
<h4><a id="chapter14"></a>* * *</h4>
<p>Набояў поўныя абоймы,</p>
<p>Аўчарак цэлая гання;</p>
<p>Пад азярцо, у сырабойню,</p>
<p>Людзей на смерць канвой зганяў.</p>
<p> </p>
<p>Вядуць знябытых з Галінова —</p>
<p>Датлець касцямі на агні.</p>
<p>Людвіся аддае паклоны</p>
<p>Знаёмым вербам, як радні.</p>
<p> </p>
<p>Схіляецца над азярцом —</p>
<p>Слязу з лістоў апаласнуць.</p>
<p>«Хачу перад сваім канцом</p>
<p>Пад цёмнай хваляй палыснуць».</p>
<p> </p>
<p>Прыйшлі ўспаміны дарагія...</p>
<p>Ў ваду кідаецца нырцом.</p>
<p>За ёй памкнуліся другія...</p>
<p>Ратуй Людвісю, азярцо!</p>
<p> </p>
<p>Ўздагон застракаталі кулі,</p>
<p>Аўчаркі рваліся, плылі;</p>
<p>У сырабойні людзі чулі,</p>
<p>А вырвацца на волю не маглі.</p>
<p> </p>
<p>Плыве Людвіся пад вадою,</p>
<p>Грабе рукамі жоўты жвір.</p>
<p>«Праб’юся да кустоў сюдою,</p>
<p>А там — схавае цёмны вір.</p>
<p> </p>
<p>За ім, далей, чарот і явар,</p>
<p>Там я пасцель і пасцялю.</p>
<p>Хай мара стане светлай явай,</p>
<p>Жыццё я так люблю, люблю!»</p>
<p> </p>
<p>Адхлынула за ёй пагоня,</p>
<p>І кулі не стракочуць больш.</p>
<p>«Няўжо ўратуюся сягоння?</p>
<p>А заўтра будзе лепш, не горш».</p>
<p> </p>
<p> </p>
<h4><a id="chapter15"></a>* * *</h4>
<p>Бензінны лівень з бочак хлынуў;</p>
<p>Знясіленых сваіх дзяцей</p>
<p>Тулілі маткі да грудзей,</p>
<p>І ў сырабойні праз хвіліну</p>
<p>Глытала полымя людзей.</p>
<p> </p>
<p>Шыбае полымя угору,</p>
<p>І чорны дым над Трасцянцом,</p>
<p>І далей плыў ужо над борам,</p>
<p>Заслаўшы горам азярцо.</p>
<p> </p>
<p>Агонь людзей сланяў, штурхаў</p>
<p>І распасцёр над імі крылы,</p>
<p>І з крокваў рухнула страха</p>
<p>І ўсіх прыціснула, прыкрыла.</p>
<p> </p>
<p>Ад жаху зварухнуўся прысак,</p>
<p>Шкілеты з-пад яго ўстаюць,</p>
<p>Ідуць іх цьмяныя абрысы</p>
<p>І на руках дзяцей нясуць.</p>
<p> </p>
<p> </p>
<h4><a id="chapter16"></a>* * *</h4>
<p>Людвісю ахапіла скруха:</p>
<p>Халодны пот умыў чало,</p>
<p>Рукой, нагою цяжка рухаць,</p>
<p>І цела зябнуць пачало.</p>
<p> </p>
<p>«Каб мне хоць крышачку сагрэцца,</p>
<p>Не адубець, зубоў не сцяць.</p>
<p>О, трапяткое маё сэрца,</p>
<p>Вярні надзею да жыцця!</p>
<p> </p>
<p>Мой сокал, ясны і крылаты,</p>
<p>Ляці, устаць я не магу...</p>
<p>Няўжо, няўжо грымяць гарматы</p>
<p>І набліжаецца іх гул?»</p>
<p> </p>
<p>Людвісю гэты гул узрушыў,</p>
<p>І пульс затрапятаў жыццём.</p>
<p>«Устаць сябе я ўсё ж прымушу,</p>
<p>На бераг выйду азярцом.</p>
<p> </p>
<p>Чарот і явар, расступіся,</p>
<p>І, хваля, вынесі мяне».</p>
<p>На бераг выплыла Людвіся,—</p>
<p>Усё нядобрае міне.</p>
<p> </p>
<p>Ідзе знябытая дахаты,</p>
<p>Ступае ўсё смялей, смялей.</p>
<p>Бягуць савецкія салдаты,</p>
<p>І на душы святлей, цяплей.</p>
<p> </p>
<p>На захад вораг уцякае,</p>
<p>Усе шляхі крывёй заліў.</p>
<p>Пагібель ворага чакае</p>
<p>На ўласнай на яго зямлі.</p>
<p> </p>
<p>Трасцянка светлай хваляй льецца</p>
<p>Не зачарпне слёз горкіх коўш.</p>
<p>Гады ліхога ліхалецця</p>
<p>Не вернуцца ніколі больш.</p>
<p> </p>
<p> </p>
<h4><a id="chapter17"></a>* * *</h4>
<p>Палалі сэрцы соцень тысяч</p>
<p>На страшным вогнішчы вайны.</p>
<p>Хацеў я з сэрцаў іскры высеч,</p>
<p>Каб не пагаслі век яны.</p>
<p> </p>
<p class="sign">Красавік, 1959 г.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>