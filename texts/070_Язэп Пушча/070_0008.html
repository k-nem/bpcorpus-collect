<div class="container">
<div class="book-utils">
<div id="qrcode"></div>
<a href="/Jazep_Pusca/Viersy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Язэп Пушча -->
<!-- HEADER_FIELD CreationYear: 1930-1936 -->
<!-- HEADER_FIELD Edition: Пушча Я. Збор твораў. У 2 т. Т. 2. Вершы. Паэмы. Пераклады. Крытычныя артыкулы 1930-1963.- Мн.:Маст. літ., 1994.- 462 с., [4] л. іл. -->
<!-- HEADER_FIELD FirstPublicationYear: 1956; 1958; 1960; 1963; 1965; 1989; 1994 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1994 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы -->
<h2><a href="http://knihi.com/Jazep_Pusca/">Язэп Пушча</a></h2>
<h2>Вершы</h2>
<div style="height: 3rem"></div>
<!-- TOC_BEGIN -->
<a href="#chapter1">1930</a><br/>
  <a href="#chapter2">ДАЧУШКАМ ГАЛІ І ЛЯЛІ. КОЦІК — ВУСАТЫ РОЦІК І МЫШКА-СТРЫЖКА</a><br/>
  <a href="#chapter3">ЛІСТ ДА ГАЛІ І ЛЯЛІ</a><br/>
  <a href="#chapter4">ЛІСТ ДА ДАЧУШАК</a><br/>
<a href="#chapter5">1931</a><br/>
  <a href="#chapter6">* * *</a><br/>
  <a href="#chapter7">НА СВЕЦЕ БОЛЬ І СМУТАК ЁСЦЬ</a><br/>
  <a href="#chapter8">ДАЧУШЦЫ ГАЛІ</a><br/>
  <a href="#chapter9">ЛІСТ ПЕРШЫ</a><br/>
<a href="#chapter10">1932</a><br/>
  <a href="#chapter11">ЛІСТ ДРУГІ</a><br/>
  <a href="#chapter12">ДЗЕ ТЫ, ЗОРКА?</a><br/>
  <a href="#chapter13">НА ЭТАПЕ</a><br/>
  <a href="#chapter14">ПАЎНОЧНАЯ ТАЙГА ШУМІЦЬ</a><br/>
  <a href="#chapter15">ПЯСНЯР ЗА КРАТАМІ СЯДЗЕЎ</a><br/>
<a href="#chapter16">1933</a><br/>
  <a href="#chapter17">ДЗЕКАБРЫСТАМ</a><br/>
<a href="#chapter18">1934</a><br/>
  <a href="#chapter19">МОЙ ЯСНЫ СОКАЛ!..</a><br/>
  <a href="#chapter20">СУРОВЫ ЛЁС</a><br/>
  <a href="#chapter21">ЯК Я ЦЯБЕ ЛЮБІЎ!</a><br/>
<a href="#chapter22">1935</a><br/>
  <a href="#chapter23">ШУМІ, УРАЛЬСКАЯ ТАЙГА</a><br/>
  <a href="#chapter24">АНАПСКІЯ НАСТРОІ</a><br/>
<a href="#chapter25">1936</a><br/>
  <a href="#chapter26">АВІДЗІЙ</a><br/>
  <a href="#chapter27">АДАМУ МІЦКЕВІЧУ</a><br/>
    <a href="#chapter28">1</a><br/>
    <a href="#chapter29">2</a><br/>
  <a href="#chapter30">БАЙРАНУ</a><br/>
<a href="#chapter31">1942</a><br/>
  <a href="#chapter32">ВОСЕНЬ</a><br/>
  <a href="#chapter33">ГОНЯЦЬ У НЯВОЛЮ</a><br/>
  <a href="#chapter34">ДАМОКЛАЎ МЕЧ</a><br/>
  <a href="#chapter35">ПЛАЧ СІРОТАК</a><br/>
  <a href="#chapter36">ЯНКУ КУПАЛУ</a><br/>
<a href="#chapter37">1943</a><br/>
  <a href="#chapter38">ВОЛАТЫ</a><br/>
  <a href="#chapter39">ЗАЛАТЫ СТРУМЕНЬ</a><br/>
  <a href="#chapter40">МОЙ САКОЛІК ЯСНЫ</a><br/>
  <a href="#chapter41">МОЙ ТЫ РОДНЫ, МОЙ СЫНОК</a><br/>
<a href="#chapter42">1944</a><br/>
  <a href="#chapter43">КУКАВАЛА ЗЯЗЮЛЯ</a><br/>
<a href="#chapter44">1947</a><br/>
  <a href="#chapter45">ЗЯМЕЛЬКІ ТРЫ ЖМЕНЬКІ</a><br/>
  <a href="#chapter46">З РУІНАЎ МІНСК ПАРАНЕНЫ ЎСТАЕ</a><br/>
  <a href="#chapter47">ІДУ І ПАДАЮ ПАД КРЫЖАМ</a><br/>
<a href="#chapter48">1952</a><br/>
  <a href="#chapter49">У КІСЛАВОДСКУ</a><br/>
  <a href="#chapter50">РАСІІ СЛАВА</a><br/>
  <a href="#chapter51">ЖАДАННЕ</a><br/>
  <a href="#chapter52">КОЦІЦЦА ПА ТВАРЫ ДЫ СЛЯЗА ГАРАЧАЯ</a><br/>
  <a href="#chapter53">НЕ ЗАБЛУДЗІЎСЯ Я Ў ЦЁМНЫМ ЛЕСЕ</a><br/>
  <a href="#chapter54">А. М. РАДЗІШЧАВУ</a><br/>
  <a href="#chapter55">СЫНУ</a><br/>
<a href="#chapter56">1953</a><br/>
  <a href="#chapter57">ПРАСТОРЫ, ПЕСНІ РОДНЫЯ</a><br/>
  <a href="#chapter58">СМЕРЦЬ ТЫРАНА</a><br/>
  <a href="#chapter59">ХТО СКАЗАЎ?</a><br/>
<a href="#chapter60">1954</a><br/>
  <a href="#chapter61">Я — НЕ ГАРАЦЫЙ</a><br/>
<a href="#chapter62">1955</a><br/>
  <a href="#chapter63">ПАЖАР ПАЛАЕ</a><br/>
  <a href="#chapter64">ВЫЙДУ, ГЛЯНУ...</a><br/>
  <a href="#chapter65">КІПАРЫСЫ</a><br/>
  <a href="#chapter66">МОРА</a><br/>
  <a href="#chapter67">НА ЎЗМОР’І</a><br/>
  <a href="#chapter68">СВЕТЛЫЯ РАДКІ</a><br/>
<a href="#chapter69">1956</a><br/>
  <a href="#chapter70">У МІНСКУ</a><br/>
  <a href="#chapter71">ВУЧНІ</a><br/>
  <a href="#chapter72">ГРОМ ВЯСНОВЫ ПРАГРЫМЕЎ</a><br/>
  <a href="#chapter73">* * *</a><br/>
  <a href="#chapter74">ДЗЕСЯЦІКЛАСНІКІ</a><br/>
    <a href="#chapter75">І</a><br/>
    <a href="#chapter76">II</a><br/>
  <a href="#chapter77">ЯК ХАДЗІЛІ ПА РАДЗІМЕ</a><br/>
    <a href="#chapter78">1</a><br/>
    <a href="#chapter79">2</a><br/>
    <a href="#chapter80">3</a><br/>
    <a href="#chapter81">4</a><br/>
  <a href="#chapter82">ДЗЕНЬ ДОБРЫ, МІНСК!</a><br/>
  <a href="#chapter83">З НАРОДАМ Я</a><br/>
  <a href="#chapter84">КАНЦЭРТ</a><br/>
  <a href="#chapter85">КРЫНІЦА</a><br/>
  <a href="#chapter86">ПАЭЗІЯ МАЯ</a><br/>
  <a href="#chapter87">САЛАВЕЙ</a><br/>
  <a href="#chapter88">УРАДЖАЙ</a><br/>
  <a href="#chapter89">Я ДАКРАНАЮСЯ ДУШОЙ ДА СТРУН</a><br/>
  <a href="#chapter90">РЭКВІЕМ</a><br/>
  <a href="#chapter91">«РЭКВІЕМ» СПАЗНІЎСЯ</a><br/>
  <a href="#chapter92">СЦЯГІ МЫ НЕСЛІ</a><br/>
  <a href="#chapter93">ВОСЕНЬ</a><br/>
  <a href="#chapter94">СОНЦА</a><br/>
  <a href="#chapter95">БЯРУ У РУКІ ЛІРУ...</a><br/>
  <a href="#chapter96">ПАД РОДНЫМ НЕБАМ</a><br/>
  <a href="#chapter97">ПАД НОВЫ ГОД</a><br/>
  <a href="#chapter98">ПАД НОВЫ ГОД</a><br/>
  <a href="#chapter99">І, ПЕСНЯ, У СЭРЦЫ НЕ МАЎЧЫ</a><br/>
  <a href="#chapter100">* * *</a><br/>
  <a href="#chapter101">ІМЧЫ!..</a><br/>
  <a href="#chapter102">КРАСУЙЦЕ ВЕЧНА, КІПАРЫСЫ</a><br/>
    <a href="#chapter103">* * *</a><br/>
  <a href="#chapter104">КУРАНТЫ Б’ЮЦЬ</a><br/>
  <a href="#chapter105">НА СОНЕЧНАЙ ЗЯМЛІ</a><br/>
  <a href="#chapter106">НАСТАЎНІК</a><br/>
  <a href="#chapter107">* * *</a><br/>
  <a href="#chapter108">ПРЫЛЯЦЕЛІ ШПАКІ</a><br/>
  <a href="#chapter109">СТУДЭНТЫ</a><br/>
  <a href="#chapter110">СПОВЕДЗЬ</a><br/>
  <a href="#chapter111">* * *</a><br/>
  <a href="#chapter112">ЧАЙКІ КЛІЧУЦЬ</a><br/>
  <a href="#chapter113">ЯШЧЭ Ў ЮНАЦКІЯ ГАДЫ</a><br/>
<a href="#chapter114">1957</a><br/>
  <a href="#chapter115">РАВЕСНІКАМ</a><br/>
  <a href="#chapter116">БУДАЎНІК</a><br/>
  <a href="#chapter117">РАСІІ</a><br/>
  <a href="#chapter118">ДАНТЭ АЛІГ’ЕРЫ</a><br/>
  <a href="#chapter119">КАСТРЫЧНІК</a><br/>
  <a href="#chapter120">РАСХРЫСТАЎ СЭРЦА І ДУШУ...</a><br/>
  <a href="#chapter121">ПЕСНЯ ПЕСЕНЬ</a><br/>
    <a href="#chapter122">* * *</a><br/>
    <a href="#chapter123">* * *</a><br/>
  <a href="#chapter124">СЯРГЕЮ ЯСЕНІНУ</a><br/>
  <a href="#chapter125">ВЯСНА</a><br/>
  <a href="#chapter126">ЛЕТА</a><br/>
  <a href="#chapter127">ЛЮБЛЮ</a><br/>
  <a href="#chapter128">У.Д.</a><br/>
  <a href="#chapter129">СОРАК ЗОРАК</a><br/>
  <a href="#chapter130">ФАНТАНЫ</a><br/>
  <a href="#chapter131">А.Я.</a><br/>
  <a href="#chapter132">* * *</a><br/>
  <a href="#chapter133">ЯНУ РАЙНІСУ</a><br/>
  <a href="#chapter134">У ШКОЛЕ</a><br/>
  <a href="#chapter135">НАВАГОДНІ ЛІСТ ДА СЯБРОЎ.</a><br/>
  <a href="#chapter136">ДВАЦЦАЦЬ ПЯТЫ</a><br/>
  <a href="#chapter137">БУДУ ЖЫЦЬ</a><br/>
  <a href="#chapter138">БЯЖЫЦЬ РАКА</a><br/>
  <a href="#chapter139">ВІНО ПАЭЗІІ</a><br/>
  <a href="#chapter140">ВОСЕНЬ</a><br/>
  <a href="#chapter141">ГАДЫ ІДУЦЬ</a><br/>
  <a href="#chapter142">ДЗЕНЬ ДОБРЫ!</a><br/>
  <a href="#chapter143">* * *</a><br/>
  <a href="#chapter144">ЗАЛАТАЯ ВОСЕНЬ</a><br/>
  <a href="#chapter145">ЗАШУМІ, ЗЯЛЁНЫ!</a><br/>
  <a href="#chapter146">ЗОСЬКА І АНТОСІК</a><br/>
  <a href="#chapter147">КРЫТЫКУ</a><br/>
  <a href="#chapter148">НА УСХОДЗЕ СОНЦА</a><br/>
  <a href="#chapter149">ПАЛЬМЫ СЛАВЫ</a><br/>
  <a href="#chapter150">ПЕРАД АПАЛОНАМ</a><br/>
  <a href="#chapter151">ПЕРШАКЛАСНІЦЫ</a><br/>
  <a href="#chapter152">ПЕСНЯ ЛЕТА</a><br/>
  <a href="#chapter153">* * *</a><br/>
  <a href="#chapter154">УКЛЕНЧЫ, СЭРЦА, НА ПЯСОК</a><br/>
  <a href="#chapter155">ХЛОПЧЫК, ЯК ВЯСЁЛКА</a><br/>
  <a href="#chapter156">ШКОЛЬНЫ ЗВАНОК</a><br/>
  <a href="#chapter157">ШПАКІ</a><br/>
  <a href="#chapter158">ШЧОДРАЕ ЛЕТА</a><br/>
<a href="#chapter159">1958</a><br/>
  <a href="#chapter160">* * *</a><br/>
  <a href="#chapter161">ДЗЕНЬ ДОБРЫ, РАДЗІМА!</a><br/>
  <a href="#chapter162">МАЯК ЖЫЦЦЯ</a><br/>
  <a href="#chapter163">* * *</a><br/>
  <a href="#chapter164">ПРЫПАЎ Я ДА КРЫНІЦЫ</a><br/>
  <a href="#chapter165">ШЭФЫ</a><br/>
    <a href="#chapter166">1</a><br/>
    <a href="#chapter167">2</a><br/>
    <a href="#chapter168">3</a><br/>
    <a href="#chapter169">4</a><br/>
    <a href="#chapter170">5</a><br/>
    <a href="#chapter171">* * *</a><br/>
  <a href="#chapter172">* * *</a><br/>
  <a href="#chapter173">ПЕСНІ СЭРЦА</a><br/>
    <a href="#chapter174">1</a><br/>
    <a href="#chapter175">2</a><br/>
    <a href="#chapter176">3</a><br/>
  <a href="#chapter177">ЗОРКА САВЕТАЎ</a><br/>
  <a href="#chapter178">ГАСПАДАР-НАРОД</a><br/>
    <a href="#chapter179">* * *</a><br/>
    <a href="#chapter180">* * *</a><br/>
    <a href="#chapter181">* * *</a><br/>
    <a href="#chapter182">* * *</a><br/>
  <a href="#chapter183">СЛАЎСЯ, РАДЗІМА</a><br/>
  <a href="#chapter184">БЯСЕДНАЯ</a><br/>
  <a href="#chapter185">СВЯТА</a><br/>
  <a href="#chapter186">ЮНАЦТВА</a><br/>
  <a href="#chapter187">АДВІТАННЕ</a><br/>
  <a href="#chapter188">ДВОЙЧЫ ДВА — ЧАТЫРЫ</a><br/>
  <a href="#chapter189">ЗІМА</a><br/>
  <a href="#chapter190">* * *</a><br/>
<a href="#chapter191">1959</a><br/>
  <a href="#chapter192">УСМІХАЕЦЦА ВЯСНА</a><br/>
  <a href="#chapter193">* * *</a><br/>
  <a href="#chapter194">НА ВОЗЕРЫ</a><br/>
  <a href="#chapter195">ЯК ДОБРА!</a><br/>
  <a href="#chapter196">А Ў БАРЫ, БАРЫ САСОНКІ</a><br/>
  <a href="#chapter197">ВЕРУ І ВЕРЦЕ</a><br/>
  <a href="#chapter198">ВІШАНЬКА</a><br/>
  <a href="#chapter199">ВОСЕНЬ ЖЫТА СЕЕ</a><br/>
  <a href="#chapter200">ЖУРАВІНКА, ЖУРАВІНКА</a><br/>
  <a href="#chapter201">КУРЛЫ, КУРЛЫ</a><br/>
  <a href="#chapter202">НА БАЛОЦЕ</a><br/>
    <a href="#chapter203">1</a><br/>
    <a href="#chapter204">2</a><br/>
  <a href="#chapter205">У ДАРОЗЕ</a><br/>
  <a href="#chapter206">З ДОБРЫМ РАНКАМ, ДЗЕЦІ</a><br/>
  <a href="#chapter207">НАСТАЎНІЦА</a><br/>
  <a href="#chapter208">У ЧААДАЕВЕ </a><br/>
    <a href="#chapter209">1</a><br/>
    <a href="#chapter210">2</a><br/>
  <a href="#chapter211">МІНСК</a><br/>
  <a href="#chapter212">ПЕСНЯ</a><br/>
  <a href="#chapter213">УСПАМІНЫ</a><br/>
<a href="#chapter214">1960</a><br/>
  <a href="#chapter215">НА МІНСКІМ ЗАВОДЗЕ АЎТАМАТЫЧНЫХ ЛІНІЙ</a><br/>
  <a href="#chapter216">ЛЕНІН</a><br/>
  <a href="#chapter217">ЖАР-ПТУШКА</a><br/>
  <a href="#chapter218">ВЯСНА</a><br/>
  <a href="#chapter219">НА МІНСКІМ ВОЗЕРЫ</a><br/>
  <a href="#chapter220">ХМУРЫНКА СМУТКУ</a><br/>
  <a href="#chapter221">БЕЛАВЕЖА</a><br/>
  <a href="#chapter222">ПАЧАТАК ЛЕГЕНДЫ</a><br/>
  <a href="#chapter223">СВІЦЯЗЬ</a><br/>
  <a href="#chapter224">У НАВАГРУДКУ</a><br/>
  <a href="#chapter225">КУРГАН БЯССМЕРЦЯ</a><br/>
  <a href="#chapter226">У ШЧОРСАХ</a><br/>
  <a href="#chapter227">ВАЛУНЫ</a><br/>
  <a href="#chapter228">СВЕТЛЫ НЁМАН-ЧАРАДЗЕЙ</a><br/>
  <a href="#chapter229">СЁСТРЫ</a><br/>
  <a href="#chapter230">НА БЕРАЗЕ ГАДОЎ</a><br/>
  <a href="#chapter231">КРАСУЙ, ЖЫВІ!</a><br/>
  <a href="#chapter232">ЛІСТ ДА ЧЫТАЧА Ў СУВЯЗІ З ВЫХАДАМ ЗБОРНІКА «ВЕРШЫ І ПАЭМЫ»</a><br/>
  <a href="#chapter233">НЕАДАСЛАНЫЯ ЛІСТЫ</a><br/>
<a href="#chapter234">1961</a><br/>
  <a href="#chapter235">ЧАРАДЗЕЙ ВЯЛІКІ</a><br/>
  <a href="#chapter236">МУЗЫКА ВЯСНЫ</a><br/>
  <a href="#chapter237">ГІМН СЛАВЫ</a><br/>
  <a href="#chapter238">ПАЭТЫ — СУМЛЕННЕ НАРОДА</a><br/>
  <a href="#chapter239">НА РАДЗІМЕ ТАК ПРЫГОЖА</a><br/>
  <a href="#chapter240">ТЫ — ЯК ПЕСНЯ ТАЯ</a><br/>
  <a href="#chapter241">БУДУЕМ</a><br/>
  <a href="#chapter242">ЖЫТНІ КОЛАС</a><br/>
  <a href="#chapter243">РАНА СОНЕЙКА УСТАЛА</a><br/>
  <a href="#chapter244">ГРОДНА</a><br/>
  <a href="#chapter245">ДАРОГІ ЮНАЦТВА, ШЛЯХІ МАЛАДОСЦІ</a><br/>
    <a href="#chapter246">* * *</a><br/>
  <a href="#chapter247">ЗАСЯВАЮ ПОЛЕ ЧЫСТЫМ ЗЕРНЕМ</a><br/>
  <a href="#chapter248">КРЫТЫКАМ</a><br/>
  <a href="#chapter249">НА ЗЯМЛІ ЛІТОЎСКАЙ</a><br/>
  <a href="#chapter250">НЕ ЛЕЗ ПІШЧОМ Я НА ПАРНАС</a><br/>
  <a href="#chapter251">СТАЛЕЕ ПЕСНЯ ГОД АД ГОДУ</a><br/>
  <a href="#chapter252">УПРОЧКІ ПЕСНЯ НЕ ЗБЯЖЫЦЬ</a><br/>
  <a href="#chapter253">ЯШЧЭ Ў ВЯЛІКІМ Я ДАЎГУ</a><br/>
<a href="#chapter254">1962</a><br/>
  <a href="#chapter255">ЗА ЎСЕ, ЗА ЎСЕ ВАМ ДЗЯКУЙ</a><br/>
  <a href="#chapter256">ПРЫЙШЛА ПАРА — ПАСВАТАЛІ</a><br/>
    <a href="#chapter257">* * *</a><br/>
  <a href="#chapter258">ЛЮБЛЮ</a><br/>
  <a href="#chapter259">АДЦВІТАЕ Ў САДЗЕ РУЖА</a><br/>
  <a href="#chapter260">ХВІЛІНЫ УРАЧЫСТЫЯ</a><br/>
  <a href="#chapter261">НА САЛАЎІНЫ ЛАД</a><br/>
  <a href="#chapter262">ОЙ ВЫ, ТРАВЫ, ТРАВЫ-МУРАГІ</a><br/>
  <a href="#chapter263">НА ХАРАСТВО НЕ НАДЗІВІЦЦА</a><br/>
  <a href="#chapter264">ХАЧУ СПЯВАЦЬ, А НЕ МАЛІЦЦА</a><br/>
  <a href="#chapter265">КАЛЕНДАРА Я НЕ ГАРТАЮ</a><br/>
  <a href="#chapter266">НА ДАРОГАХ БЕЛАРУСІ</a><br/>
  <a href="#chapter267">НАВАГОДНЯЕ ВІНО</a><br/>
  <a href="#chapter268">ХАРАСТВОМ ЗЯМЛІ ЛЮБУЮСЯ</a><br/>
  <a href="#chapter269">ПАЭТ І САЛАЎІ</a><br/>
  <a href="#chapter270">НА СВІСЛАЧЫ</a><br/>
  <a href="#chapter271">РАДЗІМА</a><br/>
  <a href="#chapter272">СКАЗАЛА ПАРТЫЯ НАРОДУ ПРАЎДУ</a><br/>
  <a href="#chapter273">* * *</a><br/>
  <a href="#chapter274">ПОПЛЕЧ ПУШКІН І КУПАЛА</a><br/>
  <a href="#chapter275">ЗНОЎ СЛУХАЮ ГОМАН</a><br/>
  <a href="#chapter276">СЯЎБА</a><br/>
  <a href="#chapter277">ДОБРЫ ВЕЧАР, МІНСК ВЯЧЭРНІ</a><br/>
  <a href="#chapter278">ДУША ПЯСНЯРСКАЯ ГАРЫЦЬ</a><br/>
    <a href="#chapter279">* * *</a><br/>
    <a href="#chapter280">* * *</a><br/>
    <a href="#chapter281">* * *</a><br/>
  <a href="#chapter282">У. Д — КУ</a><br/>
  <a href="#chapter283">ДА ТВАІХ ЖЫВЫХ КРЫНІЦ-ГРУДЗЕЙ</a><br/>
  <a href="#chapter284">ЯНА, ЯК СОНЕЙКА Ў КРЫШТАЛЕ</a><br/>
  <a href="#chapter285">СТАЛІЧНЫ РАНАК</a><br/>
  <a href="#chapter286">ЕЛАЧКА</a><br/>
  <a href="#chapter287">ІЗНОЎ У КВЕЦЕНІ САДЫ</a><br/>
  <a href="#chapter288">НЕ РАЗНЯЦЬ РУК БРАТНІХ</a><br/>
<a href="#chapter289">1963</a><br/>
  <a href="#chapter290">НАСТАЎНІКАМ ЧААДАЕЎСКАЙ ШКОЛЫ</a><br/>
  <a href="#chapter291">У СОНЕЧНЫ ЗІМОВЫ ПОЎДЗЕНЬ</a><br/>
  <a href="#chapter292">БЛАКІТНАЕ МОРА</a><br/>
  <a href="#chapter293">ДЗЕНЬ ДОБРЫ!</a><br/>
<a href="#chapter294">Вершы невядомых гадоў</a><br/>
  <a href="#chapter295">ЛЮБІЦЬ МЫ І ТАДЫ УМЕЛІ</a><br/>
  <a href="#chapter296">* * *</a><br/>
  <a href="#chapter297">* * *</a><br/>
  <a href="#chapter298">МУЗЫКА І ТАНЦЫ</a><br/>
  <a href="#chapter299">АПЯКУН</a><br/>
  <a href="#chapter300">ГРОМ ПЕРШЫ ГУКАЕ</a><br/>
  <a href="#chapter301">* * *</a><br/>
  <a href="#chapter302">У ЁЛАЧКІ-ІГОЛАЧКІ</a><br/>
  <a href="#chapter303">БРЭСТ</a><br/>
    <a href="#chapter304">I</a><br/>
    <a href="#chapter305">II</a><br/>
  <a href="#chapter306">* * *</a><br/>
<a href="#chapter307">Экспромты</a><br/>
  <a href="#chapter308">* * *</a><br/>
  <a href="#chapter309">СМЯРТЭЛЬНЫ ГРЭХ</a><br/>
  <a href="#chapter310">* * *</a><br/>
  <a href="#chapter311">* * *</a><br/>
  <a href="#chapter312">* * *</a><br/>
  <a href="#chapter313">АХВОТНА І ВЕСЕЛА</a><br/>
  <a href="#chapter314">ЦІ БАЧЫЎ ХТО З ВАС?</a><br/>
  <a href="#chapter315">КЛЕНІК</a><br/>
  <a href="#chapter316">* * *</a><br/>
  <a href="#chapter317">ПАВАЖАНЫ СТАНІСЛАЎ ПЯТРОВІЧ І КАЦЯРЫНА...!</a><br/>
  <a href="#chapter318">* * *</a><br/>
  <a href="#chapter319">* * *</a><br/>
  <a href="#chapter320">* * *</a><br/>
  <a href="#chapter321">ГЕОРГІЮ ЗМІТРАВІЧУ ВЫЛЧАВУ</a><br/>
  <a href="#chapter322">ВІНШАВАННЕ</a><br/>
  <a href="#chapter323">Я ЖЫЦЬ ХАЧУ...</a><br/>
  <a href="#chapter324">КАЛІ ГАРАЦЬ ЗАРНІЦЫ</a><br/>
  <a href="#chapter325">* * *</a><br/>
  <a href="#chapter326">НАД РЭЧКАЮ ТАПОЛЯ МАЛАДАЯ</a><br/>
  <a href="#chapter327">* * *</a><br/>
  <a href="#chapter328">* * *</a><br/>
  <a href="#chapter329">СОНЕЙКА МАЁ, ДЗІВІСЯ</a><br/>
  <a href="#chapter330">ЦАЛУЙ І АБНІМАЙ</a><br/>
  <a href="#chapter331">КЛЁН ШУМІЦЬ НА ГОРЦЫ</a><br/>
  <a href="#chapter332">* * *</a><br/>
  <a href="#chapter333">* * *</a><br/>
  <a href="#chapter334">* * *</a><br/>
  <a href="#chapter335">* * *</a><br/>
  <a href="#chapter336">* * *</a><br/>
  <a href="#chapter337">* * *</a><br/>
  <a href="#chapter338">* * *</a><br/>
  <a href="#chapter339">* * *</a><br/>
  <a href="#chapter340">* * *</a><br/>
  <a href="#chapter341">* * *</a><br/>
  <a href="#chapter342">* * *</a><br/>
  <a href="#chapter343">* * *</a><br/>
  <a href="#chapter344">* * *</a><br/>
  <a href="#chapter345">* * *</a><br/>
  <a href="#chapter346">* * *</a><br/>
  <a href="#chapter347">* * *</a><br/>
  <a href="#chapter348">* * *</a><br/>
  <a href="#chapter349">* * *</a><br/>
  <a href="#chapter350">* * *</a><br/>
  <a href="#chapter351">КРЫТЫКАМ</a><br/>
  <a href="#chapter352">* * *</a><br/>
  <a href="#chapter353">* * *</a><br/>
  <a href="#chapter354">* * *</a><br/>
  <a href="#chapter355">* * *</a><br/>
  <a href="#chapter356">ФАШЫЗМ</a><br/>
  <a href="#chapter357">СОН</a><br/>
  <a href="#chapter358">НАМЕСНІКУ ГАЛОЎНАГА РЭДАКТАРА</a><br/>
  <a href="#chapter359">* * *</a><br/>
  <a href="#chapter360">* * *</a><br/>
  <a href="#chapter361">* * *</a><br/>
  <a href="#chapter362">* * *</a><br/>
  <a href="#chapter363">ПЛАЧ</a><br/>
  <a href="#chapter364">* * *</a><br/>
  <a href="#chapter365">* * *</a><br/>
  <a href="#chapter366">* * *</a><br/>
  <a href="#chapter367">* * *</a><br/>
  <a href="#chapter368">* * *</a><br/>
  <a href="#chapter369">* * *</a><br/>
  <a href="#chapter370">* * *</a><br/>
  <a href="#chapter371">МАЙ І САЛАВЕЙ</a><br/>
  <a href="#chapter372">* * *</a><br/>
  <a href="#chapter373">* * *</a><br/>
  <a href="#chapter374">* * *</a><br/>
  <a href="#chapter375">* * *</a><br/>
  <a href="#chapter376">* * *</a><br/>
  <a href="#chapter377">* * *</a><br/>
  <a href="#chapter378">* * *</a><br/>
  <a href="#chapter379">* * *</a><br/>
  <a href="#chapter380">* * *</a><br/>
  <a href="#chapter381">* * *</a><br/>
  <a href="#chapter382">ПРЫВІТАННЕ</a><br/>
  <a href="#chapter383">* * *</a><br/>
  <a href="#chapter384">* * *</a><br/>
  <a href="#chapter385">* * *</a><br/>
  <a href="#chapter386">МІКОЛЕ ХВЕДАРОВІЧУ</a><br/>
  <a href="#chapter387">* * *</a><br/>
  <a href="#chapter388">* * *</a><br/>
  <a href="#chapter389">* * *</a><br/>
  <a href="#chapter390">* * *</a><br/>
  <a href="#chapter391">* * *</a><br/>
  <a href="#chapter392">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>1930</h3>
<p> </p>
<h4><a id="chapter2"></a>ДАЧУШКАМ ГАЛІ І ЛЯЛІ. КОЦІК — ВУСАТЫ РОЦІК І МЫШКА-СТРЫЖКА</h4>
<p>Мышка</p>
<p> </p>
<p>Дзе ты, коця-коцік,</p>
<p>Мой вусаты роцік?</p>
<p> </p>
<p>Коцік</p>
<p> </p>
<p>Тут я, мыю лыжкі,</p>
<p>Мая мышка-стрыжка.</p>
<p> </p>
<p>Мышка</p>
<p> </p>
<p>Коцік, хутка ночка;</p>
<p>Дзеткі плюшчаць вочкі.</p>
<p>Ім пара ўжо спаткі,</p>
<p>Мой ты коцік гадкі.</p>
<p> </p>
<p>Коцік скокі-ўбокі</p>
<p>Праз парог высокі</p>
<p>І бяжыць да мышкі —</p>
<p>Гэтай шэрай стрыжкі.</p>
<p> </p>
<p>Мышка</p>
<p> </p>
<p>Ну, каток мой жвавы,</p>
<p>Скакунок вяртлявы,</p>
<p>Глянь, цябе чакае</p>
<p>Твая дзетка Галя;</p>
<p>Адвітайся лапкай</p>
<p>І кладзі ўжо спаткі.</p>
<p> </p>
<p>Коцік</p>
<p> </p>
<p>Добра, мышка, добра,</p>
<p>Хвосціка не горбі.</p>
<p>Я Галюнцы любай</p>
<p>Прапяю, што любіць.</p>
<p><i>(Спявае.)</i></p>
<p>Не застудзіць ветрык</p>
<p>Вачанятак сонных;</p>
<p>У Галюні-дзеткі</p>
<p>Я за тату сёння.</p>
<p> </p>
<p>Мя-у, мя-у, мя-я...</p>
<p>Дзетанька мая!</p>
<p> </p>
<p>Твой харошы тата</p>
<p>Казачку напіша.</p>
<p>Коцік я вусаты —</p>
<p>Не баюся мышак.</p>
<p> </p>
<p>Му-ур, му-ур, му-ур...</p>
<p>Вочанькі зажмур!</p>
<p> </p>
<p>Лапкамі-рукамі</p>
<p>Я накрыю вушка.</p>
<p>Татачкі чакае</p>
<p>Галенька-дачушка.</p>
<p> </p>
<p>Мя-аў, мя-аў, мя-я...</p>
<p>Дзетанька мая!</p>
<p> </p>
<p>Мышка</p>
<p> </p>
<p>А я дзетку Лялю</p>
<p>Люлі залюляю.</p>
<p>Песеньку я знаю</p>
<p>І ёй зараз збаю.</p>
<p> </p>
<p><i>(Спявае)</i></p>
<p>Я дурэю трошкі,</p>
<p>Хвосцікам ківаю.</p>
<p>І ў Лялюні-крошкі</p>
<p>Мамаю бываю.</p>
<p>Ці-пі, ці-пі, ці-піць...</p>
<p>Ляленька хай спіць!</p>
<p> </p>
<p>Хай каток не маніць;</p>
<p>Што ён мышку зловіць,</p>
<p>А Лялюня маму</p>
<p>Ножкамі дагоніць.</p>
<p> </p>
<p>Ці-ні, ці-ні, ці-ні...</p>
<p>Дзетанька, засні!</p>
<p> </p>
<p>Дзетку залюляе</p>
<p>Мышка шэрай лапкай.</p>
<p>Будзе мама з Ляляй</p>
<p>Разам жыць і спаткі.</p>
<p> </p>
<p>Ці-пі, ці-пі, ці-піць...</p>
<p>Ляленька хай спіць!</p>
<p> </p>
<p>Марш, мой коцік, спаткі</p>
<p>На свае палаткі,</p>
<p>А я скокну ў норку,</p>
<p>Дзе не свеціць зорка.</p>
<p>Тата Язэп</p>
<p>Восень, 1930 г.</p>
<p> </p>
<p> </p>
<h4><a id="chapter3"></a>ЛІСТ ДА ГАЛІ І ЛЯЛІ</h4>
<p>Каток гуляе,—</p>
<p>Саломку спрытна ловіць ён.</p>
<p>Да Галі, Лялі</p>
<p>Шле тата нізкі свой паклон.</p>
<p> </p>
<p>Хай гуту-гушкі</p>
<p>Вам мама зробіць многа раз.</p>
<p>Мае дачушкі,</p>
<p>Цалуе тата моцна вас!</p>
<p>Ваш тата Язэп</p>
<p class="sign">1930 г.</p>
<p> </p>
<p> </p>
<h4><a id="chapter4"></a>ЛІСТ ДА ДАЧУШАК</h4>
<p>Ў дачушак міленькіх</p>
<p>Есць мама і дзедзя;</p>
<p>Да любых маленькіх</p>
<p>І тата прыедзе.</p>
<p>З сабою пасадзіць:</p>
<p>Прытуліць, пахваліць,</p>
<p>Галоўкі пагладзіць;</p>
<p>І птушкі-пяюшкі</p>
<p>З лятуцца у хату.</p>
<p>Мае вы дачушкі,</p>
<p>Цалуе вас тата.</p>
<p>Тата Язэп</p>
<p class="sign">1930 г.</p>
<p> </p>
<p> </p>
<h3><a id="chapter5"></a>1931</h3>
<p> </p>
<h4><a id="chapter6"></a>* * *</h4>
<p>Калі у Шадрынск, на Ісець,</p>
<p>Мяне прывезлі пад канвоем,</p>
<p>Я выйшаў сонейка сустрэць</p>
<p>І нізка пакланіўся хвоям.</p>
<p>Лагодна вецер зашумеў,</p>
<p>Цяплей на сэрцы стала мне.</p>
<p>Вядзі мяне, мой канваір,</p>
<p>Я сёння разаб’ю кайданы!</p>
<p>Закіну іх на цёмны вір,</p>
<p>Абмыю чыстай хваляй раны.</p>
<p>Абняўшы горача зямлю,</p>
<p>Аддам людзям любоў сваю.</p>
<p>Я — чалавек, людзям раўня,</p>
<p>І радасна смяюцца вочы:</p>
<p>Ужо без канваіра я,</p>
<p>І маю права вольна крочыць,</p>
<p>І маю права верыць, жыць,</p>
<p>І поўнай чарай сонца піць.</p>
<p> </p>
<p class="sign">1931 г., ліпень.</p>
<p> </p>
<p> </p>
<h4><a id="chapter7"></a>НА СВЕЦЕ БОЛЬ І СМУТАК ЁСЦЬ</h4>
<p>На свеце боль і смутак ёсць,</p>
<p>За мной снуюць між гэтых сцен.</p>
<p>Мяне пакінуў любы госць,</p>
<p>І мой прытулак апусцеў.</p>
<p> </p>
<p>Я зноў застаўся сам з сабой</p>
<p>Зару вячэрнюю вітаць.</p>
<p>Мой госць, тваіх дзяцей з табой</p>
<p>У далях зорных не відаць.</p>
<p> </p>
<p>Далёка сёння з імі ты,</p>
<p>За ўсхонамі Уральскіх гор.</p>
<p>Пішы, мой госць, пішы лісты</p>
<p>На водблісках вячэрніх зор.</p>
<p> </p>
<p>Я расчытаю іх адсюль</p>
<p>І расцалую ласку слоў.</p>
<p>Паклон табе гарачы шлю,</p>
<p>Хоць сонца радасці зайшло.</p>
<p> </p>
<p>Гараць тваіх вачэй агні</p>
<p>І асвятляюць зорам даль.</p>
<p>Мой пацалунак ты прымі</p>
<p>І родным дзеткам перадай.</p>
<p> </p>
<p>10 верасня 1931 г.,</p>
<p>Шадрынск.</p>
<p> </p>
<p> </p>
<h4><a id="chapter8"></a>ДАЧУШЦЫ ГАЛІ</h4>
<p>Дачуранька мая,</p>
<p>Прыйдзі да таткі ў сад!</p>
<p>Смяхотнага лісця</p>
<p>Навеяў лістапад.</p>
<p> </p>
<p>Тут шалясціць лісцём</p>
<p>Вялізны жоўты клён.</p>
<p>Галюнечцы сваёй</p>
<p>Татуля буські шле.</p>
<p> </p>
<p>Было у садзе так</p>
<p>І ў сёмы лістапад.</p>
<p>Крылом узвееў птах —</p>
<p>І быў татуля рад.</p>
<p> </p>
<p>А мама ноч усю</p>
<p>Чакала гэты дзень,</p>
<p>Каб дзетаньку сваю</p>
<p>Туліць ёй да грудзей.</p>
<p> </p>
<p>Пяшчотліва туліць</p>
<p>Ў пакоі тым пустым.</p>
<p>Пра гэта сад шуміць</p>
<p>І шалясцяць лісты.</p>
<p> </p>
<p>Навеялі яны</p>
<p>Мне казку любых слоў.</p>
<p>І сонечнай вясны</p>
<p>Мне сонца узышло.</p>
<p> </p>
<p>Дачуранька мая,</p>
<p>Прыйдзі ка мне, прыйдзі!</p>
<p>Вітаю сёння я</p>
<p>Шчаслівы дзень Радзін.</p>
<p> </p>
<p>Сады здалёк шумяць,</p>
<p>І сцеле ліст зямлю.</p>
<p>Цалую моцна я</p>
<p>Галюнечку сваю.</p>
<p>Тата Язэп</p>
<p class="sign">Шадрынск, 23/Х-31 г.</p>
<p> </p>
<p> </p>
<h4><a id="chapter9"></a>ЛІСТ ПЕРШЫ</h4>
<p>Даруйце мне маю віну:</p>
<p>Маўчаў я не адну вясну,</p>
<p>Нікому не пісаў лістоў,</p>
<p>Не варушыў старых пластоў,</p>
<p>Ні леташняй сухой травы.</p>
<p>Калі ляцелі журавы,</p>
<p>Душу кранала іх курлы,</p>
<p>Не аклікалі даль арлы.</p>
<p>Не раз яшчэ курлы кране</p>
<p>Да глыбіні душы мяне.</p>
<p> </p>
<p>Не першы дзень і не другі</p>
<p>Вакол — суровы шум тайгі,</p>
<p>А недзе — паплавы, стагі...</p>
<p>Я чую, як струмень крыніц</p>
<p>Звініць у зараве зарніц.</p>
<p>Шырэй расходзяцца кругі,</p>
<p>Бліжэй Радзімы берагі.</p>
<p> </p>
<p>Усё ж надыдзе добры час,</p>
<p>Сіл хопіць, даплыву да вас,</p>
<p>І прыпаду, і прытулю,</p>
<p>Як той Антэй сваю зямлю.</p>
<p> </p>
<p>Як сын, цябе любіць умеў.</p>
<p>Узгадавала ты мяне,</p>
<p>Дала для песень голас свой:</p>
<p>І шум дубоў, і водар хвой,</p>
<p>І сонца, і блакіт нябёс,</p>
<p>І нат свайго народа лёс.</p>
<p> </p>
<p>Ніколі у сваёй душы</p>
<p>Агню святога не тушу,</p>
<p>І не азябну з ім я век</p>
<p>На беразе сцюдзёных рэк.</p>
<p> </p>
<p>Яшчэ такім не быў мой дзень</p>
<p>Ні ў радасці і ні ў бядзе,—</p>
<p>Са мной няма, каго люблю...</p>
<p>Не, гэты ліст не адашлю.</p>
<p>Надыдзе дзень яго жыцця,</p>
<p>Калі устане з забыцця.</p>
<p> </p>
<p class="sign">Урал — Шадрынск, 1931 г.</p>
<p> </p>
<p> </p>
<h3><a id="chapter10"></a>1932</h3>
<p> </p>
<h4><a id="chapter11"></a>ЛІСТ ДРУГІ</h4>
<p>Агорне часам сум душу,—</p>
<p>Жыву, марнею без красы.</p>
<p>Даўно лістоў я не пішу,</p>
<p>Усе растраціў адрасы.</p>
<p> </p>
<p>Ніхто і не чакае іх:</p>
<p>Ні родныя і ні сябры.</p>
<p>Не ведаць ім пакут маіх,—</p>
<p>Не данясуць адсюль вятры.</p>
<p> </p>
<p>Вакол суровая тайга,</p>
<p>Я слухаю нязвыклы шум.</p>
<p>Як злодзей, крадзецца туга</p>
<p>Ў маю знябытую душу.</p>
<p> </p>
<p>І ўсё ж ёй не зваліць мяне,</p>
<p>Перанясу нягоды ўсе.</p>
<p>Мяне мой лёс не абміне,</p>
<p>Уцехі зорку прынясе.</p>
<p> </p>
<p>Сустрэну родную сваю</p>
<p>І нізка пакланюся ёй.</p>
<p>Без песні цяжка салаўю,</p>
<p>Як без Радзімы мне сваёй.</p>
<p> </p>
<p>Крылаты дружа-салавей,</p>
<p>У гай надрэчны прыляці</p>
<p>І смутак крыллямі развей</p>
<p>У маім нярадасным жыцці.</p>
<p> </p>
<p>Ад гора можна пасівець.</p>
<p>Але не поўзаць... не маліць...</p>
<p>Плыве сцюдзёная Ісець.</p>
<p>А сэрца беднае смыліць:</p>
<p> </p>
<p>— Скажы мне, рэчанька Ісець,</p>
<p>Ці доўга сэрцу так смылець?</p>
<p>Апаласні з яго ты боль</p>
<p>І з хвалямі пашлі ў Табол.</p>
<p> </p>
<p>Я тут выгнаннік, а не госць,</p>
<p>І ўсё ж не трачу я надзей.</p>
<p>Народ усюды добры ёсць</p>
<p>І не пакіне у бядзе.</p>
<p> </p>
<p>Хоць і знябыты я ушчэнт,</p>
<p>І у грудзях займае дух,</p>
<p>Усё ж я здолею яшчэ</p>
<p>Разбіць пачэплены ланцуг.</p>
<p> </p>
<p>Хоць іскры сыплюцца з вачэй</p>
<p>І прытупіўся трохі плуг,</p>
<p>Усё ж знайду я сіл яшчэ,</p>
<p>Каб узараць дзірван за двух.</p>
<p> </p>
<p>Адолею па схілу гор</p>
<p>Пяцігадовы шлях прайсці</p>
<p>І там, пад небам ясных зор</p>
<p>Свой скарб утрачаны знайсці.</p>
<p> </p>
<p>А покуль што пішу лісты,</p>
<p>Ці прачытае толькі хто?</p>
<p>Плыве туман, плыве густы</p>
<p>І засцілае хараство.</p>
<p> </p>
<p>Я веру: праяснее даль,</p>
<p>Над намі сонца будзе ззяць.</p>
<p>Гарачы сонечны крышталь</p>
<p>Не пабаюся ў рукі ўзяць.</p>
<p> </p>
<p>І прыгарну, і прытулю,</p>
<p>Каб не азябла сэрца век,</p>
<p>І абніму сваю зямлю,</p>
<p>Як сын, паэт і чалавек.</p>
<p> </p>
<p class="sign">1932 г.</p>
<p> </p>
<p> </p>
<h4><a id="chapter12"></a>ДЗЕ ТЫ, ЗОРКА?</h4>
<p>Зорка ясная не свеціць,</p>
<p>На скале сасна шуміць,</p>
<p>Неспакойна на Ісеці —</p>
<p>Хваля вірная не спіць,</p>
<p>Ветру хвалі не спыніць.</p>
<p> </p>
<p>Коціцца на ўсход, спявае:</p>
<p>— Што, саколе, што з табой?</p>
<p>Ой ты, хваля, мая хваля,</p>
<p>Падхапі мяне з сабой,</p>
<p>Плыць з табой хачу ў Табол.</p>
<p> </p>
<p>Дай свае мне крылы-вёслы —</p>
<p>Пераплыць праз цёмны вір.</p>
<p>Кажуць: на табольскіх плёсах</p>
<p>Не акінуць вокам шыр</p>
<p>І прамыты, чысты жвір.</p>
<p> </p>
<p>Паплыла, а я застаўся</p>
<p>Песняй зорку заклікаць.</p>
<p>Дзе ты, зорка? — не пытайся,</p>
<p>Трэба зорку адшукаць.</p>
<p>Сосны ласкава шумяць.</p>
<p> </p>
<p class="sign">1932 г.</p>
<p> </p>
<p> </p>
<h4><a id="chapter13"></a>НА ЭТАПЕ</h4>
<p>Знябыўся я душой</p>
<p>Ад болю, ад тугі,</p>
<p>Як па этапу йшоў</p>
<p>Ад Мінска да тайгі.</p>
<p> </p>
<p>Бутыркі... каземат...</p>
<p>Турэмны змрочны двор.</p>
<p>Не бачыў я з-за крат</p>
<p>Ні сонца і ні зор.</p>
<p> </p>
<p>Парашы млосны пах</p>
<p>Нутро маё труціў.</p>
<p>Этапны ўспомню шлях</p>
<p>Не раз я у жыцці.</p>
<p> </p>
<p>Сталыпінскі вагон</p>
<p>Аж на Урал прывёз.</p>
<p>Там праз ваду, агонь</p>
<p>Са мной прайшоў мой лёс.</p>
<p> </p>
<p>Хоць быў я малады,</p>
<p>А ў сэрцы пульс нямеў.</p>
<p>Прасіў глыток вады,</p>
<p>І не падалі мне.</p>
<p> </p>
<p>Свярдлоўск, рака Міас</p>
<p>І залаты пясок.</p>
<p>Успомню я і вас,</p>
<p>І ваш пякучы сок.</p>
<p> </p>
<p> </p>
<p>Тут я цагліны клаў</p>
<p>У змрочныя муры</p>
<p>І вокны шкліў без шкла —</p>
<p>Праменнямі зары.</p>
<p> </p>
<p>Ўначы сядаў за стол</p>
<p>І ўсё лісты пісаў,</p>
<p>І ўсё чакаў лістоў,</p>
<p>Але ніхто не слаў.</p>
<p> </p>
<p>Плывец я без вясла,</p>
<p>Ці даплыву ў Ісець?</p>
<p>Трывога ўсё расла,</p>
<p>Пачаў туман сівець,</p>
<p> </p>
<p>Расінкі нёс і трос</p>
<p>На стомлены сівец...</p>
<p>Мяне закінуў лёс</p>
<p>У Шадрынск, на Ісець.</p>
<p> </p>
<p>Паэт, пішы, твары,</p>
<p>Заглушыць песня боль.</p>
<p>Хай хвалі і вятры</p>
<p>Нясуць спеў у Табол!</p>
<p> </p>
<p class="sign">Шадрынск, 1932 г.</p>
<p> </p>
<p> </p>
<h4><a id="chapter14"></a>ПАЎНОЧНАЯ ТАЙГА ШУМІЦЬ</h4>
<p>Паўночная тайга шуміць,</p>
<p>І хвошча сівер, дождж калючы.</p>
<p>Не чую гомана крыніц</p>
<p>На дзікай і самотнай кручы.</p>
<p> </p>
<p>Не літасці прасіў Ян Гус,</p>
<p>Калі душу агню расхрыстаў,</p>
<p>І гэтак сёння беларус</p>
<p>На зорнай сцежцы дзекабрыстаў.</p>
<p> </p>
<p>На поўнач праляцелі гусі,</p>
<p>На крылах — сонца Беларусі.</p>
<p> </p>
<p class="sign">1932 г. Шадрынск.</p>
<p> </p>
<p> </p>
<h4><a id="chapter15"></a>ПЯСНЯР ЗА КРАТАМІ СЯДЗЕЎ</h4>
<p>Пясняр за кратамі сядзеў</p>
<p>У змрочнай, зябкай адзіночцы.</p>
<p>Праз краты ўдаль ён не глядзеў,</p>
<p>Дзе колісь з ім спявалі хлопцы.</p>
<p>І дзень, і ноч без зор і сонца,</p>
<p>І гэтак штодзень і бясконца.</p>
<p> </p>
<p>Дзесяты месяц ўжо ішоў,</p>
<p>Як мардаваўся у цямніцы:</p>
<p>Цярпеў і сэрцам, і душой,</p>
<p>Крапіўся і не падаў ніцам.</p>
<p>Не знаў спагады і патолі —</p>
<p>Дзесяты месяц у няволі.</p>
<p> </p>
<p>Не веяў вецер з родных ніў,</p>
<p>Пужала ноч людзей астрогам...</p>
<p>Нікога ён не ачарніў,</p>
<p>Хто з ім ішоў адной дарогай,</p>
<p>Хто сілы аддаваў Айчыне</p>
<p>І падпіраў яе плячыма.</p>
<p> </p>
<p>Марудна поўз, як слізень, час,</p>
<p>Кусаў і сэрца біў на раны...</p>
<p>Пытаўся, думаў ён не раз —</p>
<p>За што так цяжка пакараны?</p>
<p>За што ў цямніцы марна гіне,</p>
<p>Як слова у забытым гімне?</p>
<p> </p>
<p>Няўжо за тое, што любіў</p>
<p>Народ свой і сваю Радзіму</p>
<p>І за здароўе родных піў</p>
<p>Бальзам у цяжкую гадзіну?</p>
<p>Ён ім, як сонцу напрадвесні,</p>
<p>Аддаў душу і радасць песні.</p>
<p> </p>
<p>Вядуць на допыт зноў яго,</p>
<p>Ідзе знябыты, невясёлы.</p>
<p>Ў душы гарыць святы агонь,</p>
<p>І ў сэрцы палымнеюць словы:</p>
<p>«Іудам быць не змусіць следчы,</p>
<p>Не будзе подпіс здраду сведчыць!</p>
<p> </p>
<p>Хай высмакча ўсю кроў павук,</p>
<p>А я не папрашу спагады;</p>
<p>Хай адранцвеюць пальцы рук,</p>
<p>Не падпішу ніколі здрады;</p>
<p>Хай анямеюць і калені,</p>
<p>А не прадам свайго сумлення!</p>
<p> </p>
<p>Дазнаюцца сыны і ўнукі,</p>
<p>Як меч сціскалі мае рукі».</p>
<p> </p>
<p class="sign">1932 г.</p>
<p> </p>
<p> </p>
<h3><a id="chapter16"></a>1933</h3>
<p> </p>
<p> </p>
<h4><a id="chapter17"></a>ДЗЕКАБРЫСТАМ</h4>
<p>Пакінуў шрам жандар і прыстаў,</p>
<p>Гісторыя варушыць боль.</p>
<p>Прайшла дарога дзекабрыстаў,</p>
<p>Дзе хвалямі шуміць Табол.</p>
<p> </p>
<p>Гады насыпалі курганы,</p>
<p>З якіх відаць зямля уся.</p>
<p>Ляжаць разбітыя кайданы,</p>
<p>На сэрцах нашых не вісяць.</p>
<p> </p>
<p>Пра вас табольцы склалі песні,</p>
<p>Не сціхла рэха іх, грыміць.</p>
<p>Над скаламі ваш сцяг у снежні</p>
<p>Палярнай зоркаю гарыць.</p>
<p> </p>
<p>Гады ідуць, і песні славяць</p>
<p>І радасць вашу, і тугу.</p>
<p>Навекі захавала памяць</p>
<p>Суровы шлях ваш праз тайгу.</p>
<p> </p>
<p class="sign">1933 г.</p>
<p> </p>
<p> </p>
<h3><a id="chapter18"></a>1934</h3>
<p> </p>
<h4><a id="chapter19"></a>МОЙ ЯСНЫ СОКАЛ!..</h4>
<p>Мой сын, твае мужалі сілы,</p>
<p>Ішлі з табой мы да людзей:</p>
<p>Ты быў вясёлы, быў шчаслівы —</p>
<p>Юнацкай песні першы дзень!</p>
<p> </p>
<p>Шчаслівы быў, як смех дзявочы,</p>
<p>Калі узбройваюць байца...</p>
<p>Зірні ты мне, зірні у вочы</p>
<p>І прытулі свайго айца.</p>
<p> </p>
<p>Будзь ты маім айцоўскім сынам,—</p>
<p>Як і тады у дні вясны;</p>
<p>Цябе плашчом акрыю сінім</p>
<p>І шумам казачна-лясным.</p>
<p> </p>
<p>Ўзляту з табой, мой ясны сокал,</p>
<p>Над краем любым, дарагім —</p>
<p>І гоманам сасён высокіх</p>
<p>Там праспяваем сонцу гімн.</p>
<p> </p>
<p>Наземімся напіцца сокаў</p>
<p>З тваіх, зямля, крыніц-грудзей.</p>
<p>Ляцім, ляцім, мой ясны сокал,</p>
<p>Да сонца, зор і да людзей!</p>
<p> </p>
<p class="sign">17/VI — 1934 г., Шадрынск.</p>
<p> </p>
<p> </p>
<h4><a id="chapter20"></a>СУРОВЫ ЛЁС</h4>
<p>Суровы лёс, бывай здароў,</p>
<p>Ты светлых не прынёс гадзін:</p>
<p>І ні братоў, і ні сяброў,</p>
<p>Жыву у забыцці, адзін.</p>
<p> </p>
<p>За што так пакараны я,—</p>
<p>Пытаюся ў цябе, жыццё?</p>
<p>Скажы і ты, мая зямля,</p>
<p>Які віхор атрос лісцё?</p>
<p> </p>
<p>І ён мяне сарваў, як ліст,</p>
<p>І ўжо каторы носіць год.</p>
<p>Віхроў я чую дзікі свіст</p>
<p>І праклінаю іхні род.</p>
<p> </p>
<p>Дзе, сонца яснае, твой дзень?</p>
<p>Калі ты ў госці прыйдзеш з ім?</p>
<p>Пашлі свой сонечны прамень,</p>
<p>Каб не было ў жыцці век зім.</p>
<p> </p>
<p>Яго ў святліцу панясу,</p>
<p>Каб ён ніколі не пагас.</p>
<p>Я моцна веру у вясну,</p>
<p>Яна не абміне наш час.</p>
<p> </p>
<p class="sign">1934 г., Шадрынск.</p>
<p> </p>
<p> </p>
<h4><a id="chapter21"></a>ЯК Я ЦЯБЕ ЛЮБІЎ!</h4>
<p>Як я цябе любіў, мая Айчына!</p>
<p>Дзіцём піў малако з тваіх грудзей,</p>
<p>У глыбіню тваіх вачэй глядзеў,</p>
<p>І сёння ты стаіш перад вачыма.</p>
<p> </p>
<p>Ішлі з табой у светлыя прасторы,</p>
<p>Спявалі песні сонечнай вясны,</p>
<p>Не гаслі, а яснелі нашы зоры,</p>
<p>Вясёлкі з сонцам ткалі паясы.</p>
<p> </p>
<p>Не гас свяцільнік твой, агонь святы,</p>
<p>Пры ім пісаў я да цябе лісты.</p>
<p> </p>
<p class="sign">1934 г., Шадрынск.</p>
<p> </p>
<p> </p>
<h3><a id="chapter22"></a>1935</h3>
<p> </p>
<h4><a id="chapter23"></a>ШУМІ, УРАЛЬСКАЯ ТАЙГА</h4>
<p>Ляцяць высока журавы,</p>
<p>Шумяць іх крылы над тайгой;</p>
<p>Прынеслі подых баравы</p>
<p>Да гэтых светлых берагоў.</p>
<p> </p>
<p>Не засціць ясных дзён смуга,</p>
<p>Жыве паэт і чалавек.</p>
<p>Шумі, уральская тайга,</p>
<p>Над кручамі азёр і рэк.</p>
<p> </p>
<p>На схілах скал тваіх, Урал,</p>
<p>Дзе схован скарб магнітных руд,</p>
<p>Шукаў я страчаны крышталь</p>
<p>І самацветны ізумруд.</p>
<p> </p>
<p>Штодзень шукаў і ўсё ж знайшоў,</p>
<p>Разведаў грэбні горных скал;</p>
<p>Не ўціхамірыўся душой —</p>
<p>І спеў красе цудоўнай склаў.</p>
<p> </p>
<p>Не анямець, не адзвінець.</p>
<p>Здружыўся я навек з табой.</p>
<p>Мой беларускі спеў Ісець</p>
<p>На хвалях несла у Табол.</p>
<p> </p>
<p> </p>
<p>І нат над Обскаю губой</p>
<p>Суровы вецер не спыняў.</p>
<p>Ад песні той, што нёс Табол,</p>
<p>Цяплеў Паўночны акіян.</p>
<p> </p>
<p class="sign">1935 г.</p>
<p> </p>
<p> </p>
<h4><a id="chapter24"></a>АНАПСКІЯ НАСТРОІ</h4>
<p>Рукамі сплясні,</p>
<p>Вецер, на узгор’і.</p>
<p>Пад сонцам ясным,</p>
<p>На узмор’і,</p>
<p>Цэдзіць восень</p>
<p>Ў залатую просінь</p>
<p>Вінаградны сок.</p>
<p> </p>
<p>Іду ўздоўж бухты пляжам.</p>
<p>Шуршыць пясок.</p>
<p>Ля ног часамі хваля ляжа,</p>
<p>«Дзень добры»,— скажа,</p>
<p>А часам поверх хваль нырне</p>
<p>Дэльфін,</p>
<p>Які прынёс з Афін</p>
<p>Легенду-песню Арыёна.</p>
<p> </p>
<p>Цяпер, як і раней,</p>
<p>Для ўсіх і для мяне</p>
<p>Праменні сонца роніць</p>
<p>І абдае цяплом,</p>
<p>Як песня за сталом,</p>
<p>Калі сям’я пяснярская збярэцца,</p>
<p>Калі агонь святы гарыць</p>
<p>І спеў грыміць</p>
<p>У кожным сэрцы.</p>
<p> </p>
<p>Марскі прыбой</p>
<p>Шуміць</p>
<p>І кліча ў даль вякоў.</p>
<p>Іду</p>
<p>Дарогаю бацькоў</p>
<p>І радасць за сабой</p>
<p>Вяду.</p>
<p>Яна са мной ідзе,</p>
<p>Як сонца да людзей.</p>
<p> </p>
<p>Зайду у Джаматэ<sup><a href="#footnote-1">1</a></sup>:</p>
<p>Там вінаграднікі гараць,</p>
<p>Праменнямі іскрацца сокі.</p>
<p>Хачу на ліры</p>
<p>Заіграць</p>
<p>На свет увесь, раздольны і шырокі.</p>
<p>Лятуць у вырай</p>
<p>Журавы і дрофы</p>
<p>І кранаюць песень строфы.</p>
<p> </p>
<p>Ой, зашумі, трысцё!</p>
<p>Які цудоўны, зорны вечар,</p>
<p>Як і маё жыццё</p>
<p>У сям’і вялікай чалавечай.</p>
<p> </p>
<p>Заходзіць параход у порт —</p>
<p>Шчаслівая сустрэча:</p>
<p>Вінаградар Пётр</p>
<p>У госці запрашае</p>
<p>Піць віно каўшамі.</p>
<p>Я чую голас прывітальны,—</p>
<p>Над морам праляцелі гусі.</p>
<p>«Заходзь у сад,</p>
<p>Мой дружа дальні,</p>
<p>Вандроўнік з Беларусі.</p>
<p>Табе я вельмі рад,</p>
<p>Чакае нас такай,</p>
<p>З ім весялосць, паэт, спаткай.</p>
<p>З ім прыйдзе і натхненне</p>
<p>Вечарам асеннім;</p>
<p>Душа з ім не азябне,</p>
<p>Хоць ліст і ападае з яблынь,</p>
<p>Сагрэе кроў яно,</p>
<p>Гарачае віно».</p>
<p> </p>
<p>Пад гоман хваль на моры</p>
<p>Гараць у небе зоры.</p>
<p> </p>
<p class="sign">Кастрычнік, 1935 г.,</p>
<p class="sign">Анапа.</p>
<p> </p>
<p> </p>
<p> </p>
<h3><a id="chapter25"></a>1936</h3>
<p> </p>
<h4><a id="chapter26"></a>АВІДЗІЙ</h4>
<p>Ой, рана, рана на Дунаі,</p>
<p>Пад дубам пад старым,</p>
<p>Паэт на ліры не іграе,</p>
<p>Не ўспамінае Рым.</p>
<p>Вісіць цяжкі замок,</p>
<p>На вуснах спеў замоўк.</p>
<p> </p>
<p>Між хваль у даль плывуць паданні</p>
<p>Не сціхлі галасы:</p>
<p>Авідзій жыў тут у выгнанні,</p>
<p>Маліўся, галасіў.</p>
<p>У роспачы штодзень</p>
<p>У даль на Рым глядзеў.</p>
<p> </p>
<p>Ніяк паэт не мог сагрэцца</p>
<p>І наракаў на лёс.</p>
<p>Жаллівы спеў яго ад сэрца</p>
<p>Дунай на хвалях нёс.</p>
<p>На поўдзень, дзе сябры</p>
<p>Спяваюць да зары.</p>
<p> </p>
<p>Ўзываў да літасці тырана,</p>
<p>Маліў яго, прасіў:</p>
<p>«Ты загаі на сэрцы раны,</p>
<p>Я — рымлянін, твой сын.</p>
<p>Пачуй, тыран, пачуй!</p>
<p>Табе я адплачу».</p>
<p> </p>
<p>Не умаліць слязой тырана,</p>
<p>Хоць колькі ні малі;</p>
<p>Заўсёды будзеш пакараны</p>
<p>На бацькаўскай зямлі,</p>
<p>Спагады не сустрэць,</p>
<p>Пакуль не прыйдзе смерць.</p>
<p> </p>
<p>Глядзеў журботнымі вачыма</p>
<p>На поўдзень цёплы свой.</p>
<p>«Мая каханая Айчына,</p>
<p>З дзявочаю красой,</p>
<p>Ты голас мой пачуй,</p>
<p>Цябе абняць хачу!</p>
<p> </p>
<p>У смутку сонца ў небе ясным</p>
<p>І кветкі на зямлі.</p>
<p>Маё жыццё паволі гасне,</p>
<p>Не ўбачыць мне сям’і.</p>
<p>Я высах, як таран.</p>
<p>Праклён табе, тыран!»</p>
<p> </p>
<p>Не ўбачыў роднага ён дома,</p>
<p>Хоць і прасіў, маліў,</p>
<p>І косці склаў пад дубам Томы</p>
<p>На чужой зямлі.</p>
<p>Вятры адпелі славу</p>
<p>І слёзы ў Рым паслалі.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter27"></a>АДАМУ МІЦКЕВІЧУ</h4>
<p> </p>
<p> </p>
<h5><a id="chapter28"></a>1</h5>
<p>Я не на беразе самотнай Леты,</p>
<p>А на скалістым, ветраным узмор’і.</p>
<p>Чытаю ўголас «Крымскія санеты»,</p>
<p>Ўглядаюся у ясныя сузор’і.</p>
<p> </p>
<p>На моры неўгамонных хваль усплёсы,</p>
<p>Узнепакоіў вецер белых чаек.</p>
<p>Я слухаю іх спеў рознагалосы</p>
<p>І ўсходу сонца на скале чакаю.</p>
<p> </p>
<p>У радасным здзіўленні мае вочы.</p>
<p>Здаецца мне: Адам Міцкевіч крочыць,</p>
<p>Ўзыходзіць на скалу, як на Байдары.</p>
<p> </p>
<p>Ідзе Адам Міцкевіч светлай явай.</p>
<p>Схіляюся перад пяснярскай славай:</p>
<p>Ты жыў на свеце і спяваў не дарам!</p>
<p> </p>
<p> </p>
<h5><a id="chapter29"></a>2</h5>
<p>Які цудоўны дэсань</p>
<p>Над морам зоры ткуць!</p>
<p>З Анапы да Адэсы</p>
<p>Ў ноч караблі плывуць.</p>
<p> </p>
<p>Мае за імі думы</p>
<p>Турбуюць даль вякоў;</p>
<p>Бялеюць толькі дзюны</p>
<p>Правеяных пяскоў.</p>
<p> </p>
<p>Я чую мора голас,</p>
<p>Варушацца пяскі;</p>
<p>Адам Міцкевіч колісь</p>
<p>Тут слухаў гул марскі.</p>
<p> </p>
<p>Цяплом душы сагрэты,</p>
<p>Пад зорамі стаяў</p>
<p>І песні ўсяму свету</p>
<p>Натхнёна ён спяваў:</p>
<p> </p>
<p>«Народ, разбі кайданы,</p>
<p>Якія цар скаваў,</p>
<p>Каб вольным стаў падданы,</p>
<p>А цар навек сканаў».</p>
<p> </p>
<p>Спявалі з ім і ветры,</p>
<p>Ў душы агонь палаў,</p>
<p>А ноч са скал Ай-Петры</p>
<p>Хмурынкаю плыла.</p>
<p> </p>
<p>Абмыла скалаў грані</p>
<p>І ўпала на зямлю.</p>
<p>Пакуль у гавань рана</p>
<p>Заходзіць караблю.</p>
<p> </p>
<p>Няхай ідзе у рэйсы</p>
<p>Мой карабель між хваль —</p>
<p>З Анапы да Адэсы</p>
<p>І ў сонечную даль.</p>
<p> </p>
<p class="sign">1936 г.</p>
<p> </p>
<p> </p>
<p> </p>
<h4><a id="chapter30"></a>БАЙРАНУ</h4>
<p>Без песень салаўю</p>
<p>Не жыць ў зацішку рэк;</p>
<p>Брытанію сваю</p>
<p>Пакінуў ён навек.</p>
<p> </p>
<p>Пагардлівы і горды,</p>
<p>Вянок да славы нёс.</p>
<p>«Не жыць, гібець між лордаў, —</p>
<p>Які жахлівы лёс!</p>
<p> </p>
<p>Іграйце марш, музыкі,</p>
<p>З дарогі, лорды, прэч!»</p>
<p>Паэт-салдат вялікі</p>
<p>Узняў за волю меч.</p>
<p> </p>
<p>З Балканаў веюць ветры,</p>
<p>Даносяць пах крыві.</p>
<p>«Хутчэй на поўдзень светлы,</p>
<p>Мой карабель, плыві!</p>
<p> </p>
<p>Хай воля прыйдзе з боем</p>
<p>У сонечны ваш край.</p>
<p>Мая святая зброя,</p>
<p>Тыранаў пакарай!</p>
<p> </p>
<p>Мужайцеся, спартанцы!</p>
<p>Гартуйце ў ноч мячы.</p>
<p>Да зброі, ў бой, паўстанцы,</p>
<p>Тыранам не ўцячы!</p>
<p> </p>
<p>Сальюцца нашы рэкі.</p>
<p>Шумі, шумі, прыбой!</p>
<p>Ўставайце смела, грэкі,</p>
<p>З тыранамі на бой!»</p>
<p> </p>
<p class="sign">1936 г.</p>
<p> </p>
<p> </p>
<h3><a id="chapter31"></a>1942</h3>
<p> </p>
<h4><a id="chapter32"></a>ВОСЕНЬ</h4>
<p>Плача восень удавой,</p>
<p>Да людзей ідзе з бядой</p>
<p>І трасецца над вадой,</p>
<p>Плача над кустамі</p>
<p>Жоўтымі лістамі.</p>
<p>І плывуць ракой лісты,</p>
<p>Дзе навіс туман густы,</p>
<p>Ахінаючы кусты,</p>
<p>Над людской нядоляй.</p>
<p>Ой ты, доля, доля!</p>
<p>Колькі рос і горкіх слёз</p>
<p>Растрасаюць ветры скрозь.</p>
<p>Сыплюцца яны з бяроз</p>
<p>На узгоркі, долы</p>
<p>І на камень голы.</p>
<p>Не злічыць іх, не сабраць,</p>
<p>Ў небе зоркі не гараць,</p>
<p>І няма каму зайграць</p>
<p>Ў нашых родных хатах</p>
<p>Ў будны дзень і ў свята.</p>
<p>Не чуваць вясёлых слоў,</p>
<p>Апусцелі хаты сёл,</p>
<p>Сонейка даўно зайшло,</p>
<p>І цяплом не грэе,</p>
<p>І душа калее.</p>
<p>Плача восень удавой,</p>
<p>Да людзей ідзе з бядой</p>
<p>І трасецца над вадой,</p>
<p>Плача над кустамі</p>
<p>Жоўтымі лістамі.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter33"></a>ГОНЯЦЬ У НЯВОЛЮ</h4>
<p>У няволю гналі,</p>
<p>Песень не спявалі,</p>
<p>Вусны ўсіх маўчалі.</p>
<p>Сумнымі вачамі</p>
<p>Часам паглядалі</p>
<p>На усход у далі —</p>
<p>Шчасця стуль чакалі.</p>
<p> </p>
<p>«Ой вы, далі, далі,</p>
<p>Ведалі, каб зналі,</p>
<p>Як нам цяжка сёння!</p>
<p>На заходзе сонца</p>
<p>Вас чакаем, хлопцы,</p>
<p>На дарогу тую,</p>
<p>Месяц што вартуе.</p>
<p>Брат сястру ўратуе.</p>
<p> </p>
<p>Мы чакаем, просім.</p>
<p>На траве не росы —</p>
<p>Нашы слёзы стынуць</p>
<p>Кроплямі густымі.</p>
<p> </p>
<p>Ад радзімых гоняў</p>
<p>Нас на захад гоняць</p>
<p>Па цярністай сцежцы.</p>
<p>У фашысцкіх сенцах,</p>
<p>На крывавым ганку,</p>
<p>Замардуюць зранку.</p>
<p> </p>
<p>Позна на змярканні,</p>
<p>Рана на світанні —</p>
<p>Стогны, катаванні,</p>
<p>Плач і скавытанні.</p>
<p>Ці ж нам запрапасці</p>
<p>Ад такой напасці?</p>
<p>Дзе ты, наша шчасце?</p>
<p> </p>
<p>Беларусь-радзіма</p>
<p>Нас на свет радзіла.</p>
<p>Як цябе пакінем?</p>
<p>Дома на мякіне,</p>
<p>Без вады і солі</p>
<p>Дажылі б да волі.</p>
<p> </p>
<p>Хлопцы, каля пушчы</p>
<p>Чарапы патрушце</p>
<p>Подлым канваірам</p>
<p>І прысыпце жвірам.</p>
<p> </p>
<p>Хлопцы, меч гартуйце,</p>
<p>Родных уратуйце!»</p>
<p>Не яснелі зоркі.</p>
<p>Стогн і плач той горкі</p>
<p> </p>
<p>Ў сэрцах нагасціўся,</p>
<p>Ў пушчу дакаціўся</p>
<p>І каціўся далей.</p>
<p>Партызаны ўсталі</p>
<p>І прысягу далі —</p>
<p>Выйсці на дарогу</p>
<p>Родным на падмогу.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter34"></a>ДАМОКЛАЎ МЕЧ</h4>
<p>Вісіць на валаску цяжкі дамоклаў меч,</p>
<p>Здаецца, што сарвецца, голаў адсячэ.</p>
<p>А як жадаў, чакаў я радасных сустрэч</p>
<p>На беразе, дзе Свіслач светлая цячэ.</p>
<p> </p>
<p>Дамоклаў меч фашызм на Беларусь прынёс.</p>
<p>І мачты шыбеніц узнёс аж да нябёс.</p>
<p>Іржавы і крывавы меч пужае нас,</p>
<p>Але адыдзе, праміне жахлівы час.</p>
<p> </p>
<p>Не літасці у ворага маліць, прасіць,</p>
<p>Хоць і дамоклаў меч над галавой вісіць.</p>
<p>Лязом ён вострым шыі нам не ператне,</p>
<p>Яго мы пакладзём фашыстам на труне.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter35"></a>ПЛАЧ СІРОТАК</h4>
<p>Брацік і сястрычка</p>
<p>Просяць у крынічкі:</p>
<p> </p>
<p>«Напаі, крынічка,</p>
<p>Нас ты, невялічкіх.</p>
<p> </p>
<p>Ночка. Дзень кароткі.</p>
<p>Сёння мы сіроткі.</p>
<p> </p>
<p>Дзетак не прытуліць</p>
<p>Родная матуля.</p>
<p> </p>
<p>Бацька не уцешыць,</p>
<p>Нас фашыст павесіць,</p>
<p> </p>
<p>Як бацькоў павесіў</p>
<p>Дома, каля весніц.</p>
<p> </p>
<p>Родная крынічка,</p>
<p>Напаі вадзічкай,</p>
<p> </p>
<p>Дай нам моц і сілы,</p>
<p>Каб нас не скасілі».</p>
<p> </p>
<p>Коцяцца слязінкі,</p>
<p>Хіляцца вярбінкі</p>
<p> </p>
<p>Да сіротак бедных</p>
<p>У кашульках зрэбных.</p>
<p> </p>
<p>Плачуць сенажаці.</p>
<p>О Радзіма-маці!</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter36"></a>ЯНКУ КУПАЛУ</h4>
<p>Сачылася жывая кроў з пяра,</p>
<p>І чара сэрца з песняю разбіты.</p>
<p>Не быў народ пры смерці песняра</p>
<p>І не прыкрыў яго вачэй знябытых.</p>
<p> </p>
<p>У вечар той аклікнуў гром прасторы,</p>
<p>І рэкі паплылі народных слёз.</p>
<p>Нашчадкам не раскажа і гісторык,</p>
<p>Як смутак з горам ў нашы сэрцы поўз.</p>
<p> </p>
<p>Ад жалю-скрухі людзі камянелі,</p>
<p>Схіляліся ў жалобе на калені</p>
<p>І клікалі радзіму Беларусь:</p>
<p> </p>
<p>«Прыйдзі, згарні гарачых песень прысак,</p>
<p>Не згаслі ў ім, гараць Купалы рысы,</p>
<p>Ў крупінцы кожнай б’ецца сэрца пульс».</p>
<p> </p>
<p class="sign">1942 г.</p>
<p> </p>
<p> </p>
<h3><a id="chapter37"></a>1943</h3>
<p> </p>
<h4><a id="chapter38"></a>ВОЛАТЫ</h4>
<p><i>Паданне</i></p>
<p> </p>
<p>Там, дзе водар грэчкі,</p>
<p>Там, дзе Прыпяць-рэчка</p>
<p>І славуты Тураў,</p>
<p>Жыў даўным-даўно</p>
<p>У сям’і адной</p>
<p>Волат наш Батура.</p>
<p>Моцны быў асілак,—</p>
<p>Кроў бацькоў у жылах.</p>
<p> </p>
<p>Ён любіў Айчыну,</p>
<p>І красу-дзяўчыну,</p>
<p>І народ свой родны.</p>
<p>За сясцёр, братоў</p>
<p>Ўсё аддаць гатоў.</p>
<p>Мужны і дародны,</p>
<p>Як той дуб, плячысты,</p>
<p>Погляд — ясны, чысты.</p>
<p> </p>
<p>Сілай і адвагай</p>
<p>Заслужыў павагу...</p>
<p>Раз ён у суботу,</p>
<p>Досвіткам, да дня,</p>
<p>Асядлаў каня</p>
<p>І, абуўшы боты,</p>
<p>Правяраць дазоры</p>
<p>Выехаў на ўзгорак.</p>
<p> </p>
<p>Як на Захад глянуў,—</p>
<p>Стуль данёсся лямант:</p>
<p>Вораг-чужаніца</p>
<p>Ўжо не першы год</p>
<p>Катуе народ.</p>
<p>Зоранька-зарніца</p>
<p>Плача па-над борам</p>
<p>Над народным горам.</p>
<p> </p>
<p>— Не развее вецер</p>
<p>Наша ліхалецце;</p>
<p>Уставайце, хлопцы,</p>
<p>Станьце ў грозны гурт!</p>
<p>Пад нагамі грунт</p>
<p>Чуем цвёрды, моцны.</p>
<p>Ворага пратурым! —</p>
<p>Загукаў Батура.</p>
<p> </p>
<p>Пастухі, ратаі</p>
<p>На страмёны сталі.</p>
<p>І сказаў Батура:</p>
<p>— Адстаім зямлю</p>
<p>Родную сваю!</p>
<p>Адстаім свой Тураў! —</p>
<p>І павёў дружыну</p>
<p>На палкі чужыя.</p>
<p> </p>
<p>Раніцай туманнай</p>
<p>На лясной паляне</p>
<p>Скрыжавалі пікі,</p>
<p>І пачаўся бой.</p>
<p>Кроў цячэ ракой,</p>
<p>Лязгат зброі, крыкі...</p>
<p>Аж зямля гудзе!..</p>
<p>Біліся ўвесь дзень.</p>
<p> </p>
<p>Ворага касілі,</p>
<p>І радзелі сілы</p>
<p>Нашае дружыны.</p>
<p>— Ці ж ісці ў палон</p>
<p>І аддаць паклон</p>
<p>Мачысе-чужыне?</p>
<p>Не, ніколі! Верце</p>
<p>Ў перамогу сэрцам!</p>
<p> </p>
<p>Ў цяжкую гадзіну</p>
<p>Ў бітве за Радзіму,</p>
<p>Храбрая дружына,</p>
<p>Хто паможа нам,</p>
<p>Тураўскім сынам?</p>
<p>Застанемся жывы!</p>
<p>Хлопцы, націск дружны! —</p>
<p>Кліча волат мужны.</p>
<p> </p>
<p>Ясны, родны сокал</p>
<p>Меч узняў высока</p>
<p>За Радзімы долю.</p>
<p>Зноў паганых б’юць,</p>
<p>Кроў лагчыны п’юць.</p>
<p>Хтосьці мчыцца долам,</p>
<p>Аж дрыжыць зямля...</p>
<p>Мурамец Ілья!</p>
<p> </p>
<p>Ён не спаў дзве ночы,</p>
<p>Гнаў каня што моцы:</p>
<p>Дзе той горад Мурам,</p>
<p>А дзе Тураў той!</p>
<p>Не чакае бой.</p>
<p>— Добры дзень, Батура,</p>
<p>Прынімай падмогу,</p>
<p>Будзе перамога!</p>
<p> </p>
<p>— Дружа, бітва кліча! —</p>
<p>Шмат было сутычак,</p>
<p>А такіх не знаці.</p>
<p>Як пайшлі глушыць</p>
<p>І мячом крышыць,—</p>
<p>Парадзелі раці.</p>
<p>Дружна хлопцы тураць</p>
<p>Ворага за Тураў.</p>
<p> </p>
<p>Запявае песні</p>
<p>Вольнае Палессе.</p>
<p>Сонечнай дарогай</p>
<p>Ў родны дом з вайны</p>
<p>Мужныя сыны</p>
<p>Едуць з перамогай.</p>
<p>Сустракаць іх сёлы</p>
<p>Выйшлі з хлебам-соллю.</p>
<p> </p>
<p>Гуды-перагуды,</p>
<p>Затрубілі трубы:</p>
<p>«Просім у святліцу</p>
<p>За бяседны стол».</p>
<p>Радасць навакол.</p>
<p>Дружна маладзіцы</p>
<p>Песні запяваюць,</p>
<p>Гусляры іграюць.</p>
<p> </p>
<p>Як на Беларусі —</p>
<p>Белыя абрусы</p>
<p>На сталах, на лавах</p>
<p>Ў бутлях хмельны мёд.</p>
<p>Ў радасці народ</p>
<p>Поўнай чарай славіць</p>
<p>Мурамца Ілью</p>
<p>І яго зямлю:</p>
<p> </p>
<p>«Славім родную зямлю,</p>
<p>Слава Мурамцу Ілью!</p>
<p> </p>
<p>Слава! Слава! Вечна слаўся,</p>
<p>Светлы месяц, сокал ясны,</p>
<p>Мурамец Ілья!</p>
<p> </p>
<p>Славім рускую зямлю!</p>
<p>Слава Мурамцу Ілью!</p>
<p> </p>
<p>Слава, слава, вечна слаўся,</p>
<p>Месяц светлы, сокал ясны,</p>
<p>Мурамец Ілья!</p>
<p> </p>
<p>Славяць пушчы і лясы:</p>
<p>Слава волату Русі!</p>
<p> </p>
<p>Слава, слава, вечна слаўся,</p>
<p>Светлы месяц, сокал ясны,</p>
<p>Мурамец Ілья!»</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter39"></a>ЗАЛАТЫ СТРУМЕНЬ</h4>
<p><i>Легенда</i></p>
<p> </p>
<p>Шмат легенд і песень</p>
<p>Для старых, малых.</p>
<p>На Падгор’і, ў лесе,</p>
<p>З-пад гары-скалы</p>
<p>Залаты струмень</p>
<p>Бег і ноч, і дзень.</p>
<p> </p>
<p>Бег зіму і лета,</p>
<p>Восень і вясну.</p>
<p>Ці ж не дзіва гэта,</p>
<p>Што не мае сну?</p>
<p>Ночы ўсе і дні —</p>
<p>Клопаты адны.</p>
<p> </p>
<p>Быў такім заўсёды</p>
<p>Той струмень жывы.</p>
<p>Колькі асалоды</p>
<p>Мелі журавы,</p>
<p>Як пілі з яго:</p>
<p>О-го-го! О-го-го!</p>
<p> </p>
<p>Так ужо спрадвеку,</p>
<p>А ні год, ні два,</p>
<p>Паўнаводным рэкам</p>
<p>Ён жыццё даваў.</p>
<p>Залаты струмень</p>
<p>Ясны, як прамень!</p>
<p> </p>
<p>Быццам той асілак,</p>
<p>Твань з плячэй страсаў;</p>
<p>Весяліла сіла,</p>
<p>З ёю і краса.</p>
<p>Песняй з году ў год</p>
<p>Цешыў свой народ.</p>
<p> </p>
<p>І аднойчы ў ночы</p>
<p>Лес шуміць, не спіць,</p>
<p>Бачыць: камень хоча</p>
<p>Той струмень спыніць;</p>
<p>Поперак залёг,</p>
<p>Каб той плыць не змог.</p>
<p> </p>
<p>А струмень нястрымны</p>
<p>Ўсё цурчыць, цурчыць</p>
<p>І, нарэшце, жвірны</p>
<p>Камень прасачыў,</p>
<p>А пасля стаў злым</p>
<p>І ушчэнт размыў.</p>
<p> </p>
<p>«Каб не быць нядобрым,</p>
<p>Жорсткім у жыцці,</p>
<p>Ляж пясочкам дробным</p>
<p>На шляху-пуці.</p>
<p>Не пужай гарбом,</p>
<p>А жыві дабром,</p>
<p>Светлы дзень сустрэнь»,—</p>
<p>Празвінеў струмень.</p>
<p> </p>
<p>Прыляцела каня,</p>
<p>Чуе булькат-смех.</p>
<p>Поперак больш камень</p>
<p>Легчы не пасмеў.</p>
<p>Залаты струмень</p>
<p>Зноў звініць ноч-дзень.</p>
<p>«Калі ж гэткі порсткі,—</p>
<p>Думае гара,—</p>
<p>Крышыць камень жорсткі,</p>
<p>Не чакаць дабра.</p>
<p>Я сама яго</p>
<p>Высушу ўсяго.</p>
<p> </p>
<p>Па якое ліха</p>
<p>Ён усё не спіць?</p>
<p>Лепш хай будзе ціха».</p>
<p>А струмень звініць,</p>
<p>Голас, як жывы.</p>
<p>П’юць зноў журавы.</p>
<p> </p>
<p>Людзі, птушкі рады,</p>
<p>Лісці шалясцяць.</p>
<p>«Не магу даць рады,</p>
<p>Адабраць жыцця.</p>
<p>Не магу здушыць,</p>
<p>Высушыць душы,</p>
<p>Хоць ваўкоў збірай»,—</p>
<p>Скардзіцца гара.</p>
<p> </p>
<p>І раптоўна кліча...</p>
<p>Без святла-агня</p>
<p>Ліча і не зліча —</p>
<p>Цэлая гання.</p>
<p>Ставяць тут яны</p>
<p>Пад струмень збаны.</p>
<p> </p>
<p>Носяць, носяць зранку,</p>
<p>Не хапае сіл.</p>
<p>Носяць безустанку,</p>
<p>Рвуцца з усіх жыл,</p>
<p>А струмень бяжыць.</p>
<p>Хочацца так жыць!</p>
<p> </p>
<p>Пад гарой-скалою</p>
<p>Возера стаіць,</p>
<p>А вадой жывою</p>
<p>Ўсё струмень звініць.</p>
<p>«О-го-го, які!» —</p>
<p>Думаюць ваўкі.</p>
<p> </p>
<p>Вобземлю разбілі</p>
<p>Ўсе свае збаны.</p>
<p>«Перакусім жылы,—</p>
<p>Цешацца яны,—</p>
<p>І ўжо без бяды</p>
<p>Спынім пульс тады».</p>
<p>Цяўкаюць і выюць,</p>
<p>Ляскаюць клыкі,</p>
<p>І ніяк не спыняць</p>
<p>Той струмень ваўкі.</p>
<p>Разбірае злосць,—</p>
<p>Праглынуць лепш косць.</p>
<p> </p>
<p>І пайшлі ў балота</p>
<p>Трохі адпачыць.</p>
<p>Заляглі ў чаротах,</p>
<p>А струмень цурчыць,</p>
<p>Звоніць у вушах.</p>
<p>Вые, не маўчыць</p>
<p>Воўчая душа.</p>
<p> </p>
<p>І бяжыць пявучы</p>
<p>Між дубоў, бяроз.</p>
<p>Пра струмень жывучы</p>
<p>Слава ходзіць скрозь.</p>
<p>Залаты струмень</p>
<p>Ясны, як прамень.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter40"></a>МОЙ САКОЛІК ЯСНЫ</h4>
<p>Сонейка не свеціць,</p>
<p>Зоранькі не спяць.</p>
<p>Ой, калі на свеце</p>
<p>Будзе дзень світаць?</p>
<p> </p>
<p>Сонейка узыдзе,</p>
<p>Ночанька міне.</p>
<p>Мой саколік выйдзе</p>
<p>З пушчы да мяне.</p>
<p> </p>
<p>Я рукамі сплясну</p>
<p>На шляху-пуці.</p>
<p>Мой саколік ясны,</p>
<p>Ў садзік прыляці!</p>
<p> </p>
<p>Прынясі ты волю,</p>
<p>Радасць у сям’ю.</p>
<p>Заспявай, саколік,</p>
<p>Песеньку сваю,</p>
<p> </p>
<p>Як спяваў калісьці</p>
<p>Ў роднай хаце ты.</p>
<p>З кім у садзік выйсці,</p>
<p>Сынку дарагі?</p>
<p> </p>
<p>Ты мая уцеха,</p>
<p>Любы, родны мой!</p>
<p>Весяліў і цешыў</p>
<p>Ўлетку і зімой.</p>
<p> </p>
<p>Поплавам зялёным</p>
<p>Рэчанька плыве;</p>
<p>Мой сынок вясёлы</p>
<p>Прыйдзе да мяне.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter41"></a>МОЙ ТЫ РОДНЫ, МОЙ СЫНОК</h4>
<p>Мой ты родны, мой сынок,</p>
<p>Мой блакітны Васілёк,</p>
<p>Адгукніся маме, дзе ты,</p>
<p>І разуты, і раздзеты?</p>
<p> </p>
<p>Мае вочы горка плачуць:</p>
<p>Васілька даўно не бачаць.</p>
<p>Ці не ўбачу больш ніколі?</p>
<p>Дзе ты, родны мой саколік?</p>
<p> </p>
<p>Нашы кубкі з горкім сокам:</p>
<p>Ходзіць гора каля вокан.</p>
<p>Гора плача і галосіць,</p>
<p>Нашы сілы гора косіць.</p>
<p> </p>
<p>Горкімі слязамі гора</p>
<p>Коціцца ў людское мора.</p>
<p>Мора бурнае бушуе,—</p>
<p>Гнеў і боль нясцерпны ў шуме.</p>
<p> </p>
<p>Гора ў моры захлынецца,</p>
<p>Радасць людзям усміхнецца.</p>
<p> </p>
<p>Прыйдзе родны мой сынок,</p>
<p>Мой блакітны Васілёк,</p>
<p>Заспявае ў роднай хаце,</p>
<p>Дзе сумуе сёння маці.</p>
<p> </p>
<p class="sign">1943 г.</p>
<p> </p>
<p> </p>
<h3><a id="chapter42"></a>1944</h3>
<p> </p>
<p> </p>
<h4><a id="chapter43"></a>КУКАВАЛА ЗЯЗЮЛЯ</h4>
<p>Кукавала зязюля</p>
<p>У дуброве рана:</p>
<p>Нас раздзелі, разулі</p>
<p>І на целе раны.</p>
<p>Ой, раны! Ой, раны!</p>
<p> </p>
<p>Кукавала зязюля,</p>
<p>І лічылі хлопцы:</p>
<p>Узыходзіць, красуе</p>
<p>На усходзе сонца.</p>
<p>Ой, сонца! Ой, сонца!</p>
<p> </p>
<p>Расчынялі матулі</p>
<p>Дзверы, вокны насцеж.</p>
<p>Кукавала зязюля</p>
<p>Беларусі шчасця.</p>
<p>Ой, шчасця! Ой, шчасця!</p>
<p> </p>
<p>Сустракалі матулі</p>
<p>Родных у няволі.</p>
<p>Кукавала зязюля</p>
<p>Аб народнай долі.</p>
<p>Ой, долі! Ой, долі!</p>
<p> </p>
<p>У зялёным шуме</p>
<p>Сумаваць даволі.</p>
<p>Кукавала зязюля</p>
<p>Беларусі волю.</p>
<p>Ой, волю! Ой, волю!</p>
<p> </p>
<p class="sign">1944 г.</p>
<p> </p>
<p> </p>
<h3><a id="chapter44"></a>1947</h3>
<p> </p>
<h4><a id="chapter45"></a>ЗЯМЕЛЬКІ ТРЫ ЖМЕНЬКІ</h4>
<p>Зямелькі тры жменькі</p>
<p>Падняў я з руінаў у Мінску</p>
<p>У вечар асенні.</p>
<p>Засею шчаслівым насеннем;</p>
<p>Узыдзе вясной, закрасуе</p>
<p>Над светлаю рэчкай,</p>
<p>Пад сонцам Радзімы савецкай.</p>
<p>За гэта душа галасуе.</p>
<p> </p>
<p>У вечар той вецер у Мінску</p>
<p>Не веяў, суціх,</p>
<p>А дожджык папырскаў</p>
<p>На прысак настрояў маіх.</p>
<p>— Настроям ніяк не астыць! —</p>
<p>Шапталі на клёнах лісты.</p>
<p> </p>
<p>Сціскалася сэрца ад болю,</p>
<p>Прасілася сэрца на волю</p>
<p>Напіцца вадзіцы</p>
<p>З крыніцы</p>
<p>Радзімай зямлі,</p>
<p>Прасілася сэрца</p>
<p>Сагрэцца</p>
<p>У роднай савецкай сям’і.</p>
<p> </p>
<p>Пусцілі у хату пагрэцца.</p>
<p>Пачула тут сэрца</p>
<p>Ад роднай сястры</p>
<p>Ў Малым Трасцянцы,</p>
<p>Як немцы-фашысты у лесе Благовым</p>
<p>Братам адсякалі галовы</p>
<p>І вешалі іх там на хвоі.</p>
<p>Стрымаць каб імкненні да волі.</p>
<p>Пачула там сэрца</p>
<p>Пра тое, з чым век не сустрэцца:</p>
<p>Як немцы-фашысты народ мой каралі,</p>
<p>Душылі рукою агіднай, каравай,</p>
<p>Пятлёю крывавай;</p>
<p> </p>
<p>Як жылы трымцелі,</p>
<p>А смерці засценак</p>
<p>Людскою нядоляй стагнаў;</p>
<p>Як дзікіх фашыстаў гання</p>
<p>Страляла, труціла, душыла</p>
<p>За шыю</p>
<p>Пятлёй чалавека</p>
<p>Дваццатага века;</p>
<p>Фашысты сякеры ўздымалі,</p>
<p>Гарачай крывёй абмывалі;</p>
<p> </p>
<p>Як ночаньку лямант пужаў,</p>
<p>А сэрцаў гарачых пажар</p>
<p>Над лесам палаў;</p>
<p>Як матак ахопліваў жах,</p>
<p>І рэчкай Трасцянкай кроў штодзень плыла;</p>
<p> </p>
<p>Паўзла па дарогах, як здрада,</p>
<p>Сліўнем куслівым</p>
<p>Вырадкаў подлых і гадаў.</p>
<p> </p>
<p>Не мог заставацца тут болей</p>
<p>Гасціць:</p>
<p>Сціскалася сэрца ад болю,</p>
<p>Хацеў і не мог я падняцца, ступіць,</p>
<p>Душу пачало калаціць,</p>
<p> </p>
<p>— Фашыстам, сабакам шалёным</p>
<p>І псам</p>
<p>Праклёны, яшчэ раз праклёны! —</p>
<p>Крычаў я і слаў.</p>
<p>— Вітаю адважных мільёны</p>
<p>У пушчах зялёных!</p>
<p> </p>
<p>Зямелькі тры жменькі,</p>
<p>Напоеных горкай слязою,</p>
<p>Абмытых гарачай крывёю,</p>
<p>Вадзіцай жывою,</p>
<p>Вазьму я з сабою,</p>
<p>Засею шчаслівым насеннем</p>
<p>У поўдзень вясенні.</p>
<p> </p>
<p>Зямелька святая мая,</p>
<p>Над далямі свеціць маяк!</p>
<p>Над далямі сонца світае;</p>
<p>Радзіма мая залатая!</p>
<p>Зямельку цалую сваю.</p>
<p>— І сэрца, і песню табе аддаю!</p>
<p> </p>
<p class="sign">28 верасня 1947 г.,</p>
<p class="sign">Малы Трасцянец.</p>
<p> </p>
<p> </p>
<h4><a id="chapter46"></a>З РУІНАЎ МІНСК ПАРАНЕНЫ ЎСТАЕ</h4>
<p>Яшчэ скрываўлена душа зямлі</p>
<p>І сэрца б’ецца у крывавых ранах,</p>
<p>А ўжо будаўнікі сюды прыйшлі</p>
<p>Сустрэць на рыштаваннях светлы ранак.</p>
<p> </p>
<p>Чуваць: апошні залп вайны грыміць,</p>
<p>А маладосць спявае гімны працы.</p>
<p>З зямлі растуць падмуркі камяніц</p>
<p>І устаюць індустрыі палацы.</p>
<p> </p>
<p>З руінаў Мінск паранены ўстае,</p>
<p>Як воін у прастрэленым шынелі,</p>
<p>Збіраючы у прыгаршчы шрапнелі.</p>
<p> </p>
<p>У новым доме — кветкі на стале.</p>
<p>Заходзіць сонца яснае у госці</p>
<p>Аддаць паклон вясне і маладосці.</p>
<p> </p>
<p class="sign">1947 г.</p>
<p> </p>
<p> </p>
<h4><a id="chapter47"></a>ІДУ І ПАДАЮ ПАД КРЫЖАМ</h4>
<p> </p>
<p>На стол не сцелюць мне абрус,</p>
<p>Хоць навальнічны гром адгрохаў.</p>
<p>Твой крыж, Радзіма Беларусь,</p>
<p>Нясу я на гару Галгофу.</p>
<p> </p>
<p>Крывавы пот ліе цурком,</p>
<p>Іду і падаю пад крыжам,</p>
<p>Глядзяць з завешаных акон</p>
<p>І дзівяцца, што выжыў.</p>
<p> </p>
<p>У сэрцы не нашу я камень,</p>
<p>Хоць ім шпурлялі у мяне.</p>
<p>Радзіму абніму рукамі,</p>
<p>Калі навала праміне.</p>
<p> </p>
<p>Дайду і крыж з плячэй звалю,</p>
<p>І расцалую родную зямлю.</p>
<p> </p>
<p class="sign">1947 г, Мінск</p>
<p> </p>
<p> </p>
<h3><a id="chapter48"></a>1952</h3>
<p> </p>
<p> </p>
<h4><a id="chapter49"></a>У КІСЛАВОДСКУ</h4>
<p> </p>
<p>І сонца, і блакіт,</p>
<p>І рэчкі бег імклівы,</p>
<p>А дома — шум ракіт</p>
<p>І ціхі спеў каліны.</p>
<p> </p>
<p>Пяснярская скала</p>
<p>Не ў радасці, а ў горы;</p>
<p>Хмурынка праплыла,</p>
<p>Схавалася за горы.</p>
<p> </p>
<p>Гляджу я на Эльбрус:</p>
<p>Праменіцца, світае,</p>
<p>А недзе Беларусь</p>
<p>Мне любая, святая.</p>
<p> </p>
<p>Шумяць бары-лясы</p>
<p>І п’юць жывыя сокі.</p>
<p>Як шмат зямной красы</p>
<p>Між горных скал высокіх!</p>
<p> </p>
<p>Тут — сонца і блакіт,</p>
<p>Альхоўкі бег імклівы,</p>
<p>А дома — шум ракіт</p>
<p>І ціхі спеў каліны.</p>
<p> </p>
<p class="sign">2/Х-1952 г.,</p>
<p class="sign">Кіславодск</p>
<p> </p>
<p> </p>
<h4><a id="chapter50"></a>РАСІІ СЛАВА</h4>
<p> </p>
<div class="EPIGRAPH">
<p>М. Ю. Лермантаву</p>
</div>
<div class="CLEAR"></div>
<p> </p>
<p> </p>
<p>Як толькі ўспомню родны Мінск —</p>
<p>І гром над галавой грыміць...</p>
<p>А тут — Машук, і абеліск,</p>
<p>І кроплі на траве крыві.</p>
<p> </p>
<p>Не змылі ліўні, кроў гарыць,</p>
<p>Цару-тырану шле дакор.</p>
<p>Не гаснуць водбліскі зарніц</p>
<p>На дне крыніц скалістых гор.</p>
<p> </p>
<p>Я чую голас твой, пясняр.</p>
<p>Прыціх, не гойсае шакал.</p>
<p>Расіі слава, дзіўны дар</p>
<p>Жыве у песні горных скал.</p>
<p> </p>
<p class="sign">Пяцігорск, кастрычнік 1952 г.</p>
<p> </p>
<p> </p>
<h4><a id="chapter51"></a>ЖАДАННЕ</h4>
<p>Між горных скал мне не сустрэўся барс,</p>
<p>З якім змагаўся Тарыэл і Мцыры.</p>
<p>Упершыню вітаю я Каўказ</p>
<p>І ў снежным харастве яго вяршыні.</p>
<p> </p>
<p>Ці хопіць сіл ўзысці мне на Эльбрус?</p>
<p>А мо арлы падхопяць там на крылы?</p>
<p>Хачу з вяршыні ўбачыць Беларусь,</p>
<p>Пакуль хмурынкі сонца не прыкрылі.</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter52"></a>КОЦІЦЦА ПА ТВАРЫ ДЫ СЛЯЗА ГАРАЧАЯ</h4>
<p>Коціцца па твары ды сляза гарачая.</p>
<p>Ці вярну цябе я, ці навек утрачана?</p>
<p> </p>
<p>Не рунее поле, што вятры засеялі,</p>
<p>Злыя віхры песню па зямлі развеялі.</p>
<p> </p>
<p>Пабыла ў няволі, у турме за кратамі,</p>
<p>Над тайгой пранеслі жураўлі крылатыя.</p>
<p> </p>
<p>Пабыла на ўзмор’і, за хрыбтамі горнымі,</p>
<p>Рвалася дадому вечарамі зорнымі.</p>
<p> </p>
<p>Ясным летнім ранкам сонцу не ўсміхалася,</p>
<p>Як на окскім плёсе хвалямі ўмывалася.</p>
<p> </p>
<p>Жураўлі і гусі жаласна курлыкалі,</p>
<p>Песню-паланянку на радзіму клікалі.</p>
<p> </p>
<p>Ой, ляціце, птушкі, ды на лозы ніцыя,</p>
<p>Гаманіце там вы з светлымі крыніцамі.</p>
<p> </p>
<p>Мой паклон нясіце у лугі зялёныя,</p>
<p>Дзе гараць каліны з залатымі клёнамі,</p>
<p> </p>
<p>Дзе сінее Свіслач з вербамі пахілымі</p>
<p>І плывуць пад ветрам хвалі палахлівыя.</p>
<p> </p>
<p>Ой, ляціце, птушкі, за гаі шумлівыя</p>
<p>І нясіце песню за азёры сінія.</p>
<p> </p>
<p class="sign">1952 г. Чаадаева.</p>
<p> </p>
<p> </p>
<h4><a id="chapter53"></a>НЕ ЗАБЛУДЗІЎСЯ Я Ў ЦЁМНЫМ ЛЕСЕ</h4>
<p>Не заблудзіўся я ў цёмным лесе</p>
<p>І шлях да сонца адшукаў даўно.</p>
<p>Радзіму не пакіну я без песень,</p>
<p>Спяваю ёй і толькі ёй адной.</p>
<p> </p>
<p>Дажджы чало і твар твой арасілі,</p>
<p>Авеялі легендамі бары.</p>
<p>Пакуль не падкасіла старасць сілы,</p>
<p>Табе я песню аддаю ў дары.</p>
<p> </p>
<p>Пакуль душа і сэрца не азяблі</p>
<p>І не падкраўся загадзя мароз,</p>
<p>Прыйду я да тваіх асенніх яблынь,</p>
<p>Каб іх суровы сівер не атрос.</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter54"></a>А. М. РАДЗІШЧАВУ</h4>
<p>Які калючы жвір,</p>
<p>Цяжкіх кайданаў звон.</p>
<p>Ўладзіміркай ў Сібір</p>
<p>Ішоў знябыты ён.</p>
<p> </p>
<p>Над рэчкай, за сялом,</p>
<p>Спускаліся з гары.</p>
<p>Слядоў не занясло,</p>
<p>Пясок іх не прыкрыў.</p>
<p> </p>
<p>Пясчынкі у крыві,</p>
<p>Іх процьма, не сабраць;</p>
<p>Паварушы, крані,</p>
<p>Пад зорамі гараць.</p>
<p> </p>
<p>Арол больш не дзяўбе,</p>
<p>Не вострыць кіпцюры.</p>
<p>Ўпіваліся ў цябе</p>
<p>Драпежныя звяры.</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter55"></a>СЫНУ</h4>
<p>Дванаццаць выбіла гадзін,</p>
<p>Радзіме ў песні памалюся...</p>
<p>Мой сын, да бацькі падыдзі,</p>
<p>Паслухай сказ аб Беларусі.</p>
<p> </p>
<p>Не чуў ты песень родных ніў,</p>
<p>Не піў вады з крыніц здароўя,</p>
<p>І бор з табой не гаманіў</p>
<p>Ні разу ў добрае надвор’е.</p>
<p> </p>
<p>Дзяліў са мной выгнання дні</p>
<p>Пад небам ласкавым Расіі.</p>
<p>Мігалі водбліскі, агні</p>
<p>Над даляглядам родным, сінім.</p>
<p> </p>
<p>Запомні, бацька што гаворыць:</p>
<p>Цярнёвым шляхам я ішоў,</p>
<p>Пакіну томік грэшных твораў,</p>
<p>Сагрэтых зморанай душой.</p>
<p> </p>
<p>Мой скарб народу перадай,</p>
<p>Як толькі праясніцца даль.</p>
<p class="sign">1952 г., Чаадаева.</p>
<p> </p>
<p> </p>
<h3><a id="chapter56"></a>1953</h3>
<p> </p>
<p> </p>
<h4><a id="chapter57"></a>ПРАСТОРЫ, ПЕСНІ РОДНЫЯ</h4>
<p>Прасторы, песні родныя,</p>
<p>Як рэкі паўнаводныя.</p>
<p>У надранні час бадзёры</p>
<p>Шумяць блакітныя азёры.</p>
<p> </p>
<p>Крыніцы неўгамонныя,</p>
<p>Як нашы шумы хвойныя.</p>
<p>Стаяць дубы на варце.</p>
<p>Сябры, сяброў збірайце!</p>
<p> </p>
<p>Шумяць бары высокія,</p>
<p>Ляцяць дахаты сокалы,</p>
<p>Нясуць на крылах песню,</p>
<p>І рады ўсе прадвесню.</p>
<p> </p>
<p class="sign">1953 г.</p>
<p> </p>
<p> </p>
<h4><a id="chapter58"></a>СМЕРЦЬ ТЫРАНА</h4>
<p>Нязвыклы дзень: тыран сканаў,</p>
<p>На твары чорная сляза;</p>
<p>Яе нікому не злізаць.</p>
<p>З касою смерць каля вакна.</p>
<p> </p>
<p>Яна вартуе, каб не ўстаў</p>
<p>Тыран расправу учыняць.</p>
<p>Сляза на твары, а чыя?</p>
<p>Сказаць пра гэта жах і страх.</p>
<p> </p>
<p>Народная сляза і кроў:</p>
<p>Бацькоў, і матак, і дзяцей.</p>
<p>Ён адбіраў жыццё ў людзей</p>
<p>І куляй цэліўся у скронь.</p>
<p> </p>
<p>Вартуй жа, смерць, ўсю ноч і рань,</p>
<p>Каб больш не ўстала яго здань.</p>
<p>1953 г.</p>
<p> </p>
<h4><a id="chapter59"></a>ХТО СКАЗАЎ?</h4>
<p>Народу хто сказаў, што здрадзіў я Айчыне,</p>
<p>І што мая рука дзвярэй больш не адчыніць,</p>
<p>І што нага на бацькаўскі парог не ступіць,</p>
<p>І што маю душу скрывавіце у ступе?</p>
<p>Скажыце, вынес хто такі прысуд суровы?</p>
<p>Прызнайцеся, чые, якога злыдня словы?</p>
<p> </p>
<p>Каб вы і вашы сэрцы ў гневе не злавалі,</p>
<p>Мацней запрыце ў хаце дзверы на завалу.</p>
<p>Народ брахні сабачай сёння не паверыць,</p>
<p>І бацькаўскай сваёй рукой адчыніць дзверы,</p>
<p>І сына роднага сустрэне на парозе,</p>
<p>І запытаецца, чаму быў доўга у дарозе.</p>
<p> </p>
<p>Што я скажу яму? Чым я народ уцешу?</p>
<p>Хай выйдзе сонейка маё з-за бору-лесу.</p>
<p> </p>
<p class="sign">1953 г., Чаадаева.</p>
<p> </p>
<p> </p>
<h3><a id="chapter60"></a>1954</h3>
<p> </p>
<h4><a id="chapter61"></a>Я — НЕ ГАРАЦЫЙ</h4>
<p>Я — не Гарацый, у вянку лаўровым,</p>
<p>І не чытаю мецэнату вершаў,</p>
<p>Я — толькі Пушча, ў радасці і ў горы</p>
<p>Паміж паэтаў найвялікшы грэшнік.</p>
<p> </p>
<p>Пазнаў, адведаў зябкі змрок цямніцы,</p>
<p>Тады быў год ужо такі суровы.</p>
<p>Шмат дзён маўчалі маладыя словы,</p>
<p>А я крапіўся і не падаў ніцам.</p>
<p> </p>
<p>Было не сёння ўсё яно, а ўчора.</p>
<p>Віна больш не разбавіць горкі чэмер,</p>
<p>Яго адмералі мне поўнай мерай.</p>
<p> </p>
<p>Сваё святло зноў пасылаюць зоры,</p>
<p>І абудзіўся ў сэрцы спеў гарачы,</p>
<p>Хоць толькі Пушча я, а не Гарацый.</p>
<p> </p>
<p class="sign">1954 г.</p>
<p> </p>
<p> </p>
<h3><a id="chapter62"></a>1955</h3>
<p> </p>
<h4><a id="chapter63"></a>ПАЖАР ПАЛАЕ</h4>
<p>Пры светлым полымі ў надвечар</p>
<p>Прыціх юнак — свавольны вецер.</p>
<p> </p>
<p>Расінкі падаюць на скроні;</p>
<p>Пясняр прасцёр увысь далоні.</p>
<p> </p>
<p>Прасцёр, спляснуў... пажар палае...</p>
<p>Пад зорамі пяснярскай славай.</p>
<p> </p>
<p>Пясняр душы сваёй пажар</p>
<p>Кійком шавеліць, моўчкі кеміць,</p>
<p>Як некалі Адам Міцкевіч.</p>
<p> </p>
<p>Іскрыцца твор гарачай песні</p>
<p>Зарніцай яснай ў паднябессі!</p>
<p> </p>
<p>«Сады вятроў» агнём палаюць!</p>
<p>Няхай мяне, няхай не лаюць.</p>
<p> </p>
<p>Спаліў... спаліў пад шум крынічкі.</p>
<p>Даруй мяне, даруй, Грыміцкі!</p>
<p> </p>
<p class="sign">23/1—1955 г., Чаадаева</p>
<p> </p>
<p> </p>
<h4><a id="chapter64"></a>ВЫЙДУ, ГЛЯНУ...</h4>
<p>Выйду, гляну, ці не выйшаў</p>
<p>Мой каханы на узвышша.</p>
<p> </p>
<p>Пачакаю каля весніц,</p>
<p>Ці не ўцешыць сэрца песняй?</p>
<p> </p>
<p>Голас чую, запявае:</p>
<p>«Човен мой калышуць хвалі,</p>
<p> </p>
<p>Човен мой плыве дахаты</p>
<p>Супраць ветру, хваль пакатых;</p>
<p> </p>
<p>Човен я вяслом кірую,</p>
<p>Што было, усё дарую».</p>
<p> </p>
<p>Чую песню, чую ў далях,—</p>
<p>Сонца з любым там на хвалях.</p>
<p> </p>
<p class="sign">1955 г., Чаадаева.</p>
<p> </p>
<p> </p>
<h4><a id="chapter65"></a>КІПАРЫСЫ</h4>
<p>Стаяць на варце кіпарысы,</p>
<p>Над імі сонца ў вышыні.</p>
<p>Да сэрца толькі дакраніся —</p>
<p>І песняй зашумяць яны.</p>
<p> </p>
<p>На чарнаморскае узвышша,</p>
<p>Як рыцары паўднёвых скал,</p>
<p>Яны ў плашчах зялёных выйшлі</p>
<p>Сустрэць марскі дзевяты вал.</p>
<p> </p>
<p>Ідуць зялёнай чарадою</p>
<p>На ўзмор’е слухаць гул марскі.</p>
<p>Ляжаць пад сонечнай чадрою</p>
<p>Зямлі гарачыя пяскі.</p>
<p> </p>
<p>Я помніць буду скал абрысы</p>
<p>І вашу песню, кіпарысы!</p>
<p> </p>
<p class="sign">10 ліпеня 1955 г.</p>
<p class="sign">Ахалі-Афоні</p>
<p> </p>
<p> </p>
<h4><a id="chapter66"></a>МОРА</h4>
<p>З узнятаю рукой да сонца</p>
<p>Я на скале марской стаю.</p>
<p>Люблю цябе я шчыра, моцна,</p>
<p>Як песню першую сваю.</p>
<p> </p>
<p>Не ведаюць плыўцы пакоры,</p>
<p>Калі ідуць у смелы рэйд.</p>
<p>Люблю бязмежныя прасторы,</p>
<p>Адвечны гул тваіх легенд.</p>
<p> </p>
<p>Ўздымаюцца валы высока</p>
<p>І хочуць падхапіць мяне.</p>
<p>Расправіў крылы вольны сокал</p>
<p>Са мной на сонечнай скале.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter67"></a>НА ЎЗМОР’І</h4>
<p>На ўзмор’і ў неба высіцца маяк,</p>
<p>Святло не меркне, караблі плывуць.</p>
<p>У далягляд марскі глядзіць юнак,</p>
<p>І маладыя вочы радасць п’юць;</p>
<p> </p>
<p>Смяюцца вусны і смуглявы твар,</p>
<p>Рукамі хоча ахапіць прастор.</p>
<p>Палае ў сэрцы маладосці жар;</p>
<p>Ўзнімаецца на Чорным моры шторм.</p>
<p> </p>
<p>Не гасне у вачах жыцця агонь;</p>
<p>За хваляй хваля гоніцца ўздагон,</p>
<p>І босыя ўзбягаюць на скалу.</p>
<p> </p>
<p>Ўзыходзіць сонца, а маяк гарыць,</p>
<p>І вадаспад зрываецца з гары,</p>
<p>Спявае сонцу і зямлі хвалу.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter68"></a>СВЕТЛЫЯ РАДКІ</h4>
<p>Надорвана здароўе,</p>
<p>Волас пасівеў;</p>
<p>Пішу часамі кроўю</p>
<p>Вершы я свае.</p>
<p> </p>
<p>Гарачыя якія,</p>
<p>Светлыя радкі...</p>
<p>Хаджу яшчэ без кія</p>
<p>Днём каля ракі.</p>
<p> </p>
<p>Шукаю шчасце-кветку</p>
<p>У свае гады,</p>
<p>Як і тады, улетку,</p>
<p>У поўдзень малады.</p>
<p> </p>
<p class="sign">1955 г.</p>
<p> </p>
<p> </p>
<h3><a id="chapter69"></a>1956</h3>
<p> </p>
<h4><a id="chapter70"></a>У МІНСКУ</h4>
<p>Дзень сягоння урачысты:</p>
<p>З песняю гамоніць сэрца.</p>
<p>Я прыйшоў з сумленнем чыстым</p>
<p>З вамі, родныя, сустрэцца.</p>
<p> </p>
<p>Ад душы сказаць: дзень добры!</p>
<p>І руку паціснуць моцна.</p>
<p>Я згубіў старыя торбы,</p>
<p>Не павешу іх пад сонцам.</p>
<p> </p>
<p>У зялёнай у шыпшыны</p>
<p>Ружавее цвет у маі.</p>
<p>Не пад вокнамі чужымі</p>
<p>Чару з песняй паднімаю.</p>
<p> </p>
<p>За здароўе п’ю Радзімы,</p>
<p>Што на свет мяне радзіла.</p>
<p> </p>
<p class="sign">4, 7/1 —1956 г., Мінск</p>
<p> </p>
<p> </p>
<h4><a id="chapter71"></a>ВУЧНІ</h4>
<p>Вучні з вёсак навакольных,</p>
<p>Закаханыя ў вясну,</p>
<p>На ўрачысты вечар школьны</p>
<p>Песню на руках нясуць.</p>
<p> </p>
<p>Ціха льюцца слоў праменні,</p>
<p>Дзень смяецца малады.</p>
<p>Белыя пялёсткі жменяй</p>
<p>Вецер сыпле на сады.</p>
<p> </p>
<p>Ў нашай школе сёння свята,</p>
<p>Расчынілі вокны ўсе.</p>
<p>Цераз поле атэстаты</p>
<p>Вучням сонейка нясе.</p>
<p> </p>
<p class="sign">15/IV—1956 г.</p>
<p> </p>
<p> </p>
<h4><a id="chapter72"></a>ГРОМ ВЯСНОВЫ ПРАГРЫМЕЎ</h4>
<p>Спарахнелі замка вежы:</p>
<p>Сыплецца пясок і жвір.</p>
<p>Вецер вее сёння свежы,</p>
<p>І святлее цёмны вір.</p>
<p> </p>
<p>З дна гісторыі глыбокай</p>
<p>Хваляй біў народны гнеў.</p>
<p>І пад небам пад высокім</p>
<p>Гром вясновы прагрымеў.</p>
<p> </p>
<p>Перад сонцам дзве вясёлкі</p>
<p>Родны край свой абнялі.</p>
<p>Заяснелі ў небе зоркі,</p>
<p>Сеў рунее на зямлі.</p>
<p> </p>
<p>Нас нашчадкі не асудзяць,</p>
<p>Радасць працы славяць людзі.</p>
<p class="sign">9/V—1956 г., Чаадаева.</p>
<p> </p>
<p> </p>
<h4><a id="chapter73"></a>* * *</h4>
<p>Між бярозак, дзвюх сясцёр,</p>
<p>Усміхаўся брацік клён:</p>
<p>— Мы дужэем і расцём</p>
<p>З кожным летам ясным днём.</p>
<p> </p>
<p>Не схіляліся мы ніцам,</p>
<p>Наляцеў калі віхор.</p>
<p>У навалу, навальніцу</p>
<p>Вартавалі свой прастор.</p>
<p> </p>
<p>Злыя хмары мы прагналі,</p>
<p>Хмары з ветрам уцяклі.</p>
<p>Асвяціла сонца далі</p>
<p>Над прасторамі зямлі.</p>
<p> </p>
<p>Кліча сонца нас у госці</p>
<p>Разам з песняй маладосці.</p>
<p class="sign">9/V 1956 г., Чаадаева</p>
<p> </p>
<p> </p>
<h4><a id="chapter74"></a>ДЗЕСЯЦІКЛАСНІКІ</h4>
<p> </p>
<h5><a id="chapter75"></a>І</h5>
<p>Юнацтва дні бягуць за намі,</p>
<p>І маладосць сустрэне нас.</p>
<p>Апошні здадзены экзамен.</p>
<p>Скончылі дзесяты клас.</p>
<p> </p>
<p>На небасхіле нашым ясным</p>
<p>Рассыпала вясна красу.</p>
<p>У небе зоры не пагаснуць;</p>
<p>Нам атэстаты сталасці нясуць.</p>
<p> </p>
<p>Мы ў школу дзесяць зім хадзілі,</p>
<p>Навекі, памяць, запішы.</p>
<p>Народу, партыі, Радзіме</p>
<p>Ад сэрца дзякуй, ад душы!</p>
<p> </p>
<p>Паціснем сёння шчыра рукі</p>
<p>Мы тым, хто нёс святло навукі.</p>
<p> </p>
<p> </p>
<h5><a id="chapter76"></a>II</h5>
<p> </p>
<p>Пад сонцам ружавеюць макі,</p>
<p>Красуе іх вясёлы рост:</p>
<p>— Настаўнікам ад вучняў дзякуй,</p>
<p>За вас мы паднімаем тост.</p>
<p> </p>
<p>Радзіму з вамі мы пазналі</p>
<p>І навучыліся кахаць.</p>
<p>Найлепшы гэта наш экзамен,</p>
<p>Які мы здалі ўсе на «пяць»...</p>
<p> </p>
<p>Даём народу мы прысягу —</p>
<p>На вахту маладосці стаць:</p>
<p>Мы будзем пад савецкім сцягам</p>
<p>Заводы славы будаваць.</p>
<p> </p>
<p>Ў жыццё мы расчынілі дзверы</p>
<p>І моцна ў свае сілы верым.</p>
<p> </p>
<p class="sign">Чаадаева.</p>
<p class="sign">Чэрвень — ліпень 1956 г.</p>
<p> </p>
<p> </p>
<h4><a id="chapter77"></a>ЯК ХАДЗІЛІ ПА РАДЗІМЕ</h4>
<p>Як шмат падзей прыгожых</p>
<p>Было у падарожжы:</p>
<p>Вясёлыя паходы,</p>
<p>Здарэнні і прыгоды,</p>
<p>У дождж, у непагоду</p>
<p>Усім сваім народам</p>
<p>Ішлі шумлівым бродам.</p>
<p>Было дазнаць цікава,</p>
<p>Скуль рэкі выцякаюць,</p>
<p>Як б’юць з зямлі крыніцы,</p>
<p>Што век ім не спыніцца.</p>
<p> </p>
<p> </p>
<h5><a id="chapter78"></a>1</h5>
<p>Успомнім мы шатры,</p>
<p>Бярозкі — тры сястры</p>
<p>І піянерскія кастры.</p>
<p>Ляцелі роем іскры,</p>
<p>Дождж залацісты пырскаў;</p>
<p>Лавілі мы ў прыгоршчы</p>
<p>Той залацісты дожджык.</p>
<p>Гарэлі ў хлопцаў вочы,</p>
<p>Касцёр каб пераскочыць.</p>
<p> </p>
<p>Заўсёды так бывала:</p>
<p>Пад скрыпку, пад цымбалы</p>
<p>Па-над шумлівай хваляй</p>
<p>Мы чайкамі ўзляталі,</p>
<p>Нас крыллі ўгору неслі</p>
<p>Паходнай нашай песні.</p>
<p>Скакалі «Крыжачок»,</p>
<p>Вясёлы «Казачок».</p>
<p>Былі між нас салісткі,</p>
<p>Сапраўдныя артысткі,</p>
<p>І нават песняры</p>
<p>Спявалі на зары.</p>
<p>На вёсцы і ў райцэнтры</p>
<p>Давалі мы канцэрты.</p>
<p> </p>
<h5><a id="chapter79"></a>2</h5>
<p>Успомнім ў маладосці,</p>
<p>Як мы хадзілі ў госці</p>
<p>Да дзеда Лукаша</p>
<p>І сок пілі з каўша.</p>
<p>З якою цёплай ласкай</p>
<p>Расказваў нам ён казкі</p>
<p>Ў сваёй святліцы новай</p>
<p>На зэдліку кляновым.</p>
<p> </p>
<p>Хадзіў ён разам з намі</p>
<p>На Светлыя паляны,</p>
<p>Сялібы партызанаў;</p>
<p>Паказваў мясціны,</p>
<p>Бывалі дзе, гасцілі,</p>
<p>Якой паўзлі пуцінай</p>
<p>На смелую аблаву —</p>
<p>Зваліць ваўка пад лаву,</p>
<p>Драпежніка-фашыста,</p>
<p>Каб стала ў хаце чыста,</p>
<p>І светла, і ўрачыста.</p>
<p>Ваўка яны злавілі</p>
<p>І збілі з ног, звалілі.</p>
<p> </p>
<h5><a id="chapter80"></a>3</h5>
<p>Дубы, Радзімы слава,</p>
<p>Лісты ў пасцель нам слалі.</p>
<p>Быў смачны адпачынак</p>
<p>Для хлапчукоў, дзяўчынак.</p>
<p>На гэтакай пярыне,</p>
<p>Была што у Марыны,</p>
<p>У Светы і у Сцешы,</p>
<p>Не спала і прынцэса:</p>
<p>Не чулі ў сне глыбокім</p>
<p>Гарошыны пад бокам.</p>
<p> </p>
<p>Любілі мы бясконца</p>
<p>Ўставаць на ўсходзе сонца,</p>
<p>З ім разам усміхацца,</p>
<p>Расою умывацца.</p>
<p>Забыўшыся пра тапкі,</p>
<p>Ў адных трусах і майках,</p>
<p>Ўперагонкі, без аглядкі</p>
<p>Імчыся на зарадку.</p>
<p> </p>
<p>Дзяўчынкі-гаспадынькі</p>
<p>Харчамі не марылі:</p>
<p>На вогнішчы варылі</p>
<p>Ні з курыцай, ні з качкай,</p>
<p>А вельмі, вельмі смачна</p>
<p>З’ясі ўсё і без лыжак</p>
<p>І пальчыкі абліжаш...</p>
<p> </p>
<p>Ніколі не пагасне</p>
<p>У нашых успамінах,</p>
<p>Як мы былі ў калгасе</p>
<p>«Камунізмa нівы».</p>
<p>Шумяць бярозы, клёны</p>
<p>І мора, мора лёну.</p>
<p> </p>
<p> </p>
<h5><a id="chapter81"></a>4</h5>
<p>Былі мы вельмі рады,</p>
<p>Калі усім атрадам</p>
<p>Палолі лён блакітны</p>
<p>І нам спяваў ракітнік.</p>
<p>Яму мы падпявалі,</p>
<p>Плылі над полем хвалі:</p>
<p> </p>
<p>На раздольным гэтым полі</p>
<p>Полем, полем і праполем</p>
<p>Усё чыста.</p>
<p>Выйдзі, сонца, падзівіся.</p>
<p>Урадзіся, урадзіся,</p>
<p>Валакністы!</p>
<p> </p>
<p>Не дарам мы хадзілі</p>
<p>Ў паходы па Радзіме:</p>
<p>Гербарыі якія</p>
<p>Сабралі мы! Пакінем</p>
<p>Іх школе на ўспаміны.</p>
<p>І рэкі, і даліны,</p>
<p>І шумныя дубровы,</p>
<p>І вечар чарнабровы,</p>
<p>Бывайце ўсе здаровы.</p>
<p> </p>
<p>Шпакоў ляцяць чароды</p>
<p>Ў сады і агароды,</p>
<p>Заводзяць шум і спрэчкі.</p>
<p>Наш школьны сад над рэчкай</p>
<p>Без салаўя-паэта,—</p>
<p>Адыдзе хутка лета.</p>
<p> </p>
<p>Дакоціць жнівень кола,</p>
<p>І нас пакліча школа,</p>
<p>І сядзем мы за парты</p>
<p>Вучыцца зноў упарта,</p>
<p>І восень залатая</p>
<p>У госці завітае.</p>
<p> </p>
<p class="sign">Чаадаева. Ліпень 1956 г.</p>
<p> </p>
<p> </p>
<h4><a id="chapter82"></a>ДЗЕНЬ ДОБРЫ, МІНСК!</h4>
<p>З Масквы на Мінск адкрыты семафоры,—</p>
<p>На захад адыходзяць цягнікі.</p>
<p>Апошнія сігналы і званкі,</p>
<p>І ад платформы першай рушыць скоры.</p>
<p> </p>
<p>Як шмат радні, як людна на пероне!</p>
<p>Махаюць рукі родным наўздагон.</p>
<p>Са мной заходзіць сонца у вагон,</p>
<p>Я аддаюся сонечным настроям.</p>
<p> </p>
<p>Ў дарозе шчасця марна не растрачу,</p>
<p>Аддам радзіме з песняю гарачай,</p>
<p>І усміхнуўся сонца ясны дыск.</p>
<p> </p>
<p>Кранаюць сэрца родныя абрысы:</p>
<p>Смаленск і Орша, Слаўнае, Барысаў,</p>
<p>І я з акна крычу: «Дзень добры, Мінск!»</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter83"></a>З НАРОДАМ Я</h4>
<p>На вахту кліча маладосць,</p>
<p>Гараць на палубе агні,</p>
<p>Ў жыцці я — гаспадар, не госць</p>
<p>І працай рупнай слаўлю дні.</p>
<p> </p>
<p>Я не стыджуся мазалёў,</p>
<p>Ўзыходжу з кіркай на гару</p>
<p>І разам з роднаю зямлёй</p>
<p>Уздымам творчасці гару.</p>
<p> </p>
<p>За працай не адзін мільён,</p>
<p>І светлы высіцца маяк</p>
<p>На беразе скалістых дзён.</p>
<p>З народам я, зямля мая!</p>
<p> </p>
<p>Ўстаю да сонца, ў цэх іду;</p>
<p>Лунае працы творчы дух.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter84"></a>КАНЦЭРТ</h4>
<p>У хвалях рэчкі залатыя рыбкі,</p>
<p>Святло адсвечвае, я не тушу.</p>
<p>З цымбаламі спяваюць хорам скрыпкі,</p>
<p>Мелодыі ў палон бяруць душу.</p>
<p> </p>
<p>Даўно не быў на гэтакім канцэрце:</p>
<p>Музыкі граюць светлы гімн вясны.</p>
<p>У ім народнае трапеча сэрца,</p>
<p>Стаіўшы подых, слухаюць сыны.</p>
<p> </p>
<p>Суціх і вецер між зялёных дрэў.</p>
<p>Сваім цяплом канцэрт мяне сагрэў.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter85"></a>КРЫНІЦА</h4>
<p>Збіраліся сыны ў магутны гурт.</p>
<p>Бацькі сказалі ім: «Гару скраніце,</p>
<p>Няхай праб’ецца цераз цвёрды грунт</p>
<p>Празрыстая і светлая крыніца».</p>
<p> </p>
<p>Уперліся ў гару мільёны рук,</p>
<p>Скранулася — і трэшчына ў граніце.</p>
<p>Цяжкіх каменняў раскаціўся грук,</p>
<p>Прабілася з грудзей зямлі крыніца.</p>
<p> </p>
<p>Прабілася на свет жывой вадой,</p>
<p>Пабегла ўдаль далінай маладой</p>
<p>І напаіла свой народ здароўем.</p>
<p> </p>
<p>Змянілася суровае надвор’е,—</p>
<p>На ніве ураджай закаласіў,</p>
<p>Напіўся кожны колас свежых сіл.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter86"></a>ПАЭЗІЯ МАЯ</h4>
<p>Пачуў паэт душы народнай голас.</p>
<p>Шчаслівы, ён спявае разам з ёй.</p>
<p>Пад ясным сонцам гнецца поўны колас,</p>
<p>Схіляецца над маткаю-зямлёй.</p>
<p> </p>
<p>Багаты ураджай на ніве спее;</p>
<p>У пору трэба нам яго сабраць.</p>
<p>Паэт народ і працу славіць спевам,</p>
<p>Праменні ясныя ў вачах гараць.</p>
<p> </p>
<p>На ніве ён з сям’ёй сваёй працоўнай,</p>
<p>Народнай песні колас у руках.</p>
<p>Жывём пад сонцам, не пад хмарай цёмнай,</p>
<p>Плыве ўдаль шырокая рака.</p>
<p> </p>
<p>Жыві, красуй, савецкая зямля!</p>
<p>Жыццё народнае — паэзія мая.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter87"></a>САЛАВЕЙ</h4>
<p>Не спяваў ён ясным зорам</p>
<p>За далёкім сінім морам.</p>
<p> </p>
<p>Не спяваў на скалах голых,</p>
<p>Сумаваў па родных долах.</p>
<p> </p>
<p>Салавей, пясняр крылаты,</p>
<p>Прыляцеў вясной дахаты.</p>
<p> </p>
<p>Пад лістком расінку соку</p>
<p>Выпіў чыстага, як вока.</p>
<p> </p>
<p>Пакланіўся зорцы ў пояс</p>
<p>І папробаваў свой голас.</p>
<p> </p>
<p>Над крыніцаю, у вербах,</p>
<p>Ліўся пошчак чыстым срэбрам.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter88"></a>УРАДЖАЙ</h4>
<p>Барознамі прайшоў за плугам плуг,</p>
<p>Бароны расчасалі пульхна скібы.</p>
<p>У глебу цёплую і мяккую, як пух,</p>
<p>Насенне сейбіт радасна раскідаў.</p>
<p> </p>
<p>Вясною над Радзімай рана днее,</p>
<p>Чакае ўсходаў плодная зямля.</p>
<p>Зярняты прарастуць і — зарунее,</p>
<p>Аклікне далі пошчак салаўя.</p>
<p> </p>
<p>Усходы набіралі рост і сілу,</p>
<p>Дажджы і росы шчодра іх паілі,</p>
<p>Як маткі малаком сваіх дзяцей.</p>
<p> </p>
<p>Я перад ніваю хілюся ў пояс:</p>
<p>Наліўся сонцам ясным спелы колас.</p>
<p>Народ чакаў і гэтага хацеў.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter89"></a>Я ДАКРАНАЮСЯ ДУШОЙ ДА СТРУН</h4>
<p>Паэты, ў хоры вашым маладым</p>
<p>Народнай песні голас не маўчыць.</p>
<p>Шукалі і знайшлі ад сэрцаў вы ключы,</p>
<p>Знайшлі свае і словы, і лады.</p>
<p> </p>
<p>Мяне сагрэў юнацкай песні жар.</p>
<p>На старасці сваіх зямных гадоў</p>
<p>Я разам з вамі заспяваць гатоў,</p>
<p>Зваліць з плячэй мінулага цяжар.</p>
<p> </p>
<p>У рукі скрыпку я ізноў бяру</p>
<p>І дакранаюся душой да струн.</p>
<p> </p>
<p class="sign">1956 г., Чаадаева</p>
<p> </p>
<p> </p>
<h4><a id="chapter90"></a>РЭКВІЕМ</h4>
<p>Ў душы народнай песні голас</p>
<p>Заходзіцца ад жалю, плача.</p>
<p>Памёр паэт народны, Колас,</p>
<p>Ўмываюся слязой гарачай.</p>
<p> </p>
<p>Радзіма плача горна, ўголас,</p>
<p>І за труной ідзе ў жалобе.</p>
<p>«Устань, Якубе, родны Колас! —</p>
<p>Галосіць Мінск, і Брэст, і Жлобін.</p>
<p> </p>
<p>Жывой вадой напояць рэкі,</p>
<p>Умыюць чыстай, светлай хваляй.</p>
<p>Любімы, родны наш навекі,</p>
<p>Перад табой чало схіляем.</p>
<p> </p>
<p>Мы чуем: сэрца ў песні б’ецца,</p>
<p>І верым у тваё бяссмерце».</p>
<p> </p>
<p class="sign">15 жніўня 1956 г.</p>
<p> </p>
<p> </p>
<h4><a id="chapter91"></a>«РЭКВІЕМ» СПАЗНІЎСЯ</h4>
<p>Не піў жалобнага віна:</p>
<p>Не ведаю, чыя</p>
<p>Віна,</p>
<p>Што «Рэквіем» спазніўся?</p>
<p>Сам бачыў я,</p>
<p>Як рэактыўны ўзвіўся,</p>
<p>Прапелерам заззяў</p>
<p>І курс на Мінск узяў,</p>
<p>А «Рэквіем» — на борт.</p>
<p> </p>
<p>Дамоў я не пайшоў</p>
<p>Цераз Аку уброд,</p>
<p>Пад зорамі стаяў</p>
<p>І слухаў зморанай душой,</p>
<p>Як вецер «Рэквіем» спяваў.</p>
<p> </p>
<p>Яго з маланкавым імпэтам</p>
<p>На крылах самалёт у Мінск імчаў —</p>
<p>Ушанаваць народнага паэта —</p>
<p>Якуба Коласа.</p>
<p>Я не маўчаў,</p>
<p>Застаўся аж без голаса,</p>
<p>Пілоту ўсё крычаў:</p>
<p> </p>
<p>Імчы,</p>
<p>Уначы</p>
<p>Між зор,</p>
<p>Над хвалямі азёр,</p>
<p>Над шумам баравым,</p>
<p>Дзе праляцелі журавы</p>
<p>І гусі</p>
<p>Цераз прасторы Беларусі!</p>
<p> </p>
<p>Каб толькі не спазніцца,</p>
<p>Каб сэрцу не спыніцца</p>
<p>У дзень жалобны!</p>
<p>Якубе, мой ты родны!</p>
<p> </p>
<p>Ішоў ты да людзей,</p>
<p>Твой ясны дзень,</p>
<p>Як сонца на гары,</p>
<p>Святлом паэзіі гарэў.</p>
<p>Твой голас волю клікаў,</p>
<p>Пазнаў ты радасць творчасці вялікай.</p>
<p> </p>
<p>Калі мы у дарогу выйшлі,</p>
<p>Схіляліся пад цветам яблыні і вішні,</p>
<p>Была вясна,</p>
<p>Агонь паэзіі не гас.</p>
<p>Паэт да нас</p>
<p>Заходзіў на «Узвышша»</p>
<p>Сагрэцца,</p>
<p>І нас сагрэць сваёю ласкай.</p>
<p>Я помню вечар урачысты майскі:</p>
<p>Ад глыбіні душы і сэрца</p>
<p>Мы паднімалі поўны кубак</p>
<p>За свой народ савецкі, за вясну</p>
<p>І за здароўе</p>
<p>Роднага Якуба.</p>
<p>Я радасць гэтую нясу,</p>
<p>Умытую слязой і кроўю,</p>
<p>Як васілёк з радзімай нівы,</p>
<p>Як дарагія сэрцу успаміны.</p>
<p> </p>
<p>Марусіць жалем дожджык дробны.</p>
<p>Даруйце мне, сябры,</p>
<p>Што я успомніў словам добрым</p>
<p>Тое,</p>
<p>Мне святое,</p>
<p>Ад чаго язык у крытыкаў свярбіць.</p>
<p> </p>
<p>Напевы маладосці</p>
<p>Лісцём ажоўклым не апалі.</p>
<p>Да нас заходзілі у госці</p>
<p>І Колас, і Купала.</p>
<p> </p>
<p>Вы гэтага ніяк</p>
<p>Не можаце мне дараваць.</p>
<p>Гары, паэзіі маяк!</p>
<p>Няўмоцы сэрца ад Радзімы адарваць!</p>
<p> </p>
<p>Не ўмеў я падаць ніц да ног,—</p>
<p>Кажу я вам не жартамі.</p>
<p>Мне даравалі ўсё даўно</p>
<p>Народ, Радзіма, партыя.</p>
<p> </p>
<p>Сказалі мне:</p>
<p>Жыві, працуй, спявай.</p>
<p>Радзіма любая, бывай!..</p>
<p>Я рад сваёй вясне,</p>
<p>Хоць падае на голаў белы снег.</p>
<p> </p>
<p class="sign">12/ІХ 1956 г.</p>
<p> </p>
<p> </p>
<h4><a id="chapter92"></a>СЦЯГІ МЫ НЕСЛІ</h4>
<p>Сцягі мы неслі, ўгору ўзнятыя,</p>
<p>Ў гады далёкія, дваццатыя.</p>
<p> </p>
<p>Нас Ленін вёў шляхамі светлымі,</p>
<p>Яго мы голас чулі ветлівы.</p>
<p> </p>
<p>Законы слёз навекі сцёртыя</p>
<p>Яго рукой, у даль прасцёртаю.</p>
<p> </p>
<p>Разбітыя кайданы ляснулі,</p>
<p>Шлях вызначыў да сонца яснага.</p>
<p> </p>
<p>Калі скасіла смерць, мы плакалі,</p>
<p>Гарачым градам слёзы пякалі.</p>
<p> </p>
<p>Айчым пачаў над намі лютаваць,</p>
<p>А падхалім яму салютаваць.</p>
<p> </p>
<p>Пазналі мы гады з цярпеннямі,</p>
<p>Вянкі не з лаўрамі, а з цернямі.</p>
<p> </p>
<p>Ішла пад зябкімі праменнямі,</p>
<p>Шпурляла ў нас гання каменнямі</p>
<p> </p>
<p>З гары Парнаскае няласкавай,</p>
<p>А крытыкі зубамі ляскалі.</p>
<p> </p>
<p class="sign">14/ІХ-1956 г.</p>
<p> </p>
<p> </p>
<h4><a id="chapter93"></a>ВОСЕНЬ</h4>
<p>Зайсці у сад мой сонца не баіцца,</p>
<p>Хоць і прыйшла асенняя пара.</p>
<p>Не выпушчу я з рук сваіх пяра,</p>
<p>Пакуль не перастане сэрца біцца.</p>
<p> </p>
<p>Я чую: запявае песню восень,</p>
<p>Ляцяць над полем гусі, жураўлі.</p>
<p>Як пілігрым, іду я па раллі,</p>
<p>І вецер рве лісты з бярозкі босай.</p>
<p> </p>
<p>Ажоўклыя у прыгаршчы збіраю</p>
<p>І да Радзімы рукі прасціраю,</p>
<p>Бярозку клічу родную сваю.</p>
<p> </p>
<p>Здалося мне ў асенняй завірусе:</p>
<p>Ідзе бярозка ў госці з Беларусі.</p>
<p>З бярозкаю сягоння, вецер, не ваюй.</p>
<p> </p>
<p class="sign">10/Х-1956 г.</p>
<p> </p>
<p> </p>
<h4><a id="chapter94"></a>СОНЦА</h4>
<p> </p>
<div class="EPIGRAPH">
<p><i>Ты, сонца святое, гары!</i></p>
<p><i>А. С. Пушкін</i></p>
</div>
<div class="CLEAR"></div>
<p> </p>
<p>Не ноч, а дзень прыносіш нам, свяціла.</p>
<p>Люблю усход твой ясны сустракаць...</p>
<p>Ўзышло, маю Радзіму асвяціла,</p>
<p>Плыве пад сонцам светлая рака.</p>
<p> </p>
<p>У бераг хвалі цёплым б’юць прыбоем.</p>
<p>На ўзвышша выйшаў поўдзень малады.</p>
<p>Схіляюся я з сонцам пад вярбою,</p>
<p>Каб зачарпнуць яму жывой вады.</p>
<p> </p>
<p>З вялікай чары светлых, ясных дзён</p>
<p>Я за здароўе сонца сёння вып’ю</p>
<p>І крэсівам з граніту іскры выб’ю.</p>
<p> </p>
<p>Дарогай дружбы з сонцам мы ідзём,</p>
<p>Бег часу дружбы нашай не разніме.</p>
<p>Святла і сонца як найбольш Радзіме!</p>
<p> </p>
<p class="sign">13/Х-1956 г.</p>
<p> </p>
<p> </p>
<h4><a id="chapter95"></a>БЯРУ У РУКІ ЛІРУ...</h4>
<p>Не скажам сэрцу мы: спыніся, годзе!..</p>
<p>Уславяць працу маладыя рукі.</p>
<p>Ідуць шляхамі светлыя стагоддзі,</p>
<p>Ідзіце з імі ў свет, сыны й ўнукі.</p>
<p> </p>
<p>Узыдзе сонца, новы дзень народзіць,</p>
<p>Да нас ён прыйдзе радасны, шчаслівы.</p>
<p>Пра гэты дзень спяваюць у народзе,</p>
<p>І аддаём яму свае мы сілы.</p>
<p> </p>
<p>Ён прыйдзе: прысягнуць народы міру,</p>
<p>Не будзе страшыць вадародны атам,</p>
<p>І бомба не зруйнуе новай хаты.</p>
<p> </p>
<p>Бяру на старасці у рукі ліру,</p>
<p>Яе не вырве з рук сярдзіты вецер,</p>
<p>Пайду, знайду Радзіму з ёй на свеце.</p>
<p> </p>
<p class="sign">18/ХІ 1956 г.</p>
<p> </p>
<p> </p>
<h4><a id="chapter96"></a>ПАД РОДНЫМ НЕБАМ</h4>
<p>Як дыхаць вольна, лёгка, на ўсе грудзі,</p>
<p>І свежы водар хвойны піць душой!</p>
<p>Шумяць бярозкі на зялёным грудзе;</p>
<p>Да вас з паклонам, родныя, прыйшоў.</p>
<p> </p>
<p>Як падраслі пад родным небам, сонцам,</p>
<p>Пакінуў вас падлеткамі зусім;</p>
<p>Аддам паклон яшчэ сваёй сасонцы;</p>
<p>Не раз я вас успамінаў і сніў.</p>
<p> </p>
<p>Шуміце, родныя, і не старэйце.</p>
<p>Не лётае ні ястраб, ні каршун,</p>
<p>Над галавой маёй зялёны шум,</p>
<p>Яго я слухаю, і б’ецца сэрца.</p>
<p> </p>
<p>Тут сумаваць мяне ніхто не змусіць,</p>
<p>Я рад: паклон мой нізкі Беларусі.</p>
<p> </p>
<p class="sign">5/ХІІ-1956 г.</p>
<p> </p>
<p> </p>
<h4><a id="chapter97"></a>ПАД НОВЫ ГОД</h4>
<p>Змарыўся і хачу прысесці на парог,</p>
<p>Спачыць, аддаць паклон Радзіме і сябрам.</p>
<p>Я кветак радасці ў вянок свой не сабраў,</p>
<p>Пасыпаў палыном тугі чужы пірог.</p>
<p> </p>
<p>Шумяць зялёным шумам хвоі на бары,</p>
<p>Жывыя сокі п’юць з тваіх, зямля, грудзей,</p>
<p>Пачаў Радзіму ўспамінаць радзей...</p>
<p>Апошнюю уцеху, старасць, адбяры!</p>
<p> </p>
<p>Не п’юць сыны з крыніцы роднай горкіх слёз;</p>
<p>Не будзе больш Іудам подлым брату брат,</p>
<p>Не пойдуць у выгнанне з беларускіх хат.</p>
<p> </p>
<p>Ад роспачы нам не заломіць рукі лёс;</p>
<p>У дружную сям’ю збярэцца мой народ,</p>
<p>І ўспомніць сына ён свайго пад Новы год.</p>
<p class="sign">16/XII 1956 г.</p>
<p> </p>
<p> </p>
<h4><a id="chapter98"></a>ПАД НОВЫ ГОД</h4>
<p>Сягоння сэрца не маўчыць,</p>
<p>У даль вякоў яно крычыць:</p>
<p>— Імчы, шпарчэй імчы,</p>
<p>Цягнік!</p>
<p>Не збіцца нам з пуці,</p>
<p>Мінай заносы у жыцці!</p>
<p>Ужо навагоднія агні</p>
<p>Над далямі гараць;</p>
<p>На ліры буду я іграць,</p>
<p>З народамі спяваць,</p>
<p>Як не спяваў яшчэ ніколі</p>
<p>Ні ясны сокал, ні саколік.</p>
<p> </p>
<p>Сняжынак свежы смех</p>
<p>І сеецца, і сцелецца на снег.</p>
<p>На станцыях гараць агні,</p>
<p>Яснеюць ў небе зоры.</p>
<p>Імчы мяне, імчы цягнік,</p>
<p>Адкрыты семафоры!</p>
<p>Прасторы насцеж.</p>
<p>Цягнік гісторыі, імчы хутчэй,</p>
<p>Імчы да шчасця!</p>
<p>А зоранька, гары ярчэй!</p>
<p>Разгон хоць твой і шпаркі,</p>
<p>Цябе ўсё ж абганяюць хмаркі</p>
<p>Маіх настрояў</p>
<p>Навагодніх.</p>
<p>Хачу сустрэцца я з сястрою</p>
<p>У хаце роднай,</p>
<p>Дзе сустракалася нас трое.</p>
<p>Дзе маткі нас радзілі</p>
<p>Для песень, для Радзімы.</p>
<p> </p>
<p class="sign">31 снежня 1956 г.</p>
<p class="sign">Цягнік — 71, Масква — Мінск</p>
<p> </p>
<p> </p>
<h4><a id="chapter99"></a>І, ПЕСНЯ, У СЭРЦЫ НЕ МАЎЧЫ</h4>
<p>У сэрцы, песня, не маўчы,</p>
<p>Цягнік гісторыі, імчы,</p>
<p>Мінай заносы у жыцці,</p>
<p>Не збіцца мне з табой з пуці.</p>
<p> </p>
<p>На станцыях гараць агні</p>
<p>І ўсе адкрыты семафоры.</p>
<p>На ўсіх парах імчы, цягнік,</p>
<p>У навагоднія прасторы.</p>
<p> </p>
<p>Дзе вы, мае браты-сябры</p>
<p>Ўладзімір і Адам?</p>
<p>Ці атрымалі вы лісты</p>
<p>З маім сардэчным прывітаннем?</p>
<p>Усё, усё аддам</p>
<p>За навагодняе спатканне.</p>
<p> </p>
<p>Нас не прыгнула старасць, праца</p>
<p>Ніжэй травы сухой.</p>
<p>Пара дахаты нам збірацца</p>
<p>Пад шум зялёных хвой.</p>
<p> </p>
<p>Сустрэнемся ці не,</p>
<p>Сябры-браты мае?</p>
<p>Хай вее родны вецер</p>
<p>У навагодні вечар.</p>
<p class="sign">1956 г.</p>
<p> </p>
<p> </p>
<h4><a id="chapter100"></a>* * *</h4>
<p>Здаецца, букеты блакітнага лёну</p>
<p>Прыслалі з Радзімы вясною зялёнай.</p>
<p> </p>
<p>Ані не завялі, зусім як жывыя.</p>
<p>І сэрца не ные, і вецер не вые.</p>
<p> </p>
<p>Здаецца, я сёння у полі блакітным:</p>
<p>Спяваюць дзяўчаты, смяецца ракітнік.</p>
<p> </p>
<p>На полі блакітным ільняныя хвалі...</p>
<p>Працы народнай і слава, і хвала.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter101"></a>ІМЧЫ!..</h4>
<p>Зялёныя, дзябёлыя дубкі.</p>
<p>Пра вас нямала казак, песень склалі.</p>
<p>Між вас Пегас падняўся надыбкі —</p>
<p>З размаху пераскочыць цераз скалы,</p>
<p> </p>
<p>Падковай іскры высеч, ўзяць бар’ер</p>
<p>І заірзаць на вадапоі Леты.</p>
<p>Паэты славу бралі напавер</p>
<p>І мусяць разлічыцца ў гэта лета.</p>
<p> </p>
<p>Перад Радзімай у даўгу вялікім;</p>
<p>Штодзень лічу і ўсё не падлічу;</p>
<p>Стаіць мая Радзіма уваччу.</p>
<p>Я чую, як зайгралі ёй музыкі:</p>
<p>Яшчэ агонь у сэрцах не пагас.</p>
<p>Імчы мяне, імчы дамоў, Пегас!</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter102"></a>КРАСУЙЦЕ ВЕЧНА, КІПАРЫСЫ</h4>
<p>Вякі легендамі шумелі,</p>
<p>Калі спяваў тут Руставелі.</p>
<p>Мінулі цэлыя сталецці,</p>
<p>А песня вадаспадам льецца</p>
<p>З Каўказскіх гор, высокіх скал,</p>
<p>Дзе ён сыноў-арлят склікаў.</p>
<p>У ночку цёмную шакалы</p>
<p>Гайсалі. Скарб сыны шукалі,</p>
<p>Які укралі ліхадзеі;</p>
<p>Сыны не трацілі надзеі</p>
<p>Шчаслівы скарб свой адшукаць</p>
<p>І ліхадзеяў з гор прагнаць.</p>
<p> </p>
<p>«Народ, не гніся, не карыся!» —</p>
<p>Шумелі ў горы кіпарысы.</p>
<p> </p>
<p>За зброю віцязь мужна браўся,</p>
<p>Змагаўся з ворагам, не з барсам.</p>
<p>Абмыты кроўю кручы, скалы,</p>
<p>Дзе голавы героі склалі.</p>
<p>Не гасне сонца між завей,</p>
<p>Ў народзе слава іх жыве.</p>
<p>Герояў славу ўзнеслі штормы</p>
<p>На грэбні скалаў вострых горных.</p>
<p>«Ў глыбіні, у віры марскія</p>
<p>Няволі камень з гор мы скінем.</p>
<p>Ніколі не ўсплыве наверх</p>
<p>Няволі камень — цяжкі грэх».</p>
<p> </p>
<p>На моры штормы узняліся,</p>
<p>Шумяць пад небам кіпарысы.</p>
<p> </p>
<p>Цары пужалі і султаны,</p>
<p>Народ жа верыў: ясны дзень настане.</p>
<p>Шукалі людзі долю ў казцы,</p>
<p>Яе шукалі і абхазцы</p>
<p>На дне марскім, між круч і гор,</p>
<p>Між ясных і высокіх зор.</p>
<p>Народы гнуліся даволі,</p>
<p>Знайшлі, нарэшце, шлях да волі,</p>
<p>У саклі раніцай прынеслі,</p>
<p>А з ёй і маладыя песні;</p>
<p>Спявае з бацькам родны сын,</p>
<p>Плывуць іх спевы да вяршынь,</p>
<p> </p>
<p>Лунаюць па-над горным мысам.</p>
<p>Стаяць на варце кіпарысы.</p>
<p> </p>
<p>І заспявалі ўсе аулы,</p>
<p>Нібы пчаліны ў поўдзень вулей,</p>
<p>І адклікаюцца ім горы.</p>
<p>Не прыйдзе больш ніколі гора,</p>
<p>Дзень радасны да нас прыйшоў,</p>
<p>Мы рады сэрцам і душой.</p>
<p>Сваю вясну мы славім, хвалім,</p>
<p>Калышуцца на моры хвалі:</p>
<p>Нясі народу, сонца, мір ты.</p>
<p>Красуюць пальмы, лаўры, мірты,</p>
<p>Павесялеў марскі пясок,</p>
<p>Абмыў яго гаючы сок.</p>
<p> </p>
<p>У сонечнай, блакітнай высі</p>
<p>Красуйце вечна, кіпарысы.</p>
<p> </p>
<p> </p>
<h5><a id="chapter103"></a>* * *</h5>
<p> </p>
<p>На возеры цудоўным Рыца</p>
<p>Успомніў светлую крыніцу,</p>
<p>І свой азёрны край, і Нарач,</p>
<p>І хочацца шчасліва марыць.</p>
<p>На сэрцы, на душы лягчэй,</p>
<p>Сляза не коціцца з вачэй.</p>
<p>Радзімы у вачах абрысы.</p>
<p>Даруйце мне вы, кіпарысы.</p>
<p> </p>
<p>Шумяць дубы, каштаны, клёны,</p>
<p>Здаецца мне: ў плашчы зялёным</p>
<p>Ідзе прысадамі, дубровай</p>
<p>Сам Дантэ у вянку лаўровым,</p>
<p>З ім поплеч па шляху жыцця</p>
<p>Нясе Купала родны сцяг.</p>
<p>Пайду у падарожжа з імі,</p>
<p>Пайду, як з роднымі, сваімі,</p>
<p>Да сэрца радасць прыгарну,</p>
<p>Каменні песнямі скрану.</p>
<p> </p>
<p>Я чую — клічуць кіпарысы:</p>
<p>«Да бацькі, сыне, прыгарніся».</p>
<p> </p>
<p class="sign">Ахалі-Афоні, 1956 г.</p>
<p> </p>
<p> </p>
<h4><a id="chapter104"></a>КУРАНТЫ Б’ЮЦЬ</h4>
<p>Куранты б’юць, лічу жыцця гадзіны,</p>
<p>І непакояць мяне думы-мары:</p>
<p>Хто сёння за сталом мае Радзімы</p>
<p>Пад Новы год падніме чары?</p>
<p> </p>
<p>Хто пажадае сіл, здароўя, шчасця,</p>
<p>Маёй Радзіме, роднай Беларусі?</p>
<p>Зіма, а ў хату дзверы усе насцеж.</p>
<p>Пасцелены святочныя абрусы.</p>
<p> </p>
<p>Прыйшлі, у зборы госці-дабрадзеі,</p>
<p>Задраўшы ўгору і насы, й галовы,</p>
<p>Шаруюць сотні ног паркет дубовы.</p>
<p> </p>
<p>Рады сыноў Радзімы парадзелі,</p>
<p>Рассеяў сівер іх па свеце.</p>
<p>Не ўсім ім на чужыне сонца свеціць.</p>
<p> </p>
<p class="sign">[1956 г.]</p>
<p> </p>
<p> </p>
<h4><a id="chapter105"></a>НА СОНЕЧНАЙ ЗЯМЛІ</h4>
<p>Ізноў мая нага ступае</p>
<p>Па роднай, сонечнай зямлі,</p>
<p>Ізноў душа мая спявае,</p>
<p>Дзе любяць песню салаўі,</p>
<p> </p>
<p>Дзе васілёк вясны красуе,</p>
<p>Вітае свой блакітны дзень.</p>
<p>Адвечнай песні скарб нясу я</p>
<p>Да родных, да сваіх людзей.</p>
<p> </p>
<p>Крыху змарыўся ў падарожжы,</p>
<p>Бярозкі клічуць адпачыць,</p>
<p>А некалі. Як тут прыгожа!</p>
<p>Ўстае сівы туман з лагчын.</p>
<p> </p>
<p>Вясёлы спеў, і смех дзявочы,</p>
<p>І росы на траве густой.</p>
<p>Тут бусел мне ізноў клякоча</p>
<p>І кліча ў роднае гняздо.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter106"></a>НАСТАЎНІК</h4>
<p> </p>
<p>Праўда у вачах святая,</p>
<p>Родны між прастых людзей.</p>
<p>Сонца ўсходзіць, дзень світае,</p>
<p>Ў школу з сонцам ён ідзе.</p>
<p> </p>
<p>Зерне ў глебе прарастае,</p>
<p>Ўсходы цешаць зрок яго.</p>
<p>Сустракае і вітае</p>
<p>Ўсё настаўніка свайго.</p>
<p> </p>
<p>Не спазніўся ўстаць ні разу,</p>
<p>Вецер сіл не падкасіў.</p>
<p>Ўстане й заўтра з сонцам разам</p>
<p>Сціплы сейбіт родных ніў.</p>
<p> </p>
<p>Ўспомняць і сыны, і ўнукі</p>
<p>І раскажуць тут усім,</p>
<p>Як ён нёс святло навукі</p>
<p>Вучням кемлівым сваім.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter107"></a>* * *</h4>
<p>Ні вечарам, ні ўранку</p>
<p>Ніхто дзвярмі не звякне,</p>
<p>Тырчаць руіны замка,</p>
<p>Вякоў мінулых груды.</p>
<p>Варушыцца ў легендах</p>
<p>Твой замак, Навагрудак.</p>
<p>Яго ні чорнай лентай,</p>
<p>А песняй вечнай славы,</p>
<p>Навекі велічавай,</p>
<p>Як той вясёлкай яснай,</p>
<p>Абвіў Адам Міцкевіч;</p>
<p>Ніколі не пагасне,</p>
<p>І ты з ёй волат-веліч.</p>
<p> </p>
<p class="sign">[1956 г.]</p>
<p> </p>
<p> </p>
<h4><a id="chapter108"></a>ПРЫЛЯЦЕЛІ ШПАКІ</h4>
<p>Дзень вясёлы які!</p>
<p>Прыляцелі шпакі.</p>
<p>Ой, лю-лі! Ой, лю-лі!</p>
<p>Прыляцелі шпакі.</p>
<p> </p>
<p>Прыляцелі ў сады,</p>
<p>На дубок малады.</p>
<p>Ой, лю-лі! Ой, лю-лі!</p>
<p>На дубок малады.</p>
<p> </p>
<p>Каля светлай ракі</p>
<p>Ўсё лятаюць шпакі.</p>
<p>Ой, лю-лі! Ой, лю-лі!</p>
<p>Ўсё лятаюць шпакі.</p>
<p> </p>
<p>Сок бярозавы п’юць,</p>
<p>На шпакоўнях пяюць.</p>
<p>Ой, лю-лі! Ой, лю-лі!</p>
<p>На шпакоўнях пяюць.</p>
<p> </p>
<p>Аклікаюць лясы</p>
<p>На усе галасы.</p>
<p>Ой, лю-лі! Ой, лю-лі!</p>
<p>На усе галасы.</p>
<p> </p>
<p>Славяць сонца яны</p>
<p>У яснотах вясны.</p>
<p>Ой, лю-лі! Ой, лю-лі!</p>
<p>У яснота х вясны.</p>
<p> </p>
<p>Дзень вясёлы які!</p>
<p>На радзіме шпакі.</p>
<p>Ой, лю-лі! Ой, лю-лі!</p>
<p>На радзіме шпакі.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter109"></a>СТУДЭНТЫ</h4>
<p> </p>
<p>Вясна, у майскі цвет сады адзень ты,</p>
<p>Вясёлаю сям’ёй ідуць студэнты.</p>
<p> </p>
<p>Да працы прагнуць маладыя рукі,</p>
<p>А светлы розум — да вышынь навукі.</p>
<p> </p>
<p>— Ўсе таямніцы таямніц пазнаем,</p>
<p>Век новы у вялікай дружбе з намі.</p>
<p> </p>
<p>Нікому на зямлі мы не зайздросцім,</p>
<p>Нам свеціць сонца нашай маладосці.</p>
<p> </p>
<p>Прыйшла вясна, прыйшла ў зялёным шуме,</p>
<p>Вясну жыцця мы песняй ушануем.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter110"></a>СПОВЕДЗЬ</h4>
<p>Па свеце многа вершаў я сваіх растраціў,</p>
<p>А больш яшчэ пусціў на вольны вецер з дымам.</p>
<p>То падаў, то ўставаў, то творчым жыў уздымам,</p>
<p>То забыццё знаходзіў у нястомнай працы.</p>
<p> </p>
<p>У раны сэрца вострым жалам не пырайце.</p>
<p>Ідуць, як сёстры, маладосць і старасць поплеч:</p>
<p>Усміхнецца радасць, то заломіць рукі роспач.</p>
<p>Што мне з сабой рабіць, скажыце і парайце?</p>
<p> </p>
<p>Не займе песні дух, адносіць вецер кпіны,</p>
<p>Даспеюць ураджаем каласы на ніве.</p>
<p>Адвее час зярняты ад пустой мякіны...</p>
<p>А я нашчадкам што ў спадчыну пакіну?</p>
<p> </p>
<p>Радзіма і народ мой ураджай узважаць,</p>
<p>Прысуд свой вынесуць і ўнукам праўду скажуць</p>
<p> </p>
<p class="sign">1956, 1957 гг., Чаадаева.</p>
<p> </p>
<p> </p>
<h4><a id="chapter111"></a>* * *</h4>
<p>Ў руках ні разу не трымаў кадзіла.</p>
<p>І не крапіў святой вадой з кадзільні.</p>
<p>Радзіма Беларусь мяне радзіла,</p>
<p>Не спыніць бой гісторыі гадзіннік.</p>
<p> </p>
<p>Я верным сынам буду ёй навекі,</p>
<p>І веру: ўспомніць добрым словам.</p>
<p>Цякуць у мора дружбы нашы рэкі,</p>
<p>Трымаю моцна у руках вясло я.</p>
<p> </p>
<p>Не вырве з рук віхор у поўдзень ясны.</p>
<p>На цёмны вір я лодку не кірую,</p>
<p>Хоць не баюся смерчаў і бурунаў.</p>
<p> </p>
<p>Маяк вялікай праўды не пагасне,</p>
<p>Ён асвятляе нашы далягляды,</p>
<p>І мы яму ад сэрца сёння рады.</p>
<p class="sign">[1956 г.]</p>
<p> </p>
<p> </p>
<h4><a id="chapter112"></a>ЧАЙКІ КЛІЧУЦЬ</h4>
<p>Падхапілі хвалі</p>
<p>Човен ад прычала</p>
<p>І штодуху ў далі</p>
<p>Сінія памчалі.</p>
<p> </p>
<p>Нахіліўся ветразь,</p>
<p>Човен хвалі рэжа.</p>
<p>— Сэрца, смейся, грэйся,—</p>
<p>Вее вецер свежы!</p>
<p> </p>
<p>Часу не марнуе</p>
<p>Ластаўка са стрыжам,</p>
<p>І плывец стырнуе</p>
<p>Цераз вір на стрыжань.</p>
<p> </p>
<p>Ўзмахі вёсел лічыць,</p>
<p>І плыве, і верыць.</p>
<p>Чуе: чайкі клічуць</p>
<p>На радзімы бераг.</p>
<p> </p>
<p>Ой вы, крылы-вёслы,</p>
<p>Не пужайце чаек!</p>
<p>Дуб высокі, рослы</p>
<p>Над ракой чакае.</p>
<p> </p>
<p>Ранак свежы, яркі —</p>
<p>Светлая часіна!</p>
<p>Чую: клічуць чайкі,</p>
<p>Як матуля сына.</p>
<p> </p>
<p class="sign">1956 г.</p>
<p> </p>
<p> </p>
<h4><a id="chapter113"></a>ЯШЧЭ Ў ЮНАЦКІЯ ГАДЫ</h4>
<p>Даўно, яшчэ ў юнацкія гады,</p>
<p>Прызнаўся я табе ў сваім каханні.</p>
<p>Было не раз з табой маё спатканне,</p>
<p>Калі ўзыходзіў месяц малады.</p>
<p> </p>
<p>Цераз плячо з сярпом зубчатым тым</p>
<p>Ішла ты з песняй зорнаю мяжою.</p>
<p>Ты роднай мне была, а не чужою,</p>
<p>Звінела шчасце ў слове залатым.</p>
<p> </p>
<p>Блакітны васілёк чало і стан</p>
<p>Абвіў. Спявала ты з такім запалам,</p>
<p>Што плакаў росамі сівы туман.</p>
<p> </p>
<p>І песня тая ў сэрца мне запала,</p>
<p>Пранёс яе дарогамі жыцця</p>
<p>І ўзняў высока з ёй чырвоны сцяг.</p>
<p> </p>
<p class="sign">1956 г.</p>
<p> </p>
<p> </p>
<h3><a id="chapter114"></a>1957</h3>
<p> </p>
<h4><a id="chapter115"></a>РАВЕСНІКАМ</h4>
<p>Усмешкі чыстых рос на верасе,</p>
<p>Мы верылі: дахаты вернемся,</p>
<p> </p>
<p>Ў прыгожы, залацісты верасень</p>
<p>Пад бацькаўскай страхой сустрэнемся.</p>
<p> </p>
<p>Вядуць шляхі нас векапомныя.</p>
<p>Паднімем песень чаркі поўныя!</p>
<p> </p>
<p>Мінулае хай больш не здарыцца,—</p>
<p>Спяваема Радзіме здравіцу.</p>
<p> </p>
<p>З душою сэрцы нашы раяцца,</p>
<p>Ўспамінаем маладосці раніцу.</p>
<p> </p>
<p>Бацькі быць вернымі нам радзілі,</p>
<p>Бацькам, Радзіме мы не здрадзілі.</p>
<p> </p>
<p>На верасе расінкі дробныя,</p>
<p>А ў сэрцах песні, песні родныя.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter116"></a>БУДАЎНІК</h4>
<p>На рыштаваннях будаўнік нястомны</p>
<p>Кладзе муры і зранку, і спаўдня;</p>
<p>Сталіцу Мінск з руінаў ён падняў.</p>
<p>Красуй пад сонцам, вечнай славы помнік!</p>
<p> </p>
<p>Ляглі ў падмуркі цвёрдыя граніты,</p>
<p>І век ім не скрышыцца на зямлі.</p>
<p>Сталіца Мінск, за працу, мазалі</p>
<p>Будаўніка да сэрца прыгарні ты.</p>
<p> </p>
<p>Не плачуць на праспектах маткі, дзеці.</p>
<p>Ў сталіцы нашай радасць сонца свеціць,</p>
<p>Яго святло над вежамі гарыць.</p>
<p> </p>
<p>Народ мой сёння — будаўнік вялікі,</p>
<p>Да працы ўсіх сваіх сыноў паклікаў.</p>
<p>І мне з народам жыць і з ім тварыць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter117"></a>РАСІІ</h4>
<p> </p>
<p>Хоць часам і пужаў душу настрой,</p>
<p>Але не стаў бяздомным я бадзякам.</p>
<p>Была ты маткай, роднаю сястрой,</p>
<p>Прымі маю сардэчную падзяку.</p>
<p> </p>
<p>Спяваю здравіцу табе адной:</p>
<p>Не гаснуць, не сумуюць зоры ў горы.</p>
<p>З тваіх садоў іскрыстае віно</p>
<p>Я паднімаю ў поўнай чары ўгору.</p>
<p> </p>
<p>Я за тваё здароўе п’ю, Расія!</p>
<p>Ніхто з дарогі дружбы не саб’е,</p>
<p>Як сейбіта вясною на сяўбе.</p>
<p> </p>
<p>Твае сыны у госці запрасілі,</p>
<p>І на пачэсным месцы з імі я.</p>
<p>Жыві з Расіяй, Беларусь мая!</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter118"></a>ДАНТЭ АЛІГ’ЕРЫ</h4>
<p>У тую ноч у небе зоры не гарэлі,</p>
<p>Дрымотны бор шумеў, каменні з гор гартаў;</p>
<p>Сарваўся камень з дзікіх круч, прагрукатаў</p>
<p>Над светлай галавою Дантэ Аліг’еры.</p>
<p> </p>
<p>Ідзе паэт у свет дарогаю выгнання,</p>
<p>Над галавой грыміць, не сціхнуў гневу гром.</p>
<p>Фларэнцыя не кліча сына ў родны дом,</p>
<p>Верона паднімае ў сэрцы дух змагання.</p>
<p> </p>
<p>Нясе паэт ў душы народныя цярпенні;</p>
<p>Не лаўры у вянку, гараць жывыя церні,</p>
<p>Гарачым потам абліваецца чало.</p>
<p> </p>
<p>Прыслухаўся, пачуў: у падарожжа клічуць,</p>
<p>І поплеч з ім ідуць Вергілій, Беатрычэ.</p>
<p>Над борам сонца узыходзіць пачало.</p>
<p> </p>
<p class="sign">15-27/І-1957 г.</p>
<p> </p>
<p> </p>
<h4><a id="chapter119"></a>КАСТРЫЧНІК</h4>
<p>У памяці — юнацкія гады:</p>
<p>Над Полем Марсавым гарэлі зоры,</p>
<p>Грымелі залпы грозныя «Аўроры»,</p>
<p>Пачулі вёскі, сёлы, гарады.</p>
<p> </p>
<p>Ішлі бацькі на барыкадны штурм,</p>
<p>Высока ўзняўшы ўгору сцяг чырвоны:</p>
<p>«Нам Ленін вызначыў жыцця законы,</p>
<p>Мы краты выламім з ганебных турм!»</p>
<p> </p>
<p>Зара ўзышла народнага паўстання:</p>
<p>Узагрудкі свет узялі стары</p>
<p>І скалатнулі так, што век не ўстане.</p>
<p> </p>
<p>Пылаюць рэвалюцыі кастры,</p>
<p>І светлы гімн лунае па-над светам:</p>
<p>Радзілася Рэспубліка Саветаў!</p>
<p> </p>
<p class="sign">20/І-1957 г.</p>
<p> </p>
<p> </p>
<h4><a id="chapter120"></a>РАСХРЫСТАЎ СЭРЦА І ДУШУ...</h4>
<p>На крыўды ўсе забыўся я даўным-даўно:</p>
<p>Пра іх успамінаць мне некалі было.</p>
<p>Развеяўся туман, гнілы смурод з балот,—</p>
<p>Я з чары дружбы п’ю не чэмер, а віно.</p>
<p> </p>
<p>Завялі церні, лаўры, высах мой вянок,</p>
<p>Апошні ліст апаў — і ў Лету ўсё сплыло.</p>
<p>З крыніцы зачарпну жывой вады ў збанок</p>
<p>І сад палью. Не прыйдуць з тапаром, пілой.</p>
<p> </p>
<p>Не падсякуць пад корань сад наш малады:</p>
<p>Зялёны шум прыйшоў, і ліст загаманіў,</p>
<p>І салавей спявае ранняй зорцы гімн.</p>
<p> </p>
<p>Радзіма Беларусь, шумяць твае сады!</p>
<p>Я чую шум: расхрыстаў сэрца і душу,</p>
<p>Крывёй гарачаю санеты зноў пішу!</p>
<p> </p>
<p class="sign">26/І-1957 г.</p>
<p> </p>
<p> </p>
<h4><a id="chapter121"></a>ПЕСНЯ ПЕСЕНЬ</h4>
<p>Хоць снегам бор занесен,</p>
<p>А сонца — ў небе сінім.</p>
<p>Спявае песню песень</p>
<p>І сонцу, і Расіі.</p>
<p> </p>
<h5><a id="chapter122"></a>* * *</h5>
<p>Як мой настрой,</p>
<p>Шуміць лес-бор высокі.</p>
<p>Які прастор,</p>
<p>Расія, твой шырокі!</p>
<p>Ад сэрца я</p>
<p>Расію абнімаю:</p>
<p>Навек мая,</p>
<p>Як радасць сонца ў маі.</p>
<p>Табе прынёс</p>
<p>Падзяку ў слове шчырым.</p>
<p>З табой — мой лёс,</p>
<p>З табой — душа і ліра.</p>
<p>Я рад вясне,</p>
<p>Як рады сонцу птушкі.</p>
<p>Сустрэў мяне</p>
<p>Ў Маскве мне родны Пушкін.</p>
<p>Любіў, люблю,</p>
<p>І сэрца век не здрадзіць.</p>
<p>Я не згублю</p>
<p>Цябе, мая ты радасць!</p>
<p> </p>
<h5><a id="chapter123"></a>* * *</h5>
<p>Хоць снегам бор занесен,</p>
<p>А сонца — ў небе сінім,</p>
<p>Спяваю песню песень</p>
<p>І сонцу, і Расіі.</p>
<p> </p>
<p class="sign">16/ІІ -1957 г., Чаадаева</p>
<p> </p>
<p> </p>
<h4><a id="chapter124"></a>СЯРГЕЮ ЯСЕНІНУ</h4>
<p>Іду шырокім окскім плёсам,</p>
<p>Пяскі варушацца, не спяць.</p>
<p>Ака з маім гамоніць лёсам,</p>
<p>І травы устаюць спяваць.</p>
<p>Бягуць насустрач песні хвалі,</p>
<p>І подых ветру над Акой.</p>
<p>Быліны славу захавалі</p>
<p>Над гэтай рускаю ракой.</p>
<p>Лясы Мяшчэрскія шумелі,</p>
<p>Вітаў іх Мурамец Ілья.</p>
<p>Паклон вам нізкі, сосны, елі,</p>
<p>Паклон, расійская зямля!</p>
<p>Твае блакітныя нябёсы</p>
<p>Смяюцца сонцам па вясне.</p>
<p>Тут часта клён з бярозкай босай</p>
<p>Зялёны узнімаюць смех.</p>
<p>Тут любяць шапацець асіны,</p>
<p>Калі вятры цалуюць іх...</p>
<p>Спяваў ад сэрца ты Расіі,</p>
<p>І ў сэрцах голас твой не сціх.</p>
<p>Ішоў свавольны, светла-русы</p>
<p>І маладой вясне быў рад.</p>
<p>Любілі мы на Беларусі</p>
<p>Твой рускі ў песнях жар і лад.</p>
<p>І ты хадзіў на окскіх плёсах,</p>
<p>Пяскі слядоў не замялі.</p>
<p>Вялікую вясну і восень</p>
<p>Уславіў песняй на зямлі.</p>
<p>На ніве роднай песні сеяў</p>
<p>Пяснярскай шчодраю рукой.</p>
<p>Я чую голас твой, Ясенін,</p>
<p>Над светлай рускаю ракой!</p>
<p> </p>
<p class="sign">23/ІІ-1957 г.</p>
<p> </p>
<p> </p>
<h4><a id="chapter125"></a>ВЯСНА</h4>
<p>Прыбег прамень, ад сонца ясны веснік,</p>
<p>І абвясціў людзям: вясна ідзе!</p>
<p>Выходжу я сустрэць красуню песняй</p>
<p>І прывітаць той песняю людзей.</p>
<p> </p>
<p>Не першы раз выходжу на спатканне,</p>
<p>І гэтак верыць хочацца вясне.</p>
<p>У грудзях жыве вялікае каханне,</p>
<p>Ў якім прызнацца ўсё ніяк не смеў.</p>
<p> </p>
<p>Кахаю моцна, горача, праўдзіва</p>
<p>І песню запяваю ля крыніц,</p>
<p>Хай вецер веснавы над ёй шуміць.</p>
<p> </p>
<p>Красуй, вясна, як і мая Радзіма!</p>
<p>Вясёлкаю стаіш ты уваччу,—</p>
<p>З табой і для цябе я жыць хачу.</p>
<p> </p>
<p class="sign">3/ІІІ-1957 г.</p>
<p> </p>
<p> </p>
<h4><a id="chapter126"></a>ЛЕТА</h4>
<p>Люблю я радасць першых навальніц,</p>
<p>Калі пярун гартуе, вострыць стрэлы</p>
<p>І сыпле з горна іскры бліскавіц,</p>
<p>Каб мы і нашы сэрцы не старэлі.</p>
<p> </p>
<p>Ад сонца шчокі лета загарэлі,</p>
<p>Запунсавеў на вуснах сок суніц.</p>
<p>У лузе васількі мяне сустрэлі,</p>
<p>З блакітнымі напіўся я з крыніц.</p>
<p> </p>
<p>Пасцелены квяцістыя абрусы,</p>
<p>Збіраюць пчолы сонечны нектар,</p>
<p>Ляцяць з абножкам і нясуць нам дар.</p>
<p> </p>
<p>Такога лета, як на Беларусі,</p>
<p>З такой ласкавай, цёплаю душой</p>
<p>Нястомна я ў жыцці шукаў і не знайшоў.</p>
<p> </p>
<p class="sign">10/ІІІ-1957 г.</p>
<p> </p>
<p> </p>
<h4><a id="chapter127"></a>ЛЮБЛЮ</h4>
<p>Люблю я рускую марозную зіму:</p>
<p>Бадзёрыць дух яна, цалуе з жарам шчокі.</p>
<p>За рускую зіму я чару падніму</p>
<p>І з вамі, добрыя сябры, ад сэрца чокну.</p>
<p> </p>
<p>З пашанаю пераступіў я ваш парог</p>
<p>І веру вам, як можа верыць толькі сэрца.</p>
<p>Завеі дзён не замялі шляхоў-дарог,</p>
<p>Якімі тут калісь прайшлі Радзішчаў, Герцэн.</p>
<p> </p>
<p>Люблю я вас і ваш прастор, душы размах;</p>
<p>Гараць, не гаснуць нашай дружбы зоры</p>
<p>І асвятляюць даль, як маякі на моры.</p>
<p> </p>
<p>Ўжо сакавік: з вясной сустрэлася зіма,</p>
<p>І лёд таўшчэзны не сцярпеў, набух і трэснуў.</p>
<p>І параходы выйшлі ў веснавыя рэйсы.</p>
<p> </p>
<p class="sign">16/ІІІ-1957 г.</p>
<p> </p>
<p> </p>
<h4><a id="chapter128"></a>У.Д.</h4>
<p>Гаротны дружа мой маўчыць...</p>
<p>Бывае гэтак у жыцці.</p>
<p>Калі прытупяцца мячы,</p>
<p>Шляхоў да волі не знайсці.</p>
<p>Няўжо ты крылы абламаў,</p>
<p>Саколе мой, на скалах дзён?</p>
<p>Я помню, як у светлы май</p>
<p>Твой голас клікаў нас: ідзём!</p>
<p> </p>
<p>На бераг маладой вясны</p>
<p>Пайшлі сустрэць сваю зару.</p>
<p>І там, як верныя сыны,</p>
<p>Мы не схаваліся ў нару.</p>
<p>Ад сполаху не ўпалі ніц,</p>
<p>Калі пачаў страляць пярун;</p>
<p>Зіяла радасць бліскавіц,</p>
<p>І дакранаўся гром да струн.</p>
<p> </p>
<p>Абняўшыся, апошні раз</p>
<p>Спявалі «Слаўся, Беларусь!».</p>
<p>І разлучылі тады нас,</p>
<p>І не паслалі нам абрус</p>
<p>Бацькі на стол бяседны свой,</p>
<p>І не паставілі віна...</p>
<p>Сардэчны, любы дружа мой,</p>
<p>Ізноў ідзе да нас вясна.</p>
<p> </p>
<p class="sign">14-4-1957 г.</p>
<p> </p>
<p> </p>
<h4><a id="chapter129"></a>СОРАК ЗОРАК</h4>
<p>Над Радзімай сорак зорак,</p>
<p>Сорак зорак свеціць ясных;</p>
<p>Сустракаюць ранні золак,</p>
<p>Палымнеюць і не гаснуць.</p>
<p> </p>
<p>Над Радзімай свежы вецер,</p>
<p>На Радзіме — долі творцы;</p>
<p>Сорак зорак ў небе свецяць,</p>
<p>Сустракаюць радасць сонца.</p>
<p> </p>
<p>Узыходзяць і заходзяць</p>
<p>Ў нашы новыя святліцы.</p>
<p>Ім свяціць вякі ў народзе,</p>
<p>У пасёлках, у сталіцах.</p>
<p> </p>
<p>Запяваюць песню хлопцы,</p>
<p>Запявае вёска, горад:</p>
<p>Нам на кожнай яснай зорцы</p>
<p>Свеціць серп і ззяе молат.</p>
<p> </p>
<p>Выйдзем з песняй на узгорак,</p>
<p>Тупнем і ў далоні спляснем:</p>
<p>Над Радзімай сорак зорак,</p>
<p>Сорак зорак свеціць ясных!</p>
<p> </p>
<p class="sign">3/V-1957 г.</p>
<p> </p>
<p> </p>
<h4><a id="chapter130"></a>ФАНТАНЫ</h4>
<p>Колькі старання!</p>
<p>Выйшлі на ранні,</p>
<p>З першай пралескаю,</p>
<p>Ў пушчу палескую.</p>
<p> </p>
<p>У неба ўзвіліся,</p>
<p>З песняй зліліся</p>
<p>Вышкі бурыльныя</p>
<p>З пруткімі крыллямі.</p>
<p> </p>
<p>Зранку між сосен</p>
<p>Смокчуць насосы</p>
<p>З жылаў праколатых</p>
<p>Цёплае золата.</p>
<p> </p>
<p>Грудзі ўздыхнулі,</p>
<p>Сэрца адчулі:</p>
<p>Па-над палянамі</p>
<p>Нафта — фантанамі!</p>
<p class="sign">1957 г.</p>
<p> </p>
<p> </p>
<h4><a id="chapter131"></a>А.Я.</h4>
<p> </p>
<p>Мой любы дружа, мой Алесь,</p>
<p>Як я хацеў з табой сустрэцца.</p>
<p>Гарэў жаданнем я увесь</p>
<p>І нёс паклон табе ад сэрца.</p>
<p> </p>
<p>Над Мінскам прывітаўшы сонца,</p>
<p>Ў Саюз пісьменнікаў зайшоў.</p>
<p>Хацеў руку паціснуць моцна,</p>
<p>Абняцца сэрцам і душой.</p>
<p> </p>
<p>Вось так, як помніш, на вакзале,</p>
<p>Каб захацелася зноў жыць.</p>
<p>Але ў Саюзе мне сказалі:</p>
<p>«У лечкамісіі ляжыць».</p>
<p> </p>
<p>Куды ісці, мой добры дружа?</p>
<p>Чакае хто мяне, скажы?</p>
<p>І ў ліпені адчуў я сцюжу:</p>
<p>Між родных зноў усім чужы.</p>
<p> </p>
<p class="sign">22/VII 1957 г., Мінск</p>
<p> </p>
<p> </p>
<h4><a id="chapter132"></a>* * *</h4>
<p>Хацеў дарвацца да жывой крыніцы,</p>
<p>Напіцца, смагу ў сэрцы супакоіць,</p>
<p>Ў санет сабраць радзімых слоў крупіцы</p>
<p>І дакрануцца струн, зайграць на ліры.</p>
<p> </p>
<p>Я помню, як у садзе вішні спелі</p>
<p>І салаўі спявалі на зары;</p>
<p>Калоссе гнулася ў наліве спелым,</p>
<p>І лета несла нам свае дары.</p>
<p> </p>
<p>На ніве — і камбайны і жняяркі.</p>
<p>Які разгон, размах! Які прастор!</p>
<p>Жыццё шчаслівае братоў, сясцёр.</p>
<p> </p>
<p>Плывуць пад сонцам успамінаў хмаркі,</p>
<p>Бальзам гарачы з родных п’ю крыніц,</p>
<p>Зайздросна, прагна п’ю, прыпаўшы ніц.</p>
<p> </p>
<p class="sign">13/Х 1957 г.</p>
<p> </p>
<p> </p>
<h4><a id="chapter133"></a>ЯНУ РАЙНІСУ</h4>
<p>О не, не музы гэты спеў жывы прынеслі,</p>
<p>А Беларусь і Латвія з лясоў Наддзвіння.</p>
<p>Устрапянулася душа народнай песні,</p>
<p>І не сціхае водгулле і пошчак дзіўны.</p>
<p> </p>
<p>Крышыўся лёд ад бурнай хвалі напрадвесні,</p>
<p>У садзе маладым у рост ішлі прышчэпы...</p>
<p>Народы нашы чорнай долі здзек атрэслі,</p>
<p>І больш гісторыя кайданаў не пачэпіць.</p>
<p> </p>
<p>Я добра помню дваццаць шосты год у Мінску,</p>
<p>Калі Ян Райніс Беларусь абняў аберуч:</p>
<p>«Сябры, і мой народ у светлы дзень свой верыць!»</p>
<p> </p>
<p>Купала здравіцу падняў з паклонам нізкім:</p>
<p>«Браты, віном паэзіі сагрэем сэрцы,</p>
<p>Народам нашым жыць і жыць, не ведаць смерці!»</p>
<p> </p>
<p class="sign">5/XІ-1957 г., Чаадаева</p>
<p> </p>
<p> </p>
<h4><a id="chapter134"></a>У ШКОЛЕ</h4>
<p>Не спеў салаўіны,</p>
<p>Званок нецярплівы</p>
<p>Звініць, не спыніць.</p>
<p>Зліваюцца словы</p>
<p>У гоман вясёлы</p>
<p>Радзімых крыніц.</p>
<p> </p>
<p>Ні хмаркі, ні ветра,</p>
<p>Прасторна і светла,</p>
<p>Чытай і пішы!</p>
<p>І коцяцца гукі,</p>
<p>І песня навукі</p>
<p>Спявае ў душы.</p>
<p> </p>
<p>«З настаўніцай любай</p>
<p>У школе мы любім</p>
<p>Чытаць і пісаць».</p>
<p>Бярозкі-падлеткі</p>
<p>Зімою і ўлетку</p>
<p>За школай шумяць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter135"></a>НАВАГОДНІ ЛІСТ ДА СЯБРОЎ.</h4>
<p> </p>
<h4><a id="chapter136"></a>ДВАЦЦАЦЬ ПЯТЫ</h4>
<p>Даўно</p>
<p>Растраціў я сяброў сваіх,</p>
<p>І навагодняе віно</p>
<p>На старасці гадоў сівых</p>
<p>Без вас, сябры,</p>
<p>Я за Радзіму п’ю.</p>
<p>Знябытым сэрцам свой народ</p>
<p>Люблю</p>
<p>І чую, як шумяць бары</p>
<p>Пад Новы год.</p>
<p>Народ,</p>
<p>Сваіх сыноў збяры</p>
<p>За бацькаўскі гасцінны стол!</p>
<p>З зямных глыбінь, пластоў</p>
<p>Прабілася на свет,</p>
<p>Як вока, чыстая крыніца.</p>
<p>Натхненне п’е паэт,</p>
<p>Ўзыходзіць навагодняя дзянніца.</p>
<p>Як брат перад сястрой,</p>
<p>Я перад ёй стаю</p>
<p>І ўцехі не ўтаю:</p>
<p>Настрой</p>
<p>Сняжынкі радасці марусіць,</p>
<p>Я аддаюся чарам</p>
<p>І за здароўе Беларусі</p>
<p>Высока паднімаю чару.</p>
<p>Сябры, мая душа гукае,</p>
<p>Як тая птушка каня:</p>
<p>Паднімем, вып’ема да дна,</p>
<p>Развеяў вецер горкі дым.</p>
<p>Сябры, Радзіма ў нас адна,</p>
<p>Ей аддадзім душы уздым!</p>
<p>Я чую галасы:</p>
<p>На навагодні клічуць сход.</p>
<p>З-пад снегу ўсталі верасы</p>
<p>І расцвілі пад Новы год.</p>
<p> </p>
<p>Ўсё гэта так нязвычна,</p>
<p>Як сакаліны ўзлёт.</p>
<p>Струмень крынічны</p>
<p>Зімою крышыць лёд,</p>
<p>І ў даль вясны бяжыць,</p>
<p>І кліча жыць.</p>
<p> </p>
<p>У навагодні вечар</p>
<p>Зорна-сіні</p>
<p>Дамчыць хай вецер</p>
<p>Мой паклон з Расіі</p>
<p>Цераз лясы-бары</p>
<p>Да вас, мае сябры!</p>
<p> </p>
<p>Здаецца мне:</p>
<p>З Радзімы вецер зашумеў</p>
<p>Напевам, сэрцу дарагім;</p>
<p>Здаецца мне,</p>
<p>Што з вамі я, а не адзін.</p>
<p>Дванаццаць б’е гадзін,</p>
<p>Спяваю навагодні гімн.</p>
<p> </p>
<p class="sign">20 снежня 1957 г.</p>
<p> </p>
<p> </p>
<h4><a id="chapter137"></a>БУДУ ЖЫЦЬ</h4>
<p>Народны лёс я завіваю у санет,</p>
<p>Каб ён, жывы, чало Радзіме упрыгожыў.</p>
<p>Свайго народа дух высокі, светлы розум</p>
<p>Нясу у свет, як песню радасці паэт.</p>
<p> </p>
<p>Хачу ў санетах выткаць родныя узоры:</p>
<p>Крынічаньку, што рэчанькай у свет бяжыць.</p>
<p>Вякі мінуць, а я хачу у песні жыць,</p>
<p>Пакуль у небе не пагаснуць сонца, зоры.</p>
<p> </p>
<p>Я прыпадаю да тваіх, зямля, грудзей</p>
<p>І прагна сок твой п’ю і веру у бяссмерце,</p>
<p>І б’ецца пульс і абуджае спеў у сэрцы.</p>
<p> </p>
<p>Іду я да цябе, як радасць да людзей,</p>
<p>Нясу і аддаю вянок жывых санетаў,</p>
<p>Гарачым сэрцам і агнём душы сагрэтых.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter138"></a>БЯЖЫЦЬ РАКА</h4>
<p>Бяжыць рака між скал, гранітаў цвёрдых</p>
<p>І вадаспадам льецца з голых круч.</p>
<p>Паэт згубіў ад песні роднай ключ,</p>
<p>Калі ваду нёс у дзіравых вёдрах.</p>
<p> </p>
<p>Вада ўцякла, стаяць пустыя вёдры.</p>
<p>Павеяў свежы вецер з-за ракі,</p>
<p>І крыламі ўзмахнулі ветракі.</p>
<p>Паэт шукае ключ ад песні роднай.</p>
<p> </p>
<p>Старанна ключ у хвалях бурных ловіць</p>
<p>І ўсё ніяк не можа улавіць,</p>
<p>Глядзіць на дно ракі, прыпаўшы ніц.</p>
<p>Прыслухаўся: пяюць жывыя словы,</p>
<p>На дне ракі, ў каменнях, ключ трымціць,</p>
<p>Пераліваецца між хваль, звініць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter139"></a>ВІНО ПАЭЗІІ</h4>
<p>Каханнем трапятаў санет Пятраркі,</p>
<p>І Дантэ пасылаў яго да любай.</p>
<p>Вышэй паднімем, хлопцы, ўгору чаркі!</p>
<p>Віно паэзіі мы п’ём і любім.</p>
<p> </p>
<p>Былі гарачыя між намі спрэчкі,</p>
<p>Калі вастрылі ступленую зброю.</p>
<p>Смяяліся з нас вербы каля рэчкі,</p>
<p>Скідаючы асеннія уборы.</p>
<p> </p>
<p>Як дуб страсае жоўты ліст увосень,</p>
<p>Так я атрос з сябе усё старое</p>
<p>І песню ўжо на новы лад настроіў.</p>
<p> </p>
<p>Мне зноў спяваць Радзіме давялося.</p>
<p>Вядзі! Я за табой іду, красуня,</p>
<p>Пад родным небам васілёк красуе.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter140"></a>ВОСЕНЬ</h4>
<p> </p>
<p>Пад жоўтым клёнам восень</p>
<p>Лісты на дол трасе;</p>
<p>Бяжыць дзяўчынкай босай,</p>
<p>Ў прыполе іх нясе.</p>
<p> </p>
<p>Ідуць з далін на ўзгоркі</p>
<p>Асеннія дзянькі,</p>
<p>А ветры — наўздагонкі</p>
<p>Праз поплаў нацянькі.</p>
<p> </p>
<p>Плывуць над гаем хмаркі,</p>
<p>За імі журавы,</p>
<p>А ранак светлы, яркі</p>
<p>Нясе кош журавін.</p>
<p> </p>
<p>Нясе напіцца соку,</p>
<p>Асенняга віна.</p>
<p>Крапіся, родны сокал,</p>
<p>Сок дапівай да дна.</p>
<p> </p>
<p>Пад жоўтым клёнам восень</p>
<p>Лісты на дол трасе;</p>
<p>Бяжыць дзяўчынкай босай,</p>
<p>Ў прыполе іх нясе.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter141"></a>ГАДЫ ІДУЦЬ</h4>
<p>Гады ідуць, мінулых не дагнаць,</p>
<p>Не адвітаўся з імі я як мае быць.</p>
<p>Ад году ў год масціў заўзята гаць</p>
<p>І абяцаў вясну жыцця любіць.</p>
<p> </p>
<p>Я верыў вашай вернасці, сябры,</p>
<p>І вас успамінаў штодзень дабром.</p>
<p>Радзіма, на зары сыноў збяры</p>
<p>У бацькаўскі гасцінны, светлы дом.</p>
<p> </p>
<p>Хачу не пасынкам, а сынам быць</p>
<p>І ў свята сок запрацаваны піць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter142"></a>ДЗЕНЬ ДОБРЫ!</h4>
<p>Прачнулася сэрца, не спіцца, выходжу на ганак:</p>
<p>Дзень добры, жыццё маладое і сонечны ранак!</p>
<p> </p>
<p>Над полем шырокім, над борам высокім світае;</p>
<p>Дзень добры, прастор салаўіны, Айчына святая!</p>
<p> </p>
<p>Над песняю радасць ўзыходзіць, як сонца над светам;</p>
<p>Дзень добры, мая ты навекі Радзіма Саветаў!</p>
<p> </p>
<p>Дзень добры, народ беларускі, няўтомны у працы!</p>
<p>Умееш ты сам гаспадарыць у бацькаўскай хаце.</p>
<p> </p>
<p>На родным парозе я з песняй схіляю калені;</p>
<p>Дзень добры! — гукаю.— Дзень добры, маё пакаленне!</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter143"></a>* * *</h4>
<p>З родных пушч, бароў высокіх</p>
<p>Сонца песні мы прынеслі.</p>
<p>Узлятай жа, родны сокал,</p>
<p>І ляці на крыллях песні!</p>
<p> </p>
<p>Ўзмахі крылляў — ўзлёт нястрымны,</p>
<p>Цераз далі, зноў у далі.</p>
<p>Зложым песні, зложым гімны,</p>
<p>Пра што дбалі — ўсё прыдбалі.</p>
<p> </p>
<p>Ў нашай працы, ў нашых дзеях</p>
<p>Льюцца рэкі светлай долі.</p>
<p>Не старэем, маладзеем,</p>
<p>Як дубы вясной на волі.</p>
<p> </p>
<p>Нашы нівы шчодра родзяць,</p>
<p>Граюць скрыпкі і цымбалы.</p>
<p>Не сціхае у народзе</p>
<p>Спеў Якуба і Купалы.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter144"></a>ЗАЛАТАЯ ВОСЕНЬ</h4>
<p>Верасень у госці</p>
<p>Болей не запросіць;</p>
<p>Маладой бярозцы</p>
<p>Павязала восень</p>
<p>Жоўтую хусцінку</p>
<p>З белай павуцінкай.</p>
<p> </p>
<p>Лета не прысядзе</p>
<p>Пад зялёнай кронай;</p>
<p>У рабіны ў садзе</p>
<p>Плашч гарыць чырвоны,</p>
<p>І нясуць з даліны</p>
<p>Спелы сок каліны.</p>
<p> </p>
<p>Дрэвы ў пазалоце,</p>
<p>Вокліч жураўліны;</p>
<p>Восень на балоце</p>
<p>Сее журавіны.</p>
<p>Быццам песня тая,</p>
<p>Восень залатая.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter145"></a>ЗАШУМІ, ЗЯЛЁНЫ!</h4>
<p>На пагорку, каля рэчкі,</p>
<p>У вясёлым школьным садзе</p>
<p>Вішні, слівы і парэчкі,</p>
<p>Яблынькі, ігрушы садзім.</p>
<p> </p>
<p>Поім светлаю вадзіцай,</p>
<p>Што прынеслі у дайніцах.</p>
<p>З быстрай рэчанькі-крыніцы.</p>
<p>Не лянуйцеся, расціце!</p>
<p> </p>
<p>Атрасе туман расу,—</p>
<p>Шэпча ліпа клёну.</p>
<p>Ты красуй, наш сад, красуй</p>
<p>І шумі, зялёны!</p>
<p> </p>
<p>Каб вятры не гнулі долу,</p>
<p>Не зрывалі з вас хусцінак,</p>
<p>Паяскамі светлай долі</p>
<p>Вас падвяжам да тычынак.</p>
<p> </p>
<p>Цёплы дожджык, пырсні, пырсні</p>
<p>На парэчкі, і на вішні,</p>
<p>І на яблынькі, ігрушы,</p>
<p>З хмаркі пырсні, спорны, дужы!</p>
<p> </p>
<p>Атрасе туман расу,—</p>
<p>Шэпча ліпа клёну.</p>
<p>Ты красуй, наш сад, красуй</p>
<p>І шумі, зялёны!</p>
<p> </p>
<p>Дожджык мёдам сад апырскаў,</p>
<p>Напаіў карэнні сокам,</p>
<p>Усміхнуліся пупышкі</p>
<p>На галінках на высокіх.</p>
<p> </p>
<p>На уцеху і на дзіва</p>
<p>Упрыгожым мы Радзіму.</p>
<p>Піянерскімі садамі</p>
<p>Зашумяць яны над намі.</p>
<p> </p>
<p>Атрасе туман расу,—</p>
<p>Шэпча ліпа клёну.</p>
<p>Ты красуй, наш сад, красуй</p>
<p>І шумі, зялёны!</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter146"></a>ЗОСЬКА І АНТОСІК</h4>
<p> </p>
<p>Вышывае шоўкам Зоська</p>
<p>Браціку свайму Антоську</p>
<p>На сарочцы каласкі</p>
<p>І між імі — васількі.</p>
<p> </p>
<p>Каласкі жаўцеюць, спеюць,</p>
<p>Васількі ўсё больш сінеюць.</p>
<p>Як жывыя каласкі,</p>
<p>І смяюцца васількі.</p>
<p> </p>
<p>Хвалі ходзяць, як на ніве,</p>
<p>І блакіт плыве над імі.</p>
<p>Пад блакітам — каласкі</p>
<p>І між імі — васількі.</p>
<p> </p>
<p>І праменьчык зіхатлівы,</p>
<p>Як струменьчык мігатлівы,</p>
<p>Поіць сонцам каласкі,</p>
<p>І смяюцца васількі.</p>
<p> </p>
<p>І Антоську ў той сарочцы</p>
<p>Не пазнаюць, пэўна, хлопцы:</p>
<p>На сарочцы — каласкі</p>
<p>І між імі — васількі.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter147"></a>КРЫТЫКУ</h4>
<p>Не закрыў пакуль павекі,</p>
<p>Ты ў душу маю не плюй:</p>
<p>Маю годнасць чалавека</p>
<p>І знявагі не сцярплю.</p>
<p> </p>
<p>Адбіраў на песню права,</p>
<p>Выдзіраў душу з грудзей.</p>
<p>Ты хацеў хаўтуры справіць</p>
<p>У цямніцы без людзей.</p>
<p> </p>
<p>Вёў мяне ў турму пад рукі,</p>
<p>Каб схіліўся там я ніц.</p>
<p>Зневажаў штодзень у друку,</p>
<p>Лаяў на чым свет стаіць.</p>
<p> </p>
<p>Піць прасіў, бо чэз ад смагі,</p>
<p>Сэрца білася ледзь-ледзь,</p>
<p>І цяклі па твары рагі,</p>
<p>І ў вачах стаяла смерць.</p>
<p> </p>
<p>Не пачуў. Шукаў ты доўбні,</p>
<p>Каб з размаху... і каюк.</p>
<p>Ты хацеў, мой крытык добры,</p>
<p>Кінуць цела ў цёмны люк.</p>
<p> </p>
<p>Ты крапіў сваім кадзілам,</p>
<p>Уздыхаў ледзь не да слёз.</p>
<p>Беларусь, мая Радзіма,</p>
<p>Вось які пяснярскі лёс.</p>
<p> </p>
<p>Крытыка свайго, Іуду,</p>
<p>І па смерці помніць буду.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter148"></a>НА УСХОДЗЕ СОНЦА</h4>
<p>Рана ўстаў Сымонка —</p>
<p>На усходзе сонца;</p>
<p>У бары сасонка</p>
<p>Прывітае хлопца.</p>
<p> </p>
<p>— Ой, шумі, сасонка!</p>
<p>Ногі ў бор вядзіце!</p>
<p>Чэрпае вясёлка</p>
<p>З рэчанькі вадзіцу.</p>
<p> </p>
<p>Сэрца песні просіць,—</p>
<p>Слухаеш і верыш.</p>
<p>Атрасае росы</p>
<p>На узлессі верас.</p>
<p> </p>
<p>У бары брусніца</p>
<p>Спее, даспявае;</p>
<p>Восень-маладзіца</p>
<p>Ягады збірае.</p>
<p> </p>
<p>Горача рабіне,—</p>
<p>Аблівае жарам;</p>
<p>Весела каліне,—</p>
<p>Чырванее тварам.</p>
<p> </p>
<p>Любіць бор Сымонка</p>
<p>На усходзе сонца.</p>
<p>У бары сасонка</p>
<p>Сустракае хлопца.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter149"></a>ПАЛЬМЫ СЛАВЫ</h4>
<p>Раздадзены паэтам пальмы славы,</p>
<p>Якія у садах зімой раслі, цвілі</p>
<p>Пад зябкім сонцам на чужой зямлі,</p>
<p>І ў падарунак дружбы нам прыслалі.</p>
<p> </p>
<p>Прыйшлі і музы без крывінкі ў твары,</p>
<p>Завіць паэтам лаўры у вянкі</p>
<p>І прачытаць натхнёныя радкі,</p>
<p> </p>
<p>Паслухаць, як шумяць над Летай травы.</p>
<p>Без лаўраў і без пальмы славы я</p>
<p>На старасці гадоў прыйду здалёку</p>
<p>Паслухаць родны мне бусліны клёкат.</p>
<p> </p>
<p>Сумуе сад вясной без салаўя,</p>
<p>А салавей сумуе па Радзіме,</p>
<p>Дзе маці пад лістком на свет радзіла.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter150"></a>ПЕРАД АПАЛОНАМ</h4>
<p>Ні славай, ні лаўрам зялёным увенчан:</p>
<p>Не ўмеў я маліцца, згінацца і кленчыць.</p>
<p> </p>
<p>Стаю перад богам, сваім Апалонам,</p>
<p>І хочацца вырвацца песні з палону.</p>
<p> </p>
<p>Заступнік паэтаў, сыноў абаронца,</p>
<p>Свяціла і свеціць паэзіі сонца.</p>
<p> </p>
<p>Над краем не меркнуць вясёлак ясноты;</p>
<p>Паэты збіраюць сок песень у соты.</p>
<p> </p>
<p>Хачу я адведаць на старасці сокаў,</p>
<p>Каб песня расправіла крылы, як сокал.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter151"></a>ПЕРШАКЛАСНІЦЫ</h4>
<p>Зоранькі - равесніцы</p>
<p>Выбеглі за весніцы,</p>
<p>Выбеглі, сустрэліся</p>
<p>Над ракой, далінаю,</p>
<p>Прывіталі верасень</p>
<p>З сочнаю рабінаю.</p>
<p> </p>
<p>Ластаўкі вясёлыя</p>
<p>Ўлетку пасваволілі;</p>
<p>Пчолкі працавітыя</p>
<p>На лужок збіраліся,</p>
<p>Сонцам апавітыя,</p>
<p>Шчасцю усміхаліся.</p>
<p> </p>
<p>Сонейка высокае</p>
<p>Поіць травы сокамі,</p>
<p>А кусты над доламі</p>
<p>Росамі мядовымі.</p>
<p>Ўсе мы сёння з доляю,</p>
<p>Сіл набрацца здолелі.</p>
<p> </p>
<p>Выбеглі, сустрэліся,</p>
<p>Прывітаўся верасень,</p>
<p>Усміхнуўся ветліва,</p>
<p>Кліча ў школу светлую.</p>
<p>Мы за ім, шчаслівыя,</p>
<p>Хваляю шумліваю.</p>
<p> </p>
<p>Ў небе сонца ясніцца,</p>
<p>Ў школе першакласніцы.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter152"></a>ПЕСНЯ ЛЕТА</h4>
<p>Ўсе аблогі ўзораны.</p>
<p>Чырванее ўзорамі</p>
<p>Сонца перад зорамі;</p>
<p>Вербы над азёрамі,</p>
<p>Ой, шумяць зялёныя</p>
<p>З маладымі клёнамі.</p>
<p> </p>
<p>Росы ўлетку чыстыя,</p>
<p>Птушкі галасістыя,</p>
<p>Нівы каласістыя;</p>
<p>Васількі блакітныя</p>
<p>І кусты ракітныя</p>
<p>Ветліва ўсміхаюцца,</p>
<p>Вечарам і раніцай</p>
<p>Росамі ўмываюцца.</p>
<p> </p>
<p>Песня салаўіная,</p>
<p>Даль блакітна-сіняя</p>
<p>З лёгкаю хмурынкаю,</p>
<p>З сонечнай іскрынкаю.</p>
<p> </p>
<p>Цешымся, любуемся,</p>
<p>Горача цалуемся</p>
<p>З роднымі бярозамі,</p>
<p>Да чаго ж прыгожымі!</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter153"></a>* * *</h4>
<p>Сардэчны і любы мой дружа,</p>
<p>Пялёсткі асыпала ружа.</p>
<p> </p>
<p>У прыгаршчы вецер збірае,</p>
<p>Каб песняй развеяць над краем,</p>
<p> </p>
<p>Над борам, над родным прасторам,</p>
<p>Дзе люба і сонцу, і зорам.</p>
<p> </p>
<p>Збіраюцца хлопцы дахаты,</p>
<p>Спяваюць ім песні дзяўчаты.</p>
<p> </p>
<p>Я чую, ой, родныя, чую!..</p>
<p>Ад сэрца абняць вас хачу я.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter154"></a>УКЛЕНЧЫ, СЭРЦА, НА ПЯСОК</h4>
<p>Мая сталіца, родны Мінск,</p>
<p>Абняў сад сонца у галлі.</p>
<p>На Круглай плошчы абеліск,</p>
<p>Пад ім сыны спачыць ляглі.</p>
<p> </p>
<p>Устань да дня, радня, сям’я,</p>
<p>Сцялі сынам на дол абрусы!</p>
<p>Хай будзе лёгкай ім зямля</p>
<p>Радзімы Беларусі.</p>
<p> </p>
<p>Кладу вянок на пастамент,</p>
<p>Гарачы верш, душа, пішы!</p>
<p>Тут не адзін стаяў паэт,</p>
<p>Санет складаючы ў душы.</p>
<p> </p>
<p>Укленчы, сэрца, на пясок,</p>
<p>Паслухай: дыхае зямля.</p>
<p>Смяеццца сонцу васілёк,</p>
<p>Сталіца родная мая!</p>
<p> </p>
<p>На чысты твар твае красы</p>
<p>Не скіне вораг атам смерці.</p>
<p>Хай расцвітаюць верасы</p>
<p>Ў гарачых нашых сэрцах.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter155"></a>ХЛОПЧЫК, ЯК ВЯСЁЛКА</h4>
<p> </p>
<p>Хлопчык, як вясёлка,</p>
<p>П’е жывыя сокі:</p>
<p>Русая галоўка</p>
<p>І лабок высокі.</p>
<p> </p>
<p>Загарэў на сонцы,</p>
<p>Зведаў горы-долы.</p>
<p>Рад дубку, сасонцы,</p>
<p>Свайму шчасцю, долі.</p>
<p> </p>
<p>Зоранькі — не вочы,</p>
<p>Смутак уцякае.</p>
<p>Да ўсяго ахвочы,</p>
<p>Да ўсяго цікавы.</p>
<p> </p>
<p>Дбайны і да працы</p>
<p>І майструе лоўка.</p>
<p>Марна час не</p>
<p>траціць.</p>
<p>Светлая галоўка!</p>
<p> </p>
<p>Спрытны і вясёлы</p>
<p>І да песень здольны.</p>
<p>Як дубок на волі,</p>
<p>Любіць край свой вольны.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter156"></a>ШКОЛЬНЫ ЗВАНОК</h4>
<p>Над роднай Свіслаччу у вераснёвы ранак</p>
<p>Ты першы раз мне пазваніў у светлы час.</p>
<p>У гэты ранак я ступіў на школьны ганак,</p>
<p>Ўсхвалёваны да вучняў увайшоў у клас.</p>
<p> </p>
<p>З тае пары мяне штодзень твой голас клікаў,</p>
<p>І я штодзень спяшаўся, ў школу бег трушком,</p>
<p>І вучняў вёў да мэты светлай і вялікай</p>
<p>То вуліцай вясны, то сонечным лужком.</p>
<p> </p>
<p>Ні разу не спазніўся разам з сонцам ўстаць,</p>
<p>Дзень прывітаць, калі ішлі у школу вучні.</p>
<p>Душу кранаў іх голас, радасны і гучны.</p>
<p> </p>
<p>Гады гартаць, што кнігу мудрую чытаць,</p>
<p>З якою я прайшоў вясёлым школьным садам.</p>
<p>Над галавой шумяць зялёныя прысады.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter157"></a>ШПАКІ</h4>
<p>Над полем шырокім,</p>
<p>Над поймай ракі,</p>
<p>Пад небам высокім</p>
<p>Лятаюць шпакі.</p>
<p> </p>
<p>То знізяцца долу,</p>
<p>То зноў — у прастор,</p>
<p>І клічуць там долю,</p>
<p>Братоў і сясцёр.</p>
<p> </p>
<p>Крылатаю хмарай</p>
<p>Ляцяць над сялом,</p>
<p>То зноў на імшары</p>
<p>Махаюць крылом.</p>
<p> </p>
<p>То спусцяцца разам,</p>
<p>Клён жоўты трасуць,</p>
<p>То раптам над вязам</p>
<p>Свой посвіст нясуць.</p>
<p> </p>
<p>На захадзе сонца</p>
<p>Ляцелі на бор,</p>
<p>Крычалі сасонцы</p>
<p>Да ясных аж зор.</p>
<p> </p>
<p>Змарыліся крылы,</p>
<p>І сціхлі шпакі.</p>
<p>Іх ночка прыкрыла</p>
<p>За плёсам ракі.</p>
<p> </p>
<p>Спачніце, а заўтра</p>
<p>На зорцы, ледзь свет,</p>
<p>Пабудзіць вас варта</p>
<p>У вырай ляцець.</p>
<p> </p>
<p>Дарога у вырай</p>
<p>На поўдзень ляжыць.</p>
<p>Над морам, над вірам</p>
<p>Ляцець і кружыць.</p>
<p> </p>
<p>Бывайце, ляціце,</p>
<p>Узмахніце крылом</p>
<p>Над светлай крыніцай,</p>
<p>Над родным сялом.</p>
<p> </p>
<p>Ні долы, ні горы</p>
<p>Не змораць вас сном.</p>
<p>Не баўцеся, ўпору —</p>
<p>Дахаты вясной.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter158"></a>ШЧОДРАЕ ЛЕТА</h4>
<p> </p>
<p>Працаю славім</p>
<p>Светлую долю;</p>
<p>Ядраны колас</p>
<p>Хіліцца долу.</p>
<p> </p>
<p>Жыта, як мора,</p>
<p>Шум каля Гайны,—</p>
<p>Выйшлі на ніву,</p>
<p>Выйшлі камбайны.</p>
<p> </p>
<p>Жнуць і малоцяць,</p>
<p>Сыплюць і веюць;</p>
<p>У полі, на ніве,</p>
<p>Ўлетку завея.</p>
<p> </p>
<p>Вецер спявае</p>
<p>Песні шыпшыне;</p>
<p>Хлопцы, дзяўчаты</p>
<p>Водзяць машыны.</p>
<p> </p>
<p>З зоркаю лягуць,</p>
<p>Устануць ледзь золак;</p>
<p>З песняй на ніве</p>
<p>З сонца да зорак.</p>
<p> </p>
<p>Льюцца ўраджаю</p>
<p>Шумныя рэкі;</p>
<p>З верхам насыплем</p>
<p>Жыта ў засекі.</p>
<p> </p>
<p>Шчодрае лета,</p>
<p>Шум каля Гайны,—</p>
<p>Выйшлі на ніву,</p>
<p>Выйшлі камбайны.</p>
<p> </p>
<p class="sign">1957 г.</p>
<p> </p>
<p> </p>
<h3><a id="chapter159"></a>1958</h3>
<p> </p>
<p> </p>
<h4><a id="chapter160"></a>* * *</h4>
<p>Жыве у родным, светлым доме славянін,</p>
<p>Ліхія ворагі са свету не звялі.</p>
<p>Вялікія браты — рабочы, селянін.</p>
<p>Тварцы народнай долі, праўды на зямлі.</p>
<p> </p>
<p>Трымаюць моцна серп і молат у руках,</p>
<p>Далоняў рук іх не крывавяць мазалі.</p>
<p>Плыве пад сонцам паўнаводная рака,</p>
<p>Крыніцы б’юць з пластоў жывых, з глыбінь зямлі.</p>
<p> </p>
<p>Не адарвацца: сэрцам і душой прыпаў.</p>
<p>І падстаўляю ім сваіх прыгоршчаў коўш.</p>
<p>І вусны прагавіта п’юць і просяць больш.</p>
<p> </p>
<p>Народ мой, марна не загінуў, не прапаў,</p>
<p>І шквал гісторыі не змыў у цёмны вір,</p>
<p>І не прыкрыў вачэй халоднай хваляй жвір.</p>
<p> </p>
<p class="sign">5/І-1958 г., Чаадаева</p>
<p> </p>
<p> </p>
<h4><a id="chapter161"></a>ДЗЕНЬ ДОБРЫ, РАДЗІМА!</h4>
<p>Дзень добры, Радзіма!</p>
<p>Надзвычай, надзіва</p>
<p>Прастор сінявокі,</p>
<p>Бор гонкі, высокі,</p>
<p>Як бронза галіны;</p>
<p>Дубровы, даліны,</p>
<p>Крыніцы, азёры,</p>
<p>І сонца, і зоры,</p>
<p>І светлыя рэкі</p>
<p>З Радзімай навекі.</p>
<p> </p>
<p>Дзень добры, Радзіма!</p>
<p>Сябры-пабрацімы,</p>
<p>Вітаю разлогі,</p>
<p>Шляхі і дарогі,</p>
<p>І нівы пад сонцам.</p>
<p>Дзяўчатам і хлопцам</p>
<p>Гукаю: дзень добры!</p>
<p>Дуб-волат наш родны,</p>
<p>Плячысты, дзябёлы,</p>
<p>Не хіліцца долу.</p>
<p> </p>
<p>Дзень добры, Радзіма!</p>
<p>Ты песню радзіла,</p>
<p>І роднае слова,</p>
<p>Як поўдзень вясновы,</p>
<p>Вясёлкай смяецца</p>
<p>І просіцца ў сэрца.</p>
<p>Не сціхлі цымбалы</p>
<p>І песні Купалы;</p>
<p>Іграйце, музыкі,</p>
<p>Ў дзень светлы, вялікі!..</p>
<p> </p>
<p>Дзень добры, Радзіма!</p>
<p>Край казак і дзіва:</p>
<p>Ў блакітнай прасторы</p>
<p>Дзень славяць маторы,</p>
<p>Спяваюць турбіны</p>
<p>Пад сонцам Радзімы.</p>
<p>Індустрыі песня,</p>
<p>Як радасць прадвесня,</p>
<p>Як быстрыя воды.</p>
<p>Паклон вам, заводы.</p>
<p> </p>
<p class="sign">19/І-1958 г.</p>
<p> </p>
<p> </p>
<h4><a id="chapter162"></a>МАЯК ЖЫЦЦЯ</h4>
<p>Калі агонь жыцця згасаць збярэцца,</p>
<p>Ты жар яго кійком паварушы,</p>
<p>І разгарацца вугалькі у сэрцы,</p>
<p>Сагрэтыя жывым цяплом душы.</p>
<p> </p>
<p>Калі расправіць крылы родны сокал,</p>
<p>Стрымаць узлёт яго не хопіць сіл.</p>
<p>Акіне вокам ён прастор навокал,</p>
<p>Дзе мы ў маленстве бегалі, раслі.</p>
<p> </p>
<p>Я помню, як пад сонцам цёплых дзён</p>
<p>Радзіме ад душы складалі гімны,</p>
<p>Не змоўк тых гімнаў голас дзіўны.</p>
<p> </p>
<p>Радзіма, твой маяк здалёк відзён</p>
<p>І светлай раніцай, і ў поўдзень ясны,</p>
<p>І ў часе навальніцы ён не гасне.</p>
<p> </p>
<p class="sign">31/І-1958 г.</p>
<p> </p>
<p> </p>
<h4><a id="chapter163"></a>* * *</h4>
<p>Не паднімаў я каменя на брата,</p>
<p>Не быў ніколі з-за вугла піратам,</p>
<p>І ўсё ж бяздомным я даўно блукаю,</p>
<p>Як з хаты выгнаны калісьці Каін.</p>
<p>Прысяду часам на халодны камень.</p>
<p>І абнімаю сінь нябёс рукамі.</p>
<p>У полі з ветрам часам засмяюся,</p>
<p>Калі ляцяць у вырай журавы і гусі,</p>
<p>І горача табе адной малюся,</p>
<p>Сваёй святой Радзіме, Беларусі.</p>
<p> </p>
<p class="sign">5/ІІ-1958 г.</p>
<p> </p>
<p> </p>
<h4><a id="chapter164"></a>ПРЫПАЎ Я ДА КРЫНІЦЫ</h4>
<p> </p>
<p>Прыпаў я да крыніцы</p>
<p>Тваіх грудзей, Радзіма,</p>
<p>Жывой вады напіцца</p>
<p>У светлую часіну.</p>
<p> </p>
<p>Я, ветрам апавіты,</p>
<p>П'ю гэтак прагавіта,</p>
<p>Як сонца ўлетку росы,</p>
<p>І сэрца болей просіць.</p>
<p> </p>
<p>Вятры, лісты на дол сцяліце!</p>
<p>Я па зямлі іду сваёй сталіцы.</p>
<p>З руінаў родная устала,</p>
<p>Шануе працу майстраў сталых.</p>
<p> </p>
<p>Ўзыходжу я на рыштаванні</p>
<p>Схіліцца ў пояс зорцы ранняй,</p>
<p>Ў трывалыя муры пакласці</p>
<p>Ключы ад песень сэрца, шчасця.</p>
<p>Высока дух лунае творчы,</p>
<p>Спяваю яснай ў небе зорцы.</p>
<p> </p>
<p>Дзе мы хадзілі у паходы,</p>
<p>Там сёння — фабрыкі, заводы.</p>
<p>Пад’ёмныя скрыгочуць краны,</p>
<p>І зажываюць Мінска раны.</p>
<p>У даль вясны бягуць праспекты,</p>
<p>На іх дзівіцца будзеш век ты.</p>
<p>Яны бягуць узгоркам, долам,</p>
<p>Абняўшыся з народнай доляй.</p>
<p> </p>
<p>Народ мой, дбайны, працавіты,</p>
<p>Цяпло душы кладзе ў граніты,</p>
<p>Калоны, сцены аздабляе</p>
<p>Блакітным мармурам, як далі.</p>
<p>Яго нам гарнякі прыслалі</p>
<p>З далёкіх горных скал Урала,</p>
<p>А сталявары — кроквы-скрэпы</p>
<p>І сонцам дружбы дзень сагрэты.</p>
<p> </p>
<p>Паклон да ног Радзіме я кладу;</p>
<p>Душа і сэрца з песняй у ладу.</p>
<p>Я ў сэрцы словы шчырыя прынёс —</p>
<p>Уславіць твой, мая Радзіма, лёс.</p>
<p> </p>
<p>Красуй у поўдзень свой прыгожы!</p>
<p>Шумяць дубы, і хвоі, і бярозы,</p>
<p>На ўсход павольна хвалі коціць Свіслач,</p>
<p>І вербы карабатыя над ёю віснуць.</p>
<p> </p>
<p>Ці ёсць такая дзе яшчэ другая,</p>
<p>Як ты, мая Радзіма дарагая?!</p>
<p> </p>
<p class="sign">9/ІІ—1958 г.</p>
<p> </p>
<p> </p>
<h4><a id="chapter165"></a>ШЭФЫ</h4>
<p> </p>
<div class="EPIGRAPH">
<p>Як спявае лета,</p>
<p>Мурагі як сцеле,</p>
<p>Мне даўно пра гэта</p>
<p>Напісаць карцела.</p>
</div>
<div class="CLEAR"></div>
<p> </p>
<p> </p>
<h5><a id="chapter166"></a>1</h5>
<p>Ой, за рэчкай, у бары,</p>
<p>Дзяцел стукнуў па кары —</p>
<p>Зашумелі верасы.</p>
<p>А над рэчкай, на гары,</p>
<p>На калгасным на двары,</p>
<p>Зазвінелі галасы.</p>
<p> </p>
<p>Колькі радасці, красы!</p>
<p> </p>
<p>З вёскі Ельня едуць шэфы.</p>
<p>На кійках, лазовых конях,</p>
<p>Мчацца вуліцай зялёнай,—</p>
<p>Не да жартаў, не да смеху.</p>
<p> </p>
<p>Хто іх выйдзе сустракаць?</p>
<p>Ці дасцё вы толькі веры,</p>
<p>Едуць шэфы-піянеры,</p>
<p>Толькі гальштукі гараць.</p>
<p> </p>
<p>Сонца грэе, праца цешыць.</p>
<p>Тут і Стасі, тут і Сцешы,</p>
<p>І Антоські, і Рыгоркі,</p>
<p>Як дубочкі на узгорку.</p>
<p>Часу марна не патрацяць,</p>
<p>Рукі просяцца да працы.</p>
<p> </p>
<p>Тут і радасць, і пацеха.</p>
<p>Як пачулі толькі шэфаў,</p>
<p>Заірзалі жарабяты,</p>
<p>Зарыкалі і цяляты,</p>
<p>Сталі рохкаць парасяты,</p>
<p>Хорам ціўкаць кураняты.</p>
<p> </p>
<h5><a id="chapter167"></a>2</h5>
<p>На світанку — ўранку</p>
<p>Чысціма і сцелем,</p>
<p>Варыма аўсянку,</p>
<p>Сырадоем белім.</p>
<p> </p>
<p>Піце, піце ўволю</p>
<p>З місак, а не з лыжак,</p>
<p>Выпусцім на волю</p>
<p>Вараных і рыжых.</p>
<p> </p>
<p>Каснікі-вясёлкі</p>
<p>Запляцем у чолкі.</p>
<p>І пад кожнай чолкай —</p>
<p>Лысінка, як зорка.</p>
<p> </p>
<p>Ў чыстым полі вецер</p>
<p>Грыўкі вам расчэша.</p>
<p>Сонца ў лузе свеціць,</p>
<p>Грэе, песціць, цешыць.</p>
<p> </p>
<p>Мчыце наўздагонкі,</p>
<p>Ўверх хвасты узняўшы;</p>
<p>Долы і  пагоркі,</p>
<p>І кусты не страшны.</p>
<p> </p>
<p>Вараны жарэбчык</p>
<p>Заірзаў у далях,</p>
<p>Пераскочыў рэчку,</p>
<p>Дзе сінеюць хвалі.</p>
<p> </p>
<p>Вербы на крыніцах,</p>
<p>Хмарка над Нясвіжам.</p>
<p>— І-га-га! — ён кліча</p>
<p>Вараных і рыжых.</p>
<p> </p>
<h5><a id="chapter168"></a>3</h5>
<p>Ой, ды рана, рана</p>
<p>Мы цялят рахманых</p>
<p>Хварасцінкай гонім</p>
<p>На лужок зялёны,</p>
<p>Дзе смяюцца клёны.</p>
<p> </p>
<p>На лужок ідзіце,</p>
<p>Траўкі паскубіце,</p>
<p>Роснай і мурожнай,</p>
<p>Чыстае вадзіцы</p>
<p>З рэчанькі папіце.</p>
<p> </p>
<p>Ў поўдзень летні, светлы</p>
<p>Зашумяць там ветры,</p>
<p>Аднясуць у нетры,</p>
<p>За лясы, азёры,</p>
<p>Аваднёў-назолаў.</p>
<p> </p>
<p>Птушкі-весялушкі,</p>
<p>Пастухі, пастушкі</p>
<p>Песню заспявалі,</p>
<p>Падхапілі хвалі</p>
<p>І памчалі ў далі:</p>
<p> </p>
<p>Рэчанька святлее,</p>
<p>Хвалі ціха льюцца.</p>
<p>Белыя лілеі</p>
<p>На вадзе смяюцца.</p>
<p> </p>
<p>Рэчанька мялее,</p>
<p>Свеціцца пясочкам.</p>
<p>Завіем лілеі</p>
<p>У вянкі-вяночкі.</p>
<p> </p>
<p>Мы пыракам рожкі</p>
<p>Упрыгожым імі.</p>
<p>Зашумяць бярозкі</p>
<p>З вербамі густымі.</p>
<p> </p>
<p>Будзем гнаць дахаты</p>
<p>Цераз поплаў, полем,</p>
<p>Дома мы цялятак</p>
<p>Поілцам напоім.</p>
<p>Поілца папіце</p>
<p>І засніце, спіце</p>
<p>На ржаной саломцы</p>
<p>Аж да ўсходу сонца.</p>
<p> </p>
<p>Рэчанька святлее,</p>
<p>Хвалі ціха льюцца.</p>
<p>Белыя лілеі</p>
<p>На вадзе смяюцца.</p>
<p> </p>
<h5><a id="chapter169"></a>4</h5>
<p>Парсючкам сваім і свінкам</p>
<p>Гладзім мы і чэшам спінкі.</p>
<p>Толькі — ох! Ды рох-рох-рох!</p>
<p>Ў печцы пражыцца гарох.</p>
<p> </p>
<p>Дазваляецца сваволіць,—</p>
<p>Малачка даём уволю.</p>
<p>Толькі — ох! Ды рох-рох-рох!</p>
<p>Любяць белены гарох.</p>
<p> </p>
<p>І купаем у балеі,</p>
<p>Каб хоць трошкі пабялелі.</p>
<p>Толькі — ох! Ды рох-рох-рох!</p>
<p>І ляжаць не чуюць ног.</p>
<p> </p>
<p>Спіце смачна, пад галоўкі</p>
<p>Вам падсцеліма саломкі.</p>
<p>Толькі — ох! Ды рох-рох-рох!</p>
<p>Сніцца бульба і гарох.</p>
<p> </p>
<p>Парсючкі растуць і свінкі,</p>
<p>І не колюцца шчацінкі.</p>
<p>Толькі — ох! Ды рох-рох-рох!</p>
<p>Любім бульбу і гарох.</p>
<p> </p>
<p>Зварым бульбы і гароху,</p>
<p>Ешце ўволю, не патроху.</p>
<p>Толькі — ох! Ды рох-рох-рох!</p>
<p>З’елі бульбу і гарох.</p>
<p> </p>
<h5><a id="chapter170"></a>5</h5>
<p>Затрубілі горны,—</p>
<p>Гукаў, песень — рэкі;</p>
<p>Пявункі-легорны</p>
<p>Клічуць: ку-ка-рэ-ку!</p>
<p> </p>
<p>Пыляняткі-кураняткі,</p>
<p>Вы без мамкі, без чубаткі,</p>
<p>Не пакліча, не пакорміць</p>
<p>І пад крылы не прыгорне</p>
<p>Дзетак, беленькіх легорнаў.</p>
<p> </p>
<p>Пыляняткі-кураняткі,</p>
<p>Раскаціліся зярняткі.</p>
<p>Даганяйце і збірайце,</p>
<p>Ў валячкі свае кладзіце,</p>
<p>Запіваючы вадзіцай.</p>
<p> </p>
<p>Ні адзін драпежнік-майстра,</p>
<p>Ні лісіца і ні ястраб.</p>
<p>Не падкрадзецца, не схопіць,</p>
<p>Шуганём кустом зялёным.</p>
<p>І драпежнікаў адгонім.</p>
<p> </p>
<h5><a id="chapter171"></a>* * *</h5>
<p>Ой, за рэчкай, на бары,</p>
<p>Дзяцел стукнуў па кары —</p>
<p>Зашумелі верасы.</p>
<p>А над рэчкай, на гары,</p>
<p>На калгасным на двары,</p>
<p>Зазвінелі галасы.</p>
<p> </p>
<p>Колькі радасці, красы!</p>
<p> </p>
<p class="sign">Сакавік, 1958 г.</p>
<p> </p>
<p> </p>
<h4><a id="chapter172"></a>* * *</h4>
<p> </p>
<p>Сляза скацілася, спаўзла,</p>
<p>Цягнік сцішае бег-разгон.</p>
<p>Вось ён, залюднены вакзал,</p>
<p>І ў сонечным святле перон.</p>
<p> </p>
<p>На прывакзальнай плошчы дзень,</p>
<p>Як песня, радасны такі,</p>
<p>І ўсё ж ніхто мне тут з людзей</p>
<p>Сяброўскай не падаў рукі.</p>
<p> </p>
<p>Ніхто ад сэрца не абняў,</p>
<p>Ў гасцінны дом не запрасіў.</p>
<p>Чакаў да самага паўдня,</p>
<p>Пакуль шафёр падаў таксі.</p>
<p> </p>
<p>Не выйшлі тут мяне сустрэць,</p>
<p>Як і тады, у тыя дні...</p>
<p>Імчы, браток, у Трасцянец,</p>
<p>Бліжэй там будзе да радні.</p>
<p> </p>
<p class="sign">19-7-1958 г.</p>
<p> </p>
<p> </p>
<h4><a id="chapter173"></a>ПЕСНІ СЭРЦА</h4>
<p> </p>
<p> </p>
<h5><a id="chapter174"></a>1</h5>
<p>Сады і нівы залатыя</p>
<p>І Свіслач — родная рака.</p>
<p>Мяне, як сёстры маладыя,</p>
<p>Бярозкі выйшлі сустракаць.</p>
<p> </p>
<p>Ў карунках лісцяў неба просінь,</p>
<p>Як той чароўнай казкі сон.</p>
<p>Сястра зайсці у хату просіць,</p>
<p>Прысесці з ёю на услон.</p>
<p> </p>
<p>У вокны сонца ласкай свеціць,</p>
<p>Я сонцу аддаю паклон.</p>
<p>Мне даражэй за ўсё на свеце</p>
<p>Вось гэты зэдлік і услон.</p>
<p> </p>
<p>Я за адным сталом з сястрою;</p>
<p>Кужэльны на стале абрус.</p>
<p>Не ведаў я такіх настрояў,</p>
<p>Мая радзіма Беларусь.</p>
<p> </p>
<p>Сястра, я рад з табой сустрэцца.</p>
<p>Які шчаслівы выпаў лёс.</p>
<p>Цяпло душы і радасць сэрца</p>
<p>Радзіме з песнямі прынёс.</p>
<p> </p>
<h5><a id="chapter175"></a>2</h5>
<p>Хвойнік ўсё яшчэ зялёны,</p>
<p>Ранняй восені усмешкі.</p>
<p>Тут вядомы і знаёмы</p>
<p>Ўсе пуціны мне і сцежкі.</p>
<p> </p>
<p>Хвойка, з лёгкай павуцінкай,</p>
<p>Зашумела на узлессі.</p>
<p>Адшукаю тут пуцінку,</p>
<p>Па якой ішоў да песні.</p>
<p> </p>
<p>Расхінаю ціха вецце —</p>
<p>Не спужаць бы ясных зорак.</p>
<p>Вось яна — бяжыць, віецца,</p>
<p>Я пайду за ёй на ўзгорак.</p>
<p> </p>
<p>Ён за лесам, там, дзе Стайкі,</p>
<p>Дзе шумяць старыя вербы.</p>
<p>Хвойкі, у зялёных майках,</p>
<p>Давядуць мяне да грэблі.</p>
<p> </p>
<p>Росы ціха долу сее</p>
<p>Верас з хвойкамі малымі.</p>
<p>Вось і возера сінее,</p>
<p>Вось і вербы каля млына.</p>
<p> </p>
<p>Малады алешнік воддаль,</p>
<p>Побач з ім — чарот зялёны.</p>
<p>Разлівае восень водар,</p>
<p>Падстаўляюць чаркі клёны.</p>
<p> </p>
<p>Я іду уздоўж пагонам,</p>
<p>Дзе раслі калісь бярозкі.</p>
<p>Родны шум і родны гоман</p>
<p>Давядзе мяне да вёскі.</p>
<p> </p>
<p>Стану на гары Высокай,</p>
<p>Нізка-нізка пакланюся.</p>
<p>Мне падносіць восень сокаў,</p>
<p>Гэтых сокаў я нап’юся.</p>
<p> </p>
<h5><a id="chapter176"></a>3</h5>
<p>Не прыйдзе ў госці лета,</p>
<p>Даспеў апошні колас.</p>
<p>Дзе вы, сябры-паэты?</p>
<p>Хачу пачуць ваш голас.</p>
<p> </p>
<p>Асенні ліст зашастаў,</p>
<p>Упаў пад ногі проста.</p>
<p>Іду між хвоек частых</p>
<p>І цешуся іх ростам.</p>
<p> </p>
<p>Вясёлыя дачушкі,</p>
<p>На матак ўсе падобны.</p>
<p>Хачу вас з ветрам гушкаць</p>
<p>Пад небам ясным, родным.</p>
<p> </p>
<p>Я матак добра помню,</p>
<p>Іх голас чую ў шуме.</p>
<p>І маладзіком, і ў поўню</p>
<p>Спявалі тут красуні.</p>
<p> </p>
<p>Я слухаў вашы песні,</p>
<p>І сэрца песень просіць,</p>
<p>Але няма равесніц,</p>
<p>Не зашумяць увосень.</p>
<p> </p>
<p>Усе ляглі павалам</p>
<p>На грэблі, а не ў зрубы.</p>
<p>Народ у час навалы</p>
<p>Не ўратаваў ад згубы.</p>
<p> </p>
<p>Шумяць, як песні лета,</p>
<p>Сасонкі маладыя.</p>
<p>Усёй душой паэта</p>
<p>Люблю вас, залатыя!</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter177"></a>ЗОРКА САВЕТАЎ</h4>
<p>Леніна словы</p>
<p>Ў сэрцах навекі;</p>
<p>Рэчышчам новым</p>
<p>Коцяцца рэкі.</p>
<p>Зорка Саветаў</p>
<p>Ззяе над светам.</p>
<p> </p>
<p>Хваля жывая</p>
<p>Рэчку радзіла;</p>
<p>Стала дзяржавай</p>
<p>Наша Радзіма</p>
<p>Добра вядомай</p>
<p>У людзях і дома.</p>
<p> </p>
<p>Дзень навагодні —</p>
<p>Светлае свята;</p>
<p>Стала нам роднай</p>
<p>Гэтая дата,</p>
<p>Зоркай яснее,</p>
<p>Шчасце нам сее.</p>
<p> </p>
<p>Ленін даў сілу,</p>
<p>Долю народу;</p>
<p>3 маткай Расіяй</p>
<p>Год мы ад году</p>
<p>У дружбе навекі —</p>
<p>Людзі і рэкі.</p>
<p> </p>
<p>Наша Радзіма</p>
<p>З твару свяжэе,</p>
<p>Проста надзіва</p>
<p>Ўсё прыгажэе.</p>
<p>Любім, шануем,</p>
<p>Са святам віншуем.</p>
<p> </p>
<p>Едуць па мосце</p>
<p>З гоманам гулкім,</p>
<p>Едуць у госці</p>
<p>З братніх рэспублік.</p>
<p>Скажам сардэчна:</p>
<p>Дружба навечна!</p>
<p> </p>
<p>Серп наш і молат</p>
<p>З зоранькай ранняй;</p>
<p>Вёска і горад</p>
<p>Ў светлым убранні:</p>
<p>Сёння ж у хатах —</p>
<p>Радасць і свята.</p>
<p> </p>
<p>Партыі словы</p>
<p>Ў сэрцах навекі;</p>
<p>Рэчышчам новым</p>
<p>Коцяцца рэкі,</p>
<p>Зорка Саветаў</p>
<p>Ззяе над светам.</p>
<p> </p>
<p class="sign">[1958 г.]</p>
<p> </p>
<p> </p>
<p> </p>
<h4><a id="chapter178"></a>ГАСПАДАР-НАРОД</h4>
<p>Рухнула гара —</p>
<p>Аж з каменняў іскры.</p>
<p>Скінулі цара</p>
<p>І яго міністраў.</p>
<p> </p>
<p>Цар ужо не цар:</p>
<p>Без арла, кароны,</p>
<p>Глюганосы твар,</p>
<p>Як у той вароны.</p>
<p> </p>
<p>Вось што сталася з Міколам:</p>
<p>Закруцілася ўсё колам,</p>
<p>І не думаў ён ніколі,</p>
<p>Што ўсё пойдзе верць і круць.</p>
<p>І яго далоў спіхнуць.</p>
<p> </p>
<h5><a id="chapter179"></a>* * *</h5>
<p>Смех бярэ варон,</p>
<p>Лыпяць вочы совы:</p>
<p>Сеў на царскі трон</p>
<p>Керанскі часовы.</p>
<p> </p>
<p>— Як жа? Што рабіць</p>
<p>З гэтым красамоўцам? —</p>
<p>— Трэба рогі збіць,</p>
<p>Утапіць у Мойцы.</p>
<p> </p>
<p>Як сказалі, так зрабілі —</p>
<p>Адным махам рогі збілі,</p>
<p>Але ў Мойцы не ўтапілі.</p>
<p>Наш прамоўца «залаты»</p>
<p>Наўцёкі — лататы.</p>
<p> </p>
<h5><a id="chapter180"></a>* * *</h5>
<p>Захістаўся трон,</p>
<p>Паўзляталі совы.</p>
<p>«Ўсіх міністраў вон</p>
<p>З Керанскім часовым!»</p>
<p> </p>
<p>Пасміхаліся матросы:</p>
<p>«Каламашка стоп, ні з месца!</p>
<p>Ўсе парваліся атосы,</p>
<p>І буржуяў просім злезці».</p>
<p> </p>
<p>Ўсе разбегліся, як мышы,</p>
<p>Без крахмаленых манішак.</p>
<p>Хто у світцы, хто без світкі —</p>
<p>Цераз фінскі ва ўсе лыткі</p>
<p>У замежныя дзяржавы —</p>
<p>Гэтак «бедных» напужалі.</p>
<p>Там пазналі «небаракі»,</p>
<p>Дзе зімуюць з ліхам ракі.</p>
<p> </p>
<p> </p>
<h5><a id="chapter181"></a>* * *</h5>
<p>Гаспадар-народ,</p>
<p>Ўлада ўся Саветам!</p>
<p>Неслі ў гэны год</p>
<p>Людзі праўду свету.</p>
<p> </p>
<p>Вецер не шумеў свавольны,</p>
<p>Ў Пецярбурзе, ў Смольным,</p>
<p>Слухаў Леніна народ:</p>
<p>Селянін, матрос, рабочы.</p>
<p>— Прыйдзе на буржуяў звод!</p>
<p>І гарэлі шчасцем вочы.</p>
<p>— Ўсё на новы лад мы зменім</p>
<p>З намі праўда, з намі Ленін!</p>
<p>— Наша праўда узяла.</p>
<p>Мір народу і зямля!</p>
<p> </p>
<h5><a id="chapter182"></a>* * *</h5>
<p>Партыя вяла,</p>
<p>І народ ішоў.</p>
<p>Слухала зямля</p>
<p>Сэрцам і душой.</p>
<p> </p>
<p>«Ўсе табе, народ,</p>
<p>Аддаю дары.</p>
<p>Дбайна з году ў год</p>
<p>Засявай, ары.</p>
<p> </p>
<p>Нетры ўсе твае</p>
<p>І багацці ўсе.</p>
<p>Новы свет ўстае</p>
<p>Ў маладой красе.</p>
<p> </p>
<p>З хаты вон бяду —</p>
<p>Раз і назаўсёды!</p>
<p>Горача будуй</p>
<p>Фабрыкі, заводы».</p>
<p> </p>
<p>З партыяй народ</p>
<p>Ўсе развеяў хмары,</p>
<p>І ўжо колькі год</p>
<p>Рупна гаспадарыць.</p>
<p> </p>
<p>Жыць і жыць на свеце</p>
<p>І любіць бясконца.</p>
<p>Узыходзіць, свеціць</p>
<p>Камунізму сонца.</p>
<p> </p>
<p class="sign">17/Х-1958 г.</p>
<p> </p>
<p> </p>
<h4><a id="chapter183"></a>СЛАЎСЯ, РАДЗІМА</h4>
<p>Леніным родным і воляй народнай</p>
<p>Створана наша дзяржава Саветаў.</p>
<p>З песняй прыйшла Беларусь мая сёння</p>
<p>Зоркай яснець і не гаснуць над светам.</p>
<p> </p>
<p>Ты, Беларусь мая, стала дзяржавай</p>
<p>Ў родным Саюзе Савецкіх рэспублік.</p>
<p>Цешыш садамі зямлі маладжавай,</p>
<p>Дзень аклікаеш індустрыяй гулкай.</p>
<p> </p>
<p>Ўсё прыгажэеш, сталееш з гадамі,</p>
<p>Вораг не здолеў зняславіць, асіліць.</p>
<p>З сёстрамі ў згодзе і разам з братамі</p>
<p>Сілы народаў з’яднала Расія.</p>
<p> </p>
<p>Коцяцца ў мора, зліваюцца ў моры</p>
<p>Шчасця народнага поўныя рэкі.</p>
<p>Свецяць над намі і сонца, і зоры,</p>
<p>Слаўся, Радзіма! Ты з намі навекі!</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter184"></a>БЯСЕДНАЯ</h4>
<p>Прынеслі бацькі дарагія дары;</p>
<p>На вокнах, у вазах, цвітуць незабудкі.</p>
<p>Дзяўчаты і хлопцы, сяброўкі, сябры,</p>
<p>Паднімем з народам бяседныя кубкі!</p>
<p> </p>
<p>Шумяць беларускія пушчы, бары,</p>
<p>І сонца, і зоры яснеюць над імі.</p>
<p>Гарачыя сэрцы — Радзіме, сябры!</p>
<p>І шчыра аберуч Радзіму абнімем.</p>
<p> </p>
<p>Дубы у дуброве не хіляцца ніц,</p>
<p>Як волаты тыя стаяць пабрацімы.</p>
<p>Жывая вада з неўгамонных крыніц</p>
<p>Па рэчышчы дружбы бяжыць па Радзіме.</p>
<p> </p>
<p>Радзіма сузор’ем яснее, гарыць,</p>
<p>І дружба народаў на вечныя векі.</p>
<p>Паднімем жа кубкі, сяброўкі, сябры,</p>
<p>За шчасце, за дружбу, за светлыя рэкі!</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter185"></a>СВЯТА</h4>
<p>Урачысты дзень які!</p>
<p>Кемным вокам глянь навокал:</p>
<p>Свецяць нашы маякі</p>
<p>Над Радзімаю высока,</p>
<p>Свецяць сонцам, свецяць ясным.</p>
<p>Усміхніся, мой сучаснік!</p>
<p> </p>
<p>Ад крыніц жывых ключы</p>
<p>Звоняць позна, клічуць рана.</p>
<p>Паспрабуй і падлічы,</p>
<p>Што прыдбана, збудавана.</p>
<p>Вокнамі на ўсход святліцы —</p>
<p>Як не жыць, не весяліцца!</p>
<p> </p>
<p>Не марнеем на зямлі</p>
<p>І не просім нас прабачыць.</p>
<p>На далонях мазалі</p>
<p>Абмывае пот гарачы.</p>
<p>Мы — ахвотнікі да працы.</p>
<p>Высім светлыя палацы!</p>
<p> </p>
<p>На Савецкі ўвесь Саюз</p>
<p>Грайце, родныя музыкі!</p>
<p>Сустракае Беларусь</p>
<p>Дзень святочны, год вялікі.</p>
<p>Радасць ходзіць з хаты ў хату:</p>
<p>Ўсе збірайцеся на свята!</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter186"></a>ЮНАЦТВА</h4>
<p>Юнацтва нашае спявае з намі:</p>
<p>Надзеі збудуцца ў жыцці сучасным.</p>
<p>Каханне ў школе першае пазналі,</p>
<p>Такое чыстае, як поўдзень ясны.</p>
<p> </p>
<p>Хоць гэтаму вы нас і не вучылі,</p>
<p>А сэрцы самі вывучыць паспелі.</p>
<p>Зірнула карымі яно вачыма,</p>
<p>Запунсавелі вусны сокам спелым.</p>
<p> </p>
<p>Ўсміхнулася душа душы юнацкай,</p>
<p>І сонца жарам апаліла шчокі.</p>
<p>Ляцім на крыллях песні ў свет шырокі!</p>
<p> </p>
<p>Не наляцім мы на скалу знянацку,</p>
<p>Смяюцца сонцу сочныя каліны.</p>
<p>Які размах для крылляў сакаліных!</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter187"></a>АДВІТАННЕ</h4>
<p>Дасеяў на апошнім кліне,</p>
<p>Управіўся ў пару з сяўбой.</p>
<p>Сваю сяўню я вам пакіну,</p>
<p>Зярняці не вазьму з сабой.</p>
<p> </p>
<p>Насенне ў глебе прарасло,</p>
<p>Збірайце ураджай багаты.</p>
<p>Ў руках кляновае вясло</p>
<p>І плыць пара мне ўжо дахаты.</p>
<p> </p>
<p>Пара. На окскіх плёсах лета,</p>
<p>Іду я развітацца з ім.</p>
<p>І, можа, буду зноў паэтам</p>
<p>На нашай сонечнай зямлі?</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter188"></a>ДВОЙЧЫ ДВА — ЧАТЫРЫ</h4>
<p>Двойчы два — чатыры,</p>
<p>Не выходзіць пяць.</p>
<p>Песні не адштырыць,</p>
<p>Сэрцу рана спаць.</p>
<p> </p>
<p>Верце ці не верце,</p>
<p>Шчырай праўдай жыў:</p>
<p>І душой, і сэрцам —</p>
<p>Родны, не чужы.</p>
<p> </p>
<p>Можа, і не здзівіць</p>
<p>Гэта сёння вас?</p>
<p>Я ж сваю Радзіму</p>
<p>Абнімаў не раз.</p>
<p> </p>
<p>Не смыляць мне горна</p>
<p>З працы мазалі.</p>
<p>Смачны хлеб мне чорны</p>
<p>3 бацькаўскай зямлі.</p>
<p> </p>
<p>Хто са мною сядзе?</p>
<p>Я ўжо трохі пасівеў.</p>
<p>Кліча зорку ў садзе,</p>
<p>Кліча салавей.</p>
<p> </p>
<p>Салавейка-дружа,</p>
<p>Сэрцам не трымці.</p>
<p>Расцвітаюць ружы</p>
<p>Сёння у жыцці.</p>
<p> </p>
<p>Закахаўся рыцар</p>
<p>У пялёсткі руж.</p>
<p>Песню над крыніцай</p>
<p>Слухай, Беларусь!</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter189"></a>ЗІМА</h4>
<p>Ідзе зіма бадзёрая,</p>
<p>З марознымі узорамі,</p>
<p>З вясёлымі сняжынкамі,</p>
<p>Пушыстымі іскрынкамі.</p>
<p> </p>
<p>Ідзе румянашчокая,</p>
<p>А рэчка зябне, шчоўкае.</p>
<p>Ідзе па рэчцы Стрыжані,</p>
<p>Ідзе з канькамі, лыжамі.</p>
<p> </p>
<p>Ідзе зіма з сарокамі,</p>
<p>Фарсуньмі белабокімі,</p>
<p>З сініцамі-сястрыцамі,</p>
<p>З лісіцамі-хітрыцамі.</p>
<p> </p>
<p>Ідзе з ваўкамі шэрымі,</p>
<p>Зубастымі і смелымі,</p>
<p>І з зайцамі пужлівымі</p>
<p>Пад хвойкамі, ялінамі.</p>
<p> </p>
<p>Ідзе даламі, ўзгоркамі,</p>
<p>Пад ясным небам з зоркамі.</p>
<p>Ідзе зіма сцяжынкаю,</p>
<p>Занесенай сняжынкамі.</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter190"></a>* * *</h4>
<p>Мясціны гэтыя з маленства мне знаёмы:</p>
<p>Тут бегаў хлопчыкам-падпаскам па грыбы,</p>
<p>Шумеў над галавой з бярозкай клён зялёны,</p>
<p>Шумелі волаты-браты — магутныя дубы.</p>
<p> </p>
<p>Зарэчны хвойнік, вартаўнік блакітнай высі,</p>
<p>Схіляўся з вербамі у поўдзень над ракой.</p>
<p>На хараство Радзімы, дружа, падзівіся</p>
<p>І абнімі Радзіму мужнаю рукой!</p>
<p> </p>
<p>Мінула шмат гадоў. Шуміць дубок на ўзгорку,</p>
<p>А поплеч з ім яго равеснікі-дубкі.</p>
<p>Вітаю шчыра вас і вашу ў небе зорку.</p>
<p>Шуміце, родныя, вясёлыя браткі!</p>
<p> </p>
<p class="sign">1958 г.</p>
<p> </p>
<p> </p>
<h3><a id="chapter191"></a>1959</h3>
<p> </p>
<p> </p>
<h4><a id="chapter192"></a>УСМІХАЕЦЦА ВЯСНА</h4>
<p><i>Песня</i></p>
<p>Мчыць у рэчку сакавік</p>
<p>Ручайкоў усмешкі,</p>
<p>І нясе нам красавік</p>
<p>Першыя пралескі.</p>
<p> </p>
<p>Прыпеў:</p>
<p>Ой, лю-лі. Ой, лю-лі.</p>
<p>Ручайкі паплылі.</p>
<p>Ой, лю-лі. Ой, лю-лі.</p>
<p>Паплылі, паплылі.</p>
<p> </p>
<p>Ясны веснавы прамень</p>
<p>Грэе долы, ўзгоркі,</p>
<p>З рэчкі п’юць жывы струмень</p>
<p>Родныя вясёлкі.</p>
<p> </p>
<p>Прыпеў.</p>
<p> </p>
<p>На пал	яне журавы,</p>
<p>У даліне гусі.</p>
<p>Вее вецер баравы</p>
<p>Ім на Беларусі.</p>
<p> </p>
<p>Прыпеў.</p>
<p> </p>
<p>Прачынаюцца ад сна</p>
<p>Пчолкі у вуллі,</p>
<p>Усміхаецца вясна</p>
<p>Сонцу і зямлі.</p>
<p> </p>
<p>Прыпеў.</p>
<p> </p>
<p class="sign">9/І — 1959 г.</p>
<p> </p>
<p> </p>
<h4><a id="chapter193"></a>* * *</h4>
<p> </p>
<p>У кожным слове, быццам у крыштале,</p>
<p>Гарыць святло, сагрэтае душой,</p>
<p>І ўсё ж народ паэта не чытае:</p>
<p>Да сэрцаў голас сэрца не дайшоў.</p>
<p> </p>
<p>Як стацца так магло з паэтам сталым,</p>
<p>Што не знайшоў дарогі да душы?</p>
<p>Няўжо яго гарачых слоў крышталы</p>
<p>Ляглі ў радкі, як тыя ледзяшы?</p>
<p> </p>
<p>Няўжо і сонца свеціць і не грэе,</p>
<p>І ліст жаўцее на зялёным дрэве?</p>
<p>Не можа быць. У слове жар гарыць.</p>
<p> </p>
<p>Агонь святы ў свяцільніку не гасне</p>
<p>Ні ў ранак хмурны і ні ў поўдзень ясны.</p>
<p> </p>
<p>Народ, прымі паэтавы дары.</p>
<p> </p>
<p class="sign">18-7-1959 г., Мінск</p>
<p> </p>
<p> </p>
<h4><a id="chapter194"></a>НА ВОЗЕРЫ</h4>
<p>На возера вечар зялёны</p>
<p>Пад сонцам ідзе залатым;</p>
<p>Таполі, і ліпы, і клёны</p>
<p>У парку шумяць маладым.</p>
<p> </p>
<p>На возеры лодкі-маторкі</p>
<p>І вёсел вясёлы усплёс;</p>
<p>Ўсміхнуліся першыя зоркі,</p>
<p>І вечар расінкі растрос.</p>
<p> </p>
<p>А месяц рассыпаўся срэбрам</p>
<p>І свеціць з блакітнай гары;</p>
<p>На выспах — бярозкі, і вербы,</p>
<p>І песні вячэрняй зары.</p>
<p> </p>
<p>Тут вербы схіляюцца нізка,</p>
<p>Калі ім паклоніцца госць.</p>
<p>Спявае на возеры Мінскім</p>
<p>Мая і твая маладосць.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter195"></a>ЯК ДОБРА!</h4>
<p>Люблю вясну, і лета,</p>
<p>І сонца на паўдні...</p>
<p>Як добра быць паэтам</p>
<p>Ў такія нашы дні!</p>
<p> </p>
<p>Устаць вясёлым ранкам</p>
<p>І ў светлы цэх ісці,</p>
<p>Не ў залачоных рамках</p>
<p>Пець песні, а ў жыцці.</p>
<p> </p>
<p>Хай льюцца песень трэлі</p>
<p>Ад сэрца, ад душы.</p>
<p>Яны людзей сагрэлі,</p>
<p>Не буду іх тушыць.</p>
<p> </p>
<p>Прыйшоў мой дзень уцешны,</p>
<p>Настроі паплылі,</p>
<p>З людзьмі спяваю песні</p>
<p>На сонечнай зямлі.</p>
<p> </p>
<p>Мне кожны дзень працоўны</p>
<p>Прыносіць шмат уцех,</p>
<p>І ў вечар часам зорны</p>
<p>У свой заходжу цэх.</p>
<p> </p>
<p>У палымяным сэрцы</p>
<p>Гартую слоў лады.</p>
<p>Бывае, верш збярэцца</p>
<p>Гарачы, малады,</p>
<p> </p>
<p>Як тая песня лета,</p>
<p>Як сонца на паўдні.</p>
<p>Знаць, добра быць паэтам</p>
<p>Ў такія нашы дні.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter196"></a>А Ў БАРЫ, БАРЫ САСОНКІ</h4>
<p>Адспявала лета песні,</p>
<p>Ўсе сабрала каласы;</p>
<p>Пад сасонкамі, на ўзлессі,</p>
<p>Расцвітаюць верасы.</p>
<p> </p>
<p>Цвет, як даль, блакітна-ясны,</p>
<p>Нашай долі светлы дзень:</p>
<p>І наступны, і сучасны,</p>
<p>Што прыйшоў і што ідзе.</p>
<p> </p>
<p>І шуміць сасоннік гонкі,</p>
<p>Ў шуме льюцца галасы:</p>
<p>А ў бары, бары сасонкі</p>
<p>І пад імі — верасы.</p>
<p> </p>
<p class="sign">1959</p>
<p> </p>
<p> </p>
<h4><a id="chapter197"></a>ВЕРУ І ВЕРЦЕ</h4>
<p>Сонца, праменні</p>
<p>Шчодра раскінь.</p>
<p>Нашы імкненні —</p>
<p>Гоман марскі.</p>
<p> </p>
<p>Сэрцы аддалі</p>
<p>Справам жывым.</p>
<p>Ў сонечнай далі,</p>
<p>Радасць, жыві.</p>
<p> </p>
<p>Поўныя соты</p>
<p>Соку ў жыцці.</p>
<p>Там, дзе ясноты,</p>
<p>Нашы пуці.</p>
<p> </p>
<p>Колькі у сэрцах</p>
<p>Светлых надзей.</p>
<p>Веру і верце</p>
<p>Ў сённяшні дзень.</p>
<p> </p>
<p>Мужны, вясёлы,</p>
<p>Ў поўнай красе,</p>
<p>Новыя словы</p>
<p>Ў песні нясе.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter198"></a>ВІШАНЬКА</h4>
<p>Сёння сонца свеціць,</p>
<p>З ясным водзім лад.</p>
<p>Вішанька у цвеце</p>
<p>Выбегла у сад.</p>
<p>Весела смяецца,</p>
<p>Вее цёплы смех;</p>
<p>Прыгаршнямі з вецця</p>
<p>Сее чысты снег.</p>
<p>Адвітаўся май,</p>
<p>Высеяў сяўню.</p>
<p>Чэрвень, абнімай</p>
<p>Вішаньку сваю.</p>
<p>«Вішанька-краса,</p>
<p>Перад сонцам стань!»</p>
<p>Русая каса</p>
<p>Абвівае стан.</p>
<p>Сонца цёплы жар</p>
<p>У вачах гарыць.</p>
<p>Лёг загар на твар,</p>
<p>Сокамі не змыць.</p>
<p>Я такой яшчэ</p>
<p>Не страчаў нідзе,</p>
<p>І такіх вачэй</p>
<p>Не знайсці ў людзей.</p>
<p>Ліпень-санцалюб</p>
<p>Сцежкі не згубіў;</p>
<p>Сок з вішнёвых губ</p>
<p>Піць і ён любіў.</p>
<p>Госць, ідзі у сад,</p>
<p>Вішанька не спіць.</p>
<p>Хто з гасцей не рад</p>
<p>Сок вішнёвы піць?</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter199"></a>ВОСЕНЬ ЖЫТА СЕЕ</h4>
<p>І плывуць у далі</p>
<p>Рэчкі-магістралі,</p>
<p>Запрашаюць-просяць</p>
<p>На Цвілую Бросень.</p>
<p> </p>
<p>Як тут не паверыш?</p>
<p>Расцвітае верас,</p>
<p>І Цвілая Бросень</p>
<p>У вясёлых росах.</p>
<p> </p>
<p>Павявае, вее,</p>
<p>Восень жыта сее.</p>
<p>Зарунее Бросень,</p>
<p>Ой ты, восень, восень!</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter200"></a>ЖУРАВІНКА, ЖУРАВІНКА</h4>
<p>Восень на Цвілое Бросні</p>
<p>Журавіны сее;</p>
<p>Ў ранак свежы, ранак росны</p>
<p>Журавінка спее.</p>
<p> </p>
<p>Журавінка, журавінка,</p>
<p>Ягадка мая,</p>
<p>Як нап’юся, ўсміхнуся</p>
<p>З твайго соку я.</p>
<p> </p>
<p>На балоце ў пазалоце</p>
<p>Асака жаўцее,</p>
<p>А на купінцы, ў чароце,</p>
<p>Журавінка спее.</p>
<p> </p>
<p>Журавінка, журавінка.</p>
<p>Ягадка мая,</p>
<p>Маладзею, весялею</p>
<p>З твайго соку я.</p>
<p> </p>
<p>Ліст радзее, вецер вее,</p>
<p>Ўсе сарваць паспее.</p>
<p>Часты дожджык сее, сее,</p>
<p>Журавінка спее.</p>
<p> </p>
<p>Журавінка, журавінка,</p>
<p>Ягадка мая,</p>
<p>Чырванею і хмялею</p>
<p>З твайго соку я.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter201"></a>КУРЛЫ, КУРЛЫ</h4>
<p>Ў маленстве чула я</p>
<p>Чароўны голас твой;</p>
<p>Лавіла жураўля</p>
<p>Увосень і вясной.</p>
<p> </p>
<p>«Курлы, курлы, курлы»,—</p>
<p>Спяваў мой журавель,</p>
<p>А сокалы-арлы</p>
<p>Шукалі ўсё скалы.</p>
<p> </p>
<p>І не знайшлі арлы</p>
<p>У нас скалы-гары.</p>
<p>«Курлы, курлы, курлы»,—</p>
<p>Я чула на зары.</p>
<p> </p>
<p>Лагодны спеў далін</p>
<p>Каціўся да крыніц;</p>
<p>Сачыўся сок з калін,</p>
<p>Каб сэрцы напаіць.</p>
<p> </p>
<p>Радзімая зямля,</p>
<p>У шуме гонкіх хвой</p>
<p>Ізноў пачула я</p>
<p>Чароўны голас твой!</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter202"></a>НА БАЛОЦЕ</h4>
<p> </p>
<p> </p>
<h5><a id="chapter203"></a>1</h5>
<p>Загуло, пайшло</p>
<p>Па ўсяму балоту,</p>
<p>За душу ўзяло</p>
<p>Твань і пазалоту.</p>
<p> </p>
<p>Чэрпаем багно</p>
<p>Поўнымі каўшамі,</p>
<p>Не ўцячэ яно,</p>
<p>Валачэм з вушамі.</p>
<p> </p>
<p>Плачуць і пішчаць</p>
<p>У балоце чэрці,</p>
<p>Аж пупы трашчаць,</p>
<p>Лопаюць на чвэрці.</p>
<p> </p>
<p>Дапівайце квас</p>
<p>У зялёнай цвілі;</p>
<p>Ўсіх на сонца вас,</p>
<p>На ражны, на вілы.</p>
<p> </p>
<p>І плыве, цячэ</p>
<p>Цвіль, руда густая,</p>
<p>Дыхае лягчэй</p>
<p>Бросня залатая.</p>
<p> </p>
<p>Ў багне, пад лазой,</p>
<p>Вадзяны канае,</p>
<p>З горкаю слязой</p>
<p>Топіцца ў канаве.</p>
<p> </p>
<p>Росы на галлі,</p>
<p>А ў крыніцах зоры.</p>
<p>Воды паплылі,</p>
<p>І пяюць маторы.</p>
<p> </p>
<p>Ой вы, паплавы,</p>
<p>Светлыя прасторы,</p>
<p>Свішчуць салаўі,</p>
<p>Заняло на зоры.</p>
<p> </p>
<p>І ўжо ім у такт</p>
<p>Падпяваюць сэрцы:</p>
<p>Будзе гэтак, так,</p>
<p>Твань прасохне, верце.</p>
<p> </p>
<p>Перамогі марш</p>
<p>Абуджае нетры,</p>
<p>І ужо дрэнаж</p>
<p>Лічыць кіламетры.</p>
<p> </p>
<p>На балоце тут,</p>
<p>Не на рэчцы, ў лузе,</p>
<p>Устаюць, растуць</p>
<p>І масты, і шлюзы.</p>
<p> </p>
<p>Шчодра грэе нас</p>
<p>Сямігодкі сонца.</p>
<p>І гарачы ж час</p>
<p>У дзяўчат і ў хлопцаў!</p>
<p> </p>
<p>Вее крыл узмах</p>
<p>На прасторы сінім.</p>
<p>Мы пракласці шлях</p>
<p>Здолеем, асілім.</p>
<p> </p>
<p>Шлях той — магістраль</p>
<p>Кроіць, сушыць багну.</p>
<p>Залаты крышталь</p>
<p>Мы шукаем прагна.</p>
<p> </p>
<p>Стукаем у дно,</p>
<p>Дзе схаваны скарбы.</p>
<p>Вось яно відно,</p>
<p>Залатое дно,</p>
<p>Прамянеюць фарбы.</p>
<p> </p>
<h5><a id="chapter204"></a>2</h5>
<p>Не клёкча больш багно,—</p>
<p>Праветрана яно,</p>
<p>І рэжуць пласт тугі</p>
<p>Балотныя плугі.</p>
<p>Кладуцца лусты скіб</p>
<p>І пластам, і на хіб.</p>
<p> </p>
<p>Руплівыя дзянькі.</p>
<p>У працы спор і лад:</p>
<p>І хвойкі, і пянькі</p>
<p>Ляжаць упокат-рад.</p>
<p> </p>
<p>І хіліцца хмызняк,</p>
<p>І сцелецца лазняк.</p>
<p>Бабоўнік, сітнік, хвошч</p>
<p>Страсаюць росны дождж.</p>
<p> </p>
<p>Маторы ўлад пяюць,</p>
<p>А вочы сонца п’юць.</p>
<p>На тварах — пот, загар,</p>
<p>А зморы не відно,</p>
<p>Бо кожны тут змагар,</p>
<p>Турбуе ўсіх адно.</p>
<p> </p>
<p>Прастор — шырэй, святлей.</p>
<p>Дзе мох і прэў, і тлеў,</p>
<p>Дзе ўчора трактар граз</p>
<p>І ўсіх пужала гразь,</p>
<p>Там сёння ўжо арэм</p>
<p>І лушчым скіб пласты,</p>
<p>І ураджай збярэм</p>
<p>Калоссяў залатых.</p>
<p>А як жа нам інакш?</p>
<p>У цвеце верас наш.</p>
<p>Народ сяўню нясе,—</p>
<p>Сяўба ва ўсёй красе</p>
<p>На новай паласе!</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter205"></a>У ДАРОЗЕ</h4>
<p>Добры мой шафёр,</p>
<p>Прыпыні машыну;</p>
<p>Гляну я на бор</p>
<p>Не з акна кабіны.</p>
<p> </p>
<p>А ў бары, бары —</p>
<p>І дубы, і сосны,</p>
<p>І бягуць з гары</p>
<p>Маладыя вёсны.</p>
<p> </p>
<p>І шумяць, звіняць</p>
<p>Залатыя крылы...</p>
<p>Мне й свае узняць</p>
<p>Сёння хопіць сілы.</p>
<p> </p>
<p>Бор пачаў радзець,</p>
<p>Шум сціхае сосен,</p>
<p>І відаць Брадзец</p>
<p>І Цвілая Бросень.</p>
<p> </p>
<p>Добры мой шафёр,</p>
<p>Я прашу ад сэрца,</p>
<p>Прыглушы матор,</p>
<p>Хай ён так не рвецца.</p>
<p> </p>
<p>Шалясціць чарот,</p>
<p>Дожджык не марусіць;</p>
<p>Цераз ціхі брод</p>
<p>Праляцелі гусі.</p>
<p> </p>
<p>На зялёны лог</p>
<p>Гусі палі-селі;</p>
<p>На балоце мох</p>
<p>Сцеле ім пасцелі.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter206"></a>З ДОБРЫМ РАНКАМ, ДЗЕЦІ</h4>
<p>Вераснёвы ранак,</p>
<p>Верасы у цвеце,</p>
<p>І на школьны ганак</p>
<p>Узбягаюць дзеці.</p>
<p> </p>
<p>Смех і шум вясёлы,</p>
<p>Льюцца песні словы,</p>
<p>Фартушкі бялеюць,</p>
<p>Гальштукі яснеюць.</p>
<p> </p>
<p>Кветак лёгкі шолах,—</p>
<p>Радасна бясконца.</p>
<p>Колькі сёння ў школах</p>
<p>І святла, і сонца!</p>
<p> </p>
<p>З добрым ранкам, дзеці</p>
<p>Кветкі дзён сучасных.</p>
<p>Дзецям ўсім на свеце</p>
<p>Школа — светач ясны.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter207"></a>НАСТАЎНІЦА</h4>
<p> </p>
<div class="EPIGRAPH">
<p>Е. В. Нагорнавай</p>
</div>
<div class="CLEAR"></div>
<p> </p>
<p> </p>
<p>Вы з Мурама сюды</p>
<p>У верасні прыйшлі.</p>
<p>Ні ветры, ні гады</p>
<p>Слядоў не замялі,</p>
<p>І сцежкі на зямлі</p>
<p>Травой не зараслі.</p>
<p> </p>
<p>Народнай праўды сказ</p>
<p>Прынеслі вы з сабой.</p>
<p>Пыталіся не раз:</p>
<p>Ці спраўлюся з сяўбой?</p>
<p>Увосень і вясной</p>
<p>Сад даглядалі свой.</p>
<p> </p>
<p>Вясёлы, малады</p>
<p>Угору дружна рос,</p>
<p>Шумеў на ўсе лады,</p>
<p>Галлём зялёным трос.</p>
<p>«І песню салаўя,</p>
<p>І сад любіла я!»</p>
<p> </p>
<p>За годам год ішоў</p>
<p>Вялікіх спраў, падзей.</p>
<p>З гарачаю душой</p>
<p>Ішлі вы да людзей</p>
<p>І неслі сонца ім</p>
<p>У слове залатым.</p>
<p> </p>
<p>Як наша маладосць,</p>
<p>Так сад не адшумеў;</p>
<p>Калі заходзіць госць,</p>
<p>Чуваць вясёлы смех.</p>
<p>Не раз у дні вясны</p>
<p>Паклічуць галасы</p>
<p>У родную сям’ю</p>
<p>Настаўніцу сваю.</p>
<p> </p>
<p>Вясёлы, шумны тлум</p>
<p>Абніме вас не раз.</p>
<p>Ад гэтых светлых дум</p>
<p>Я сёння рад за вас.</p>
<p>Прызнанне шчырых слоў</p>
<p>У памяці знайшоў:</p>
<p>За тое вас любіў</p>
<p>І не лічыў чужой,</p>
<p>Што рускай вы былі</p>
<p>І сэрцам, і душой.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter208"></a>У ЧААДАЕВЕ <sup><a href="#footnote-2">2</a></sup></h4>
<p> </p>
<h5><a id="chapter209"></a>1</h5>
<p>І снег, і пошум баравы</p>
<p>На окскай беласнежнай шыры.</p>
<p>Здаецца, тройка вараных</p>
<p>Імчыць Радзішчава з Сібіры.</p>
<p> </p>
<p>Не згас гісторыі прамень</p>
<p>Ля гэтых мурамскіх аколіц:</p>
<p>У памяці ўсплывае дзень,</p>
<p>Калі вучыў тут Станюковіч.</p>
<p> </p>
<p>Казармы царскай не сцярпеў</p>
<p>І стаў настаўнікам народным.</p>
<p>Успамінаюць і цяпер</p>
<p>Яго ў народзе словам добрым.</p>
<p> </p>
<p>Далёкі — блізкі мой сабрат,</p>
<p>І мне вучыць тут давялося.</p>
<p>Я ураджай сабраў і рад,</p>
<p>Што ядраным было калоссе.</p>
<p> </p>
<h5><a id="chapter210"></a>2</h5>
<p>Над Чаадаевам вясной</p>
<p>Шумяць у квецені сады,</p>
<p>І сонца яснае са мной</p>
<p>Праклала светлы шлях сюды.</p>
<p> </p>
<p>Вішнёвым садам мы ішлі,</p>
<p>Пялёсткі вецер атрасаў.</p>
<p>Злятала, падала з галін</p>
<p>Вясны цудоўная краса.</p>
<p> </p>
<p>Пчаліны неўгамонны звон</p>
<p>Вясну на лёгкіх крылах нёс.</p>
<p>Спяваў з таполяй рускі клён,</p>
<p>І адклікаўся ім мой лёс.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter211"></a>МІНСК</h4>
<p>Як спеў зямлі вясною,</p>
<p>Наяве ўсё, не ў сне:</p>
<p>Цудоўнаю красою</p>
<p>Здзіўляе Мінск мяне.</p>
<p>З плячэй атрос асколкі</p>
<p>Снарадаў, бомб і мін</p>
<p>І дым развеяў горкі</p>
<p>Над попелам руін.</p>
<p>Трывалыя падмуркі</p>
<p>У моцны грунт ляглі.</p>
<p>Навокал гоман гулкі</p>
<p>Гранітаў і цаглін.</p>
<p>Гадзінамі, не днямі</p>
<p>Растуць паверхі ўверх;</p>
<p>Да ясных зор паднялі</p>
<p>Блакіт высокіх стрэх.</p>
<p>Тут хмары дзён не засцяць,</p>
<p>Няма, не ўбачыш тла.</p>
<p>Да шчасця — вокны насцеж,</p>
<p>А колькі ў іх святла!</p>
<p>Ідзе у цэх гарачы</p>
<p>Рабочы і паэт.</p>
<p>Стаяць палацы працы,</p>
<p>Красой здзіўляюць свет</p>
<p>Шырокія праспекты,</p>
<p>Бульвары і сады,</p>
<p>І з імі поўдзень светлы</p>
<p>Праклаў сюды сляды.</p>
<p>Народ, як бацька дбалы,</p>
<p>Сыноў шануе ён:</p>
<p>Ля помніка Купалы</p>
<p>Шуміць зялёны клён.</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter212"></a>ПЕСНЯ</h4>
<p>Жыве тут песня ў харастве зямным,</p>
<p>Чаруе сэрца подыхам лясным.</p>
<p> </p>
<p>Спяваюць песню вольныя сыны,</p>
<p>Плыве яна далінамі вясны.</p>
<p> </p>
<p>Шырокай рэчанькай ўдаль плыве</p>
<p>І падхапіла хвалямі мяне.</p>
<p> </p>
<p>Павольная, імклівая нясе,</p>
<p>І свеціць сонца ўсё ясней, ясней!</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter213"></a>УСПАМІНЫ</h4>
<p>Я помню: ў ліпеньскі той дзень</p>
<p>Гарнуўся сэрцам да людзей;</p>
<p>Каб супакоіцца душой,</p>
<p>На бераг Свіслачы пайшоў.</p>
<p>Душы ўсхвалёванай цяпло</p>
<p>На хвалях рэчанькі плыло,</p>
<p>А я у далячынь глядзеў</p>
<p>І клікаў сонечны свой дзень.</p>
<p> </p>
<p>Умыў чало і потны твар,</p>
<p>Зірнула сонейка з-за хмар,</p>
<p>Паслала ясны мне прамень,</p>
<p>Які яснеў, як і раней,</p>
<p>І палымнеў, і ўсё не гас.</p>
<p>Я так любіў жыццё ў той час:</p>
<p>Хацеў абняць, расцалаваць</p>
<p>І гімн Радзіме праспяваць.</p>
<p> </p>
<p>На шлях раз-пораз паглядаў,</p>
<p>Нібы па ім ішла бяда;</p>
<p>Даносіў вецер неспакой,</p>
<p>Вярба шумела над ракой,</p>
<p>Хмурынкі з поўдня паплылі,</p>
<p>І я пакінуў паплавы,</p>
<p>Падаўся ў поле, дзе жыты</p>
<p>Схілялі колас залаты.</p>
<p> </p>
<p>Прайшоў мяжою на курган,</p>
<p>Адкуль відаць, куды ні глянь.</p>
<p>Чаго шукаў, там не знайшоў,</p>
<p>Не ўціхамірыўся душой</p>
<p>І паглядаў усё на шлях,</p>
<p>Дзе маладосць прайшла,</p>
<p>Спяваючы, у новы свет,</p>
<p>Пакінуўшы гарачы след.</p>
<p> </p>
<p>Ўжо колас ядраны паспеў,</p>
<p>І коціцца над нівай спеў,</p>
<p>Зліваецца ў лагодны шум</p>
<p>І песняй просіцца ў душу.</p>
<p>Я слухаю, не чую слоў,</p>
<p>Ні клёкату старых буслоў.</p>
<p>Адходзіць неспакойны дзень,</p>
<p>І вечар ночаньку вядзе.</p>
<p> </p>
<p>Усё цямней, цямней, цямней...</p>
<p>Што, ночанька, нясеш ты мне?</p>
<p>Дахаты ногі ледзь вядуць,</p>
<p>Як на пагібель ці бяду.</p>
<p>Прысеў за бацькаўскім сталом,</p>
<p>Газніца слепіцца святлом...</p>
<p>Каб не змарнець, то трэба жыць,</p>
<p>Але не так, як набяжыць.</p>
<p> </p>
<p>Слатлівы дождж замарусіў,—</p>
<p>Ніхто не клікаў, не прасіў.</p>
<p>Павісла змора на плячы,</p>
<p>Іду на сена адпачыць,</p>
<p>Каб заўтра, на світанні, ўстаць</p>
<p>І сонца песняй прывітаць.</p>
<p>Але ці збудзецца яно?</p>
<p>У небе зорак не відно.</p>
<p> </p>
<p>На шлях сабака паглядаў</p>
<p>І выў, задраўшы морду ўверх;</p>
<p>Галіны ў садзе змрок гайдаў,</p>
<p>І вылецеў кажан з-пад стрэх.</p>
<p>Пад змрокам ночанькі аўто</p>
<p>Пад’ехала, не чуў ніхто.</p>
<p>Мяне забралі, павялі</p>
<p>Па роднай, па святой зямлі.</p>
<p> </p>
<p class="sign">1959 г.</p>
<p> </p>
<p> </p>
<h3><a id="chapter214"></a>1960</h3>
<p> </p>
<h4><a id="chapter215"></a>НА МІНСКІМ ЗАВОДЗЕ АЎТАМАТЫЧНЫХ ЛІНІЙ</h4>
<p>Дзе учора сосны</p>
<p>Атрасалі іней,</p>
<p>Сёння там завод</p>
<p>Аўтаматычных ліній.</p>
<p> </p>
<p>Гул станкоў нястомных</p>
<p>І канструкцый ўзлёты.</p>
<p>Ў корпусе галоўным</p>
<p>Светлыя пралёты.</p>
<p> </p>
<p>Чарцяжы чытае</p>
<p>Кемлівы рабочы,</p>
<p>І гараць, і свецяць</p>
<p>Маладыя вочы.</p>
<p> </p>
<p>А станок шліфуе</p>
<p>Горача дэталі,</p>
<p>І душа свіціцца</p>
<p>На гарачай сталі.</p>
<p> </p>
<p>Пульс у такт з маторам</p>
<p>Нецярпліва б’ецца.</p>
<p>У кожным рытме-такце</p>
<p>Трапяткое сэрца.</p>
<p> </p>
<p>І адкуль жа сілы</p>
<p>Гэтулькі бярэцца?</p>
<p>Першы раз я чую</p>
<p>Пульс такога сэрца.</p>
<p> </p>
<p>У рабочых сёння</p>
<p>Свята, шмат уцехі:</p>
<p>К ім прыйшлі паэты</p>
<p>На завод, у цэхі.</p>
<p> </p>
<p>І чытаюць вершы,</p>
<p>Што з сабой прынеслі,</p>
<p>І вучыцца ў цэхах</p>
<p>Будуць новай песні.</p>
<p> </p>
<p class="sign">8 лютага 1960 г.</p>
<p> </p>
<p> </p>
<h4><a id="chapter216"></a>ЛЕНІН</h4>
<p>І слухаем і чуем мы,</p>
<p>Як сэрца ленінскае б’ецца.</p>
<p>Вясенні дождж сады абмыў,</p>
<p>І цвет набрала вецце.</p>
<p> </p>
<p>Як хвалі паўнаводных рэк,</p>
<p>За Леніным у новы век</p>
<p>Пайшлі.</p>
<p> </p>
<p>На разняволенай зямлі</p>
<p>Шлях асвятліў нам светач вечны:</p>
<p>І Правадыр, і Чалавек,</p>
<p>І мудры, і сардэчны.</p>
<p> </p>
<p>Народу шчасце штодзень нёс,</p>
<p>І ўсё хацеў прынесці болей,</p>
<p>Каб век народ не ведаў слёз</p>
<p>І жыў з вялікай доляй.</p>
<p> </p>
<p>Мы шляхам ленінскім ідзём,</p>
<p>Ніколі з яснага не збочым,</p>
<p>І нашых дзён маяк відзён,</p>
<p>Наперад мужна крочым.</p>
<p> </p>
<p>Шуміць зялёная сасна,</p>
<p>Жыве у сэрцах родны Ленін.</p>
<p>Ён — наша сонца і вясна,</p>
<p>І песня пакаленняў.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter217"></a>ЖАР-ПТУШКА</h4>
<p>Пошум на зорнай паляне,</p>
<p>Ціхая песня бяроз:</p>
<p>«Хлопчык Валодзя Ульянаў</p>
<p>З намі над Волгаю рос.</p>
<p> </p>
<p>Соку давалі напіцца</p>
<p>З кубка зялёнай вясны.</p>
<p>Ён уставаў да зарніцы,</p>
<p>Спеў яго клікаў лясны.</p>
<p> </p>
<p>Хопіць і спрыту і сілы</p>
<p>Хлопчыку шчасце злавіць.</p>
<p>Чуе: залопалі крылы,</p>
<p>Бачыць: Жар-птушка ляціць.</p>
<p> </p>
<p>Ўся прамяніцца, іскрыцца.</p>
<p>Колькі цяпла і святла!</p>
<p>Хлопчык за ёю імчыцца,—</p>
<p>Хоць бы пярынку з крыла!»</p>
<p> </p>
<p>Сонца ўзышло над палянай</p>
<p>Ранняй вясенняй парой.</p>
<p>Хлопчык Валодзя Ульянаў</p>
<p>Нёс залатое пяро.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter218"></a>ВЯСНА</h4>
<p>Прызнацца сонцу сэрцы мусяць:</p>
<p>Павеяла вясной.</p>
<p>Над борам праляцелі гусі</p>
<p>На бераг родны свой.</p>
<p>Вясне і сонцу сэрцы рады,—</p>
<p>У сэрцах спеў вясны.</p>
<p>Яснеюць нашы далягляды,</p>
<p>І клічуць нас яны.</p>
<p>Сок п’юць і яблыні, і вішні</p>
<p>За сонца і вясну,</p>
<p>І трактары у поле выйшлі —</p>
<p>Пракласці баразну.</p>
<p>За плугам — плуг, і скіба — к скібе,</p>
<p>І свежая ралля.</p>
<p>На новай веснавой сялібе</p>
<p>Шпак кліча жураўля.</p>
<p>Па-веснавому ўсё прыбрана</p>
<p>Каля крыніц, ракіт,</p>
<p>І пругкія ўзняліся краны</p>
<p>Высока у блакіт.</p>
<p>Штодзень святлей, шырэй разлогі,</p>
<p>І гэта не міраж.</p>
<p>Ідуць-бягуць шляхі-дарогі,</p>
<p>Змяняецца пейзаж.</p>
<p>Нам партыя дае парады,</p>
<p>Як бацька у сям’і.</p>
<p>Камуністычныя брыгады</p>
<p>Цуд твораць на зямлі.</p>
<p>Стрымаць разгон ніхто не змусіць,</p>
<p>Мы бачым бераг свой.</p>
<p>Вясна, вясна на Беларусі,</p>
<p>Як хораша вясной!</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter219"></a>НА МІНСКІМ ВОЗЕРЫ</h4>
<p>Возера, выспа. Гляньце і верце:</p>
<p>Ніцыя вербы звесілі вецце,</p>
<p> </p>
<p>Вечарам сінім</p>
<p>Ловяць у плыні</p>
<p>Дзіўныя ўзоры —</p>
<p>Ясныя зоры.</p>
<p> </p>
<p>Шчасце трапеча ў невадзе срэбным,</p>
<p>Месяц цалуе ціхія вербы.</p>
<p> </p>
<p>Хвалі прынеслі</p>
<p>Родную песню,</p>
<p>Вецер сціхае,</p>
<p>Хваля спявае:</p>
<p> </p>
<p>«Болей ніколі не схілімся ў горы».</p>
<p>Слухаюць вербы, месяц і зоры.</p>
<p> </p>
<p class="sign">10 верасня 1960 г.</p>
<p> </p>
<p> </p>
<h4><a id="chapter220"></a>ХМУРЫНКА СМУТКУ</h4>
<p>Хмурынка смутку сонца засціць,</p>
<p>І хцівыя плывуць усмешкі:</p>
<p>Прабегла кошка чорнай масці,</p>
<p>І разышліся дружбы сцежкі.</p>
<p>Ніколі болей не сустрэцца,</p>
<p>Надзеі згаслі і азяблі.</p>
<p>Не адгукнецца сэрцу сэрца,</p>
<p>Апаў апошні яблык з яблынь.</p>
<p>Разбіўся, раскалоўся горкі,</p>
<p>Марусіць дожджык прыкры, золкі,—</p>
<p>Не усміхнуцца дружбе зоркі.</p>
<p> </p>
<p class="sign">12 верасня 1960 г.</p>
<p> </p>
<p> </p>
<h4><a id="chapter221"></a>БЕЛАВЕЖА</h4>
<p>Верасень на плечы ўскінуў плашч барвовы</p>
<p>І пад сонцам крочыць праз гаі, дубровы.</p>
<p> </p>
<p>Кроны ў пазалоце, расцвітае верас.</p>
<p>Хараство такое дзе яшчэ сустрэнеш?</p>
<p> </p>
<p>Рослыя сасонкі з-за ракі Лясное</p>
<p>Выбеглі насустрач маладой сям’ёю.</p>
<p> </p>
<p>Вось і ты, красуня, ў казачным адзенні.</p>
<p>Я не быў ніколі ў гэтакім здзіўленні.</p>
<p> </p>
<p>У чароўнай пушчы, ў нашай Белавежы,</p>
<p>Не сціхае пошум, подых ветру свежы.</p>
<p> </p>
<p>Ён душу кранае трапятлівай хваляй,</p>
<p>І калыша кроны, і плыве ўсё далей.</p>
<p> </p>
<p>Пошум шматгалосы, як на моры ўсплёсы.</p>
<p>Расплятае восень залатыя косы.</p>
<p> </p>
<p>Ў Белавежы-пушчы са шляху не збіцца:</p>
<p>Тут і сосны-мачты, і дубы-тубыльцы,</p>
<p> </p>
<p>І асілкі-грабы ў роздуме глыбокім,</p>
<p>І плывуць над імі лёгкія аблокі.</p>
<p> </p>
<p>Між дзяўчат-бярозак чырванее ясень,</p>
<p>А пахмурны ельнік вабіць сонца ў засень.</p>
<p> </p>
<p>І бягуць прасекі пад шатром высокім,</p>
<p>І спявае сокал ў небе сінявокім.</p>
<p> </p>
<p>Чую голас, сэрцу родны, сакаліны.</p>
<p>Жураўлі курлычуць над вярбой, калінай.</p>
<p> </p>
<p>На балоце лозы жоўты ліст атрэслі.</p>
<p>Аклікаюць гусі дзень асенняй песняй.</p>
<p> </p>
<p>Да лясной рачулкі, што бяжыць з крыніцы,</p>
<p>Сцежкаю хаджалай зубр ідзе з зубрыцай.</p>
<p> </p>
<p>Вось ён, волат пушчы, буры і пануры,</p>
<p>Узваліў на карак груз стагоддзяў хмурых</p>
<p> </p>
<p>І павольна крочыць, часам ў нетру збочыць,</p>
<p>З пушчы ў яго вочы збегліся ўсе ночы.</p>
<p> </p>
<p>Гонкія алені голас свой падалі,</p>
<p>Падхапіла рэха то бліжэй, то далей.</p>
<p> </p>
<p>А ласі ўскідаюць над кустамі рогі.</p>
<p>Ў кожнай іхняй жылцы колькі асцярогі.</p>
<p> </p>
<p>Між галін зацішных рысь казулю сочыць:</p>
<p>Крадзецца... знянацку пырсне і саскочыць,</p>
<p> </p>
<p>І казулю люта, як былінку, зрэжа.</p>
<p>Бачыла ты жахі, пушча Белавежа!</p>
<p> </p>
<p>Ворагі ўзнімалі над табой сякеры,</p>
<p>А ты ўсё шумела, не губляла веры.</p>
<p> </p>
<p>І на пнях счарнелых слёз бурштыны свецяць,</p>
<p>Не развеяў вецер іх па белым свеце.</p>
<p> </p>
<p>Ты, як песня песень ясных зор і сонца.</p>
<p>Усміхайся, шчасце, маладой сасонцы!</p>
<p> </p>
<p class="sign">Верасень 1960 г.</p>
<p> </p>
<p> </p>
<h4><a id="chapter222"></a>ПАЧАТАК ЛЕГЕНДЫ</h4>
<p>Пачатак легенды на хвалі азёрнай</p>
<p>Паслухаць іду я пуцінаю зорнай.</p>
<p>Да возера Свіцязь дайшоў і спыніўся,</p>
<p>Прыпаў да крыніцы, здароўя напіўся.</p>
<p>Гарачая сіла прабегла па жылах.</p>
<p>На пні пасівелым, нібыта на ганку,</p>
<p>Да самага ранку чакаў свіцязянку.</p>
<p>Не выплыла з хваляў русалка-красуня,</p>
<p>І ўсё ж хараство сініх хваль панясу я,</p>
<p>Як лёс свой уцешны, і ў сэрцы, і ў песні.</p>
<p>Купаюцца зоры і месяц вандроўны,</p>
<p>І моўчкі ўсміхаецца Свіцязь чароўны.</p>
<p>Бялее лілея і ціха спявае,</p>
<p>Пяшчотная хваля калыша-люляе.</p>
<p>У лоне вод ясных жвірынкі не гаснуць.</p>
<p>Між зорнага срэбра у месячнай лодцы</p>
<p>Сівога туману плывуць валаконцы,</p>
<p>Сплятаюцца пасмы у полаг даўжэзны,</p>
<p>Марусіць вільготны і сцелецца снежны.</p>
<p>Ледзь вецер павее, расінкі ён сее.</p>
<p>Я чую, як шэпчуць над Свіцязем лісці:</p>
<p>Балады складаў тут Міцкевіч калісьці.</p>
<p>Дасюль успаміны людзей не змарылі:</p>
<p>Вось тут ён прызнаўся ў каханні Марылі,</p>
<p>Іх сведка — дуб-віцязь ля возера Свіцязь.</p>
<p>Сягоння дуб гэты не хіліцца долу,</p>
<p>Вартуе магутны і шчасце, і долю.</p>
<p>З братамі-дубамі абняўся сардэчна,</p>
<p>Як нашы народы — навечна, навечна.</p>
<p>Над імі ў дазоры высокія зоры.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter223"></a>СВІЦЯЗЬ</h4>
<p>Не схавалі сонца хмары,</p>
<p>Не схмурнелі далягляды.</p>
<p>Усплылі наяве мары,</p>
<p>І легенды, і балады.</p>
<p> </p>
<p>Белыя лілеі, макі</p>
<p>У прыпол збірала лета.</p>
<p>Тут Марыля Верашчака</p>
<p>Сустракалася з паэтам.</p>
<p> </p>
<p>На пясочак жоўты з віру</p>
<p>Свіцязянкі выбягалі,</p>
<p>Дакраналіся да жвіру</p>
<p>У поўнач босымі нагамі.</p>
<p> </p>
<p>Іх цалуе ціхі вецер.</p>
<p>Свіцязь, Свіцязь, добры вечар!</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter224"></a>У НАВАГРУДКУ</h4>
<p>Радзей, радзей каменняў груды,</p>
<p>Лягчэй грудзям зямлі,</p>
<p>У старадаўні Навагрудак</p>
<p>Дарогі нас вялі.</p>
<p> </p>
<p>У падарожжы не агоркла;</p>
<p>Шляхі шырэй-вузей.</p>
<p>Відаць — бялее на пагорку</p>
<p>Міцкевіча музей.</p>
<p> </p>
<p>З дарогі яснае не збочым,</p>
<p>Не зарасла яна.</p>
<p>Збылося тое, што прарочыў</p>
<p>Задоўга давідна.</p>
<p> </p>
<p>Ідзём, дарожны пыл атрэсен</p>
<p>З натомленых плячэй.</p>
<p>Спяваюць сэрцы песню песень</p>
<p>То ціха, то званчэй.</p>
<p> </p>
<p>Ступаем на парог музея.</p>
<p>Мы перад ім, жывым,</p>
<p>Чало нахілім і прыземім</p>
<p>У чаканні трапяткім.</p>
<p> </p>
<p>І раптам мара стала явай:</p>
<p>Паэт страчае нас</p>
<p>І з намі песняй велічавай</p>
<p>Вітае светлы час.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter225"></a>КУРГАН БЯССМЕРЦЯ</h4>
<p>Даль аклікалі гусі,</p>
<p>Народ, нібы свой лёс,</p>
<p>Пад сонцам Беларусі</p>
<p>Зямлі па жменьцы нёс.</p>
<p> </p>
<p>Ішлі, ішлі і неслі,</p>
<p>Курган угору рос:</p>
<p>Узнагарода песні,</p>
<p>Што ў свет паэт прынёс.</p>
<p> </p>
<p>Ўсім сэрцам сонцу верце,</p>
<p>Яно свой шлях знайшло</p>
<p>І на Курган Бяссмерця</p>
<p>Раскінула святло.</p>
<p> </p>
<p>Віхура не скасіла,</p>
<p>Падняўся да нябёс.</p>
<p>Каб нам такая сіла</p>
<p>І гэтакі вось лёс!</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter226"></a>У ШЧОРСАХ</h4>
<p>Верасень са шчодрай жмені</p>
<p>Сыпле збожжа у прыгоршчы.</p>
<p>Адспявалі ў полі жнеі,</p>
<p>У харастве асеннім Шчорсы.</p>
<p> </p>
<p>Залатыя акварэлі</p>
<p>Палымнеюць на узлессі.</p>
<p>Льюцца трапяткія трэлі</p>
<p>Ціхай, неўміручай песні.</p>
<p> </p>
<p>Я іду на вокліч гэты,</p>
<p>І душы, і сэрцу блізкі.</p>
<p>Тут не раз сябры-паэты</p>
<p>Свой паклон аддалі нізкі</p>
<p> </p>
<p>Вось ён — дуб, магутны веліч,</p>
<p>Вецер-хлопчык гне ажыну.</p>
<p>Колісь тут Адам Міцкевіч</p>
<p>Сустракаў сваю Гражыну.</p>
<p> </p>
<p>Дуб лісты з галін страсае,</p>
<p>Падаюць на дол са звонам.</p>
<p>Ажыве вясной краса іх</p>
<p>Ў гомане дубоў зялёных.</p>
<p> </p>
<p>Рад я пакланіцца дубу</p>
<p>І Гражыне, яснай зорцы;</p>
<p>Ўспамінаць вас часта буду</p>
<p>На сваім шляху да сонца.</p>
<p> </p>
<p class="sign">1960 г</p>
<p> </p>
<p> </p>
<h4><a id="chapter227"></a>ВАЛУНЫ</h4>
<p>Уздоўж шляхоў-дарог сівыя валуны.</p>
<p>З паўночных гор гуртом спаўзлі яны,</p>
<p>Ляглі на ціхі ўзгорак і прыкрылі лог.</p>
<p>Знаць, нездарма праклён: «Каб каменем ты лёг,</p>
<p>Наш вораг, тут, на полі,</p>
<p>І ўжо не ўстаў ніколі».</p>
<p> </p>
<p>Вы — сведкі-помнікі ліхой пары-бяды;</p>
<p>Да аднаго збяром, пасадзім тут сады,</p>
<p>І зашумяць яны на сонечнай зямлі,</p>
<p>Калі абудзяць даль вясною жураўлі,</p>
<p>І ў ранак майскі росны</p>
<p>Раскінуць цвет дзівосны.</p>
<p> </p>
<p>Скалісты ледавік больш не спаўзе сюды —</p>
<p>Яго растопіць сонца, высахнуць сляды;</p>
<p>І валуноў гурты не будуць нас пужаць,</p>
<p>Не будзе камень на грудзях зямлі ляжаць —</p>
<p>Размелюць часу жорны,</p>
<p>І вецер попел згорне.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter228"></a>СВЕТЛЫ НЁМАН-ЧАРАДЗЕЙ</h4>
<p>Бор шумлівы, не маўклівы,</p>
<p>Сосны ў тлумнай чарадзе,</p>
<p>І плыве, плыве імклівы,</p>
<p>Светлы Нёман-чарадзей.</p>
<p> </p>
<p>Сінявокі і глыбокі,</p>
<p>Сілу хваль нясе ўдаль.</p>
<p>Вербы п’юць жывыя сокі,</p>
<p>Ловяць сонечны крышталь.</p>
<p> </p>
<p>Заначую і пачую,</p>
<p>Казка-песня, голас твой.</p>
<p>Заспяваць з табой хачу я</p>
<p>Перад зоркай залатой.</p>
<p> </p>
<p>Золак зоранькі вясёлай</p>
<p>Ў невад ловяць рыбакі,</p>
<p>І ліецца ў песні слова</p>
<p>Хваляй казачнай ракі.</p>
<p> </p>
<p>І чаруе, і хвалюе</p>
<p>Вольны Нёман-чарадзей,</p>
<p>Абнімае і цалуе,</p>
<p>Моцна туліць да грудзей.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter229"></a>СЁСТРЫ</h4>
<p>Песня, песні адгукніся.</p>
<p>Маладзіцы, дзве сястрыцы,</p>
<p>Як бярозкі, абняліся</p>
<p>Каля нёманскай крыніцы.</p>
<p>Хваля, хвалі усміхніся,</p>
<p>Шчасце, зоркай прамяніся.</p>
<p> </p>
<p>Дружбы плыні Нёман сіні</p>
<p>Не спыняе, не сцішае,</p>
<p>Беларусаў і ліцвінаў</p>
<p>Светлай хваляй пацяшае</p>
<p>І гамоніць з ясным сонцам,</p>
<p>Бы красуня тая з хлопцам.</p>
<p> </p>
<p>А пад сонцам дуб дзябёлы</p>
<p>Сокі гоніць, лісце гоіць.</p>
<p>Зелянеюць кручы, долы,</p>
<p>Нёман поіць, не няволіць,</p>
<p>Не сівее камень голы,</p>
<p>Весялее ўсё наўкола.</p>
<p> </p>
<p>Лета шчодрае такое:</p>
<p>Росы носіць, травы росіць</p>
<p>І не ведае спакою,</p>
<p>Кліча, запрашае, просіць.</p>
<p>І выходзяць талакою —</p>
<p>Песня працы над ракою.</p>
<p>Ў працы любім завіхацца,</p>
<p>Ў песні шчасцю усміхацца.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter230"></a>НА БЕРАЗЕ ГАДОЎ</h4>
<p>Празрыста-быстраю ракой плыву,</p>
<p>І хвалям у затоку не аднесці,</p>
<p>Хоць час пасыпаў снегам галаву,</p>
<p>І мне яго не змесці, не атрэсці.</p>
<p> </p>
<p>Трымаю моцна у руках вясло,</p>
<p>І човен не наскочыць на парогі.</p>
<p>На беразе гадоў шчэ сонца не зайшло</p>
<p>І клічуць светлыя шляхі-дарогі.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter231"></a>КРАСУЙ, ЖЫВІ!</h4>
<p> </p>
<p>З твайго чала упаў вянок калючы,</p>
<p>Радзімая зямля, красуй, жыві!</p>
<p>Я кветак назбіраў табе жывых,</p>
<p>І водар іх, і сок такі гаючы.</p>
<p> </p>
<p>Гарачае ў грудзях трапеча сэрца.</p>
<p>Узораны забытыя пласты.</p>
<p>Што сеяла з сваім народам ты,</p>
<p>Ўзышло, багаты ураджай збярэцца.</p>
<p> </p>
<p>Наліўся колас, гнецца да зямлі,</p>
<p>Шукалі ў нетрах скарбы і знайшлі,</p>
<p>І сонца ў хаты неслі і прынеслі.</p>
<p> </p>
<p>Прыйшлі бацькі, а з імі і сыны,</p>
<p>І абняліся за сталом вясны,</p>
<p>І заспявалі сонечныя песні.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter232"></a>ЛІСТ ДА ЧЫТАЧА Ў СУВЯЗІ З ВЫХАДАМ ЗБОРНІКА «ВЕРШЫ І ПАЭМЫ»</h4>
<p>Прабач, мой дружа, мой чытач,</p>
<p>Калі не гэтак што, як трэба.</p>
<p>Няўдач шмат болей, як удач,</p>
<p>Было ў мяне пад родным небам.</p>
<p> </p>
<p>Быў рад, калі прыйшла у сад</p>
<p>Вясна, а з ёй садоўнік дбалы.</p>
<p>Быў рад, калі на новы лад</p>
<p>Зайгралі скрыпкі і цымбалы.</p>
<p> </p>
<p>Не раз, якраз у добры час,</p>
<p>Я слухаў салаўя на ўзрэччы.</p>
<p>Не ў час не выслізнуў карась,</p>
<p>Калі чакаў з табой сустрэчы.</p>
<p> </p>
<p>Святло ад сонца скрозь плыло,</p>
<p>Маёй не абмінала песні.</p>
<p>Было, калі яно ўзышло,</p>
<p>Святлей, цяплей, як напрадвесні.</p>
<p> </p>
<p>Дужэў. Вясновы дзень даўжэў.</p>
<p>Я помню светлыя гадзіны.</p>
<p>Бліжэй за ўсіх і даражэй</p>
<p>Была ты мне, мая Радзіма.</p>
<p> </p>
<p>З табой ішоў, ў табе знайшоў</p>
<p>Людзьмі нязведанае шчасце.</p>
<p>Ішоў і ўсё хацеў душой</p>
<p>Я да крыніц тваіх прыпасці.</p>
<p> </p>
<p>Хацеў не проста для уцех...</p>
<p>Але павеяў вецер золкі,</p>
<p>І ўжо не смех, а зябкі снег</p>
<p>Засыпаў долы і узгоркі.</p>
<p> </p>
<p>І тых тваіх крыніц святых</p>
<p>Я не згубіў і ў дзень завейны.</p>
<p>Не сціх звон сосен залатых,</p>
<p>І ў сэрцы голас мой напеўны.</p>
<p> </p>
<p>І з той ўсё сілаю святой</p>
<p>Аклікну я жыцця завулкі.</p>
<p>Слатой зляцела тля з лістоў,</p>
<p>Прачнуўся ў сэрцы голас гулкі.</p>
<p> </p>
<p class="sign">Кастрычнік, 1960 г.</p>
<p> </p>
<p> </p>
<h4><a id="chapter233"></a>НЕАДАСЛАНЫЯ ЛІСТЫ</h4>
<p>Астыў з гадамі, пасталеў,</p>
<p>Білет на песню здаў у касу,</p>
<p>А вы — ўсё на маім стале,</p>
<p>Вас адаслаць не меў я часу.</p>
<p> </p>
<p>Засеяны зямлі пласты,</p>
<p>І ўсходаў ніва прычакае;</p>
<p>Неадасланыя лісты</p>
<p>Мой сын, напэўна, прачытае.</p>
<p> </p>
<p>А можа, пройдзе ўсё, міне,</p>
<p>Вярнуся я з багатым ловам,</p>
<p>І крытык памінаць мяне</p>
<p>Не будзе больш нядобрым словам.</p>
<p> </p>
<p>Ўсміхнецца ў майскіх росах сад,</p>
<p>І моцна верыць маё сэрца,</p>
<p>Што атрымае адрасат</p>
<p>Лісты з расінкай на канверце.</p>
<p> </p>
<p>Лісты, вас я ў жыццё прынёс,</p>
<p>Як сонца сцяг свой напрадвесні.</p>
<p>Пра мой раскажаце вы лёс</p>
<p>І пра мае ад сэрца песні.</p>
<p> </p>
<p class="sign">[1960 г.]</p>
<p> </p>
<p> </p>
<h3><a id="chapter234"></a>1961</h3>
<p> </p>
<h4><a id="chapter235"></a>ЧАРАДЗЕЙ ВЯЛІКІ</h4>
<p>На высокай кручы, над Дняпром-ракою,</p>
<p>Слухаюць народы песню грамадою,</p>
<p>Слухаюць Тараса, сына Украіны.</p>
<p>Не зламалі буры крыл тваіх арліных,</p>
<p>Над Радзімай сокал узляцеў высока</p>
<p>І акінуў вокам даль зямлі навокал.</p>
<p> </p>
<p>Не ляжыць праклёнам на грудзях больш камень,</p>
<p>«Запавет» спяваюць і Дняпро, і Канеў,</p>
<p>І браты, і сёстры, вербы і каліны,</p>
<p>І сыны, і ўнукі маці Украіны.</p>
<p>Далучыўся голас роднага Купалы:</p>
<p>Досвіткам усталі, сонца не праспалі.</p>
<p> </p>
<p>О Кабзар-музыка, чарадзей вялікі,</p>
<p>Да шчаслівай долі свой народ ты клікаў:</p>
<p>«Ланцугі няволі скінь, разбі, народзе,</p>
<p>Родныя хай нівы табе шчодра родзяць».</p>
<p>Над Дняпром шырокім, на высокай кручы,</p>
<p>Слухаюць народы голас неўміручы.</p>
<p> </p>
<p class="sign">26 лютага 1961 г., Мінск</p>
<p> </p>
<p> </p>
<h4><a id="chapter236"></a>МУЗЫКА ВЯСНЫ</h4>
<p>Сяўба — і дружны лад</p>
<p>На ніве, ў полі скрозь.</p>
<p>Вясенні дождж зярнят</p>
<p>Гусцей мядовых рос.</p>
<p> </p>
<p>У сонечнай сяўні</p>
<p>Вясёлка скарб нясе.</p>
<p>І веснавыя дні</p>
<p>Ва ўсёй зямной красе.</p>
<p> </p>
<p>У лузе, над ракой,</p>
<p>Дзень з песняю ідзе.</p>
<p>Я музыкі такой</p>
<p>Не чуў яшчэ нідзе.</p>
<p> </p>
<p>Не мары, і не сны,</p>
<p>І не зялёны шум,</p>
<p>А музыка вясны</p>
<p>Нахлынула ў душу.</p>
<p> </p>
<p class="sign">10—15 красавіка</p>
<p class="sign">1961 г.</p>
<p> </p>
<p> </p>
<h4><a id="chapter237"></a>ГІМН СЛАВЫ</h4>
<p>Глядзелі з надзеяй у далі</p>
<p>І шчасця ў палёце жадалі:</p>
<p>«Адважны саколе, ўзніміся</p>
<p>Ў падзорныя сінія высі,</p>
<p>Ляці і лунай над Сусветам,</p>
<p>Цяплом нашых сэрцаў сагрэты,</p>
<p>А потым з той казачнай высі</p>
<p>Дадому, да родных вярніся».</p>
<p> </p>
<p>Глыбока ў касмічнай прасторы,</p>
<p>Дзе сонца, і месяц, і зоры,</p>
<p>Наш сокал ляціць, пралятае</p>
<p>І песню Радзіме спявае:</p>
<p>«Мая ты, мая залатая</p>
<p>Радзіма Саветаў святая!</p>
<p>Развеяны цёмныя хмары,</p>
<p>Збываюцца светлыя мары».</p>
<p> </p>
<p>І песні раздольна ў блакіце,</p>
<p>Ляціць карабель па арбіце.</p>
<p>Ў бязмежным касмічным Сусвеце</p>
<p>Зямля яму зоркаю свеціць.</p>
<p>Мінаюць мінуты з гадзінай,</p>
<p>Скірован палёт да Радзімы.</p>
<p>Забілася горача сэрца;</p>
<p>«Як добра з Радзімай сустрэцца»,—</p>
<p>Падумаў так Юрый Гагарын.</p>
<p> </p>
<p>Аркестры гімн славы зайгралі.</p>
<p> </p>
<p class="sign">14 красавіка 1961 г.</p>
<p> </p>
<p> </p>
<h4><a id="chapter238"></a>ПАЭТЫ — СУМЛЕННЕ НАРОДА</h4>
<p>Ляцяць жураўлі па-над бродам,</p>
<p>Я чую — даносіцца вокліч:</p>
<p>Паэты — сумленне народа,</p>
<p>Заўсёды і ўсюды з ім поплеч.</p>
<p> </p>
<p>З народам жаданнямі ўсімі</p>
<p>І дзеляць на роўныя часці,</p>
<p>Як дзеці з бацькамі сваімі,</p>
<p>І радасць, і гора, і шчасце.</p>
<p> </p>
<p>І Сёння, і светлае Заўтра</p>
<p>Вялікіх паэтаў народзіць.</p>
<p>Пакінуць у спадчыну варта</p>
<p>Паэму аб нашым народзе.</p>
<p> </p>
<p>Чытайце, нашчадкі, чытайце,</p>
<p>Мы з вамі душою і сэрцам,</p>
<p>Чытайце паэму аб шчасці,</p>
<p>Чытайце і горача верце.</p>
<p> </p>
<p>Натхненне спачыну не просіць,</p>
<p>Не ведае, роднае, зморы.</p>
<p>Не стому, а радасць прыносіць,</p>
<p>Як чайка крылатая ў моры.</p>
<p> </p>
<p>Сягоння ужо мы не тыя,</p>
<p>Што колісь хадзілі у яслі,</p>
<p>І словы патрэбны такія,</p>
<p>Якія б ніколі не згаслі.</p>
<p> </p>
<p>Такія нас грэюць, дзе б’ецца</p>
<p>Гарачае, шчырае сэрца,</p>
<p>І голас душы не сціхае,</p>
<p>І кожнае слова спявае.</p>
<p> </p>
<p>Мінаюць гады і прадвесні,</p>
<p>Жывуць сакаліныя песні.</p>
<p>З народам яны назаўсёды,</p>
<p>Як з быстрымі рэкамі воды.</p>
<p> </p>
<p>Не хіляцца вербы над бродам,</p>
<p>Я чую — даносіцца вокліч:</p>
<p>Паэты — сумленне народа,</p>
<p>Заўсёды і ўсюды з ім поплеч.</p>
<p> </p>
<p class="sign">22 красавіка 1961 г.</p>
<p> </p>
<p> </p>
<h4><a id="chapter239"></a>НА РАДЗІМЕ ТАК ПРЫГОЖА</h4>
<p>Добры сейбіт светлай долі</p>
<p>Сее шчасце ў родным полі,</p>
<p>Сее жменяй спорнай, поўнай,</p>
<p>Сее зранку, сее споўдня.</p>
<p> </p>
<p>Гуртам сейбіту паможам,—</p>
<p>На Радзіме так прыгожа!</p>
<p> </p>
<p>Наша шчасце не марнее,</p>
<p>Узыходзіць, і рунее,</p>
<p>І красуе, і паспее,—</p>
<p>Родны сейбіт яго сее.</p>
<p> </p>
<p>Гуртам сейбіту паможам,—</p>
<p>На Радзіме так прыгожа!</p>
<p> </p>
<p>Шчасце з намі ў полі, ў хаце.</p>
<p>Наша шчасце — ніў багацце.</p>
<p>Сейбіт сее, не марудзіць,</p>
<p>Не забудзем, помніць будзем.</p>
<p> </p>
<p>Гуртам сейбіту паможам,—</p>
<p>На Радзіме так прыгожа!</p>
<p> </p>
<p>Ў гэтым годзе добра годзіць:</p>
<p>Дождж і сонца ў госці ходзяць.</p>
<p>Шчодры сейбіт светлай долі</p>
<p>Сее шчасце ў родным полі.</p>
<p> </p>
<p>Гуртам сейбіту паможам,—</p>
<p>На Радзіме так прыгожа!</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter240"></a>ТЫ — ЯК ПЕСНЯ ТАЯ</h4>
<p>Зелянеюць лісці</p>
<p>Ў лузе на каліне;</p>
<p>Люба ў поле выйсці,</p>
<p>Пакланіцца ніве.</p>
<p> </p>
<p>Поўдзень, як і колісь,</p>
<p>Сонечна-зялёны;</p>
<p>Залацісты колас</p>
<p>На маёй далоні.</p>
<p> </p>
<p>Піў ты сокі, сыне,</p>
<p>З глебы зямлі-маці</p>
<p>І пад небам сінім</p>
<p>Марна не растраціў.</p>
<p> </p>
<p>Ў летні ранак росны</p>
<p>Набіраўся сілы;</p>
<p>Ядраны і рослы,</p>
<p>Гэткіх і не снілі.</p>
<p> </p>
<p>І братоў мільёны</p>
<p>На цябе падобны.</p>
<p>На маёй далоні</p>
<p>Колас жытні, родны.</p>
<p> </p>
<p>Ты — як песня тая,</p>
<p>Што радзіла праца.</p>
<p>Ніва скрозь густая,</p>
<p>Дзякуй, зямля-маці.</p>
<p> </p>
<p class="sign">3 чэрвеня 1961 г.</p>
<p> </p>
<p> </p>
<h4><a id="chapter241"></a>БУДУЕМ</h4>
<p>Сталіца, нібы маладзіца,</p>
<p>Пад сонцам цудоўнай вясны.</p>
<p>Як тыя легенды, святліцы</p>
<p>Будуюць з бацькамі сыны,</p>
<p>І дочкі узводзяць старанна</p>
<p>Паверхі адзін за адным.</p>
<p>Магутная музыка кранаў</p>
<p>Зліваецца ў велічны гімн.</p>
<p>Сімфонія тросаў пявучых</p>
<p>Па стрэлах угору імкне,</p>
<p>І гмахі, як стромыя кручы,</p>
<p>І сонца — у кожным акне.</p>
<p>Мы неслі яго і прынеслі,</p>
<p>Дзень сонечны нас не змарыў.</p>
<p>Цагліны, як гулкія песні,</p>
<p>Навечна ляглі у муры.</p>
<p>Такіх камяніц мы не мелі</p>
<p>Пад родным блакітам нябёс.</p>
<p>Дзе сосны нядаўна шумелі,</p>
<p>Там светлыя вуліцы скрозь,</p>
<p>І наша вясёлае ранне</p>
<p>Па вуліцах гэтых ідзе,</p>
<p>За ім навасёлы-мінчане,</p>
<p>І гоман, і клопат людзей.</p>
<p>Жаданае сёння збылося,</p>
<p>Хмурынкі развеяны ўсе.</p>
<p>Каб добра жылося-вялося,</p>
<p>Ў кватэру хлеб кожны нясе,</p>
<p>На покут кладзе у святліцы,</p>
<p>І вокны ўсе насцеж вясне.</p>
<p>Штодзень прыгажэе сталіца,</p>
<p>І сонца ёй свеціць ясней.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter242"></a>ЖЫТНІ КОЛАС</h4>
<p>Гэтым летам, а не колісь,</p>
<p>Рос і вырас жытні колас</p>
<p>На радзімай ніве вольнай,</p>
<p>На шырокай, на раздольнай.</p>
<p>Красаваў і наліваўся,</p>
<p>Над зямлёю нахіляўся.</p>
<p>Сокамі зямля паіла,</p>
<p>І брадзіла ў зернях сіла.</p>
<p>Ядраны, цяжкі, як з бронзы,</p>
<p>Загарэў, прыкрыў барозны.</p>
<p>Не было такіх ніколі</p>
<p>На ўраджайным нашым полі.</p>
<p>Не было нідзе на свеце,</p>
<p>Толькі ў нас у гэтым леце.</p>
<p>Дзіву дзівімся, ды годзе,—</p>
<p>Хай штогод так нівы родзяць.</p>
<p>І наяве, а не ў казцы.</p>
<p>Яшчэ казку трэба скласці</p>
<p>І расказваць на ўвесь голас</p>
<p>Пра цудоўны жытні колас.</p>
<p>Сонца грэе, колас спее,</p>
<p>Пошум жытні ў летнім спеве.</p>
<p>Каласіста спелай ніве</p>
<p>Нізка кланяецца жнівень.</p>
<p>Цешыць поле залатое,</p>
<p>Дзякуй, роднае, за тое,</p>
<p>Што ўрадзіла гэтак шчодра,—</p>
<p>З хлебам жыць на свеце добра.</p>
<p>Не з сярпамі ў полі жнеі,</p>
<p>Не ў снапы кладуцца жмені,</p>
<p>А вядуць у наступ слаўны</p>
<p>Маладыя камбайнёркі</p>
<p>Самаходныя камбайны</p>
<p>Цераз долы і узгоркі.</p>
<p>І плывуць па жытнім моры,</p>
<p>Як мелодыі у хоры,</p>
<p>Ў залаціста-жытняй далі</p>
<p>Акунаюцца у хвалі.</p>
<p>Сыпле ураджай багаты</p>
<p>Залатым дажджом зярняты,</p>
<p>І шумяць імклівай рэчкай,</p>
<p>Гаварлівай добрай спрэчкай.</p>
<p>Родны колас што ёсць сілы</p>
<p>Жалі, жалі, малацілі,</p>
<p>І сабралі яго зерне</p>
<p>Дачыста ўсё на насенне.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter243"></a>РАНА СОНЕЙКА УСТАЛА</h4>
<p>Рана сонейка устала</p>
<p>І сагрэла сэрцы.</p>
<p>Каля млына, каля става</p>
<p>Ўмылася у рэчцы.</p>
<p>І пайшло на поплаў росны</p>
<p>Часам раннім гэтым,</p>
<p>Села там яно за кросны</p>
<p>Не з вясной, а з летам.</p>
<p>Тчэ квяцістыя абрусы,</p>
<p>Сінія азёры,</p>
<p>Тчэ дзяўчатам Беларусі</p>
<p>Дзіўныя узоры:</p>
<p>Паясы, як наша доля,</p>
<p>Дываны ў гарошкі,</p>
<p>Засцілае імі долы,</p>
<p>Сцежкі і дарожкі.</p>
<p>Чабарок, што тыя зоркі</p>
<p>Ў шумнай сенажаці,</p>
<p>Ім засланы ўсе узгоркі,</p>
<p>Як сталы у хаце.</p>
<p>І спяваюць хорам птушкі</p>
<p>У надрэчным гаі;</p>
<p>Славяць птушкі і пастушкі</p>
<p>Лета ў родным краі.</p>
<p>Праплываюць шпарка хмаркі,</p>
<p>Рэчку абмінаюць,</p>
<p>А на поплаве даяркі</p>
<p>Сонца абнімаюць.</p>
<p>Весялух, ахвотніц любых,</p>
<p>Прытуляе сонца</p>
<p>І цалуе ў шчокі, губы</p>
<p>Гарачэй за хлопцаў.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter244"></a>ГРОДНА</h4>
<p>На вуліцах, завулках цесных</p>
<p>Сустрэў нас поўдзень, а не вечар,</p>
<p>І голас беларускай песні</p>
<p>Данёсся з нёманскага Ўзрэчча.</p>
<p> </p>
<p>Плывуць мелодый дзіўных гукі,</p>
<p>Ахоплен імі горад Гродна.</p>
<p>Ткачыхаў залатыя рукі</p>
<p>Узоры ткуць краіне роднай.</p>
<p> </p>
<p>Тут хараство зямлі красуе,</p>
<p>Смяецца восень маладая,</p>
<p>Цалуе верасень красуню,</p>
<p>Каштаны, клёны ў жар кідае.</p>
<p> </p>
<p>Ледзь чырванеюць зрэдзь таполі,</p>
<p>Лістоў вясёлыя усмешкі</p>
<p>На долы падаюць паволі</p>
<p>І засцілаюць шумам сцежкі.</p>
<p> </p>
<p>Блакітны Нёман скарб свой ловіць</p>
<p>Праменні ясныя у плыні.</p>
<p>Цябе не здолелі адолець,</p>
<p>І вецер хваль тваіх не спыніць.</p>
<p> </p>
<p>Бульвар Міцкевіча Адама,</p>
<p>Музей Ажэшкі Элаізы...</p>
<p>Народ стварыў, збіраў гадамі,</p>
<p>Каб светлай долі дзень наблізіць.</p>
<p> </p>
<p>Будуюць муляры і цеслі,</p>
<p>К ім песняры прыйшлі на стрэчу.</p>
<p>І музыка працоўнай песні</p>
<p>Плыве на нёманскае Ўзрэчча.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter245"></a>ДАРОГІ ЮНАЦТВА, ШЛЯХІ МАЛАДОСЦІ</h4>
<p>Дарогі юнацтва, шляхі маладосці</p>
<p>Мяне запрасілі ў адведзіны-госці.</p>
<p>Рад я запрашэнню, сардэчна прымаю,</p>
<p>Хілюся паклонам зялёнаму маю.</p>
<p> </p>
<p>Мне блізка і люба і гэта, і тое...</p>
<p>Здаецца, юнацтва маё залатое</p>
<p>Ідзе ў падарожжа са мной пехатою,</p>
<p>Куслівыя мошкі не лезуць слатою.</p>
<p> </p>
<p>Іх ветрам аднесла за водшыб далёкі,</p>
<p>Над намі высокі блакіт сінявокі.</p>
<p>Над Свіслаччу ззяе вясёлкавы пояс,</p>
<p>Над полем, над гаем — знаёмы мне голас.</p>
<p> </p>
<p>Я чую: ён кліча у светлыя далі,</p>
<p>Дзе першую песню мы сонцу аддалі.</p>
<p>З той песняй сустрэцца і сёння мне раяць.</p>
<p>У торбачцы хлеба ржанога акраец.</p>
<p> </p>
<p>У поўдзень вясновы хлеб чысты жытнёвы</p>
<p>Кладу, нібы шчасце, ў свае я далоні.</p>
<p>Душою і сэрцам хлеб родны смакую</p>
<p>І ўгодкі свайго нараджэння святкую.</p>
<p> </p>
<h5><a id="chapter246"></a>* * *</h5>
<p>Ой, бярозка, прыгажуня у хусцінцы,</p>
<p>Правядзі мяне ты па сваім гасцінцы.</p>
<p>Правядзі мяне ты да сваіх равесніц,</p>
<p>Абнімаў якіх я ўлетку каля весніц.</p>
<p> </p>
<p>Заспявай, красуня, ты мне песню тую,</p>
<p>Заклікаў якою зорку веснавую.</p>
<p>Раскажы легенду, як у ранак майскі</p>
<p>Ты у гай прынесла шум зялёнай казкі.</p>
<p> </p>
<p>Раскажы, як бегаў хлопчык басаногі</p>
<p>І шукаў да сонца ўсё сваёй дарогі,</p>
<p>Як яго юнацтва загукала ў полі</p>
<p>І пачулі хлопцы, вербы і таполі,</p>
<p> </p>
<p>Як ён піў душою сок з крыніц Радзімы</p>
<p>І ўсміхаўся шчасцю яснымі вачыма.</p>
<p>Ой, бярозка, прыгажуня у хусцінцы,</p>
<p>Правядзі мяне ты па сваім гасцінцы.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter247"></a>ЗАСЯВАЮ ПОЛЕ ЧЫСТЫМ ЗЕРНЕМ</h4>
<p>Бярозку абнімае клён.</p>
<p>Схіляю нізка я чало</p>
<p>І аддаю зямны паклон.</p>
<p>Здаецца, сонца пачало</p>
<p>Раней усходзіць</p>
<p>І пазней заходзіць.</p>
<p>Штодзень святлей,</p>
<p>Цяплей,</p>
<p>І нашы нівы родзяць</p>
<p>Усё спарней, спарней.</p>
<p> </p>
<p>У роднай глебе</p>
<p>Зерне не змарнее,</p>
<p>Наклюнецца, узыдзе, зарунее</p>
<p>І дасць багаты плён</p>
<p>Пад сонцам ясных дзён.</p>
<p> </p>
<p>Рад я дабру,</p>
<p>Яго да каліва збяру,</p>
<p>Адвею ад мякіны</p>
<p>І ў спадчыну пакіну</p>
<p>Для новае сяўбы.</p>
<p>На ўзгорку, у бары,</p>
<p>На варце родныя дубы,</p>
<p>Дзябёлыя сябры.</p>
<p>Вітаю песняй іх,</p>
<p>Равеснікаў сваіх.</p>
<p> </p>
<p>Над кронамі — блакіт,</p>
<p>Загар лёг на лісты.</p>
<p>З-за рэчкі, ад ракіт,</p>
<p>Відаць здалёк,</p>
<p>Плыве дымок,</p>
<p>А не туман густы</p>
<p>Хаваецца ў кусты.</p>
<p> </p>
<p>Ля вогнішча пастух сядзіць</p>
<p>І падграбае жар</p>
<p>Кійком.</p>
<p>«Як хораша на свеце жыць!</p>
<p>Цяжар</p>
<p>Не муляе плячэй,</p>
<p>Сляза не коціцца з вачэй,</p>
<p>На сэрцы, на душы лягчэй.</p>
<p>І мой маяк не згас,</p>
<p>Здалёку ён</p>
<p>Відзён».</p>
<p> </p>
<p>Як сын і брат</p>
<p>Я слухаць рад</p>
<p>Цудоўны гэты сказ</p>
<p>Пад сонцам ясных дзён.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter248"></a>КРЫТЫКАМ</h4>
<p>Прыйшоў канец хлусні-мане,</p>
<p>Зноў песні я ўладар.</p>
<p>Не адабралі ад мяне</p>
<p>Святога слова дар.</p>
<p> </p>
<p>Яго не ворагі далі,</p>
<p>А даў мне мой народ.</p>
<p>Крыніцы роднае зямлі</p>
<p>Паілі з году ў год.</p>
<p> </p>
<p>Дужэлі сілы слоў жывых,</p>
<p>П’ючы гаючы сок.</p>
<p>Не здолелі зваліць вы іх,</p>
<p>Засыпаць у пясок.</p>
<p> </p>
<p>Яны набралі моц сваю,—</p>
<p>Цудоўны сок памог.</p>
<p>Не прыйдзе па душу маю</p>
<p>Цяпер ні чорт, ні Бог.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter249"></a>НА ЗЯМЛІ ЛІТОЎСКАЙ</h4>
<p>Развеяў хмарку вецер зранку</p>
<p>Над кронамі высокіх дрэў;</p>
<p>Ў літоўскім старажытным парку</p>
<p>Цябе, прыгожую, сустрэў.</p>
<p> </p>
<p>Яснеюць вочы — зоры ночы,</p>
<p>На твары бронзавы загар;</p>
<p>У сэрцы маладым дзявочым</p>
<p>Гарачы палымнее жар.</p>
<p> </p>
<p>Сваёй Марыце спеў дарыце,</p>
<p>Жывы букет чырвоных руж.</p>
<p>Натхнення чыстая крыніца,</p>
<p>Да глыбіні душу узруш!</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter250"></a>НЕ ЛЕЗ ПІШЧОМ Я НА ПАРНАС</h4>
<p>Не лез пішчом я на Парнас,</p>
<p>Ў раі з багамі не марнеў.</p>
<p>Маё імя пужала вас,</p>
<p>Здалёк абходзілі мяне.</p>
<p> </p>
<p>Мае маўчалі ў сэрцы вершы,</p>
<p>Не ўторыў ім вясенні гром.</p>
<p>Руку Алесь падаў мне першы</p>
<p>І запрасіў у родны дом.</p>
<p> </p>
<p>Дарую крыўды і дакоры,</p>
<p>Над галавой блакіт вясны.</p>
<p>Зноў усміхаюцца мне зоры</p>
<p>І пошум малады лясны.</p>
<p> </p>
<p>Мне сёння тут не да санетаў,</p>
<p>Душой не ўмею я крывіць.</p>
<p>Якое шчасце быць паэтам</p>
<p>І слухаць спеў жывых крыніц.</p>
<p> </p>
<p> </p>
<p>Хачу расцалаваць Радзіму,</p>
<p>Аберуч горача абняць.</p>
<p>Мае сябры і пабрацімы,</p>
<p>Нам хопіць сіл гару падняць.</p>
<p> </p>
<p>Я першы за скалу бяруся,</p>
<p>Цяжар плячэй не згорбіць мне.</p>
<p>Сваёй савецкай Беларусі</p>
<p>Я рад, як сонечнай вясне!</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter251"></a>СТАЛЕЕ ПЕСНЯ ГОД АД ГОДУ</h4>
<p>Сталее песня год ад году,</p>
<p>Чаруе нас красой зямной;</p>
<p>Служыць радзіме і народу</p>
<p>Яна згадзілася са мной.</p>
<p> </p>
<p>Душу і сэрца ім даверыў,</p>
<p>Яны мне — голас родны свой.</p>
<p>Якою мерай шчасце мерыць,</p>
<p>Я з сонцам раіўся вясной.</p>
<p> </p>
<p>Я добра помню поплаў росны</p>
<p>І жураўлінае «курлы».</p>
<p>Дзе вы, майго юнацтва вёсны,</p>
<p>Якою рэчанькай сплылі?</p>
<p> </p>
<p>На хвалі бурнай ці на светлай</p>
<p>Вас вынесла на родны плёс?</p>
<p>Не адшумелі тыя ветры,</p>
<p>Што час на крылах песні нёс.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter252"></a>УПРОЧКІ ПЕСНЯ НЕ ЗБЯЖЫЦЬ</h4>
<p>І ні вясной, і ні зімой</p>
<p>Упрочкі песня не збяжыць.</p>
<p>Душа мая і голас мой</p>
<p>У вершах застануцца жыць.</p>
<p> </p>
<p>У горы, радасці, бядзе</p>
<p>Люблю не цемру, а святло.</p>
<p>Гарнуся сэрцам да людзей —</p>
<p>Адчуць і ласку, і цяпло.</p>
<p> </p>
<p>Грахі мае даруйце мне...</p>
<p>Радзімы сыну не згубіць.</p>
<p>Пакуль душою не змарнеў,</p>
<p>Умею горача любіць.</p>
<p> </p>
<p class="sign">1961 г.</p>
<p> </p>
<p> </p>
<h4><a id="chapter253"></a>ЯШЧЭ Ў ВЯЛІКІМ Я ДАЎГУ</h4>
<p>Яшчэ ў вялікім я даўгу,</p>
<p>Ўсё разлічыцца не магу</p>
<p>За сілы, што народ мне даў.</p>
<p>Гады бягуць, нібы вада,</p>
<p>За імі наўздагонкі я:</p>
<p>Адклікніся, вясна мая!</p>
<p> </p>
<p>Не адклікаецца вясна.</p>
<p>Ці не пакрыўджана яна,</p>
<p>Што не пакінуў песні ёй?</p>
<p>Мне не вярнуць вясны сваёй,</p>
<p>Пайшла упрочкі ад мяне</p>
<p>І пры спатканні абміне.</p>
<p>Шкада, а рады не дасі,</p>
<p>Не ўпросіш, колькі ні прасі,</p>
<p>Не вернецца, не зойдзе ў дом</p>
<p>Ні ясным, ні пахмурным днём.</p>
<p> </p>
<p>Асенні шум, асенні шум</p>
<p>Ўрываецца ў маю душу.</p>
<p>Шумі, шумі, а не маўчы,—</p>
<p>Ляцяць гусіныя ключы</p>
<p>І клічуць песню да вышынь.</p>
<p>Хіба Радзіме я не сын?</p>
<p>Штодзень ты у маім ваччу,</p>
<p>Твой вобраз сэрцу дарагі.</p>
<p>Табе за ўсё я заплачу,</p>
<p>Аддам народу ўсе даўгі.</p>
<p> </p>
<p>Як сын, паэт і чалавек,</p>
<p>Люблю я плынь нястомных рэк,</p>
<p>Яны плывуць у светлы век.</p>
<p>Шырэй расходзяцца кругі</p>
<p>І абмываюць берагі</p>
<p>Ад пазалеташняй смугі.</p>
<p> </p>
<p>У зарыве гаі, лясы,</p>
<p>Ў цудоўным цвеце верасы.</p>
<p>Красуню-восень я люблю,</p>
<p>І гэту песню не згублю,</p>
<p>Пакіну ў спадчыну яе</p>
<p>Вясёлай, маладой вясне.</p>
<p>Няхай падхопяць салаўі</p>
<p>На вольнай, казачнай зямлі.</p>
<p> </p>
<p class="sign">1961 г.</p>
<p> </p>
<p> </p>
<h3><a id="chapter254"></a>1962</h3>
<p> </p>
<h4><a id="chapter255"></a>ЗА ЎСЕ, ЗА ЎСЕ ВАМ ДЗЯКУЙ</h4>
<p>Асенні дождж адплакаў,</p>
<p>Апаласкаў парэнчы крат...</p>
<p>За ўсё, за ўсё вам дзякуй:</p>
<p>І за цынгу, і за інфаркт.</p>
<p> </p>
<p>Яшчэ ўстаю з пасцелі,</p>
<p>Каб дапісаць апошні сказ.</p>
<p>Бары не адшумелі</p>
<p>І залаты прамень не згас.</p>
<p> </p>
<p>Яшчэ жывуць надзеі</p>
<p>І акрыляюць дум узлёт.</p>
<p>Скажыце, дабрадзеі,</p>
<p>Чаму у вашых сэрцах лёд?</p>
<p> </p>
<p>Не грэе ён, а студзіць,</p>
<p>Аж ледзянее ў жылах пульс.</p>
<p>За песні не асудзіць</p>
<p>Мяне Радзіма Беларусь.</p>
<p> </p>
<p>За словы праўды горкай</p>
<p>Я прабачэння не прашу,</p>
<p>Хоць і заходзіць зорка,</p>
<p>Але не плюйце мне ў душу.</p>
<p> </p>
<p>Мае браты-браточкі,</p>
<p>З народам быў я на сяўбе.</p>
<p>Народ і ў дзень святочны</p>
<p>Мяне пакліча да сябе.</p>
<p> </p>
<p class="sign">15 верасня 1962 г., Мінск</p>
<p> </p>
<p> </p>
<h4><a id="chapter256"></a>ПРЫЙШЛА ПАРА — ПАСВАТАЛІ</h4>
<p>Суседзі ў нас багатыя,</p>
<p>Прыйшла пара — пасваталі,</p>
<p>А згоды не спыталіся,</p>
<p>Хоць дараслі да сталасці.</p>
<p>Вось гэтак тое сталася,</p>
<p>З чаго мы не ўсміхаліся,</p>
<p>А голавы павесілі</p>
<p>І не спявалі весела,</p>
<p>На сумны лад збіваліся,</p>
<p>А крытык злосна лаяўся.</p>
<p> </p>
<h5><a id="chapter257"></a>* * *</h5>
<p>Не люблю я слухаць звягі.</p>
<p>Адпачыць, знябыты, лягу,</p>
<p>Будзе ціха ў нашым садзе,</p>
<p>Песня да мяне прысядзе.</p>
<p>Пасядзіць са мной да ночкі,</p>
<p>Да грудзей прытуліць моўчкі,</p>
<p>Гляне і прыкрые вочы.</p>
<p>Гэта песня вечнай ночы.</p>
<p> </p>
<p class="sign">27 верасня 1962 г., Мінск</p>
<p> </p>
<p> </p>
<h4><a id="chapter258"></a>ЛЮБЛЮ</h4>
<p>Знаём я добра з гэтымі лясамі,</p>
<p>Люблю наведаць іх ізноў часамі,</p>
<p> </p>
<p>Люблю прайсці сцяжынкамі ляснымі,</p>
<p>Пад елкамі і соснамі густымі,</p>
<p> </p>
<p>Пад клёнамі з лістамі залатымі,</p>
<p>Пагаманіць і з гэтымі, і з тымі,</p>
<p> </p>
<p>Што сонцу усміхаюцца на ўзлессі.</p>
<p>Мне любы сёння маладыя песні,</p>
<p> </p>
<p>Паслухаеш і весялей на сэрцы.</p>
<p>Мне хочацца з сябрамі тут сустрэцца,</p>
<p> </p>
<p>Ключы аддаць ад задушэўнай песні,</p>
<p>Якую нам бацькі ў жыццё прынеслі.</p>
<p> </p>
<p class="sign">7 кастрычніка 1962 г., Мінск</p>
<p> </p>
<p> </p>
<h4><a id="chapter259"></a>АДЦВІТАЕ Ў САДЗЕ РУЖА</h4>
<p>Я не быў такім знябытым,</p>
<p>Гэткім слабым і нядужым.</p>
<p>Сёння ўсімі я забыты</p>
<p>І табой, мой добры дружа.</p>
<p>Адцвітае ў садзе ружа.</p>
<p> </p>
<p>Ціха падаюць пялёсткі,</p>
<p>І ніхто іх не збірае.</p>
<p>Як той песні адгалоскі,</p>
<p>Вецер носіць іх па краі.</p>
<p>Жар асенні дагарае.</p>
<p> </p>
<p>Можа, сэрца ён сагрэе,</p>
<p>Да жыцця пакліча, верне?</p>
<p>Чырванее ліст на дрэве,</p>
<p>Асыпае восень зерне.</p>
<p>Неўзабаве дзень мой змеркне.</p>
<p> </p>
<p>І узыдзе ночы зорка,</p>
<p>І яна мой шлях асвеціць.</p>
<p>На душы мне зябка, золка.</p>
<p>Ці пакіну след я ў свеце,</p>
<p>Ці пяском засыпле вецер?</p>
<p> </p>
<p>Можа так і гэтак стацца.</p>
<p>Песня к сонцу хай злятае,</p>
<p>Трэба з ясным развітацца.</p>
<p>Мая восень залатая</p>
<p>Лебядзіную спявае.</p>
<p> </p>
<p class="sign">11 кастрычніка 1962 г., Мінск</p>
<p> </p>
<p> </p>
<h4><a id="chapter260"></a>ХВІЛІНЫ УРАЧЫСТЫЯ</h4>
<p>Іду шляхамі зорнымі,</p>
<p>Далінамі азёрнымі,</p>
<p>Іду і завіхаюся,</p>
<p>І вербам усміхаюся.</p>
<p>Шумяць зеленалістыя,</p>
<p>Купчастыя, шатрыстыя,</p>
<p>А поплавы квяцістыя.</p>
<p>Хвіліны урачыстыя.</p>
<p> </p>
<p>Іду шляхамі новымі,</p>
<p>Дубровамі вясновымі.</p>
<p>Дубы, асілкі-волаты,</p>
<p>Як памужнелі сёлета.</p>
<p>Глядзіш на іх і верыцца:</p>
<p>Мінулае не вернецца,</p>
<p>Не схіляцца плячыстыя.</p>
<p>Хвіліны урачыстыя.</p>
<p> </p>
<p>Іду шляхамі роднымі,</p>
<p>Не гацямі балотнымі.</p>
<p>Як тут жыццё змянілася!</p>
<p>Наяве ўсё, што снілася.</p>
<p>Над рэчкамі, крыніцамі</p>
<p>Не плачуць лозы ніцыя.</p>
<p>Вясёлкі прамяністыя,</p>
<p>Хвіліны урачыстыя.</p>
<p> </p>
<p class="sign">14 кастрычніка 1962 г.,</p>
<p class="sign">Мінск</p>
<p> </p>
<p> </p>
<h4><a id="chapter261"></a>НА САЛАЎІНЫ ЛАД</h4>
<p>Усё ж я шмат шляхоў-дарог прайшоў,</p>
<p>А славы не шукаў і не знайшоў,</p>
<p>Пакіну гэту славу я другім,</p>
<p>Для іх хай будзе скарбам дарагім.</p>
<p>Без славы жыць на свеце весялей,—</p>
<p>Так сёння праспяваў мне салавей.</p>
<p>Чаму, скажы, пясняр крылаты мой,</p>
<p>Спяваеш ты вясной, а не зімой?</p>
<p>Чаму у сцюжу пакідаеш нас,</p>
<p>Ляціш на поўдзень і на доўгі час?</p>
<p> </p>
<p>— Хоць і радзіўся тут, і тут я рос,</p>
<p>А ўсё ж пужае холад і мароз.</p>
<p>Без песень там, не слаўлю пышных крон,</p>
<p>Такі ўжо салаўіны мой закон.</p>
<p>Калі над гаем грымне першы гром,</p>
<p>Я з песняю вярнуся ў родны дом</p>
<p>І на галінцы, пад акном тваім,</p>
<p>Вясенняй зорцы праспяваю гімн.</p>
<p>І разганю я ціхай ночкі сон,—</p>
<p>Такі ўжо салаўіны мой закон.</p>
<p> </p>
<p>Не буду спаць, світае далягляд.</p>
<p>Люблю спяваць на салаўіны лад.</p>
<p> </p>
<p class="sign">15 кастрычніка 1962 г., Мінск</p>
<p> </p>
<p> </p>
<h4><a id="chapter262"></a>ОЙ ВЫ, ТРАВЫ, ТРАВЫ-МУРАГІ</h4>
<p>Вось і роднае Падгор’е,</p>
<p>А якое ж тут надвор’е!</p>
<p>І цяплей, і сонца болей</p>
<p>Па-над борам, па-над полем.</p>
<p>Маладыя вунь сасонкі</p>
<p>Цешаць вока ростам гонкім.</p>
<p>З імі ветру не да спрэчкі,</p>
<p>Чую песню светлай рэчкі:</p>
<p> </p>
<p>Ой вы, травы, травы-мурагі,</p>
<p>Зелянеюць рэчкі берагі;</p>
<p>Разыходзяцца шырэй кругі,</p>
<p>Пояць бераг гэты і другі.</p>
<p>Ой вы, травы, травы-мурагі.</p>
<p> </p>
<p>Ой вы, хвалі рэчанькі-красы,</p>
<p>Вашых песень льюцца галасы,</p>
<p>Слухаюць і людзі, і лясы,</p>
<p>Дзе квітнеюць нашы верасы.</p>
<p>Ой вы, хвалі рэчанькі-красы.</p>
<p> </p>
<p>Ой ты, сонца, залаты прамень,</p>
<p>Наша шчасце з намі ты сустрэнь,</p>
<p>Пасылай вясёлкі нам штодзень.</p>
<p>Не сціхае пад вярбой струмень,</p>
<p>Ой ты, сонца, залаты прамень.</p>
<p> </p>
<p class="sign">17 кастрычніка 1962 г., Мінск</p>
<p> </p>
<p> </p>
<h4><a id="chapter263"></a>НА ХАРАСТВО НЕ НАДЗІВІЦЦА</h4>
<p>Гляджу ў зарэчныя прагалы,</p>
<p>Дзе воблакі, як тыя скалы,</p>
<p>Заружавелі у блакіце,</p>
<p>Страчаючы усход дзянніцы.</p>
<p>На хараство не надзівіцца.</p>
<p> </p>
<p>Разліўся каляровы золак</p>
<p>І на даліну, і на ўзгорак,</p>
<p>І сонца першыя праменні,</p>
<p>Як тыя мары-летуценні,</p>
<p>Вітаюць ранак, дзень вясенні.</p>
<p> </p>
<p>Са сцежкі сонечнай не збіцца,</p>
<p>На хараство не надзівіцца.</p>
<p> </p>
<p class="sign">23 кастрычніка 1962 г., Мінск</p>
<p> </p>
<p> </p>
<h4><a id="chapter264"></a>ХАЧУ СПЯВАЦЬ, А НЕ МАЛІЦЦА</h4>
<p>Не прадаваў свайго сумлення</p>
<p>За медны, срэбны звон рублёвы,</p>
<p>Не станавіўся на маленне,</p>
<p>Калі нямелі ў песні словы.</p>
<p> </p>
<p>Складаў бязбожныя малітвы,</p>
<p>Ў якіх ад Бога адракаўся.</p>
<p>На друз разбіў я крыж гранітны,</p>
<p>І не кажыце мне: раскайся.</p>
<p> </p>
<p>Даволі гэты крыж насілі,</p>
<p>Ён да крыві нам змуляў плечы.</p>
<p>Нарэшце ўсё ж хапіла сілы</p>
<p>Зваліць цяжар нечалавечы.</p>
<p> </p>
<p>І цемра больш не слепіць вочы,</p>
<p>І не пужае крык начніцы,</p>
<p>І на былых сцяжынах воўчых</p>
<p>Завяла зелле — чамярыца.</p>
<p> </p>
<p>Не вырасце ніколі болей,</p>
<p>Дзе верас з хвойкамі гамоніць.</p>
<p>Не аблівацца сэрцу болем,—</p>
<p>Упрочкі хмары вецер гоніць.</p>
<p> </p>
<p>І сонца яснае такое</p>
<p>Ідзе са мной расой умыцца.</p>
<p>Люблю, не ведаю спакою,</p>
<p>Хачу спяваць, а не маліцца.</p>
<p> </p>
<p class="sign">28 кастрычніка 1962 г., Мінск</p>
<p> </p>
<p> </p>
<h4><a id="chapter265"></a>КАЛЕНДАРА Я НЕ ГАРТАЮ</h4>
<p>Календара я не гартаю,</p>
<p>Святочных не шукаю дат,</p>
<p>Паветра чыстае глытаю,</p>
<p>Як ратны воін і салдат.</p>
<p> </p>
<p>Ні разу не ўцякаў, як трус,</p>
<p>І не хаваўся у кусты.</p>
<p>Са мной чытае Беларусь</p>
<p>«Неадасланыя лісты».</p>
<p> </p>
<p>Ў іх споведзь сэрца і душы,—</p>
<p>Ніяк грахі не замалю:</p>
<p>Хоць ты пішы, хоць не пішы,</p>
<p>Хоць ніцма падай на зямлю.</p>
<p> </p>
<p>Не быць у ласцы ўсё адно,—</p>
<p>Вас бачу, крытыкі, наскрозь</p>
<p>І ведаю не сёння, а даўно,</p>
<p>Язык каростай ваш аброс.</p>
<p> </p>
<p>Напаў цяжкі крытычны сверб:</p>
<p>Не змоўчыць, не сцярпець.</p>
<p>Давалі ўсё вам напавер,</p>
<p>І гэтак хочаце й цяпер.</p>
<p> </p>
<p>А хто разлічыцца за вас?</p>
<p>Калі вы аддасцё даўгі?</p>
<p>Мо атрымалі зноў аванс</p>
<p>І на сябе, і на другіх?</p>
<p> </p>
<p>Ліст жоўты сыплецца з бяроз,</p>
<p>І спеў птушыны анямеў,</p>
<p>І ўжо Нілевіч і Бурнос,</p>
<p>Удвух, ўзяліся за мяне.</p>
<p> </p>
<p>Малоцяць ёмка, ў два цапы,</p>
<p>Хоць на таку і не снапы;</p>
<p>Малоцяць, а не ўлад, спляча,</p>
<p>І подласць свеціцца ў вачах.</p>
<p> </p>
<p>«Павыбіваем зубы ўсе</p>
<p>Яго паэзіі-красе.</p>
<p>Апанавала намі злосць,</p>
<p>У нашым гневе крыўда ёсць».</p>
<p> </p>
<p>Паўзе не крыўда, а паклёп.</p>
<p>Няўжо ізноў у модзе ён?</p>
<p>Паўзе, як набрынялы клоп,</p>
<p>Па чыстым целе нашых дзён.</p>
<p> </p>
<p>Папробуй толькі, раздушы,</p>
<p>І пойдзе гэтакі смурод...</p>
<p>Не заглушыць вам спеў душы,</p>
<p>Чакаючы узнагарод.</p>
<p> </p>
<p>Календара я не гартаю,</p>
<p>Святочных не шукаю дат,</p>
<p>Паветра чыстае глытаю,</p>
<p>Як ратны воін і салдат.</p>
<p> </p>
<p class="sign">29 кастрычніка 1962 г., Мінск</p>
<p> </p>
<p> </p>
<h4><a id="chapter266"></a>НА ДАРОГАХ БЕЛАРУСІ</h4>
<p>Плашч накіну адмысловы,</p>
<p>Пакланюся сонцу, маю.</p>
<p>Не прасіце слоў вясёлых,</p>
<p>Бо ў запасе мала маю.</p>
<p> </p>
<p>Пакрысе іх я растраціў</p>
<p>На дарогах дальніх, блізкіх,</p>
<p>Дзе не з мармуру палацы,</p>
<p>А з граніту абеліскі.</p>
<p> </p>
<p>Дзе сыны, браты спачылі</p>
<p>І са славай і без славы.</p>
<p>Сняцца сны ім аб Айчыне,</p>
<p>Што пасцельку ў горы слала.</p>
<p> </p>
<p>Перад імі кленчу ў скрусе,</p>
<p>Жураўлі крычаць над полем.</p>
<p>На дарогах Беларусі</p>
<p>Ўсё магіл-курганаў болей.</p>
<p> </p>
<p>Насыпаюць тут іх войны,</p>
<p>Хоць і шле народ праклёны.</p>
<p>Мае вочы жалю поўны,</p>
<p>І са мной гаруюць клёны.</p>
<p> </p>
<p>Мо за гэта зноў дакоры?</p>
<p>Хай іх лепш не будзе ў свеце.</p>
<p>Узнімаўся і ў Дукоры</p>
<p>Грозны партызанскі вецер,</p>
<p> </p>
<p>Каб ад нелюдзі варожай</p>
<p>Родную зямлю падмесці</p>
<p>І вясновы дзень прыгожы</p>
<p>На руках сваіх прынесці.</p>
<p> </p>
<p>Радасць волі здабывалі,</p>
<p>Ў бой на ворага хадзілі,</p>
<p>І не сціхлі тыя хвалі,</p>
<p>Што змывалі кроў з Радзімы.</p>
<p> </p>
<p>Чырванеюць імі рэкі</p>
<p>На усходзе сонца ўлетку.</p>
<p>Ўсё запомніцца навекі,</p>
<p>Зоркі ў небе — нашы сведкі.</p>
<p> </p>
<p>Раны гоім і загоім,—</p>
<p>Радавыя мы салдаты,—</p>
<p>Не адстанема, дагонім</p>
<p>І не возьмем лішняй платы.</p>
<p> </p>
<p>Не заслоняць сонца хмары,—</p>
<p>Заіскрыцца, разгарыцца.</p>
<p>Мы пад ясным гаспадарым,</p>
<p>Можам гэтым ганарыцца.</p>
<p> </p>
<p class="sign">30 кастрычніка 1962 г., Мінск</p>
<p> </p>
<p> </p>
<h4><a id="chapter267"></a>НАВАГОДНЯЕ ВІНО</h4>
<p>Яснее зоранька мая,</p>
<p>Над садам сее срэбны іней.</p>
<p>Сябры, хачу быць з вамі я</p>
<p>На навагодняй вечарыне.</p>
<p> </p>
<p>Яшчэ ў мяне хапае сіл,</p>
<p>Каб вам паціснуць моцна рукі.</p>
<p>Агню ў душы не пагасіць,</p>
<p>Сагрэю сэрцам вершаў гукі.</p>
<p> </p>
<p>Ў сваёй, а не ў чужой сям’і</p>
<p>Пад Новы год іх прачытаю,</p>
<p>Нібы у маі салаўі,</p>
<p>Сваю Радзіму прывітаю.</p>
<p> </p>
<p>Яна, як маці, ў нас адна,</p>
<p>Ей аддаю я з песняй сэрца.</p>
<p>Ўстаю на зорцы, давідна,</p>
<p>Як тое маладое дрэўца.</p>
<p> </p>
<p>Вядома ўсім даўным-даўно</p>
<p>Пра нашы зорныя крыніцы,</p>
<p>Ў іх навагодняе віно,</p>
<p>Як жар, праменіцца, іскрыцца.</p>
<p> </p>
<p>Сябры, пабыць я з вамі рад</p>
<p>На навагодняй вечарыне.</p>
<p>У нашай хаце добры лад,</p>
<p>Ўсе сілы аддадзім Айчыне.</p>
<p> </p>
<p class="sign">7 лістапада 1962 г., Мінск</p>
<p> </p>
<p> </p>
<h4><a id="chapter268"></a>ХАРАСТВОМ ЗЯМЛІ ЛЮБУЮСЯ</h4>
<p> </p>
<p>Па-над вёскамі і сёламі</p>
<p>Свеціць сонейка вясёлае.</p>
<p>Мы пад ясным летась, сёлета</p>
<p>Усё знаходзім тое золата,</p>
<p>Што бацькі за цяжкай працаю</p>
<p>Збераглі, а не растрацілі.</p>
<p>Спевы бацькавы і матчыны</p>
<p>Нам дасталіся у спадчыну,</p>
<p>З імі крылы сакаліныя.</p>
<p>А што мы сынам пакінема?</p>
<p>У сябе, у вас пытаюся,</p>
<p>Не малюся і не каюся,</p>
<p>А з сваім сумленнем раюся.</p>
<p>Непакоюся, турбуюся,</p>
<p>Хараством зямлі любуюся.</p>
<p>Хараство ды непаўторнае,</p>
<p>Як у жніўні неба зорнае.</p>
<p>Не сумуюць вербы з лозамі</p>
<p>На зямлі маёй прыгожае.</p>
<p>Ой ты, сонейка высокае,</p>
<p>Ў сінім небе ясны сокалы,</p>
<p>І Зямлю усю навокала</p>
<p>Абляцелі тыя сокалы,</p>
<p>На ўсю сілу размахнуліся</p>
<p>І да родных гнёзд вярнуліся.</p>
<p>Рад я. Ў нас такая раніца,—</p>
<p>Песня сонцу адклікаецца.</p>
<p>Ты цяплом яго сагрэтая,</p>
<p>Палюбіў цябе за гэта я.</p>
<p>Сілы марна не растрачаны,</p>
<p>Пакідаю песню ў спадчыну.</p>
<p> </p>
<p class="sign">12 лістапада 1962 г., Мінск</p>
<p> </p>
<p> </p>
<h4><a id="chapter269"></a>ПАЭТ І САЛАЎІ</h4>
<p>Даўно вы клікалі мяне</p>
<p>У сад сваіх цудоўных песень.</p>
<p>Я рад і сонцу, і вясне,</p>
<p>І дожджыку, што змые плесень.</p>
<p> </p>
<p>Люблю я шум зялёны майскі</p>
<p>І клейкіх лісцяў аганькі.</p>
<p>Умытыя расою краскі</p>
<p>Я завіваю у вянкі.</p>
<p> </p>
<p>На вішаньцы, каля святліц,</p>
<p>Спяваюць хорам салаўі,</p>
<p>І гэта ў Мінску, у сталіцы,</p>
<p>На нашай сонечнай зямлі.</p>
<p> </p>
<p>Сыны вядуць спеў новым ладам,</p>
<p>Бацькі — як сталыя майстры.</p>
<p>Мелодыі плывуць над садам</p>
<p>Да яснай зоранькі-зары.</p>
<p> </p>
<p>Хоць верце мне, а хоць не верце,</p>
<p>Без песні сумна на зямлі.</p>
<p>Не пагасіць агню у сэрцы,</p>
<p>Ніякім ліўням не заліць.</p>
<p> </p>
<p>Душа не ведае спакою,</p>
<p>Калі на свет раджае верш.</p>
<p>Ўсе вокны насцеж у пакоі,</p>
<p>На рукі зораньку бярэш</p>
<p>І ёй чытаеш новы верш.</p>
<p> </p>
<p>Пачуюць салаўі чытанне</p>
<p>І слухаць ўсёй сям’ёй ляцяць.</p>
<p>Са мною разам на світанні</p>
<p>Гімн сонцу любяць праспяваць.</p>
<p> </p>
<p class="sign">14 лістапада 1962 г., Мінск</p>
<p> </p>
<p> </p>
<h4><a id="chapter270"></a>НА СВІСЛАЧЫ</h4>
<p>На Свіслачы — і возера, і мора,</p>
<p>І процьма у блакітных хвалях зорак.</p>
<p>Плынь светлая з народа змыла гора,</p>
<p>І сёння нам за рэчаньку не сорам.</p>
<p>Замошчаны усе старыя грэблі,</p>
<p>Не хіляцца над доляй болей вербы.</p>
<p>Здаецца мне — яны памаладзелі.</p>
<p>Сукенкі з лісцяў маладых надзелі.</p>
<p>Увесну зелянеюць сочна травы,</p>
<p>І рэжа лона вод прамень яскравы.</p>
<p>Як тут перад Радзімай не прызнацца</p>
<p>І не раскрыць сваё ёй сэрца насцеж?</p>
<p>Няхай яно, знябытае, пазнае,</p>
<p>Што наша шчасце назаўсёды з намі.</p>
<p> </p>
<p>Па сенажаці важна ходзіць бусел</p>
<p>З паклонам нізкім сонцу Беларусі.</p>
<p>Над рэчкаю, дзе вербы маладыя,</p>
<p>Дзе травы-мурагі растуць густыя,</p>
<p>І вечарам, і ранкам зорна-сінім</p>
<p>Трапеча ў лісцях пошчак салаўіны.</p>
<p>Ліецца, быццам хвалі веснавыя,</p>
<p>Плыве, як тыя хмаркі залатыя.</p>
<p> </p>
<p>Даўно не быў я тут, мая Радзіма,</p>
<p>І новае ўстае перад вачыма.</p>
<p>Яго, як сын, вітаю я сардэчна,</p>
<p>Няхай жа новае жыве тут вечна.</p>
<p> </p>
<p class="sign">15 лістапада 1962 г., Мінск</p>
<p> </p>
<p> </p>
<h4><a id="chapter271"></a>РАДЗІМА</h4>
<p> </p>
<p>Люблю крыніцы зорныя твае,</p>
<p>І шолахі зялёныя лясныя,</p>
<p>І спевы салаіўныя твае,</p>
<p>І першыя расінкі на траве,</p>
<p>І рэчанькі у лузе веснавыя.</p>
<p>Вясна, вясна, як тая маладзіца.</p>
<p>На хараство зямлі не надзівіцца.</p>
<p>Не раз хацеў абняць, расцалаваць,</p>
<p>Прыпасці да грудзей тваіх гарачых,</p>
<p>Букеты кветак сонечных нарваць,</p>
<p>І ўсе маім сучаснікам раздаць,</p>
<p>Сумленным, маладым героям працы.</p>
<p>У далях сонечных не заблудзіцца,</p>
<p>На хараство зямлі не надзівіцца.</p>
<p>Знайшлі і нафту, і руду, і соль.</p>
<p>Ідуць у шахты родныя шахцёры,</p>
<p>На даланях рубцуецца мазоль,</p>
<p>І сэрцаў нашых больш не шчэміць боль.</p>
<p>Нязвыклай музыкай пяюць маторы.</p>
<p>Як тут паэме з песняй не радзіцца?</p>
<p>На хараство зямлі не надзівіцца.</p>
<p> </p>
<p class="sign">22 лістапада 1962 г., Мінск</p>
<p> </p>
<p> </p>
<h4><a id="chapter272"></a>СКАЗАЛА ПАРТЫЯ НАРОДУ ПРАЎДУ</h4>
<p>Ён заслужыў народную пагарду.</p>
<p>Сказала партыя народу праўду,</p>
<p>Якім суровым, жорсткім быў тыранам,</p>
<p>Як боль і кроў штодзень сачылі раны,</p>
<p>Як смерць і кат ўрываліся ў цямніцы</p>
<p>Людскою кроўю ўмыцца і напіцца.</p>
<p> </p>
<p>Устань, бязлітасны тыран, з магілы</p>
<p>І раскажы пра ўсё вачыма злымі,</p>
<p>Якія учыняў ты катаванні</p>
<p>У час вячэрні, і начны, і ранні,</p>
<p>Як літасці нявінныя прасілі.</p>
<p>Як адбіраў ты і жыццё, і сілы.</p>
<p> </p>
<p>Ты катам раздаваў узнагароды,</p>
<p>Устань і праўду раскажы народу.</p>
<p>Пачуеш і пракляцці, і праклёны,—</p>
<p>Іх шлюць табе замучаных мільёны.</p>
<p>Мы помнікі твае зруйнуем, зрушым,—</p>
<p>Хай кованы абцас зямлі не душыць.</p>
<p> </p>
<p>Нас партыя вядзе, за ёй мы крочым</p>
<p>І з Ленінскіх шляхоў-дарог не збочым.</p>
<p> </p>
<p class="sign">25 лістапада 1962 г., Мінск.</p>
<p> </p>
<p> </p>
<h4><a id="chapter273"></a>* * *</h4>
<p>Няўжо з пасцелі мне не ўстаць</p>
<p>І песні Лазара спяваць?</p>
<p>Які іх толькі будзе лёс,</p>
<p>Няўжо такі, як майскіх рос?</p>
<p>Не згіне песня марна, не!</p>
<p>Унукі ўспомняць і мяне</p>
<p>Ці словам добрым, ці другім,</p>
<p>Ці, можа, нават дарагім?</p>
<p> </p>
<p>Скарб адшукае ўнук і сын,</p>
<p>Пакіну ім я адрасы.</p>
<p>Усё для іх я зберагу,</p>
<p>Інакш зрабіць і не магу.</p>
<p>Пазнаюць спеў адменны мой,</p>
<p>З яго мелодыяй зямной,</p>
<p>З настроем зморанай душы,</p>
<p>Якога мне не заглушыць.</p>
<p> </p>
<p>Я часта ночкамі не сплю,</p>
<p>Устаю, развеяць сум люблю.</p>
<p>За родную сваю зямлю</p>
<p>Усе пакуты я сцярплю.</p>
<p>Ці варта доўга так цярпець?</p>
<p>А можа, лепш згарэць, чым тлець?</p>
<p>Парайце, неба і зямля,</p>
<p>І песня ў садзе салаўя!</p>
<p> </p>
<p class="sign">26 лістапада 1962 г., Мінск.</p>
<p> </p>
<p> </p>
<h4><a id="chapter274"></a>ПОПЛЕЧ ПУШКІН І КУПАЛА</h4>
<p>Ранак сонечны, вясновы,</p>
<p>Сонца ўстала, не праспала;</p>
<p>На стале маім пісьмовым —</p>
<p>Поплеч Пушкін і Купала,</p>
<p>Чарадзеі роднай мовы.</p>
<p> </p>
<p>Быццам сонца ў небе майскім,</p>
<p>Асвятляюць даль паэты,</p>
<p>Не завянуць песень краскі.</p>
<p>У цудоўны ранак гэты</p>
<p>Я святлом, цяплом сагрэты.</p>
<p> </p>
<p>Падбіраю і збіраю</p>
<p>У сваім радзімым краі</p>
<p>Па зярнятку тыя словы,</p>
<p>Што кладуцца у асновы</p>
<p>Не старых, а песень новых.</p>
<p> </p>
<p>Маем хлеб і ўсё да хлеба,</p>
<p>Пазбіралі з ніў каменні,</p>
<p>І у скібы пульхнай глебы</p>
<p>Спорна сеецца насенне</p>
<p>І ўзыходзіць ў дзень вясенні.</p>
<p> </p>
<p>Прапалю свае пасевы,</p>
<p>Летні дожджык іх аросіць,</p>
<p>І нап'ецца колас спелы.</p>
<p>А як прыйдзе госця-восень,</p>
<p>Ўспомню веснавыя спевы.</p>
<p> </p>
<p class="sign">27 лістапада 1962 г., Мінск</p>
<p> </p>
<p> </p>
<h4><a id="chapter275"></a>ЗНОЎ СЛУХАЮ ГОМАН</h4>
<p>Зноў слухаю я гоман</p>
<p>Родных хвой,</p>
<p>Як слухаў іх раней не раз.</p>
<p>А доўгі, доўгі час</p>
<p>Мяне ўсё дома</p>
<p>Не было,</p>
<p>Блукаў па скалах горных</p>
<p>Поўначы глухой</p>
<p>І зорнай.</p>
<p> </p>
<p>Мінулае у памяці ўсплыло:</p>
<p>Як над тайгой</p>
<p>Туман звісаў</p>
<p>Густы,</p>
<p>Як я пісаў,</p>
<p>І не даходзілі лісты,</p>
<p>Як жыў надзеяй з году ў год,</p>
<p>Шукаючы забыты брод,</p>
<p>Каб перайсці</p>
<p>На бераг сонечны ў жыцці,</p>
<p>І ўсё не мог</p>
<p>Знайсці,</p>
<p>Ніводзін Бог</p>
<p>Не дапамог.</p>
<p> </p>
<p>Ледзь-ледзь туман узняўся,</p>
<p>Нясмела</p>
<p>Заяснела,</p>
<p>І я падаўся</p>
<p>На гэты водбліск ясны.</p>
<p>Нялёгкаю была</p>
<p>Дарога,</p>
<p>Пакуль Радзіма абняла</p>
<p>Каля свайго парога.</p>
<p> </p>
<p>Хоць не прынёс з сабою песень,</p>
<p>Але Радзімай быў уцешан.</p>
<p> </p>
<p>Скасіліся старыя весніцы,</p>
<p>Вароты насцеж,</p>
<p>Каля варот равесніцы</p>
<p>Майго юнацтва.</p>
<p>Змяніўся я,</p>
<p>Змяніліся яны;</p>
<p>У садзе песня салаўя,</p>
<p>Я аддаю паклон зямны.</p>
<p> </p>
<p>«Заходзь, заходзь, Язэп,</p>
<p>Будзь нашым даражэнькім госцем;</p>
<p>Мы ведаем, што ты паэт,</p>
<p>Але ні кроплі не зайздросцім».</p>
<p> </p>
<p>Заходжу — новыя святліцы,</p>
<p>Век аджылі старыя снасці.</p>
<p>Я рад,</p>
<p>Хачу душой з народам зліцца</p>
<p>І на калені ўпасці</p>
<p>Ад зямнога шчасця.</p>
<p> </p>
<p class="sign">30 лістапада 1962 г., Мінск</p>
<p> </p>
<p> </p>
<h4><a id="chapter276"></a>СЯЎБА</h4>
<p>Які размах, які разгон!</p>
<p>Не тое, што раней загон,</p>
<p>Дзе поркаўся араты з плугам</p>
<p>Ды панукаў кабылку пугай.</p>
<p> </p>
<p>На вёрсты пралягаюць гоні,</p>
<p>Спяшаюцца стальныя коні,</p>
<p>І без панукі, без прынукі</p>
<p>Вядуць іх маладыя рукі</p>
<p>Вясёлых хлопцаў-трактарыстаў,</p>
<p>Ні крышачку не ганарыстых.</p>
<p> </p>
<p>З іх кожны любіць быць паэтам.</p>
<p>Раджае спеў вясна і лета,</p>
<p>Раджае ніва каласамі,</p>
<p>Даль з журавамі і гусямі.</p>
<p>Ну як, скажыце, устрымацца,</p>
<p>На крылах песні не узняцца?</p>
<p> </p>
<p>У небе заяснелі зоры,</p>
<p>За дзень узораны прасторы,</p>
<p>Што нават вокам не акінуць.</p>
<p>Усе скібы спорныя якія,</p>
<p>А глеба плённая такая,</p>
<p>Зярнят і сейбіта чакае.</p>
<p>Ён, дбайны сейбіт,</p>
<p>заўтра прыйдзе,</p>
<p>Засее нівы ўсе за тыдзень.</p>
<p> </p>
<p>Вясной, ў сяўбу, гарачым часам,</p>
<p>Устаюць на вёсцы з сонцам разам.</p>
<p>Сяўба спаць позна не дазволіць,</p>
<p>Яна, як песня,</p>
<p>кліча ў поле,</p>
<p>А трактары, як запявалы,</p>
<p>Склікаюць да працоўнай славы.</p>
<p> </p>
<p>Сяўба ідзе, сяўба пачата,</p>
<p>На ніве хлопцы і дзяўчаты.</p>
<p>Над полем толькі пылу хмаркі,</p>
<p>Ды сонечны прамень няяркі,</p>
<p>Ды спевы працы веснавое:</p>
<p>«Гэй, шчасце наша залатое...»</p>
<p> </p>
<p class="sign">2 снежня 1962 г., Мінск</p>
<p> </p>
<p> </p>
<h4><a id="chapter277"></a>ДОБРЫ ВЕЧАР, МІНСК ВЯЧЭРНІ</h4>
<p>На бульварах на асенніх</p>
<p>Шолах залатых лістоў;</p>
<p>Добры вечар, Мінск вячэрні,</p>
<p>Новых вуліц хараство.</p>
<p> </p>
<p>Шмат прыкладзена старання,</p>
<p>Цешыш нас зямной красой;</p>
<p>У вячэрні час мінчане</p>
<p>Любяць горад родны свой.</p>
<p> </p>
<p>Ленінскі праспект шырокі,</p>
<p>Як той Нёман-прыгажун;</p>
<p>Ў парку месяц яснавокі</p>
<p>Дакранаецца да струн.</p>
<p> </p>
<p>І мелодыя па рэчцы</p>
<p>Ў лоне ціхіх хваль плыве;</p>
<p>Адклікаюцца ёй сэрцы,</p>
<p>Вочы зорныя твае.</p>
<p> </p>
<p>Песня-казка нас чаруе,</p>
<p>Зберажом яе навек;</p>
<p>Песню-казку хто не чуе</p>
<p>Каля светлых вуліц-рэк?</p>
<p> </p>
<p>На бульварах на асенніх</p>
<p>Пошум залатых лістоў;</p>
<p>Добры вечар, Мінск вячэрні,</p>
<p>Людных вуліц хараство.</p>
<p> </p>
<p class="sign">7 снежня 1962 г., Мінск</p>
<p> </p>
<p> </p>
<h4><a id="chapter278"></a>ДУША ПЯСНЯРСКАЯ ГАРЫЦЬ</h4>
<p>Легендай-песняй запрашаю ў госці</p>
<p>Вясну сваёй блакітнай маладосці:</p>
<p>Прыйдзі, наведай неспакойнага мяне,</p>
<p>Хачу я вершы пачытаць табе.</p>
<p>Шчаслівае ў жыцці не абміне,</p>
<p>І з ног ніякі вецер не саб’е.</p>
<p> </p>
<p>Гады палын павырывалі горкі,</p>
<p>Прыйдзі, вясна, цераз даліны, ўзгоркі.</p>
<p>У памяці усплыў душы пратэст,</p>
<p>Які калісьці хваляваў так нас.</p>
<p>А можа, ўспомніш мне «Мой маніфест»?</p>
<p>Яго нёс я з табою на Парнас.</p>
<p> </p>
<p>Пастукалі, але не ў тыя дзверы,</p>
<p>Багі да нас не выйшлі, не сустрэлі.</p>
<p> </p>
<p> </p>
<h5><a id="chapter279"></a>* * *</h5>
<p> </p>
<p>Дарэмныя і марныя надзеі,</p>
<p>Змянілі іх суровыя падзеі.</p>
<p>Дваццаты век, трыццатая вясна,</p>
<p>І дваццаць восьмы мне пайшоў тады.</p>
<p>Шумела сумна на бары сасна</p>
<p>І не спяваў дубок з ёй малады.</p>
<p> </p>
<p>Не правялі яны мяне ў дарогу</p>
<p>Ад роднай хаты, роднага парога.</p>
<p>На крылы чорны воран падхапіў</p>
<p>І што ёсць сілы-духу ў Мінск памчаў.</p>
<p>Прыступкі збітыя пераступіў,</p>
<p>Маўчаў, і толькі гора у вачах.</p>
<p> </p>
<p>На прэнт замкнуліся за мною дзверы,</p>
<p>І ўсё ж ў жыццё прыгожае я верыў.</p>
<p> </p>
<p> </p>
<h5><a id="chapter280"></a>* * *</h5>
<p> </p>
<p>За кратамі я не паэт, а вязень,</p>
<p>Але Радзіме песняй абавязан.</p>
<p>Мінулі лета, восень і зіма,</p>
<p>І шле свае праменні нам вясна,</p>
<p>А сонейка майго са мной няма,</p>
<p>Успомню і хмялею без віна.</p>
<p> </p>
<p>Люблю цябе, люблю гарачым сэрцам,</p>
<p>Хачу хоць раз яшчэ з табой сустрэцца,</p>
<p>Прыйшоў і красавік, пяюць шпакі.</p>
<p>А раніцы! Здаецца не было такіх:</p>
<p>Над ціхай, светлай рэчкаю блакіт</p>
<p>І коцікі пушыстыя ракіт.</p>
<p> </p>
<p>На ніве роднай сейбіт і араты,</p>
<p>Вясна з майго вакна знімае краты.</p>
<p> </p>
<p> </p>
<h5><a id="chapter281"></a>* * *</h5>
<p> </p>
<p>Дзе вы, маёй вясны суровай творы?</p>
<p>Ці ўспомніць хто іх, ці паўторыць?</p>
<p> </p>
<p>. . . . . . . . . . . . . . . . . . . . . . . . . . . . . .</p>
<p> </p>
<p>Пажар! Душа пяснярская гарыць;</p>
<p>Апанаваў усіх, хто бачыў, страх.</p>
<p>Пажар! Відаць з нізіны і з гары,</p>
<p>Крычыць, як непрытомная, сястра:</p>
<p>«Пусціла з дымам, на ўзвей вецер,</p>
<p>І паплылі хмурынкаю па свеце!..»</p>
<p>Жар палымнее, як жывая кроў,</p>
<p>Што згусткамі кладзецца на пласты.</p>
<p>У полымі мае «Сады вятроў»,</p>
<p>«Мой маніфест» і «Новыя лісты»,</p>
<p>І «Кніга грэшная» сквірчыць, палае,</p>
<p>Не пагасіць, плыве за хваляй хваля.</p>
<p> </p>
<p>Пра гэта ўсё дазнаўся на Урале;</p>
<p>Сляза застыла на скале ў крыштале.</p>
<p> </p>
<p class="sign">14 снежня 1962 г., Мінск</p>
<p> </p>
<p> </p>
<h4><a id="chapter282"></a>У. Д — КУ</h4>
<p>Не завяла ў родным садзе ружа...</p>
<p>Рад я за цябе, мой даўні дружа:</p>
<p>Не адолелі мароз і сцюжа,</p>
<p>Не прыгорбіла цяжкая праца.</p>
<p>Рад я за цябе, мой дружа-браце.</p>
<p>Схлынулі паклёпы і напасці,</p>
<p>Як магло сяброўства заняпасці?</p>
<p>Не іначай кошка чорнай масці</p>
<p>Паміж нас прабегла цёмнай ночкай,</p>
<p>І сяброўства адышло упрочкі.</p>
<p>Ты ўсё горнешся бліжэй да знатных,</p>
<p>Іх увага даспадобы надта.</p>
<p>Жарт хай застанецца сабе жартам,</p>
<p>Пыл жа барадой змятаць не варта,</p>
<p>Лепей быць ў страі салдатам ратным.</p>
<p> </p>
<p class="sign">18 снежня 1962 г., Мінск</p>
<p> </p>
<p> </p>
<h4><a id="chapter283"></a>ДА ТВАІХ ЖЫВЫХ КРЫНІЦ-ГРУДЗЕЙ</h4>
<p>Да тваіх жывых крыніц-грудзей</p>
<p>Я штодзень, як сын, душой гарнуся;</p>
<p>Будуць хай і ў нас, як і ў людзей,</p>
<p>Песні аб радзіме Беларусі,</p>
<p>А за большае я не бяруся.</p>
<p> </p>
<p>Каб збылося, як я быў бы рад!</p>
<p>Музыка бароў, дуброў чаруе,</p>
<p>Разумець вучуся гэты лад.</p>
<p>Маё сэрца сёння не гаруе,—</p>
<p>У лясоў і ніў напеў бяру я.</p>
<p>Я люблю легенд дасціпны сказ</p>
<p> </p>
<p>І народ свой кемлівы і здольны.</p>
<p>Прыгажэе край цудоўны наш.</p>
<p>І да сонца, у блакіт раздольны,</p>
<p>Узлятае песня, сокал вольны.</p>
<p> </p>
<p class="sign">19 снежня 1962 г., Мінск</p>
<p> </p>
<p> </p>
<h4><a id="chapter284"></a>ЯНА, ЯК СОНЕЙКА Ў КРЫШТАЛЕ</h4>
<p>Як быць мне з лірыкай сваёй,</p>
<p>Такою роднаю, зямною?</p>
<p>І дні, і ночы ўсе са мною,</p>
<p>Я не падрэжу крылляў ёй.</p>
<p> </p>
<p>А муза ў строфах-хвалях рэк</p>
<p>Спявае, быццам маладзіца.</p>
<p>І трэба ж мне было радзіцца</p>
<p>Паэтам у дваццаты век.</p>
<p> </p>
<p>Радзіму я любіў, люблю,—</p>
<p>Яна ўзлёт песні акрыляе,</p>
<p>Яна, як сонейка ў крыштале,</p>
<p>Дарог-шляхоў з ёй не згублю.</p>
<p> </p>
<p>Упэўненай хадой іду,</p>
<p>Яснеюць, харашэюць далі,</p>
<p>Што мелі, сонцу ўсё аддалі.</p>
<p>Іду і веру: скарб знайду.</p>
<p> </p>
<p class="sign">21 снежня 1962 г., Мінск</p>
<p> </p>
<p> </p>
<h4><a id="chapter285"></a>СТАЛІЧНЫ РАНАК</h4>
<p>Нашы вокны без фіранак,</p>
<p>Аддаём вясне салют.</p>
<p>Устае сталічны ранак,</p>
<p>Устае працоўны люд.</p>
<p> </p>
<p>Кліча і чакае праца,</p>
<p>Гоман і народу тлум.</p>
<p>Час і мне за працу брацца</p>
<p>У сталіцы светлых дум.</p>
<p> </p>
<p>Сёння фабрыкі, заводы</p>
<p>Там, дзе рос учора бор,</p>
<p>Дзе шум плыў, як тыя воды</p>
<p>Веснавыя з долаў, гор.</p>
<p> </p>
<p>У святле святочным цэхі,</p>
<p>Не сціхае працы звон.</p>
<p>Не растраціма уцехі</p>
<p>І не спынім свой разгон.</p>
<p> </p>
<p>Запявае хор матораў,</p>
<p>Кранаў не стрымаць узлёт.</p>
<p>Вуліцы, як хвалі мора,</p>
<p>Зранку рвуцца да яснот.</p>
<p> </p>
<p class="sign">24 снежня 1962 г., Мінск</p>
<p> </p>
<p> </p>
<h4><a id="chapter286"></a>ЕЛАЧКА</h4>
<p>З елачкі пушыстай, з елачкі густой</p>
<p>Падаюць сняжынкі, падаюць на стол.</p>
<p> </p>
<p>Елачцы зялёнай сёння сняцца сны,</p>
<p>Быццам вее з бору водарам лясным,</p>
<p> </p>
<p>Быццам Дзед Мароз там кліча ў карагод.</p>
<p>«Елачка сустрэне з намі Новы год.</p>
<p> </p>
<p>Весела спяваць нам, весела з табой,</p>
<p>Елачка, вазьмі нас ў цёмны бор з сабой».</p>
<p> </p>
<p>«Ой вы, сакаляткі, ў бор мне не дайсці,</p>
<p>Сваіх снежных сцежак там мне не знайсці».</p>
<p> </p>
<p>З елачкі зялёнай, стройнай, маладой</p>
<p>Горкія расінкі сыплюцца на дол.</p>
<p> </p>
<p class="sign">25—31 снежня 1962 г., Мінск</p>
<p> </p>
<p> </p>
<h4><a id="chapter287"></a>ІЗНОЎ У КВЕЦЕНІ САДЫ</h4>
<p>Ізноў у квецені сады,</p>
<p>Курлычуць недзе жураўлі,</p>
<p>Спявае даль на ўсе лады,</p>
<p>Ізноў вясна і салаўі.</p>
<p> </p>
<p>Пясняр, з вясной-сястрой</p>
<p>Праменні ў прыгаршчы лаві.</p>
<p>Які нязвыклы зноў настрой</p>
<p>Прынеслі ў песні салаўі.</p>
<p> </p>
<p>Вясна, Радзіму абнімай,</p>
<p>Пралескі у вянкі заві.</p>
<p>І сонечны, і светлы май</p>
<p>На зорцы славяць салаўі.</p>
<p> </p>
<p>У глебу ўзоранай зямлі</p>
<p>Насенне сеецца з сяўні.</p>
<p>Жылі, да шчасця дажылі:</p>
<p>У нашым садзе салаўі.</p>
<p> </p>
<p>Не хмурацца увесну дні,</p>
<p>Зямельку, дожджык, напаі.</p>
<p>Жывём у дружнай мы сям’і,</p>
<p>Спяваюць славу салаўі.</p>
<p> </p>
<p class="sign">29 снежня 1962 г., Мінск</p>
<p> </p>
<p> </p>
<h4><a id="chapter288"></a>НЕ РАЗНЯЦЬ РУК БРАТНІХ</h4>
<p>Не разняць рук братніх,</p>
<p>Знітаваліся навек</p>
<p>У паходах ратных</p>
<p>І у плыні рэк.</p>
<p> </p>
<p>Хмары не прыкрылі</p>
<p>Дружбы ясны дзень,</p>
<p>Не падрэзаў крылы</p>
<p>Вораг-ліхадзей.</p>
<p> </p>
<p>Свае злыя сілы</p>
<p>Болей не збярэ.</p>
<p>Зелле мы скасілі,</p>
<p>Поўдзень на дварэ.</p>
<p> </p>
<p>Зелле вяне, звяне,</p>
<p>Будзе менш клапот,</p>
<p>І ужо не ўстане,</p>
<p>Выкінем за плот,</p>
<p> </p>
<p>І у гразь утопчым,</p>
<p>У трасучку-гаць.</p>
<p>Пачалі і скончым,</p>
<p>Зеллю век не ўстаць.</p>
<p> </p>
<p>Дружбы рунь красуе</p>
<p>Ў сонечныя дні;</p>
<p>Песню ў дар нясу я,</p>
<p>К сэрцу прыгарні.</p>
<p> </p>
<p class="sign">30 снежня 1962 г.</p>
<p class="sign">Мінск</p>
<p class="sign"></p>
<p> </p>
<h3><a id="chapter289"></a>1963</h3>
<p> </p>
<h4><a id="chapter290"></a>НАСТАЎНІКАМ ЧААДАЕЎСКАЙ ШКОЛЫ</h4>
<p>Пад Новы год, у светлы час,</p>
<p>Успомніў цёплым словам вас</p>
<p>І ўспомню так яшчэ не раз.</p>
<p> </p>
<p>...Над Чаадаевам яснее дзень,</p>
<p>Не гасне сонечны прамень.</p>
<p>Вясной бярозкі гоняць сок.</p>
<p>Здаецца, кліча зноў званок,</p>
<p>Заходжу ў неўгамонны клас</p>
<p>І там страчаю родных вас.</p>
<p>Праходзіць і мінае ўсё,</p>
<p>Што беражліва так нясём.</p>
<p>Я чуў: за гэтыя гады</p>
<p>Разросся сад ваш малады</p>
<p>І парадзеў нашмат стары,</p>
<p>Ў якім спявалі на зары</p>
<p>Вясною ранняй салаўі.</p>
<p> </p>
<p>На шчодрай мурамскай зямлі</p>
<p>Пражыў нямала я гадоў,</p>
<p>Не знаўся з горам, ні з бядой,</p>
<p>Народам рускім даражыў,</p>
<p>З ім парадніўся, падружыў.</p>
<p>Паклон я аддаваў усім,</p>
<p>Лічылі ўсе мяне сваім,</p>
<p>Абедаў разам і касіў.</p>
<p>Ішоў пракос я у пракос,</p>
<p>Валок мой спорна ўгору рос.</p>
<p> </p>
<p>Калі шумеў прыокскі гай,</p>
<p>Я ўспамінаў свой родны край,</p>
<p>Дзе бегаў пастушком, дзе рос,</p>
<p>Дзе сцежкі мне знаёмы скрозь,</p>
<p>Дзе сілы у сабе адчуў</p>
<p>Сялянскі кемлівы хлапчук,</p>
<p>П’ючы здароўе майскіх рос.</p>
<p>Радзімы сіла верх ўзяла,</p>
<p>Да ўзлёту крылы узняла.</p>
<p>І ў тыя сонечныя дні</p>
<p>Накіраваўся да радні,</p>
<p>Зямлі бацькоў паклон аддаў,</p>
<p>Паветра свежае глытаў.</p>
<p> </p>
<p>Настаўнікі, мае сябры,</p>
<p>Шумяць заокскія бары.</p>
<p>Я чую ў Мінску гэты шум,</p>
<p>Хвалюе сэрца і душу.</p>
<p>Я чую гонкіх сосен звон.</p>
<p>Расіі нізкі мой паклон.</p>
<p>Яна прынесла нам святло,</p>
<p>А сонца яснае — цяпло.</p>
<p>Настаўнікі, у добры час</p>
<p>Успомніў цёплым словам вас</p>
<p>І ўспомню так яшчэ не раз.</p>
<p> </p>
<p class="sign">4 студзеня 1963 г.</p>
<p> </p>
<p> </p>
<h4><a id="chapter291"></a>У СОНЕЧНЫ ЗІМОВЫ ПОЎДЗЕНЬ</h4>
<p> </p>
<p>То сыплюцца, то сеюцца, як срэбра тое;</p>
<p>Праменіцца ў сняжынках сонца залатое.</p>
<p> </p>
<p>Як лебядзіны пух, ціхусенька кладуцца</p>
<p>У садзе на галінкі, што звісаюць, гнуцца.</p>
<p> </p>
<p>Сняжынкі бель-пушынкі атрасаюць, сеюць</p>
<p>І мачысе-зіме пасцель у садзе сцелюць.</p>
<p> </p>
<p>Бялюткі пухавік, падушкі-гурбы снегу</p>
<p>На ложак з лёду зорнага кладуць без смеху,</p>
<p> </p>
<p>І мітусяцца, і лятаюць белым роем,—</p>
<p>Спяваюць калыханку мачысе суровай.</p>
<p> </p>
<p class="sign">4 студзеня 1963 г.</p>
<p> </p>
<p> </p>
<h4><a id="chapter292"></a>БЛАКІТНАЕ МОРА</h4>
<p>Блакітнае мора,</p>
<p>Калышуцца хвалі,</p>
<p>Даліну, узгорак</p>
<p>Прыкрылі, схавалі.</p>
<p>Ноч зоранькі ліча,</p>
<p>Да працы дзень кліча.</p>
<p>Пара залатая:</p>
<p>У ранак у росны</p>
<p>Лянок расцвітае,</p>
<p>Блакітны і рослы.</p>
<p>Красуй, валакністы,</p>
<p>Лянок шаўкавісты.</p>
<p>Плён будзе багаты.</p>
<p>Пад сонцам у полі</p>
<p>Спяваюць дзяўчаты:</p>
<p>«Лён чыста праполем,</p>
<p>Красуй, сінявокі,</p>
<p>Вясёлы, высокі!</p>
<p>Мы любім у працы</p>
<p>Усе завіхацца,</p>
<p>У поўдзень гарачы</p>
<p>Вясёлцы ўсміхацца.</p>
<p>Як чайкі на моры,</p>
<p>Не ведаем зморы».</p>
<p>Пад сонцам Радзімы —</p>
<p>Раздольныя нівы,</p>
<p>Узгоркі, даліны</p>
<p>І ветрык шумлівы,</p>
<p>І сцеле абрусы</p>
<p>Лянок Беларусі.</p>
<p> </p>
<p class="sign">1963 г.</p>
<p> </p>
<p> </p>
<h4><a id="chapter293"></a>ДЗЕНЬ ДОБРЫ!</h4>
<p>Цяжар гадоў маіх плячэй не згорбіў,</p>
<p>Люблю ўсміхацца маладой вясне.</p>
<p>Мне свеціць сонейка усё ясней,</p>
<p>Радзіма, Беларусь мая, дзень добры!</p>
<p> </p>
<p>Па сіняй хвалі човен лёгкі, гонкі</p>
<p>Накіраваў плавец у даль ракі.</p>
<p>Не за гарой шчаслівыя вякі,</p>
<p>Ужо чуваць іх песні і гамонкі.</p>
<p> </p>
<p>Гісторыя, падкову на парог</p>
<p>Прыбі і затрубі у свой ты рог:</p>
<p>Не праслязіцца з хмаркі дожджык дробны.</p>
<p> </p>
<p>Народу не старэць, ён твой тварэц,</p>
<p>Ідзе камуністычны век сустрэць.</p>
<p>Радзіма, Беларусь мая, дзень добры!</p>
<p> </p>
<p class="sign">1963 г.</p>
<p> </p>
<p> </p>
<h3><a id="chapter294"></a>Вершы невядомых гадоў</h3>
<p> </p>
<h4><a id="chapter295"></a>ЛЮБІЦЬ МЫ І ТАДЫ УМЕЛІ</h4>
<p>Успомнім тых, каго няма між нас,</p>
<p>Хто адышоў яшчэ у маладосці.</p>
<p>Тады такі ўжо быў суровы час:</p>
<p>Суставы трушчылі, ламалі косці.</p>
<p> </p>
<p>Пятлю ўскідалі на саміх сябе,</p>
<p>І жылы ў целе рваліся, нямелі,</p>
<p>І сэрца войкала, і пульс слабеў,</p>
<p>Але любіць мы і тады умелі.</p>
<p> </p>
<p>З багнетам вострым верны вартаўнік</p>
<p>Навекі вёў у зябкую цямніцу,</p>
<p>Дзе светлы дзень нікому не прысніцца</p>
<p> </p>
<p>Апоўначы я чуў з цямніцы крык,</p>
<p>І як успомню толькі — плачуць вочы.</p>
<p>Ці прыйдуць больш яшчэ такія ночы?</p>
<p> </p>
<p> </p>
<h4><a id="chapter296"></a>* * *</h4>
<p> </p>
<p>Унук і праўнук дзён сучасных,</p>
<p>Я сёння бачу шлях ваш ясны.</p>
<p>Ён мне і блізкі і далёкі,</p>
<p>А мой — цярністы і нялёгкі.</p>
<p>Згінаюся ў цяжкой знямозе,</p>
<p>Як тое ў лузе вербалоззе.</p>
<p>І родную сваю зямлю</p>
<p>Да сэрца горача тулю.</p>
<p>Не справіць здрада больш вяселля,</p>
<p>Не ўзыдзе ў полі пустазелле</p>
<p>Ні ў дзень асенні, ні вясенні:</p>
<p>Зяло адвеем ад насення,</p>
<p>Мякіну пусцім на ўзвей вецер,</p>
<p>Бо не патрэбна ў хаце смецце.</p>
<p>Не за гарамі гэты дзень,</p>
<p>Ён прыйдзе, ён ужо ідзе...</p>
<p> </p>
<p> </p>
<h4><a id="chapter297"></a>* * *</h4>
<p> </p>
<p>З песняй-лёсам</p>
<p>Я ў дарогу рушыў.</p>
<p>Трэсла восень</p>
<p>Яблыкі, ігрушы.</p>
<p> </p>
<p>Носім-зносім...</p>
<p>Даспявалі бэры.</p>
<p>Ў гэну восень</p>
<p>Ты мяне сустрэла.</p>
<p> </p>
<p>Слуцк і песня</p>
<p>Даўніх успамінаў.</p>
<p>Вецер, смейся</p>
<p>Над маёй калінай.</p>
<p> </p>
<p>Чырванею,</p>
<p>Проста твару сорам.</p>
<p>З поўнай жмені</p>
<p>Ночка сее зоры.</p>
<p> </p>
<p>Я пад імі,</p>
<p>Як той мак чырвоны.</p>
<p>Тваім імем</p>
<p>С.&lt;тася&gt; зачарован.</p>
<p> </p>
<p> </p>
<h4><a id="chapter298"></a>МУЗЫКА І ТАНЦЫ</h4>
<p>Ў сінім небе меней зораў.</p>
<p>Меней ясных іх слядоў,</p>
<p>Як музыкаў і танцораў</p>
<p>На планеце маладой.</p>
<p> </p>
<p>Волю нам бацькі прыдбалі;</p>
<p>З намі воля — ясны цвет.</p>
<p>Грайце, скрыпкі і цымбалы.</p>
<p>Грайце сёння на ўвесь свет!</p>
<p> </p>
<p>Аглашайце нашу радасць.</p>
<p>Маладых сыноў, дачок:</p>
<p>У руках да працы зайздрасць,</p>
<p>Ногі скачуць «крыжачок».</p>
<p> </p>
<p>Творчай працы — хвала, хвала!</p>
<p>Адплываюць караблі;</p>
<p>Камсамольцы-запявалы</p>
<p>На прыгожай на зямлі!</p>
<p> </p>
<p>Фабрыкі, заводы, нівы</p>
<p>Аддаюць салют вясне.</p>
<p>Маладосці імяніны</p>
<p>Сёння ў сонечнай красе.</p>
<p> </p>
<p> </p>
<h4><a id="chapter299"></a>АПЯКУН</h4>
<p>Апякун — не бацька родны,</p>
<p>Грозны, як фельдфебель ротны.</p>
<p>Ён да сэрца не прыгорне;</p>
<p>Жыць з ім цяжка, жыць з ім горна.</p>
<p>Ўсіх трымае ў чорным целе:</p>
<p>Цвёрда спаць, хоць мякка сцеле.</p>
<p> </p>
<p>— Мы яго не лаем, хвалім,</p>
<p>Нават песняй штодзень славім.</p>
<p>Апякун наш песні любіць,</p>
<p>Хоць за іх часамі лупіць.</p>
<p> </p>
<p>— Трэба у сям’і ушчунак.</p>
<p>Ад сябе не адпушчу я</p>
<p>Вас да старасці, да смерці,—</p>
<p>Шчыра вам кажу, ад сэрца.</p>
<p> </p>
<p> </p>
<h4><a id="chapter300"></a>ГРОМ ПЕРШЫ ГУКАЕ</h4>
<p>Бліскучыя жылкі</p>
<p>З хмурынкі</p>
<p>сцякаюць.</p>
<p>— Лавіце!</p>
<p>Ўцякаюць!</p>
<p>Смяюцца дажджынкі,</p>
<p>Бягуць ручаінкі —</p>
<p>І рогат, і спрэчкі.</p>
<p>З вясёлкі над рэчкай,</p>
<p>З хмурынкі над гаем</p>
<p>Гром першы гукае.</p>
<p> </p>
<p>Раскацісты веснік,</p>
<p>Як радасць, як песня.</p>
<p> </p>
<p> </p>
<h4><a id="chapter301"></a>* * *</h4>
<p>Толік-саколік,</p>
<p>Славік-вухналік,</p>
<p>Ўсім нам вядома,</p>
<p>Ў школе і дома</p>
<p>Дружбу вадзілі,</p>
<p>Матак задзівілі —</p>
<p>Аню і Стасю.</p>
<p>Бабка Настася</p>
<p>Хлопцаў любіла,</p>
<p>Разу не біла.</p>
<p>Славікаў бацька</p>
<p>Сына не цацкаў,</p>
<p>Сыну тлумачыў:</p>
<p>З працы хлеб смачны,</p>
<p>Людзі ад працы</p>
<p>Сілы не страцяць,</p>
<p>Мецьме што трэба:</p>
<p>Хлеб і да хлеба.</p>
<p>Праца з ахвотай —</p>
<p>Мёд, што у сотах.</p>
<p>Толікаў татка</p>
<p>Ведаў здагадку:</p>
<p>Сыну ён верыў,</p>
<p>Песціў у меру,</p>
<p>Нават быў трохі</p>
<p>Часам і строгі:</p>
<p>Горш за балячкі</p>
<p>Штодзень патачкі.</p>
<p>Дома, на волі</p>
<p>Сын не сваволіў.</p>
<p>Толік-саколік,</p>
<p>Жвавы, рухавы,</p>
<p>З твару смуглявы.</p>
<p>Карыя вочы</p>
<p>Свецяць і ў ночы,</p>
<p>Быццам бы зоркі.</p>
<p>Вейкі і броўкі —</p>
<p>Шэлест асокі,</p>
<p>Лобік высокі,</p>
<p>Вусны п’юць сокі.</p>
<p> </p>
<p> </p>
<h4><a id="chapter302"></a>У ЁЛАЧКІ-ІГОЛАЧКІ</h4>
<p>У ёлачкі</p>
<p>Іголачкі</p>
<p>Зялёныя усе.</p>
<p>Сняжыначкі-</p>
<p>Пушыначкі</p>
<p>Зіма да нас нясе.</p>
<p> </p>
<p>Не раімся.</p>
<p>Збіраемся,</p>
<p>Ідзём у карагод.</p>
<p>Пад зоркамі-</p>
<p>Вясёлкамі</p>
<p>Сустрэнем Новы год.</p>
<p> </p>
<p>Ой, межамі</p>
<p>Заснежаны</p>
<p>Прыйшоў і Дзед Мароз.</p>
<p>Ледзь горбіцца:</p>
<p>У торбачцы</p>
<p>Гасцінцы нам прынёс.</p>
<p> </p>
<p>«Далёкімі,</p>
<p>Нялёгкімі</p>
<p>Вярэцямі ішоў.</p>
<p>Хоць змораны,</p>
<p>Пад зорамі</p>
<p>Усё ж я вас знайшоў».</p>
<p> </p>
<p>Пад зоркамі</p>
<p>Узгоркамі</p>
<p>Хадзілі мы ў паход.</p>
<p>Пад месяцам</p>
<p>Пацешымся,</p>
<p>Спяём пад Новы год:</p>
<p> </p>
<p>«Пацешная,</p>
<p>Уцешная,</p>
<p>Ты, ёлачка, шумі.</p>
<p>Ківаюцца,</p>
<p>Ўсміхаюцца</p>
<p>На ёлачцы агні.</p>
<p> </p>
<p>Зялёная,</p>
<p>Вясёлая,</p>
<p>Уся у харастве.</p>
<p>Калючыя,</p>
<p>Гаючыя</p>
<p>Іголачкі твае.</p>
<p> </p>
<p>Сняжыначкі-</p>
<p>Пушыначкі</p>
<p>Зіма на нас трасе,</p>
<p>А ў ёлачкі</p>
<p>Іголачкі</p>
<p>Зялёныя усе».</p>
<p> </p>
<p> </p>
<h4><a id="chapter303"></a>БРЭСТ</h4>
<p> </p>
<h5><a id="chapter304"></a>I</h5>
<p>Вербы з клёнамі не шумяць зялёныя,</p>
<p>Буг і Мухавец ад крыві чырвоныя.</p>
<p>Выйшлі з берагоў — хвалі неспакойныя</p>
<p>А за імі чарадой з свасцікай пакойнікі.</p>
<p> </p>
<h5><a id="chapter305"></a>II</h5>
<p>}Воіны-салдаты тут на смерць стаялі</p>
<p>І сваю прысягу кроўю напісалі.</p>
<p> </p>
<p>З ворагам заклятым біліся героі,</p>
<p>Хоць і не хапала баявое зброі.</p>
<p> </p>
<p>Біліся дні-ночы, ў будны і ў нядзелю,</p>
<p>І фашыстаў раці больш і больш радзелі.</p>
<p> </p>
<p>Запякліся раны на грудзях краіны.</p>
<p>Ўсходзіць сонца рана аглядаць руіны.</p>
<p> </p>
<p> </p>
<h4><a id="chapter306"></a>* * *</h4>
<p>Над кронамі — блакіт,</p>
<p>Загар лёг на лісты.</p>
<p>З-за рэчкі, ад ракіт,</p>
<p>Відаць здалёк,</p>
<p>Плыве дымок,</p>
<p>А не туман густы</p>
<p>Хаваецца ў кусты.</p>
<p> </p>
<p>Ля вогнішча пастух сядзіць</p>
<p>І падграбае жар</p>
<p>Кійком:</p>
<p>«Як хораша на свеце жыць,</p>
<p>Цяжар</p>
<p>Не муляе плячэй.</p>
<p>І мой маяк не згас,</p>
<p>Здалёку ён</p>
<p>Відзён».</p>
<p>Як сын і брат,</p>
<p>Я слухаць рад</p>
<p>Цудоўны гэты сказ</p>
<p>Пад сонцам ясных дзён.</p>
<p> </p>
<p> </p>
<h3><a id="chapter307"></a>Экспромты</h3>
<p> </p>
<h4><a id="chapter308"></a>* * *</h4>
<p>Завіхаюся пісаць,</p>
<p>Каб паганая аса</p>
<p>Не ўкусіла зноў мяне,</p>
<p>Каб не выпаўз чорны змей.</p>
<p> </p>
<p>Ён за мной штодзень стаіць</p>
<p>Ён са мною часам спіць.</p>
<p>Абнімае, і цалуе,</p>
<p>І спявае: лю-лі, лю-лі.</p>
<p>Спі, мой ясны, не прачніся,</p>
<p>Песню я тваю суцішу —</p>
<p>Рана з ёю, рана выйшаў...</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter309"></a>СМЯРТЭЛЬНЫ ГРЭХ</h4>
<p>Мае сябры, не смех:</p>
<p>Пазбаўлен я уцех</p>
<p>За свой смяртэльны грэх.</p>
<p> </p>
<p>Няўжо тупым нажом,</p>
<p>Калі ішоў мяжой,</p>
<p>Ўначы каля стагоў</p>
<p>Зарэзаў я каго?</p>
<p> </p>
<p>А мо яшчэ страшней</p>
<p>(Сябры, скажыце мне)</p>
<p>Злачынны мой учынак?</p>
<p>Не ведаю, ей-права,</p>
<p>Аднак любіць Айчыну</p>
<p>Не дадзена мне права.</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter310"></a>* * *</h4>
<p>Вецер ў полі, скруха на сэрцы,</p>
<p>Песня на волю просіцца, рвецца.</p>
<p> </p>
<p>Слова гукае, ў полі начуе.</p>
<p>Хто маю песню сёння пачуе?</p>
<p> </p>
<p>Слёзы абмыйце здзекі і кпіны;</p>
<p>Сэрца Радзіме у песні пакіну.</p>
<p> </p>
<p class="sign">1953 г.</p>
<p> </p>
<p> </p>
<h4><a id="chapter311"></a>* * *</h4>
<p>Сваю душу я вам даверыў,</p>
<p>Вы мне былі усіх радней;</p>
<p>Калі ж пастукаўся у дзверы,</p>
<p>Не адчынілі іх вы мне.</p>
<p> </p>
<p>Сабаку з прывязі спусцілі,—</p>
<p>Як і раней звяглівы брэх.</p>
<p>Сабраў апошнія я сілы,</p>
<p>Падаўся ўдаль ад родных стрэх.</p>
<p> </p>
<p>Ой вы, шляхі! Ой вы, дарогі!</p>
<p>Не чую пад сабою ног,</p>
<p>І ўсё ж дайду да перамогі,</p>
<p>Запрэтны разбуру парог.</p>
<p> </p>
<p class="sign">1953 г.</p>
<p> </p>
<p> </p>
<h4><a id="chapter312"></a>* * *</h4>
<p>Наш Купала, наш пясняр вялікі</p>
<p>Свой народ да сонца, волі клікаў.</p>
<p>За табой пайшлі сыноў мільёны;</p>
<p>Да цябе зайшоў і я з паклонам.</p>
<p>Толькі не застаў у роднай хаце;</p>
<p>На жалейцы некаму зайграці.</p>
<p>У тваім, пясняр, святым музеі</p>
<p>Голаў нізка я схіліў, прыземіў.</p>
<p>На твае радкі жывыя глянуў,</p>
<p>Загаіў на сэрцы сваю рану.</p>
<p>Песняру пясняр аддаў пашану</p>
<p>І дырэктару музея гэтаксама.</p>
<p> </p>
<p class="sign">5 студзеня 1956 г.</p>
<p> </p>
<p> </p>
<h4><a id="chapter313"></a>АХВОТНА І ВЕСЕЛА</h4>
<p>Апошняя зоранька</p>
<p>Гасне над лесам,</p>
<p>І яснае сонейка</p>
<p>Будзіць Алеся:</p>
<p> </p>
<p>— Прачніся, саколік,</p>
<p>Устань, мой сынок!</p>
<p>Ўжо хутка у школу</p>
<p>Пакліча званок.</p>
<p> </p>
<p>Уцеха Алесева —</p>
<p>Горы і долы.</p>
<p>Ахвотна і весела</p>
<p>Бегаць у школу.</p>
<p> </p>
<p class="sign">10/ХІ 1957 г.</p>
<p> </p>
<p> </p>
<h4><a id="chapter314"></a>ЦІ БАЧЫЎ ХТО З ВАС?</h4>
<p>Ці бачыў хто з вас вёску Ляды,</p>
<p>Яе сады і далягляды?</p>
<p> </p>
<p>Ці бачылі, ільны якія!</p>
<p>А нівы — вокам не акінеш!</p>
<p> </p>
<p>Глядзіць вачэй блакітных мора,</p>
<p>Іх болей, як у небе зораў.</p>
<p> </p>
<p>А хвалі повеем лагодным</p>
<p>Шумяць у далях родных.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter315"></a>КЛЕНІК</h4>
<p>Шустры Лёнік</p>
<p>Пасадзіў вясной</p>
<p>Каля хаты клёнік</p>
<p>І паліў расой.</p>
<p> </p>
<p>Рос і вырас клёнік —</p>
<p>Лапушыцца ліст,</p>
<p>І смяецца Лёнік</p>
<p>Пад птушыны свіст.</p>
<p> </p>
<p>Прыляцеў на зорцы</p>
<p>Салавейка-госць.</p>
<p>Лёнік у каморцы</p>
<p>Сніць, што клёнік ёсць.</p>
<p> </p>
<p class="sign">25/ІХ 1958 г.</p>
<p> </p>
<p> </p>
<h4><a id="chapter316"></a>* * *</h4>
<p> </p>
<p>Сустракае восень</p>
<p>Вырай жураўліны;</p>
<p>У сцюдзёных росах</p>
<p>Спеюць журавіны.</p>
<p> </p>
<p>Спеюць, даспяваюць,</p>
<p>Пунсавеюць сокі.</p>
<p>Хвойкі зелянеюць,</p>
<p>Бор шуміць высокі.</p>
<p> </p>
<p class="sign">1958 г.</p>
<p> </p>
<p> </p>
<h4><a id="chapter317"></a>ПАВАЖАНЫ СТАНІСЛАЎ ПЯТРОВІЧ І КАЦЯРЫНА...!</h4>
<p>Народны звычай свой шануем —</p>
<p>І з Новым годам вас віншуем,</p>
<p>Жадаем ад душы і сэрца</p>
<p>З вялікім шчасцем вам сустрэцца.</p>
<p>Хай вас яно не абмінае.</p>
<p> </p>
<p>Пад Новы год яснеюць зоркі,</p>
<p>Не прыйдзе дзень слатлівы, горкі.</p>
<p> </p>
<p>Язэп і Стася</p>
<p> </p>
<p class="sign">30 снежня 1959 г.</p>
<p> </p>
<p> </p>
<h4><a id="chapter318"></a>* * *</h4>
<p>Выстрыгалі з фотакартак,</p>
<p>Выстрыгаюць і цяпер.</p>
<p>«Успамінаць яго не варта.</p>
<p>Ні ў нядзелю, ні ў чацвер,</p>
<p>Праўда, быў такі калісьці,</p>
<p>Толькі лепш, каб не было,—</p>
<p>Не прынёс ані карысці</p>
<p>У нябыт усё сплыло».</p>
<p>Вось як сталася яно,</p>
<p>І ці думаў ты, Язэп?</p>
<p>Чэмер п’еш, а не віно,</p>
<p>Дораць камень, а не хлеб.</p>
<p> </p>
<p class="sign">29 студзеня 1960 г.</p>
<p> </p>
<p> </p>
<h4><a id="chapter319"></a>* * *</h4>
<p>Душа гарыць, баліць,</p>
<p>З дакорам мне гавора:</p>
<p>Няма з кім падзяліць</p>
<p>Ні радасці, ні гора.</p>
<p> </p>
<p>Адна, штодзень адна,</p>
<p>Знарок ніхто не зойдзе.</p>
<p>Твая, мая радня</p>
<p>Дарогі ўсё не знойдзе.</p>
<p> </p>
<p>Ці доўга так цярпець,</p>
<p>Скажы, паэт, мой дружа?</p>
<p>Пара вясну сустрэць,</p>
<p>Раскінула цвет ружа.</p>
<p> </p>
<p class="sign">1960 г.</p>
<p> </p>
<p> </p>
<h4><a id="chapter320"></a>* * *</h4>
<p>Вясенні шум сасны</p>
<p>Над нашымі гадамі.</p>
<p>Я ўспомніў «Дні вясны»,</p>
<p>І рад сустрэчы з Вамі.</p>
<p>Ніяк не патушыць</p>
<p>Свайго агню паэту...</p>
<p>Ад сэрца, ад душы</p>
<p>Дару вам кніжку гэту.</p>
<p> </p>
<p class="sign">20 сакавіка 1961 г.</p>
<p> </p>
<p> </p>
<h4><a id="chapter321"></a>ГЕОРГІЮ ЗМІТРАВІЧУ ВЫЛЧАВУ</h4>
<p>Нібы хлапчук, я сёння рады</p>
<p>І на душы мне стала лепш.</p>
<p>Я не магу сабе даць рады —</p>
<p>Усё збіваюся на верш.</p>
<p>Абняць хачу вас, дружа-браце,</p>
<p>Ў гасціннай беларускай хаце.</p>
<p>Надзеі гэтай я не трачу,</p>
<p>Сваім Вас госцем сёння бачу,</p>
<p>І чару ўгору паднімаю,</p>
<p>І Вас і Ваш народ вітаю.</p>
<p> </p>
<p class="sign">24 мая 1961 г.</p>
<p> </p>
<p> </p>
<h4><a id="chapter322"></a>ВІНШАВАННЕ</h4>
<p>Вее вецер, вее свежы,</p>
<p>Ходзіць з песняй па бары.</p>
<p>Адыходзіць месяц снежань,</p>
<p>Адыходзіць год стары.</p>
<p> </p>
<p>Хмары ясных зор не засцяць,</p>
<p>Надыходзіць Новы год.</p>
<p>З Новым годам, з новым шчасцем,</p>
<p>Беларускі мой народ!</p>
<p> </p>
<p> </p>
<h4><a id="chapter323"></a>Я ЖЫЦЬ ХАЧУ...</h4>
<p>Хачу я жыць, тварыць і верыць</p>
<p>У светлы дзень Радзімы любай.</p>
<p>Якою мерай радасць мераць,</p>
<p>Калі так горача мы любім?</p>
<p> </p>
<p>Прыйшоў я да цябе у госці,</p>
<p>Як падарожны твой нястомны.</p>
<p>Як і тады, у маладосці,</p>
<p>Не раз яшчэ у песні ўспомню.</p>
<p> </p>
<p> </p>
<h4><a id="chapter324"></a>КАЛІ ГАРАЦЬ ЗАРНІЦЫ</h4>
<p>Народ, калі гараць зарніцы,</p>
<p>Спявае песню працы:</p>
<p>Збіраем шчасце па крупіцы</p>
<p>І марна не растрацім.</p>
<p> </p>
<p>Яго у спадчыну пакінем,</p>
<p>Каб век не ведаць гора.</p>
<p>Бяда з сваім старэчым кіем</p>
<p>На наш не ўзыдзе ўзгорак.</p>
<p> </p>
<p>Нам сонца свеціць шчодра,</p>
<p>З ім жыць на свеце добра.</p>
<p> </p>
<p> </p>
<h4><a id="chapter325"></a>* * *</h4>
<p>Неспакойна б’ецца сэрца,</p>
<p>Маладое гнецца дрэўца.</p>
<p>Вецер хіліць і хістае,</p>
<p>Шалясціць яно лістамі.</p>
<p> </p>
<p>Дрэўца ветру не здаецца,</p>
<p>Вырваць дрэўца не ўдаецца,</p>
<p>Бо карэнні ў родным грунце.</p>
<p>Не бядуйце, не гаруйце.</p>
<p> </p>
<p> </p>
<h4><a id="chapter326"></a>НАД РЭЧКАЮ ТАПОЛЯ МАЛАДАЯ</h4>
<p>Над рэчкаю таполя маладая</p>
<p>Спявае з салаўямі на зары.</p>
<p>Увесну сеем, ўлетку даглядаем,</p>
<p>А восень прыйдзе, прынясе дары.</p>
<p> </p>
<p>І гэтак ты, паэт, мой сокал ранні.</p>
<p>Табе не спіцца у сваім гняздзе,</p>
<p>Ўстаеш на ўсходзе сонца, на світанні</p>
<p>І славіш песняю прыгожы дзень.</p>
<p> </p>
<p> </p>
<h4><a id="chapter327"></a>* * *</h4>
<p>Калі дзень часам пройдзе марна,</p>
<p>Дык на душы няўтульна, хмарна,</p>
<p>І дакараю сябе горка,</p>
<p>Пакуль не ўзыдзе зорка.</p>
<p> </p>
<p> </p>
<h4><a id="chapter328"></a>* * *</h4>
<p>Дружна вяслуйце, родныя хлопцы,</p>
<p>Весела з вамі ў сонечнай лодцы.</p>
<p> </p>
<p>Ў ясныя далі скірованы рэйсы,</p>
<p>Коцяцца хвалі, хвалююцца песні.</p>
<p> </p>
<p>Нас не стрымае рэк бурных разводдзе.</p>
<p>Працаю славім і ранак, і поўдзень.</p>
<p> </p>
<p> </p>
<h4><a id="chapter329"></a>СОНЕЙКА МАЁ, ДЗІВІСЯ</h4>
<p>Што ні дзень — усё навіны:</p>
<p>Ў садзе пошчак салаўіны</p>
<p>Будзіць досвіткам-наранку</p>
<p>Ясну зораньку-заранку;</p>
<p>Па-над садам, па-над гаем</p>
<p>Усміхаецца, мігае.</p>
<p>Коціцца да долу з высі,</p>
<p>Сонейка маё, дзівіся.</p>
<p>Коціцца з блакітнай горкі,</p>
<p>А за ёй другія зоркі</p>
<p>І у лузе, ў лозах ніцых,</p>
<p>Акунаюцца ў крыніцы.</p>
<p> </p>
<p> </p>
<h4><a id="chapter330"></a>ЦАЛУЙ І АБНІМАЙ</h4>
<p>Цалуй і абнімай!</p>
<p>Мацней! Хай бачыць свет.</p>
<p>Раскінуў светлы май</p>
<p>У нашым садзе цвет.</p>
<p> </p>
<p>Мацней цалуй! Люблю,</p>
<p>Калі душа з душой.</p>
<p>Я сэрцам сонца п’ю,</p>
<p>Каханы, любы мой!</p>
<p> </p>
<p> </p>
<h4><a id="chapter331"></a>КЛЁН ШУМІЦЬ НА ГОРЦЫ</h4>
<p>Клён шуміць на горцы,</p>
<p>А вярба ў даліне,</p>
<p>Ўстану я на зорцы</p>
<p>З песняй салаўінай.</p>
<p> </p>
<p>Ў лузе, пад калінай,</p>
<p>Усміхнуся сонцу,</p>
<p>Песняй сакалінай</p>
<p>Адгукнуся хлопцу.</p>
<p> </p>
<p> </p>
<h4><a id="chapter332"></a>* * *</h4>
<p>Хто мне дасць адказ,</p>
<p>Як жа з сэрцам быць?</p>
<p>Жар пакуль не згас,</p>
<p>Хочацца любіць.</p>
<p> </p>
<p> </p>
<h4><a id="chapter333"></a>* * *</h4>
<p>І адбылося, і збылося,</p>
<p>І ветры смецце ўсё змялі.</p>
<p>І хто не рад, што давялося</p>
<p>У гэты час жыць на зямлі?</p>
<p> </p>
<p> </p>
<h4><a id="chapter334"></a>* * *</h4>
<p>Народу прыкрае пітво,</p>
<p>Як чэмер, можа, і гарчэй.</p>
<p>Калі завяне хараство,</p>
<p>Не будзе на душы лягчэй.</p>
<p> </p>
<p> </p>
<h4><a id="chapter335"></a>* * *</h4>
<p>Палае Мінск пажарам.</p>
<p>Вайны страшныя хмары</p>
<p>Дажджом-свінцом сякуць,</p>
<p>Ру ч’і крыві цякуць.</p>
<p>Пад чорнай хмарай зранку</p>
<p>Паўзуць на горад танкі,</p>
<p>Паўзуць і бамбавозы,</p>
<p>Нясуць і смерць, і слёзы.</p>
<p>Агонь, спякоты жар,</p>
<p>Вайны страшны пажар</p>
<p>На вецер ўсё пушчае.</p>
<p>Жывое ўсё знішчае.</p>
<p> </p>
<p> </p>
<h4><a id="chapter336"></a>* * *</h4>
<p>Здолелі усё адолець,</p>
<p>Не пужае жах руін.</p>
<p>З кельняй вахту несла моладзь:</p>
<p>Поплеч з бацькам — родны сын.</p>
<p> </p>
<p> </p>
<h4><a id="chapter337"></a>* * *</h4>
<p>Мне скваркі вялікай не трэба.</p>
<p>Даволі і пульхнага хлеба,</p>
<p>Што вырас на бацькаўскай глебе.</p>
<p> </p>
<p> </p>
<h4><a id="chapter338"></a>* * *</h4>
<p>Хочацца так верыць.</p>
<p>Шчасце, дзе ты, шчасце?</p>
<p>Адчыні мне дзверы,</p>
<p>Расхахонь іх насцеж.</p>
<p> </p>
<p> </p>
<h4><a id="chapter339"></a>* * *</h4>
<p>У далі веснавыя гляньце:</p>
<p>Яснее сонца, сэрцы рады.</p>
<p>Каменнямі ў таго шпурляйце,</p>
<p>Хто кліча нас да здрады.</p>
<p> </p>
<p> </p>
<h4><a id="chapter340"></a>* * *</h4>
<p>Выйду, гляну я з гары высокай,</p>
<p>Паляцеў куды крылаты сокал,</p>
<p>Дзе гняздо на старасці шукае?</p>
<p>На якіх: чужых ці родных скалах?</p>
<p> </p>
<h4><a id="chapter341"></a>* * *</h4>
<p>Мая радзімая зямля,</p>
<p>Іду на суд народны я.</p>
<p> </p>
<p>Народ, ідзе твой сын, сустрэнь</p>
<p>У светлы свой, вялікі дзень.</p>
<p> </p>
<p>Дахаты песню ён нясе</p>
<p>І аддае тваёй красе.</p>
<p> </p>
<p>Не просіць ён узнагарод,</p>
<p>Пакліч яго, сустрэнь, народ!</p>
<p> </p>
<h4><a id="chapter342"></a>* * *</h4>
<p>Ён быў, нібы айчым суровы.</p>
<p>Не гладзіў па галоўцы нас.</p>
<p>Каб не было слабых і хворых,</p>
<p>Штогод праветрываў Парнас.</p>
<p> </p>
<h4><a id="chapter343"></a>* * *</h4>
<p>Айчым над намі лютаваў,</p>
<p>А падхалім яму салютаваў.</p>
<p>За гэта гонар, прэміі</p>
<p>І проста шлях у геніі,</p>
<p>І сёння лезе ў паважаныя,</p>
<p>Шаноўныя, прызнаныя.</p>
<p>Было што, адракаецца,</p>
<p>А часам нават каецца.</p>
<p> </p>
<h4><a id="chapter344"></a>* * *</h4>
<p>Не зведалі людскіх пакут,</p>
<p>Зракаліся бацькоў, радні</p>
<p>І славілі асобы культ</p>
<p>Навылет ночы ўсе і дні.</p>
<p> </p>
<h4><a id="chapter345"></a>* * *</h4>
<p>Гісторыя разгорне кнігу дзён мінулых,</p>
<p>Паведае пра тых, што вечным сном заснулі.</p>
<p>Пабудзіць іх, і ўстануць чарадой шкілеты,</p>
<p>Між імі будуць нашы слаўныя паэты.</p>
<p> </p>
<h4><a id="chapter346"></a>* * *</h4>
<p>З чаго пачаць?</p>
<p>Каб не нажыць бяды,</p>
<p>Лепш памаўчаць,</p>
<p>Набраўшы ў рот вады.</p>
<p> </p>
<p> </p>
<h4><a id="chapter347"></a>* * *</h4>
<p>Як толькі ўспомню вас, сябры,</p>
<p>Маё пяро з рук падае,</p>
<p>Хоць гора ў прыгаршчы збяры,</p>
<p>Нішто не цешыць і не радуе.</p>
<p> </p>
<p>Не прыгарну вас да грудзей,</p>
<p>Душа ад слёз заходзіцца.</p>
<p>Заўсёды кат і ліхадзей</p>
<p>Ў нядобры час народзяцца.</p>
<p> </p>
<h4><a id="chapter348"></a>* * *</h4>
<p>Мароз нас прабіраў наскрозь,</p>
<p>А люты сівер, як былінак, трос,</p>
<p>І кожны з нас свой лёс пакорна нёс.</p>
<p> </p>
<h4><a id="chapter349"></a>* * *</h4>
<p>Не нашая ужо віна,</p>
<p>Што, ўстаўшы рана, давідна,</p>
<p>Мы не адведалі віна,</p>
<p>А горыч выпілі да дна.</p>
<p> </p>
<h4><a id="chapter350"></a>* * *</h4>
<p>Не трэба сёння успамінаў</p>
<p>Пра тое, што было і адышло.</p>
<p>Не узарвёмся больш на мінах,</p>
<p>Не ўзыдзема на трэснутае шкло.</p>
<p> </p>
<p> </p>
<h4><a id="chapter351"></a>КРЫТЫКАМ</h4>
<p>Не лезце ў сэрца бруднымі рукамі,</p>
<p>Ніхто вам не даваў на гэта права.</p>
<p> </p>
<p>Жыве паэзіі святая справа,</p>
<p>Змывае бруд гарачымі радкамі.</p>
<p> </p>
<h4><a id="chapter352"></a>* * *</h4>
<p>Здаецца часам: я усім чужы,</p>
<p>Ў самоце сустракаю ціхі вечар.</p>
<p>Не салаўі у садзе, а чыжы.</p>
<p>І кожны песеньку сваю шчабеча,</p>
<p>І кожны з іх жыццю і сонцу рад,</p>
<p>І ўсе шчабечуць на вясёлы лад.</p>
<p> </p>
<p> </p>
<h4><a id="chapter353"></a>* * *</h4>
<p>Выйдзі, палюбуйся:</p>
<p>Сонца ўжо устала</p>
<p>І цыбаты бусел,</p>
<p>Птушка Беларусі,</p>
<p>Ходзіць каля става.</p>
<p> </p>
<h4><a id="chapter354"></a>* * *</h4>
<p>Не скалы, не уцёсы,—</p>
<p>Рака, бялеюць плёсы.</p>
<p>Па сіняй плыні-шыры</p>
<p>Плывуць уверх буксіры,</p>
<p>За імі лайбы-судны</p>
<p>Паўзуць марудна.</p>
<p> </p>
<p> </p>
<h4><a id="chapter355"></a>* * *</h4>
<p>Вечар весні</p>
<p>Зоры ліча:</p>
<p>Песню песень</p>
<p>Сэрца кліча.</p>
<p> </p>
<h4><a id="chapter356"></a>ФАШЫЗМ</h4>
<p>Што за сіла, што за сіла?</p>
<p>Ўсё жывое падкасіла.</p>
<p>Не вада, а кроў ліецца,—</p>
<p>Гэта сіла-ліхалецце.</p>
<p>Ходзяць войны з ім па свеце,</p>
<p>Гасне сонца і не свеціць.</p>
<p> </p>
<p> </p>
<h4><a id="chapter357"></a>СОН</h4>
<p>Па вуліцы Песень паэты ідуць,</p>
<p>Старэнькую музу пад рукі вядуць.</p>
<p>Яна ім чытае тэрцыны, актавы,</p>
<p>Вялікія творы сусветнае славы.</p>
<p>Яна ім спявае свае трыялеты,</p>
<p>Забытую сцежку шукае да Леты.</p>
<p> </p>
<p>Там вельмі прыемна, цудоўныя дачы,</p>
<p>Ніхто не турбуе і нават не бачыць,</p>
<p>Там можна купацца у ціхай затоцы,</p>
<p>А потым пагрэцца ад зморы на сонцы.</p>
<p>Яно і папесціць, яно і прыгрэе,</p>
<p>Ніколі пад сонцам душа не старэе.</p>
<p> </p>
<p>Прыснілася сёння няпраўда мне гэта.</p>
<p>А можа, і праўда? Скажыце, паэты.</p>
<p> </p>
<p> </p>
<h4><a id="chapter358"></a>НАМЕСНІКУ ГАЛОЎНАГА РЭДАКТАРА</h4>
<p>Намеснік да слова прыхільны;</p>
<p>Чытае усё, да балонкі,</p>
<p>За Танка на вока больш пільны</p>
<p>І, кажуць, на вуха больш тонкі.</p>
<p> </p>
<h4><a id="chapter359"></a>* * *</h4>
<p>Жураўлі ляцяць, курлычуць,</p>
<p>На Радзіму мяне клічуць.</p>
<p> </p>
<h4><a id="chapter360"></a>* * *</h4>
<p>Ў небе зорна,</p>
<p>Светла ў хаце.</p>
<p>Як жа горна</p>
<p>Сябра страціць!</p>
<p> </p>
<h4><a id="chapter361"></a>* * *</h4>
<p>Хоць сівер і тушыў, але не патушыў,</p>
<p>І сёння палымнее песня у душы.</p>
<p> </p>
<p>Ніяк святла зарніц</p>
<p>Не вычарпаць з крыніц.</p>
<p> </p>
<p> </p>
<h4><a id="chapter362"></a>* * *</h4>
<p>Які ў душы настрой!</p>
<p>Я дзякую усім —</p>
<p>Шумяць «Сады вятроў»,</p>
<p>І сонца свеціць ім.</p>
<p> </p>
<p> </p>
<h4><a id="chapter363"></a>ПЛАЧ</h4>
<p>Вецер з каліны росы страсае,</p>
<p>Рэчанька ў хвалі слёзы збірае,</p>
<p>Вечарам хмурным дожджык марусіць,</p>
<p>Плачуць над урнай сыны Беларусі.</p>
<p>Дол не капалі, ўмыліся плачам:</p>
<p>«Янкі Купалы болей не ўбачым».</p>
<p> </p>
<p> </p>
<h4><a id="chapter364"></a>* * *</h4>
<p>Як на той скале-гары</p>
<p>Зорка ясная гарыць,</p>
<p>Як з-пад той скалы-гары</p>
<p>Б’юць святлом зямлі дары,</p>
<p>І адтуль у добры час</p>
<p>К нам прымчаў свяцільны газ,</p>
<p>І наяве, а не ў сне</p>
<p>Ён у Мінску заяснеў.</p>
<p>Жылы б’юць, нясуць дары.</p>
<p>Шугануў святла разліў</p>
<p>Ясным ззяннем па зямлі.</p>
<p>І душу, і сэрца грэй,</p>
<p>І не зябні, не старэй.</p>
<p> </p>
<p> </p>
<h4><a id="chapter365"></a>* * *</h4>
<p>Юнацкія гады,</p>
<p>Як майскія сады,</p>
<p>Як песня салаўя,</p>
<p>І песняй слаўлю я.</p>
<p> </p>
<p>Як сонцу рада ім,</p>
<p>Спявае сэрца гімн:</p>
<p>Сваю зямлю люблю,</p>
<p>Ніколі не згублю.</p>
<p> </p>
<h4><a id="chapter366"></a>* * *</h4>
<p>А што пакіну я,</p>
<p>А што пакінеш ты,</p>
<p>Каб родная зямля</p>
<p>Ішла да пекнаты?</p>
<p>Пытаю так сябе</p>
<p>І за адно цябе.</p>
<p> </p>
<p>Бывае: на сяўбе</p>
<p>Зярняты дождж прыб’е,</p>
<p>Але у дні вясны,</p>
<p>Дарэмна не гаруй,</p>
<p>Наклюнуцца яны,</p>
<p>Зазелянее рунь.</p>
<p> </p>
<h4><a id="chapter367"></a>* * *</h4>
<p>Больш не ўзыду на трэснутае шкло,</p>
<p>Што перакінулі гады над прорвай.</p>
<p>Душу агнём пякельным апякло,</p>
<p>Каб не была ў суровы час пакорнай.</p>
<p> </p>
<p> </p>
<h4><a id="chapter368"></a>* * *</h4>
<p>Віно змянілі вы на квас,</p>
<p>Хоць з часам і пракісне ён.</p>
<p>Знайшоў я лекі і без вас,</p>
<p>Мінула ўсё, як страшны сон.</p>
<p> </p>
<p> </p>
<h4><a id="chapter369"></a>* * *</h4>
<p>Дзе бегаў я і рос,</p>
<p>Дзе луг травой рунеў,</p>
<p>Як многа сонца скрозь,</p>
<p>Не заўважаў раней.</p>
<p> </p>
<p>І дзень тут маладзей.</p>
<p>І песня па сяле,</p>
<p>І вочы у людзей —</p>
<p>Смялей і весялей.</p>
<p> </p>
<p>Усе мне тут свае,</p>
<p>Ніхто не абміне.</p>
<p>Равесніцы мае</p>
<p>Паклікалі мяне.</p>
<p> </p>
<p> </p>
<h4><a id="chapter370"></a>* * *</h4>
<p>Жывыя сокі я п’ю.</p>
<p>І на душы світае.</p>
<p>Я горача люблю</p>
<p>Цябе, зямля святая.</p>
<p> </p>
<p>На роснае траве</p>
<p>Майго юнацтва сцежкі.</p>
<p>Тут хараство жыве:</p>
<p>У росах зор усмешкі.</p>
<p> </p>
<p>Вас гэтак я любіў,</p>
<p>І рад, што не згубіў.</p>
<p> </p>
<p> </p>
<h4><a id="chapter371"></a>МАЙ І САЛАВЕЙ</h4>
<p>Яснавокі хлопчык Май,</p>
<p>Песню сонейку спявай.</p>
<p>— Тра-ля-ля, тра-ля-ля,—</p>
<p>Зорка будзіць салаўя.</p>
<p> </p>
<p>Каля рэчкі гай шуміць,</p>
<p>Пад вярбой струмень звініць:</p>
<p>— Тра-ля-ля, тра-ля-ля,—</p>
<p>Льецца пошчак салаўя.</p>
<p> </p>
<p>У садзе цвет, як белы снег,</p>
<p>І дзяцей вясёлы смех:</p>
<p>— Тра-ля-ля, тра-ля-ля,</p>
<p>Любім слухаць салаўя.</p>
<p> </p>
<p> </p>
<h4><a id="chapter372"></a>* * *</h4>
<p> </p>
<p>Меч свой гісторыя вострыць,</p>
<p>Фінскія хвалі не спяць.</p>
<p>Вось ён, Васільеўскі востраў,</p>
<p>Сіліцца сфінксам устаць.</p>
<p> </p>
<p>Восень падстрыгла бульвары,</p>
<p>Хмары заслалі блакіт.</p>
<p>Мармур мяняецца ў твары,</p>
<p>Львы разгрызаюць граніт.</p>
<p> </p>
<h4><a id="chapter373"></a>* * *</h4>
<p>Не зялёны шум, а Соман</p>
<p>Аглашае ўзгоркі, долы.</p>
<p>Гэта сонечным пагонам</p>
<p>Дзетвара бяжыць у школы.</p>
<p> </p>
<p> </p>
<h4><a id="chapter374"></a>* * *</h4>
<p>Светлы ранак, ясны поўдзень,</p>
<p>Сонца з намі ў школу пойдзе</p>
<p>І за парту разам сядзе,</p>
<p>А праменні кіне ў садзе.</p>
<p> </p>
<p> </p>
<h4><a id="chapter375"></a>* * *</h4>
<p>Не ўсе да славы йшлі,</p>
<p>Не ўсе яе знайшлі.</p>
<p>Яна у кожны час</p>
<p>Для вас, а не для нас.</p>
<p>Хто змог перахапіць,</p>
<p>Хай з тымі слава спіць.</p>
<p>Спрытнейшы ўсю украў,</p>
<p>Прадаўшы родны край.</p>
<p> </p>
<p> </p>
<h4><a id="chapter376"></a>* * *</h4>
<p>Пазналі мы гады,</p>
<p>Якіх вам не пазнаць:</p>
<p>Ламалася тады</p>
<p>Нашчэнт старая снасць.</p>
<p> </p>
<p>Ніхто не шкадаваў</p>
<p>Таго, што йдзе на злом.</p>
<p>Не раз, хоць мы не два</p>
<p>Сціскалі боль вузлом.</p>
<p> </p>
<p> </p>
<h4><a id="chapter377"></a>* * *</h4>
<p>Пазнаў выгнання лёс:</p>
<p>У шуме кіпарысаў,</p>
<p>Усюды ён і скрозь</p>
<p>Шукаў радзімых рысаў.</p>
<p> </p>
<p> </p>
<h4><a id="chapter378"></a>* * *</h4>
<p>Узыходзіў на Байдары</p>
<p>Знябыты пілігрым.</p>
<p>Развеяць смутку хмары</p>
<p>На жоўты кінуць жвір.</p>
<p> </p>
<p> </p>
<h4><a id="chapter379"></a>* * *</h4>
<p>Радзіму, Беларусь сваю,</p>
<p>Ты называў Літвою;</p>
<p>Ты выплакаў душу усю</p>
<p>Перад Радзімаю святою.</p>
<p> </p>
<p> </p>
<h4><a id="chapter380"></a>* * *</h4>
<p>З Радзімы з кроўю дралі лыкі,</p>
<p>Сцярпець не мог Адам Міцкевіч,</p>
<p>Свайго народа сын вялікі</p>
<p>І ўсіх народаў светач-веліч.</p>
<p> </p>
<p> </p>
<h4><a id="chapter381"></a>* * *</h4>
<p>На паншчыне-прыгоне</p>
<p>Стагналі беларусы.</p>
<p>За волю у пагоню</p>
<p>Ўставайце, хлопцы, рушым!</p>
<p>Даволі, хопіць сілы.</p>
<p>Паднімем меч угору.</p>
<p>Мы ворага асілім.</p>
<p>Напоім нашым горам.</p>
<p> </p>
<p> </p>
<h4><a id="chapter382"></a>ПРЫВІТАННЕ</h4>
<p>Нібы ў казцы, ў Белавежы</p>
<p>Цвітуць увосень верасы,</p>
<p>І вее з пушчы вецер свежы,</p>
<p>Даносіць пах зямной красы.</p>
<p> </p>
<p>Дні восені красу прынеслі,</p>
<p>Гарыць у зарыве лістоў.</p>
<p>І сёння славяць дойны, песні</p>
<p>Сваёй Радзімы хараство.</p>
<p> </p>
<p>Ў гасцінным беларускім доме</p>
<p>Звіняць братэрства галасы:</p>
<p>Паклон сардэчны наш Малдове</p>
<p>І песнярам яе красы!</p>
<p> </p>
<p> </p>
<h4><a id="chapter383"></a>* * *</h4>
<p>У шчаслівы дзень вясновы</p>
<p>За пяро, браты, бяруся.</p>
<p>Піянерам Беларусі,</p>
<p>Свайму сыну Анатолю,</p>
<p>Добрай долі, светлай волі</p>
<p>Прысвячаю твор свой новы.</p>
<p> </p>
<p> </p>
<h4><a id="chapter384"></a>* * *</h4>
<p>Гэтак не пісаў даўно.</p>
<p>Вы адведайце віно,</p>
<p>Ці шкрабе душу яно?</p>
<p>Напішыце ліст вы мне</p>
<p>З ясным сонцам па вясне.</p>
<p> </p>
<p> </p>
<h4><a id="chapter385"></a>* * *</h4>
<p>Быў і я, браткі, салдатам</p>
<p>Нашай Арміі Савецкай,</p>
<p>Біўся з ворагам заўзята,</p>
<p>І слатой не вее вецер.</p>
<p>І мне сёння сонца свеціць</p>
<p>І да працы творчай кліча,</p>
<p> </p>
<p>Гэта наш савецкі звычай.</p>
<p> </p>
<p> </p>
<h4><a id="chapter386"></a>МІКОЛЕ ХВЕДАРОВІЧУ</h4>
<p>Лютыя не веюць сцюжы,</p>
<p>І пад сонцам расцвітае сад.</p>
<p>Мне не верыцца, мой дружа,</p>
<p>Што табе сягоння шэсцьдзесят.</p>
<p> </p>
<p>У вясеннім звоне-шуме</p>
<p>Маладжавы голас твой чуваць,</p>
<p>Ад душы цябе віншую</p>
<p>І аберуч хочацца абняць.</p>
<p> </p>
<p> </p>
<h4><a id="chapter387"></a>* * *</h4>
<p>Я за дабро плачу дабром,</p>
<p>А мне — наадварот зусім...</p>
<p>І ні братоў, і ні сяброў,</p>
<p>Радзіма, а чужы усім.</p>
<p> </p>
<p> </p>
<h4><a id="chapter388"></a>* * *</h4>
<p>Пішу ці не пішу,</p>
<p>Вас гэта не цікавіць.</p>
<p>Як вылечыць душу,</p>
<p>Ніхто мне не парадзіць.</p>
<p> </p>
<p>Каторы дзень сцяны</p>
<p>Маўклівыя чатыры...</p>
<p>З вясны і да вясны</p>
<p>Хваробы не адштырыць.</p>
<p> </p>
<p>Хоць сэрца і баліць,</p>
<p>Ніяк мне не суцішыць.</p>
<p>І ўсё ж я на зямлі</p>
<p>Хачу узоры вышыць.</p>
<p> </p>
<p> </p>
<h4><a id="chapter389"></a>* * *</h4>
<p>Да каго я прыгарнуся</p>
<p>На Радзіме Беларусі?</p>
<p>Дзе прытулак мой старэчы</p>
<p>У васенні зябкі вечар?</p>
<p>Выганяюць небараку,</p>
<p>Як бяздомную сабаку.</p>
<p>«Хай павые, паскуголіць</p>
<p>Пад дажджом каля ваколіц».</p>
<p>Не прашу узнагароды,</p>
<p>Адыходжу назаўсёды.</p>
<p>Як магло так стацца,</p>
<p>Што няма з кім адвітацца?</p>
<p> </p>
<p> </p>
<h4><a id="chapter390"></a>* * *</h4>
<p>Ні бюстаў, партрэтаў,</p>
<p>Ні дат юбілейных</p>
<p>Вам я не пакіну —</p>
<p>Хачу аднаго толькі вельмі,</p>
<p>Каб спеў мой, душою сагрэты,</p>
<p>Намарна не згінуў.</p>
<p> </p>
<p> </p>
<h4><a id="chapter391"></a>* * *</h4>
<p>Адаме, добры дружа,</p>
<p>Нас ахінула поўнач.</p>
<p>Якая сёння сцюжа!</p>
<p>Такой яшчэ не помняць.</p>
<p>Да сэрца прабірае,</p>
<p>Ніяк і не сагрэцца.</p>
<p>Скажы, што нам параіць,</p>
<p>Не акалець каб сэрцам.</p>
<p> </p>
<p> </p>
<h4><a id="chapter392"></a>* * *</h4>
<p>Я зведаў прагу да жыцця.</p>
<p>Жыла, жыве ў знябытым сэрцы.</p>
<p>Наперакор усім чарцям</p>
<p>Жыць буду я да самай смерці.</p>
<p> </p>
<p> </p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Джаматэ – вялікі вінаградарскі саўгас на ўзмор'і, недалёка ад Анапы.</p>
</div>
<div class="footnote"><p><sup><a id="footnote-2">2</a></sup> Чаадаева – вялікае сяло на Ўладзіміршчыне, недалёка ад Мурама, у якім у 1865 годзе настаўнічаў вядомы рускі пісьменнік-дэмакрат К.М. Станюковіч. Каля Чаадаева праязджаў А.М. Радзішчаў, вяртаючыся з Сібіры.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>