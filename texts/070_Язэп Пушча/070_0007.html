<div class="container">
<div class="book-utils">
<div id="qrcode"></div>
<a href="/Jazep_Pusca/Bor_sumic.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Язэп Пушча -->
<!-- HEADER_FIELD CreationYear: 1957 -->
<!-- HEADER_FIELD Edition: Пушча Я. Збор твораў. У 2 т. Т. 2. Вершы. Паэмы. Пераклады. Крытычныя артыкулы 1930-1963.- Мн.: Маст. літ., 1994.-462 с., [4] л. іл. -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1994 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Бор шуміць -->
<h2><a href="http://knihi.com/Jazep_Pusca/">Язэп Пушча</a></h2>
<h2>Бор шуміць</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
  <a href="#chapter4">* * *</a><br/>
  <a href="#chapter5">* * *</a><br/>
<a href="#chapter6">4</a><br/>
<a href="#chapter7">5</a><br/>
<a href="#chapter8">ЗАМЕСТ ЭПІЛОГА</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p>Перад табой стаю</p>
<p>І веру ў моц тваю,</p>
<p>Бацькоў святое слова.</p>
<p>Б’еш ты з глыбінь зямлі,</p>
<p>З пластоў народных сіл,</p>
<p>Ўзнімаеш слой за слоем.</p>
<p> </p>
<p> </p>
<h3><a id="chapter1"></a>1</h3>
<p>Ледзь помню:</p>
<p>Ўзыходзіў месяц поўны.</p>
<p>З барадой сівой</p>
<p>Мой дзед на гэтым пні</p>
<p>І смольны водар хвой,</p>
<p>І сок з каўша</p>
<p>Вясной і ўлетку піў.</p>
<p>Крапіўся дзед Лукаш</p>
<p>І усміхаўся ў бараду:</p>
<p>«Скрозь твой гушчарнік не прайду,</p>
<p>Не хопіць сіл —</p>
<p>Дзесяткі міль».</p>
<p>Ну і бор!</p>
<p>Вяршаліны да зор.</p>
<p>Ён быў красой</p>
<p>Радзімы, нашай славай.</p>
<p>Такіх лясоў</p>
<p>Не ведаў свет.</p>
<p>Яго паэт</p>
<p>Уславіў</p>
<p>Песняй велічавай.</p>
<p> </p>
<p>Наш запаветны бор —</p>
<p>Краса далін і гор,</p>
<p>Краса радзімы Беларусі,</p>
<p>Як даматканыя абрусы,</p>
<p>Як васількі на паясах,</p>
<p>Як цвет на верасах,</p>
<p>Як песня светлай долі</p>
<p>На шырокім на раздоллі.</p>
<p> </p>
<p>Хацелася і жыць, і верыць.</p>
<p>Багаты быў на птушку, звера.</p>
<p>Заходзіў зубр часамі з Белавежы</p>
<p>Каб сочнай пашчыпаць травы,</p>
<p>Падыхаць ветрам свежым,</p>
<p>Баравым.</p>
<p> </p>
<p>Казулі гонкія, ласі</p>
<p>Праклалі сцежкі тут свае.</p>
<p>Не плакаў дождж, не галасіў,</p>
<p>І мох падоўгу не сівеў.</p>
<p>Мядзведзь любіў збіраць суніцы</p>
<p>І запіваць з крыніцы.</p>
<p>Зязюлі</p>
<p>Тут гады лічылі,</p>
<p>Матулі</p>
<p>Травамі дзяцей лячылі.</p>
<p> </p>
<p>А пчолы з кожнай краскі</p>
<p>Збіралі мёд дзень цэлы.</p>
<p>Калі у поўдзень майскі</p>
<p>Яны ляцелі</p>
<p>Усёй сям’ёй пчалінай,</p>
<p>Здавалася — над борам лівень.</p>
<p> </p>
<p>У часе чорнай навальніцы,</p>
<p>Калі зіялі бліскавіцы,</p>
<p>Калі грымоты грукаталі,</p>
<p>Калі трасліся далі,</p>
<p>Не падаў, не схіляўся ніцма</p>
<p>Бор адвечны,</p>
<p>Бор зарэчны.</p>
<p> </p>
<p>Дубы, бярозы, хвоі</p>
<p>Упіраліся</p>
<p>У хмары галавою,</p>
<p>Мужаліся,</p>
<p>Навалы не пужаліся.</p>
<p> </p>
<p>Я з адналеткамі-сябрамі</p>
<p>Улетку бегаў па грыбы.</p>
<p>Я помню, як збіралі</p>
<p>Пад хвоямі баравікі,</p>
<p>Як мухамор рабы</p>
<p>Шпурляў у пень</p>
<p>Каля ракі.</p>
<p>Я помню: кожны дзень</p>
<p>Узыходзіла з-за бору</p>
<p>І садзілася за борам</p>
<p>Сонца.</p>
<p>Твае зялёныя уборы</p>
<p>Я абнімаў на кожнай хвойцы,</p>
<p>Дзяўчат як абнімаюць хлопцы.</p>
<p> </p>
<p>З зямлі радзімай сокі піў,</p>
<p>Шумеў вяршалін хор.</p>
<p>Як я цябе любіў,</p>
<p>Мой родны бор!</p>
<p> </p>
<p>Мінулі дні вясны;</p>
<p>Крывёй апырсканы лісты</p>
<p>Вярбы за агародам,—</p>
<p>Вялікая Айчынная вайна!</p>
<p>У дні вайны</p>
<p>Стаў поплеч ты</p>
<p>З сваім народам.</p>
<p>Крывавага віна</p>
<p>Не шкадаваў ты ліхадзеям</p>
<p>І жыў вялікаю надзеяй.</p>
<p>Ты не маўчаў, ты клікаў</p>
<p>Сыноў на сход вялікі.</p>
<p>Былі дубы і хвоі рады,</p>
<p>Калі прыйшлі атрады</p>
<p>За волю біцца,</p>
<p>З крыніц тваіх</p>
<p>Святых</p>
<p>Жывой вады напіцца.</p>
<p> </p>
<p>Крычалі птушкі нема;</p>
<p>Ішлі браты і сёстры</p>
<p>З вялікім гневам,</p>
<p>Болем вострым.</p>
<p>Ішлі бацькі</p>
<p>Уздоўж ракі,</p>
<p>Ішоў народ</p>
<p>Цераз раку, уброд,</p>
<p>Як у паводку крыгаход.</p>
<p> </p>
<p>Сабраліся на збор</p>
<p>Гадзінаю вячорнай,</p>
<p>І зашумеў наш бор</p>
<p>Душою непакорнай.</p>
<p> </p>
<h3><a id="chapter2"></a>2</h3>
<p>Марусіць</p>
<p>На Беларусі</p>
<p>Дождж цярністы;</p>
<p>Калюча</p>
<p>І балюча</p>
<p>На душы, на сэрцы.</p>
<p>З Нямеччыны паўзуць фашысты,</p>
<p>Са свастыкаю чэрці.</p>
<p>Паўзуць па целе</p>
<p>Беларусі</p>
<p>І дзень, і ноч, і месяц цэлы.</p>
<p>На жвір галовы нашы сцелюць,</p>
<p>І ўсё ж ніколі не прымусяць</p>
<p>Ў няволі жыць,</p>
<p>Паклоны біць,</p>
<p>Атруту піць.</p>
<p> </p>
<p>З зямлі нас хочуць сцерці.</p>
<p>Паўзуць мільёны</p>
<p>Навалай чорнай смерці.</p>
<p>І вечарам, і ранкам —</p>
<p>Скрозь скрыгат танкаў,</p>
<p>Дзікі і шалёны.</p>
<p>Паўзуць, як чорны мор</p>
<p>На наш зялёны бор.</p>
<p> </p>
<p>На сэрцы Беларусі раны,</p>
<p>Крывавіцца душа,</p>
<p>І абступаюць партызаны</p>
<p>Дзеда Лукаша.</p>
<p>— Мае сыны і ўнукі,</p>
<p>Вазьміце зброю ў рукі,</p>
<p>Паслухайце маёй</p>
<p>Навукі,</p>
<p>Што я вам скажу.</p>
<p>За родную зямлю,</p>
<p>Калі перапаўзе мяжу,</p>
<p>Душы грымучую змяю,</p>
<p>Каб яна куслівым</p>
<p>Джалам</p>
<p>Не труціла,</p>
<p>Не пужала.</p>
<p>— У нядолі, у няволі</p>
<p>Мы не схілімся ніколі!</p>
<p> </p>
<p>— Я ведаю, мае сыны, што горна,</p>
<p>Але пажар каб помсты не патух,</p>
<p>Хай раздзьмухаюць горны</p>
<p>Наш непакорны</p>
<p>Дух!</p>
<p> </p>
<p>Ад Брэста да Бабруйска,</p>
<p>Ад Віцебска да Гродна</p>
<p>Народ наш беларускі,</p>
<p>Родны</p>
<p>На барацьбу вас кліча.</p>
<p>— І мы ўшануем гэты звычай!</p>
<p> </p>
<p>— Мае сыны і ўнукі,</p>
<p>Скінем путы</p>
<p>І пакуты!</p>
<p>Было нямала душагубаў,</p>
<p>А гэтакіх не ведаў свет.</p>
<p>Не пацалуюць нас іудаў губы.</p>
<p>Я веру: струшчыма ярмо</p>
<p>І вернемся дамоў,</p>
<p>Калі як след</p>
<p>Фашыстам перцу задамо.</p>
<p>Сыны, ідзём на бой гарачы</p>
<p>З вялікай верай у душы...</p>
<p>— Зямля жадае нам удачы,</p>
<p>Фашыстам нас не задушыць!</p>
<p> </p>
<p> </p>
<h3><a id="chapter3"></a>3</h3>
<p>З арыйскім рогатам-</p>
<p>Скогатам</p>
<p>Фашысцкі зброд</p>
<p>Ішоў дарогамі,</p>
<p>Цераз крывавы брод,</p>
<p>І паглядаў на бор,</p>
<p>І забягаў на двор,</p>
<p>Як лысы чорт,</p>
<p>Разявіўшы паганы рот.</p>
<p>На ўсіх мышыныя шынелі.</p>
<p>Каля кожнай хаты</p>
<p>Звінелі</p>
<p>Ланцугамі каты.</p>
<p>Ніхто не выйшаў,</p>
<p>З хлебам-соллю не сустрэлі.</p>
<p>Прынеслі каты</p>
<p>На вокны краты,</p>
<p>Процьму шыбеніц, расстрэлы.</p>
<p> </p>
<p>Народ пакорна не маўчаў:</p>
<p>«Не выпусцім мы з рук мяча,</p>
<p>Пакуль не захлынецца</p>
<p>Вораг у крыві.</p>
<p>Даволі косці нам ламаць, крывіць</p>
<p>І адбіраць жыццё!</p>
<p>Схіліся, вораг, смерці,</p>
<p>Нам жыць, табе памерці!</p>
<p>Зялёнае лісцё</p>
<p>Нас ахіне,</p>
<p>Паклонімся вясне;</p>
<p>Народзіцца дзень</p>
<p>Светлы,</p>
<p>І радасць прыйдзе да людзей.</p>
<p>Мы сёння — партызаны.</p>
<p>Павейце, свежыя вятры,</p>
<p>Дыхніце помстаю, бары,</p>
<p>Дажджы, абмыйце раны,</p>
<p>Каб не сцякалі кроўю.</p>
<p>Фашыст, ляці у прорву</p>
<p>І смерці бі паклоны!</p>
<p>Не пройдуць маршам-строем</p>
<p>На ўсход твае калоны:</p>
<p>Аглушым іх, расстроім,</p>
<p>Сырой зямлёй прыгорнем,</p>
<p>Прыкрыем сваім горам.</p>
<p>Над вёскай, над Падгор’ем,</p>
<p>Над цёмным гэтым борам</p>
<p>Не пранясуцца «месершміты»,</p>
<p>Імклівай куляй будуць збіты».</p>
<p> </p>
<p>З разгону эшалоны</p>
<p>Ляцелі пад адхоны,</p>
<p>Ўзрываліся на мінах</p>
<p>Фашысцкія машыны.</p>
<p>Як гром,</p>
<p>Народны гнеў</p>
<p>Над краем прагрымеў.</p>
<p> </p>
<p> </p>
<h4><a id="chapter4"></a>* * *</h4>
<p> </p>
<p>Расою плакаў вечар,</p>
<p>Як бабёр,</p>
<p>Усхліпваў вецер</p>
<p>Хвалямі азёр,</p>
<p>І птушкі крыкам даль пужалі.</p>
<p>Ўздыхаў прастор,</p>
<p>Як брат</p>
<p>З-за крат</p>
<p>На волю да сясцёр.</p>
<p>Радзімы сэрца рвалася</p>
<p>Ад жалю,</p>
<p>Здавалася —</p>
<p>Бор з небам гаманіў.</p>
<p>Дубы змагання гімн</p>
<p>Спявалі,</p>
<p>І паднімаліся, ўзнімаліся</p>
<p>Народнай помсты хвалі...</p>
<p> </p>
<p>Мужайцеся, упартыя,</p>
<p>Змаганне кліча нас,</p>
<p>Кліча наша партыя</p>
<p>Ў трывожны гэты час.</p>
<p>Сілы не растрачаны.</p>
<p>Устань, народ-герой!</p>
<p>Сэрцы ў нас гарачыя,</p>
<p>Да помсты кліча кроў.</p>
<p>Нашы далі чыстыя,</p>
<p>Мы на зямлі святой.</p>
<p>Ідзі на бой з фашыстамі</p>
<p>І непахісна стой!</p>
<p> </p>
<p> </p>
<h4><a id="chapter5"></a>* * *</h4>
<p>Стала цяжка жыць у хаце</p>
<p>Беларускаму народу.</p>
<p>Зашумі ты, пушча-маці,</p>
<p>Зашумі у непагоду!</p>
<p> </p>
<p>Беларусы, людзі працы,</p>
<p>Стрэнуць сонца напрадвесні.</p>
<p>Зашумі ты, пушча-маці,</p>
<p>Зашумі народнай песняй!</p>
<p> </p>
<p>Мы не жыта выйшлі жаці</p>
<p>І не славіць ніву спевам.</p>
<p>Зашумі ты, пушча-маці,</p>
<p>Зашумі народным гневам!</p>
<p> </p>
<p>Зоркі ясныя, світайце!</p>
<p>Выйдзем на шляхі-дарогі.</p>
<p>Зашумі ты, пушча-маці,</p>
<p>Песняй нашай перамогі!</p>
<p> </p>
<h3><a id="chapter6"></a>4</h3>
<p>Часінаю праклятай,</p>
<p>Дарогаю пакатай</p>
<p>Фашыстаўскі патруль ідзе</p>
<p>У начны дазор</p>
<p>І гутарку з сабой вядзе:</p>
<p>«Як нас пужае гэты бор!</p>
<p>І сполах так калоціць,</p>
<p>Як трасца чорта у балоце.</p>
<p>Радзіліся на свет у дзень ліхі...</p>
<p>Тут партызанаў гібель.</p>
<p>Усе пуціны і шляхі</p>
<p>Вядуць нас на пагібель.</p>
<p>Хаўтурны чуем марш.</p>
<p>Што нам рабіць?</p>
<p>У чым ратунак наш?</p>
<p>Нам партызанаў не разбіць».</p>
<p> </p>
<p>Якраз</p>
<p>На гэты раз</p>
<p>Папаўся ім Лукаш.</p>
<p>Ён, партызан сівы,</p>
<p>Прылёг</p>
<p>На ўскрайку бору адпачыць.</p>
<p>Прыкрыў яго быльнёг,</p>
<p>Не чуў ён шораху савы,</p>
<p>Пад дубам сон змарыў,</p>
<p>І задрамаў стары.</p>
<p> </p>
<p>Усплыў над борам месяц ясны,</p>
<p>І побач зоркі дзве</p>
<p>Гараць, не гаснуць.</p>
<p>І трэба ж здарыцца бядзе?</p>
<p>Дазор ідзе,</p>
<p>Здалёк,</p>
<p>Як воўк</p>
<p>З блудлівай сцежкі,</p>
<p>Прыкмеціў дзеда Лукаша,</p>
<p>З яго лагоднаю усмешкай...</p>
<p>У палоне сэрца і душа.</p>
<p> </p>
<p>Вядуць на здзекі.</p>
<p>Ідзе Лукаш раздзеты,</p>
<p>Лёг смутак на павекі.</p>
<p>«О, воля, дзе ты, дзе ты?»</p>
<p> </p>
<p>Сляза з вачэй</p>
<p>Скацілася на твар.</p>
<p>Здалося, што лягчэй...</p>
<p>Кідае ў холад, жар.</p>
<p>І мардаванні, і пакуты</p>
<p>Цярпеў</p>
<p>Навылет ноч усю.</p>
<p>Ратунку не прынёс і ранак.</p>
<p>Лукаш, скрываўлены, у ранах</p>
<p>Ляжаў.</p>
<p>Ён не прадаў душу сваю,</p>
<p>Не выдаў партызанаў.</p>
<p> </p>
<p>«Ой вы, шляхі-дарогі,</p>
<p>Не прыбягуць ганцы,</p>
<p>У воду ўсе канцы!»</p>
<p>Паставілі на ногі</p>
<p>Дзеда-партызана,</p>
<p>Кат пляшывы</p>
<p>Надзеў пятлю на шыю,</p>
<p>На рукі —</p>
<p>Ланцугі-кайданы.</p>
<p>Ад скрухі</p>
<p>Запякліся раны</p>
<p>Ў Лукаша.</p>
<p>Заходзіцца душа.</p>
<p>«А можа, гэта сон?</p>
<p>О, не!</p>
<p>Праткне</p>
<p>Хай вас ражон!</p>
<p>Ляжаць лепш у труне,</p>
<p>Як мардавацца у турме».</p>
<p> </p>
<p>Катуюць Лукаша,—</p>
<p>Толькі стогны у вушах.</p>
<p>Крыві не змыюць і не зліжуць.</p>
<p>Сірэна дзіка вые,</p>
<p>Склікае гадаў рыжых.</p>
<p>Загрукаталі танкі бранявыя</p>
<p>На Падгор’і.</p>
<p>«Ой, горна, горна!»</p>
<p> </p>
<p>Да танка ланцугамі</p>
<p>Прывязалі</p>
<p>Лукаша старога.</p>
<p>Зямлі не чуе пад нагамі.</p>
<p>Ад роднага парога</p>
<p>Цярністаю дарогай</p>
<p>Змардованы Лукаш ідзе</p>
<p>Без родных, без сваіх людзей.</p>
<p> </p>
<p>Плывуць зялёныя кругі,</p>
<p>Крывавяць цела ланцугі.</p>
<p>Ніхто крыві не згорне.</p>
<p>Апошні раз</p>
<p>Зірнуў Лукаш</p>
<p>На роднае Падгор’е</p>
<p>Не бачыў ён ракіт,</p>
<p>Калі вялі каля ракі,</p>
<p>Не развітаўся з імі,</p>
<p>Як з роднымі, сваімі,—</p>
<p>Засланіла гора</p>
<p>Ясны зрок вачэй.</p>
<p>Ідуць ускрайкам бору,</p>
<p>На сэрцы не лягчэй.</p>
<p>Спыніліся на месцы тым,</p>
<p>Пад дубам пад густым,</p>
<p>Дзе Лукаш няўпору</p>
<p>Ўчора</p>
<p>Задрамаў.</p>
<p>На хвоі кат пятлю трымае</p>
<p>І Лукаша чакае.</p>
<p> </p>
<p>«Айчына родная,</p>
<p>Гаротная,</p>
<p>Ты на сваім вяку</p>
<p>Не ведала такіх пакут.</p>
<p>З тваіх вачэй</p>
<p>Я слёзы вып’ю сэрцам.</p>
<p>Сыны, хутчэй</p>
<p>Ратуйце Беларусь ад смерці!</p>
<p> </p>
<p>Прынеслі каты дрот</p>
<p>Калючы,</p>
<p>Зашыць каб дзеду рот.</p>
<p>«Ах, як балюча!..»</p>
<p>Цярпенні, мукі.</p>
<p>Не просіць дзед спагады,</p>
<p>А каты рады:</p>
<p>Скруцілі дзеду ногі, рукі</p>
<p>І да хвоі з усёй сілы</p>
<p>Ланцугамі прышчамілі.</p>
<p>«Моц святая!</p>
<p>Мяне фашысты не паставяць</p>
<p>На калені.</p>
<p>Свайго сумлення</p>
<p>І Радзімы не прадам!</p>
<p>Сасонка, слёзы дзеду вытры,</p>
<p>Абнімі галлём сваім</p>
<p>І раскажы усім,</p>
<p>Што бачыла ў бары,</p>
<p>На гэтай ты гары.</p>
<p> </p>
<p>Няхай шалёныя кусаюць,</p>
<p>Не здамся я,</p>
<p>Зямля мая!</p>
<p>Якім трывалым быў</p>
<p>Іван Сусанін,</p>
<p>Сягоння буду я такім.</p>
<p>Хай ведаюць вякі!»</p>
<p> </p>
<h3><a id="chapter7"></a>5</h3>
<p>«Мы з ім для пробы</p>
<p>Зараз тое зробім,</p>
<p>Чаго не бачылі на свеце</p>
<p>Ні бацькі, ні дзеці:</p>
<p>Пажарам бор засвеціць».</p>
<p> </p>
<p>Як матка над знябытым сынам,</p>
<p>Вярба схілілася на грэблі.</p>
<p>Асіны</p>
<p>Горна галасілі,</p>
<p>Пакідалі дзеда сілы.</p>
<p>Пчала</p>
<p>У вулей не ляцела,</p>
<p>Не пахлі мёдам соты...</p>
<p> </p>
<p>Муціцца памяць пачала,</p>
<p>Смылела цела,</p>
<p>Нылі рэбры.</p>
<p>Фашысты панагрэблі</p>
<p>Шыльніку сумёты;</p>
<p>Сярнічку падаткні —</p>
<p>І захлынешся ў дыме і агні.</p>
<p> </p>
<p>Каля бору</p>
<p>Ходзіць гора.</p>
<p>Сівы Лукаш</p>
<p>Апошні раз</p>
<p>Акінуў даль вачыма.</p>
<p>«Хачу абняць цябе, мая Айчына,</p>
<p>Савецкая Радзіма,</p>
<p>І не ў моцы</p>
<p>Вырваць рук я з ланцугоў...»</p>
<p>І раптам шугануў агонь,</p>
<p>І дым падняўся хмарай,</p>
<p>І абдало пякельным варам.</p>
<p>Ахоплен бор і дзед пажарам.</p>
<p> </p>
<p>Устрапянуўся бор,</p>
<p>Зайгралі трубы збор</p>
<p>Ад Мінска да Пружанаў,</p>
<p>Ад Полацка да Гомеля;</p>
<p>Дарогі і шляхі</p>
<p>Ў народным гомане,</p>
<p>Расходзяцца кругі,</p>
<p>І хвалі б’юць у берагі.</p>
<p> </p>
<p>Пачула Беларусь.</p>
<p>З усіх бакоў,</p>
<p>З усіх канцоў зямлі</p>
<p>Разгневанай ракой</p>
<p>Між хвой, дубоў, ялін</p>
<p>Народ бяжыць</p>
<p>Пажар заліць</p>
<p>З  азёрнага каўша,</p>
<p>Уратаваць і бор, і Лукаша;</p>
<p>Каля скрыжованых дарог</p>
<p>Зваліць</p>
<p>Фашыстаў з ног,</p>
<p>Зямлёй гарачаю прыкрыць;</p>
<p>Народнай помсты меч загартаваць</p>
<p>І адвастрыць,</p>
<p>Каб не згінаўся ён ад болю</p>
<p>І не крышыўся,</p>
<p>Не тупіўся</p>
<p>Болей.</p>
<p> </p>
<p>Палае полымя</p>
<p>Над баравымі хвоямі,</p>
<p>Высокімі і гонкімі,</p>
<p>Над ёлкамі —</p>
<p>Гарачымі мяцёлкамі.</p>
<p>Шыбае скрозь,</p>
<p>Няма ратунку, выйсця!..</p>
<p>Сквірчыць у засені</p>
<p>Дубоў, бяроз,</p>
<p>І клёны, ясені</p>
<p>Скідаюць лісце</p>
<p>У агонь.</p>
<p>Ядловец скурчыўся, прысеў.</p>
<p>Падгор’е, Азярышча, Блонь,—</p>
<p>Як на далоні ўсе,</p>
<p>І нават Мінск відаць.</p>
<p>Здаецца, сіліцца устаць</p>
<p>З руін</p>
<p>І Лукаша, і бор абараніць.</p>
<p>Агонь над хмарамі шыбае,</p>
<p>Сарваў лісты з зялёных шат.</p>
<p>Ад пажару</p>
<p>Нават звер не ўцёк.</p>
<p>З карэнняў сок</p>
<p>Цячэ пякельным варам.</p>
<p>Як пажар уціхамірыць?</p>
<p>З хваль азёрных цёмнавірых</p>
<p>Выплывае</p>
<p>Хмара</p>
<p>Палавая.</p>
<p>З хмары лівень</p>
<p>Хлыне-хлыне!</p>
<p>Лівень родны, любы</p>
<p>Ратаваў ад згубы,</p>
<p>Ліў, як з луба,</p>
<p>Спорны, прыткі —</p>
<p>Ўсё часцей,</p>
<p>Гусцей,</p>
<p>Прамачыў да ніткі</p>
<p>І дабраўся да касцей.</p>
<p> </p>
<p>Ў бліскавіцах з громам</p>
<p>Згасла полымя над борам,</p>
<p>Знік пад небам зорным</p>
<p>Смутак чорны.</p>
<p> </p>
<p> </p>
<h3><a id="chapter8"></a>ЗАМЕСТ ЭПІЛОГА</h3>
<p>Гісторыя дапіша сказ,</p>
<p>Як ушанован быў Лукаш,</p>
<p>Як прагрымеў святы салют</p>
<p>Над абгарэлым борам тут,</p>
<p>Як вольным стаў народ ізноў</p>
<p>І ў родны дом сабраў сыноў.</p>
<p> </p>
<p>Іду хаджалаю пуцінай</p>
<p>Да запаветнае мясціны</p>
<p>Аддаць пашану партызану.</p>
<p>Іду, шуміць зялёны хвойнік,</p>
<p>І Лукашу — між хвоек помнік.</p>
<p>Лагоднымі і добрымі вачыма</p>
<p>Глядзіць ён на сваю Айчыну,</p>
<p>Любіў якую гэтак моцна.</p>
<p>Руку прасцёр на ўсход, да сонца,</p>
<p>Адкуль прыйшло уратаванне</p>
<p>У ліпеньскае ранне.</p>
<p>На галаве ў яго вянок хваёвы,</p>
<p>І коцяцца радзімай песні словы:</p>
<p> </p>
<p>Полім і матычым</p>
<p>І дубкі, і клёны.</p>
<p>Кожны выжыў, кліча</p>
<p>І шуміць зялёны.</p>
<p> </p>
<p>Вецер хмарку гоніць,</p>
<p>Ў небе дзве вясёлкі.</p>
<p>Цёплы дожджык поіць</p>
<p>Маладыя хвойкі.</p>
<p> </p>
<p>Родныя, расціце</p>
<p>Ўсё вышэй угору.</p>
<p>Весела шуміце</p>
<p>І не знайце гора.</p>
<p> </p>
<p>Выгналі упору,</p>
<p>Больш не прыйдзе, годзе.</p>
<p>Каля бору, бору</p>
<p>Наша радасць ходзіць.</p>
<p> </p>
<p>Полім і матычым</p>
<p>І дубкі, і клёны.</p>
<p>Кожны выжыў, кліча</p>
<p>І шуміць зялёны.</p>
<p> </p>
<p class="sign">1957 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>