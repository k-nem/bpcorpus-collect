<div class="container">
<div class="book-utils">
<div id="qrcode"></div>
<a href="/Maksim_Tank/Zuk_i_slimak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 04.04.1950 -->
<!-- HEADER_FIELD FirstPublicationYear: 1950 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жук і слімак -->
<h2><a href="http://knihi.com/Maksim_Tank/">Максім Танк</a></h2>
<h2>Жук і слімак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пагожым летнім ранкам</p>
<p>На лузе за сялом</p>
<p>Сустрэўся жук аднойчы</p>
<p>З рагатым слімаком.</p>
<p> </p>
<p>- Здарова! - жук вітае. -</p>
<p>Куды, браток, ідзеш</p>
<p>І з ракавіны хатку</p>
<p>Куды з сабой нясеш? -</p>
<p> </p>
<p>Абцёр слімак пот з твару,</p>
<p>Гаворыць так жуку:</p>
<p>- Нямала перажыць мне</p>
<p>Прыйшлося на вяку.</p>
<p> </p>
<p>То сцюжа, то марозы,</p>
<p>То навальніца, дождж,</p>
<p>То, часам, у дарозе</p>
<p>Захопіць змрок і ноч, -</p>
<p> </p>
<p>Шукай тады начлегу</p>
<p>Пад нейкім пад кустом... -</p>
<p>Гутораць яны гэтак</p>
<p>І раптам чуюць гром.</p>
<p> </p>
<p>Ударыў дождж краплісты.</p>
<p>І жук пабег шукаць</p>
<p>Дзе ў засені цяністай</p>
<p>Шырокага лістка.</p>
<p> </p>
<p>Але на цэлым лузе</p>
<p>Няма страхі нідзе,</p>
<p>І мокры, ледзь жывы ён</p>
<p>Да слімака ідзе.</p>
<p> </p>
<p>- Пусці, браток, пагрэцца,</p>
<p>Змок дужа на лугу,</p>
<p>Насіць за гэта хатку</p>
<p>Табе дапамагу.</p>
<p> </p>
<p>У ракавіне шчыльнай</p>
<p>Вандроўнікі сядзяць.</p>
<p>Іх нават дождж краплісты</p>
<p>Не зможа ў ёй дастаць.</p>
<p> </p>
<p>Але мінулі хмары,</p>
<p>І сонца ўстала зноў,</p>
<p>Жук хату слімакову</p>
<p>Пакінуў і пайшоў.</p>
<p> </p>
<p>Забыўся пра нягоды</p>
<p>І не на ўме жуку,</p>
<p>Што абяцаў паднесці</p>
<p>Ён хату слімаку.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>