<div class="container">
<div class="book-utils">
<div id="qrcode"></div>
<a href="/Alaksandar_Puskin/Ja_znou_naviedau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Я зноў наведаў -->
<!-- HEADER_FIELD Translation: Максім Танк -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Я зноў наведаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>                          ...Я зноў наведаў</p>
<p>Зацішны той закутак, дзе правёў</p>
<p>Выгнаннікам нямала часу.</p>
<p>З тых дзён мінула дзесяць год -</p>
<p>                                                  і многа</p>
<p>Перамянілася ў жыцці маім,</p>
<p>І сам, пакорны ўсеагульнаму закону,</p>
<p>Перамяніўся я - ды тут ізноў</p>
<p>Мінулае мяне усюды сустракае.</p>
<p>Здаецца, ўчора я яшчэ блукаў</p>
<p>Па гэтых пералесках.</p>
<p> </p>
<p>                    Вось апальны домік,</p>
<p>Дзе жыў я з беднай няняю маёй.</p>
<p>Старой ужо няма - і за сцяною</p>
<p>Не чую я хады яе павольнай,</p>
<p>Ні клапатлівага яе дагляду.</p>
<p>Вось той лясісты ўзгорак, на якім</p>
<p>Сядзеў я часта нерухома і глядзеў</p>
<p>На возера, успамінаючы з тугою</p>
<p>Другія берагі, другія хвалі...</p>
<p>Між залацістых ніў, лугоў зялёных</p>
<p>Яно сінее, сцелецца шырока,</p>
<p>Цераз яго нязведаныя воды</p>
<p>Плыве рыбак і цягне за сабой</p>
<p>Старэнькі невад. Тут па берагах</p>
<p>Рассыпаліся вёскі - там за імі</p>
<p>Вятрак скрывіўся, ледзьве крыллі</p>
<p>Варочае пры ветры.</p>
<p>                                  На граніцы</p>
<p>Уладанняў дзедаўскіх, на месцы тым,</p>
<p>Дзе ўгору падымаецца дарога,</p>
<p>Размытая дажджамі, тры сасны</p>
<p>Стаяць - адна з іх воддаль, дзве другія</p>
<p>Ствалы ўздымаюць побач - тут, калі паўз іх</p>
<p>Я праязджаў пры месячным святле,</p>
<p> </p>
<p>Знаёмым шумам шорах іх вяршынь</p>
<p>Мяне вітаў самотна. Той дарогай</p>
<p>Цяпер паехаў я, і прад сабою</p>
<p>Убачыў іх зноў. Яны ўсё тыя ж,</p>
<p>І той жа іх, знаёмы вуху, шорах -</p>
<p>Ды каля іх карэнняў застарэлых</p>
<p>(Дзе некалі было ўсё пуста, гола)</p>
<p>Гай малады цяпер ужо разросся,</p>
<p>Зялёная сям'я; і туляцца кусты</p>
<p>Ў іх засені, як дзеці. А удалі</p>
<p>Стаіць адзін пануры іх таварыш,</p>
<p>Як халасцяк стары, а навакол</p>
<p>Ўсё пуста па-ранейшаму.</p>
<p> </p>
<p>                      Дзень добры, племя</p>
<p>Маладое, незнаёмае! не я</p>
<p>Убачу твой магутны позні ўзрост,</p>
<p>Калі перарасцеш маіх знаёмых</p>
<p>І іх старую галаву заслоніш</p>
<p>Ад воч вандроўніка. Але хай мой унук</p>
<p>Пачуе шум ваш прывітальны тут, калі,</p>
<p>Вяртаючыся ад сяброў з бяседы,</p>
<p>Прыемных і вясёлых поўны дум,</p>
<p>Ён пройдзе міма вас у змроку ночы</p>
<p>І ўспомніць пра мяне.</p>
<p> </p>
<p><i>1835</i></p>
<p> </p>
<p> </p>
<p><b>Каментары</b></p>
<p> </p>
<p><i>Пераклад друкаваўся</i>:</p>
<p>Пушкін А. Выбр. тв. Мн., 1949.</p>
<p>Беларусь. 1949, № 6.</p>
<p>Танк М. Зб. тв.: У 6 т. Т. 5. Мн., 1980.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Maksim_Tank/">Максім Танк</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>