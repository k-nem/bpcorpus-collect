<div class="container">
<div class="book-utils">
<div id="qrcode"></div>
<a href="/Maksim_Tank/Halinka_i_vierabiej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Танк -->
<!-- HEADER_FIELD CreationYear: 25.03.1945 -->
<!-- HEADER_FIELD FirstPublicationYear: 1945 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Галінка і верабей -->
<h2><a href="http://knihi.com/Maksim_Tank/">Максім Танк</a></h2>
<h2>Галінка і верабей</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>- Галінка-вярбінка, -</p>
<p>Прасіў верабей, -</p>
<p>Мо пакалыхала б</p>
<p>Маіх ты дзяцей?</p>
<p> </p>
<p>Галінка не хоча</p>
<p>Дзяцей калыхаць.</p>
<p>- Ідзіце, казулі,</p>
<p>Галінку ламаць!</p>
<p> </p>
<p>Казулі не хочуць.</p>
<p>- Ідзіце, ваўкі,</p>
<p>Лавіці, караці</p>
<p>Казуляў такіх,</p>
<p>Якія не хочуць</p>
<p>Галінку ламаць,</p>
<p>Якая не хоча</p>
<p>Дзяцей калыхаць.</p>
<p> </p>
<p>Ваўкі не схацелі.</p>
<p>- Прыходзьце, стральцы,</p>
<p>Каб непаслухмяных</p>
<p>Ваўкоў правучыць,</p>
<p>Якія не хочуць</p>
<p>Казуляў караць,</p>
<p>Якія ляняцца</p>
<p>Галінку ламаць,</p>
<p>Якая не хоча</p>
<p>Дзяцей калыхаць...</p>
<p> </p>
<p>Пайшлі паляўнічыя</p>
<p>Ў лес на ваўкоў:</p>
<p>Спалохана зверы</p>
<p>Пабеглі з дуброў,</p>
<p>Пабеглі казуляў</p>
<p>Лавіць і караць;</p>
<p>Казулі пабеглі</p>
<p>Галінку ламаць;</p>
<p>Галінка ж вярбінка</p>
<p>Са страху хутчэй</p>
<p>Давай калыхаць</p>
<p>Вераб'іных дзяцей.</p>
<p>З тых дзён без спачынку,</p>
<p>Каб кожны быў рад,</p>
<p>Калыша галінка</p>
<p>Усіх птушанят.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>