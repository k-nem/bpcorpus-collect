<div class="container">
<div class="book-utils">
<div id="qrcode"></div>
<a href="/Alaksandar_Puskin/Ancar_1.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD FilenameSuffix: 1 -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе М.Танка -->
<!-- HEADER_FIELD SectionAuthor: Вершы -->
<!-- HEADER_FIELD Title: Анчар -->
<!-- HEADER_FIELD Translation: Максім Танк -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Анчар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дзе след жыцця ў пустыні знік,</p>
<p>На грунце бедным, амярцвелым,</p>
<p>Анчар, як грозны вартаўнік,</p>
<p>Стаіць адзін на свеце цэлым.</p>
<p> </p>
<p>Прырода высахшых пяскоў</p>
<p>Яго ў дзень гневу нарадзіла</p>
<p>І ад карэння да лістоў</p>
<p>Густой атрутай напаіла.</p>
<p> </p>
<p>Дыхнуць паўдзённыя вятры -</p>
<p>Атрута капае расіцай,</p>
<p>Пад вечар стыне на кары</p>
<p>Густой, празрыстаю жывіцай.</p>
<p> </p>
<p>К яму і птушка не ляціць,</p>
<p>А толькі вецер мімалётны</p>
<p>На дрэва смерці набяжыць -</p>
<p>І прэч імчыцца ўжо смяротны.</p>
<p> </p>
<p>Калі ж над спёкаю пяскоў,</p>
<p>Зблукаўшы, хмара тут заплача,</p>
<p>Атрутны дождж з яго лістоў</p>
<p>Сплывае на пясок гарачы.</p>
<p> </p>
<p>Ды чалавека князь паслаў</p>
<p>Да дрэва смерці і пакуты.</p>
<p>І той пайшоў,</p>
<p>                        ледзь змрок апаў,</p>
<p>І раніцой прынёс атруты.</p>
<p> </p>
<p>Прынёс ён згубную смалу,</p>
<p>Галлё з завяўшымі лістамі,</p>
<p>І пот па бледнаму чалу</p>
<p>Сцякаў халоднымі руччамі;</p>
<p> </p>
<p>Прынёс - і аслабеў і лёг</p>
<p>Пад засень будана старога,</p>
<p>І згінуў бедны раб ля ног</p>
<p>Уладара свайго ліхога.</p>
<p> </p>
<p>А князь атрутай загадаў</p>
<p>Насыціць стрэлы-бліскавіцы,</p>
<p>І разам з імі смерць паслаў</p>
<p>Ён за суседнія граніцы.</p>
<p> </p>
<p><i>1828</i></p>
<p> </p>
<p> </p>
<p><b>Каментары</b></p>
<p> </p>
<p><i>Анчар</i> - дрэва яду (<i>заўвага А.С.Пушкіна</i>).</p>
<p> </p>
<p><i>Пераклад друкаваўся</i>:</p>
<p>Бел. летапіс. 1937, № 4.</p>
<p>Пушкін А. Выбр. тв. Мн., 1949.</p>
<p>Полымя. 1949, № 6.</p>
<p>Танк М. Зб. тв.: У 6 т. Т. 5. Мн., 1980.</p>
<p>На зорных шляхах: Пераклады М. Танка. Мн., 1991.</p>
<p>Пушкін А. С. Выбр. тв.: У 2 т. Т. 1. Мн., 1993.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Maksim_Tank/">Максім Танк</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>