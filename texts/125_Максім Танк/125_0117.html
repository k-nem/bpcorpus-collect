<div class="container">
<div class="book-utils">
<div id="qrcode"></div>
<a href="/Adam_Mickievic/Da_M---.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Адам Міцкевіч -->
<!-- HEADER_FIELD CreationYear: 1822-1823? -->
<!-- HEADER_FIELD FirstPublicationYear: 1823? -->
<!-- HEADER_FIELD LangOrig: pol -->
<!-- HEADER_FIELD SectionAuthor: Вершы -->
<!-- HEADER_FIELD Source: http://svyatavit.iatp.by/bibliatec/Mitchkevich/DaM/m.html -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Да М*** -->
<!-- HEADER_FIELD Translation: Максім Танк -->
<!-- HEADER_FIELD Uploaded: 2011-07-29T08:00:03Z -->
<h2><a href="http://knihi.com/Adam_Mickievic/">Адам Міцкевіч</a></h2>
<h2>Да М***</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>"Прэч з маіх воч!" І я знікну без следу,</p>
<p>"Прэч з майго сэрца!" І сэрца скарыцца.</p>
<p>"Прэч з маёй памяці!" З гэтым, ты ведай,</p>
<p>Век наша памяць не зможа згадзіцца.</p>
<p> </p>
<p>Быццам той дзень, чым далейшы, тым большы,</p>
<p>Кіне на шлях свой цямнейшыя крылы,</p>
<p>Так мая постаць, далей адыйшоўшы,</p>
<p>Памяць тваю большым крэпам акрые.</p>
<p> </p>
<p>Там, дзе страчаліся шчаснай парою,</p>
<p>Дзе расставаліся сумнай хвілінай,</p>
<p>Буду заўжды неразлучным з табою,</p>
<p>Бо ўсюды частку душы я пакінуў.</p>
<p> </p>
<p>Ці ты ў задуме у час вечаровы</p>
<p>Арфу рукою кранеш, як бывала,</p>
<p>Пэўна згадаеш: "Вось гэтыя словы</p>
<p>Гэткай парою яму я спявала".</p>
<p> </p>
<p>Ці, калі ў шахматы будзеш гуляць ты</p>
<p>І твой кароль апынецца пад боем,</p>
<p>Пэўна, згадаеш: "У дзень той астатні</p>
<p>Выбыў кароль гэтаксама са строю".</p>
<p> </p>
<p>Ці на балу ты спачыць на хвіліну</p>
<p>Сядзеш і, ўбачыўшы месца пустое,</p>
<p>Пэўна, падумаеш: "Тут, ля каміна,</p>
<p>Некалі разам сядзеў ён са мною".</p>
<p> </p>
<p>Ці, часам возьмеш ты вершы паэта</p>
<p>Пра нешчаслівых каханкаў, і з жалем,</p>
<p>Кнігу закрыўшы, падумаеш: "Гэта</p>
<p>Праўду аб нашым жыцці напісалі".</p>
<p> </p>
<p>А калі аўтар злучыў маладую</p>
<p>Пару, шчаслівае даў ім каханне,</p>
<p>Свечку пагасіш ты і пашкадуеш:</p>
<p>"Не, ўсё не так, як у нашым рамане!"</p>
<p> </p>
<p>Раптам прарэжа імглу бліскавіца,</p>
<p>З ветрам зашэпчацца груша сухая,</p>
<p>Грукне ў акно тваё птушка-начніца,</p>
<p>Пэўна, падумаеш - я тут лунаю.</p>
<p> </p>
<p>Там, дзе страчаліся шчаснай парою,</p>
<p>Дзе расставаліся сумнай хвілінай,</p>
<p>Буду заўжды неразлучным з табою,</p>
<p>Бо ўсюды частку душы я пакінуў.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: http://svyatavit.iatp.by/bibliatec/Mitchkevich/DaM/m.html<br/>

   Пераклад: <a href="http://knihi.com/Maksim_Tank/">Максім Танк</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>