<div class="container">
<div class="book-utils">
<div id="qrcode"></div>
<a href="/Larysa_Hienijus/Kufar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ларыса Геніюш -->
<!-- HEADER_FIELD CreationYear: 1965 -->
<!-- HEADER_FIELD Edition: Ларыса Геніюш. Выбраныя творы. Менск, МФ «Беларускі кнігазбор», 2000. -->
<!-- HEADER_FIELD FirstPublicationYear: 1967 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2000? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Куфар -->
<h2><a href="http://knihi.com/Larysa_Hienijus/">Ларыса Геніюш</a></h2>
<h2>Куфар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Быў час ў маім Краі</p>
<p>сягоння туманны,</p>
<p>аднесены хваляй,</p>
<p>час прадзены, тканы.</p>
<p> </p>
<p>Працоўныя рукі</p>
<p>каханай матулі</p>
<p>усіх накармілі,</p>
<p>усіх апранулі.</p>
<p> </p>
<p>Ад лёну зярняці</p>
<p>да белых палотнаў</p>
<p>паслала, спрала,</p>
<p>паткала ахвотна.</p>
<p> </p>
<p>Не проста, не роўна,</p>
<p>а ўсё пераборам,</p>
<p>пад колер краіны</p>
<p>цудоўным узорам.</p>
<p> </p>
<p>О сэрца матулі,</p>
<p>жывая крыніца,</p>
<p>дазволь мне сягоння</p>
<p>ля куфра спыніцца.</p>
<p> </p>
<p>Над працай тваёй</p>
<p>у паклоне сагнуцца,</p>
<p>ўспамінам мазольнай</p>
<p>рукі дакрануцца.</p>
<p> </p>
<p>За тое, што нас ты</p>
<p>вякі апранала,</p>
<p>за тое, што лёгка</p>
<p>табе не бывала.</p>
<p> </p>
<p>*</p>
<p> </p>
<p>Шырокі, высокі, акованы куфар,</p>
<p>малёваны вокал, з клямкаю са сталі,</p>
<p>не стыдна б такому і на панскі хутар.</p>
<p>Куфар незамкнёны, бо у нас не кралі.</p>
<p>Загарнула бабка посцілку удвое</p>
<p>і нядужай века падняла рукою.</p>
<p>У пахучым куфры важна ўсё ляжала,</p>
<p>што сама бабуля працай рук прыдбала.</p>
<p>Быццам водар з поля пранясло ля хаты -</p>
<p>так запахла лугам, чабаром і мятай.</p>
<p> </p>
<p>*</p>
<p> </p>
<p>Ах, ляны, ляны - залатыя сны,</p>
<p>белы кужаль - цвет вішнёвы</p>
<p>на грудзях вясны.</p>
<p>Ля маёй мяжы век бы ім цвісці:</p>
<p>поўны куфар тканай белі -</p>
<p>замуж можна йсці.</p>
<p> </p>
<p>Сінія ляны, зіхацяць яны.</p>
<p>Ў бурны Нёман на світанні</p>
<p>выплылі чаўны.</p>
<p>Наперадзе той, каго Пётрам зваць.</p>
<p>Мне бы сёння на красёнках</p>
<p>сонейка снаваць...</p>
<p> </p>
<p>Адцвілі ляны.</p>
<p>Восень, туманы...</p>
<p>Буду церці кволы лён мой,</p>
<p>прасці да вясны.</p>
<p>Буду віць, снаваць,</p>
<p>досвіткамі ткаць,</p>
<p>вечарамі прыйдзе Пётра</p>
<p>песняй памагаць.</p>
<p> </p>
<p>*</p>
<p> </p>
<p>Палатна сувоі белыя, льняныя,</p>
<p>стаяць, нібы сваі цёсаныя тыя,</p>
<p>спрадзеныя тонка, вытканыя туга,</p>
<p>выбеліў іх травень сонейкам і лугам.</p>
<p>Вечарамі колькі трэба было прасці,</p>
<p>колькі ткаць, бяліці, пакуль ў куфар скласці.</p>
<p> </p>
<p>*</p>
<p> </p>
<p>Бела навокал, аж вочы баляць,</p>
<p>вішні лунаюць ля плота,</p>
<p>белы ўвесь сад, беляхціць сенажаць -</p>
<p>то сонейка беліць палотны.</p>
<p> </p>
<p>Белыя косы, бялявы хлапец</p>
<p>каля дзяўчат завіхнуўся,</p>
<p>з песняю выйшлі дзень белы сустрэць</p>
<p>белыя, белыя, русыя.</p>
<p> </p>
<p>*</p>
<p> </p>
<p>Сцежкамі у полі ўздоўж дарожных даляў</p>
<p>вышытыя розна ручнікі ляжалі,</p>
<p>белыя, даўгія - гэтак ў час мяцелі</p>
<p>студзень каля хатаў чысты снег пасцеле.</p>
<p>А на іх рукою вышыты жаночай</p>
<p>сінія валошкі з макамі ў вяночак,</p>
<p>галубок і пеўнік, ягады каліны,</p>
<p>нагаткі, рамонкі, гожыя юргіні.</p>
<p>Па канцах карункі тонкім павуценнем</p>
<p>альбо пераплётам фрэндзлі зіхацелі.</p>
<p>Ў покуці павесіць, на абраз у хату,</p>
<p>альбо перакінуць цераз плечы свату</p>
<p>ручніка такога не ўстыдно дзяўчыне,</p>
<p>знача з працавітых, калі поўна скрыня,</p>
<p>няхай паглядаюць і сваты, і госці -</p>
<p>колькі вышыванай, любай прыгажосці.</p>
<p> </p>
<p>*</p>
<p> </p>
<p>Пальцам няцяжка нітачку віць,</p>
<p>долю з праменных валокнаў,</p>
<p>нітачка ўецца, песня ляціць,</p>
<p>зоры калыша звонку.</p>
<p>Дзеўцы няцяжка кросенцы ткаць,</p>
<p>ўзор вышываці не сумна,</p>
<p>на ніцях, на струнах чаўночкі мігцяць,</p>
<p>за імі снуюцца думы...</p>
<p> </p>
<p>*</p>
<p> </p>
<p>Белыя кашулі, рукавы ў заборы,</p>
<p>пазуха скрозь-наскразь вышыта узорам</p>
<p>чорным і чырвоным, ў васілёчкі - сінім,</p>
<p>роўненька пры боку зложаныя ў скрыні.</p>
<p>Некалькі настольніц з найтанчэйшай пражы,</p>
<p>а у кожнай колер і узор інакшы!</p>
<p>Вось бліскучы, ў восем нічальніц, шырокі</p>
<p>і другі, ў чатыры, з фрэндзлямі навокал,</p>
<p>той з льняной карункай, мяккі, бы шаўковы,</p>
<p>той утком суровым на другой аснове...</p>
<p>Вось, здаецца б, выняў, на сталы паслаў бы</p>
<p>і гасцей жаданых пасадзіў на лавы,</p>
<p>пірагі паставіў, частаваў бы мёдам,</p>
<p>ганарыўся працай і харошым родам.</p>
<p> </p>
<p>*</p>
<p> </p>
<p>Дываноў жа столькі,</p>
<p>ўсе па лёне воўнай.</p>
<p>Глянеш - як на ніве:</p>
<p>зелена, чароўна.</p>
<p> </p>
<p>Тканыя ў гурочкі</p>
<p>ў нічальніц чатэры</p>
<p>васількамі тымі</p>
<p>па аснове шэрай.</p>
<p> </p>
<p>То узорам чорным</p>
<p>па утку зялёным,</p>
<p>то па белым - сінім,</p>
<p>бы расой замглёным,</p>
<p> </p>
<p>то ў вянкі, ў алені</p>
<p>нейк перабірана,</p>
<p>быццам не рукамі,</p>
<p>а машынай ткана.</p>
<p> </p>
<p>То з адное воўны</p>
<p>дываны на сані.</p>
<p>Ярыя, як вішні,</p>
<p>кутасы звісаюць.</p>
<p> </p>
<p>*</p>
<p> </p>
<p>Дываны - луг квяцісты ў руках,</p>
<p>мары дзіўныя, ўтканыя ў ніці,</p>
<p>каляровы дзявочы пасаг,</p>
<p>промень шчасця з жыццёвай крыніцы.</p>
<p> </p>
<p>Кветак спеў, чорнай долі на злосць,</p>
<p>кліч тугі, апяяны узорам.</p>
<p>Дываны - маладосць, прыгажосць,</p>
<p>гоман сэрца жывы і задорны.</p>
<p> </p>
<p>Калі ходзе дзяўчына, як мак,</p>
<p>калі хата цвіце дыванамі,</p>
<p>не мяняўся б ніводзін юнак</p>
<p>сваёй доляю нават з панамі!</p>
<p> </p>
<p>*</p>
<p> </p>
<p>А хустак, як макаў!</p>
<p>Розных шаляновак</p>
<p>з дзён яшчэ дзявочых,</p>
<p>сініх і бурдовых.</p>
<p> </p>
<p>Цёмныя - у цэркву,</p>
<p>калі пост надыдзе.</p>
<p>Ясныя, як сонца, -</p>
<p>тыя на Вялікдзень.</p>
<p> </p>
<p>У кветкі, юргіні,</p>
<p>каласы і зелень.</p>
<p>Тыя - йсці ў гасціну,</p>
<p>тыя - на нядзелю.</p>
<p> </p>
<p>Ясны шоўк - на свята,</p>
<p>а паркаль - на будзень.</p>
<p>Ёсць у чым бабусі</p>
<p>паказацца ў людзі.</p>
<p> </p>
<p>*</p>
<p> </p>
<p>Кветка у полі - галоўка жанчыны,</p>
<p>сонца ў вачах, а сама - сцебялёк,</p>
<p>хустку на косы вясёлкай накіне,</p>
<p>каб макам ці ружаю ззяла здалёк.</p>
<p>Чыстую, светлую альбо узорную,</p>
<p>часам чырвоную - ў радасны дзень,</p>
<p>часам ўдавіную, сумную, чорную:</p>
<p>без хусткі ў людзі дзяўчына не йдзе.</p>
<p>Гнуцца на сцежкі сцяблінкі чароўныя,</p>
<p>кветкі на косах залётна нясуць.</p>
<p>Сёстры бярозаў, танклявыя, стройныя,</p>
<p>Краем сваім беларускі ідуць.</p>
<p> </p>
<p>*</p>
<p> </p>
<p>Яшчэ адна хустка, цёплая, цяжкая,</p>
<p>баба яе велькай хусткай называе.</p>
<p>Ёю ў непагоду добра атуліцца,</p>
<p>старым у дарозе і для маладзіцаў.</p>
<p> </p>
<p>Мяккаю, шырокай,</p>
<p>зложанай удвое,</p>
<p>ахінуць ля сэрца</p>
<p>дзіцянё малое.</p>
<p> </p>
<p>Вось ляжаць ля хустаў,</p>
<p>скручаныя роўна,</p>
<p>горкі саматканых</p>
<p>паяскоў цудоўных.</p>
<p> </p>
<p>Ў ёлачку, у пчолку,</p>
<p>вузенькіх, шырокіх,</p>
<p>каляровых, розных -</p>
<p>не палічыш вокам!</p>
<p> </p>
<p>Паясочак сіні - недзе ад матулі,</p>
<p>а чырвоны, яры - мужу да кашулі,</p>
<p>а вось гэты - гожы, доўгі, з кутасамі,</p>
<p>падпяразваў святам бабін брат часамі.</p>
<p> </p>
<p>Загудзелі дуды, гуслі заігралі,</p>
<p>брат скакаў, а з ветрам кутасы ляталі...</p>
<p>І слязу змахнула рукавом бабуся,</p>
<p>бо адзіны брат той з вайны не вярнуўся.</p>
<p> </p>
<p>А шырокі пояс, зложаны ў дзве столкі,</p>
<p>падпярэзваў колісь дзед бабулін толькі.</p>
<p>Зіхацеў на свіце, шырынёй - бы ў пана,</p>
<p>толькі што не слуцкі, а удома тканы.</p>
<p> </p>
<p>Хутчэй, чым прыняці той абычай панскі,</p>
<p>спадабала шляхта паясок сялянскі,</p>
<p>не слуцкі - родны паясок зрадзіўся,</p>
<p>а насіці пояс пан ў сялян вучыўся.</p>
<p> </p>
<p>*</p>
<p> </p>
<p>Йзноў хусткі, палотны,</p>
<p>ручнікоў ці мала,</p>
<p>ўсё гэта дарылі</p>
<p>бабусі, бывала.</p>
<p>Гэтакі абычай й сёння не загінуў:</p>
<p>без гасцінца людзі не йдуць у гасціну.</p>
<p>Ці то маладога ў войска прызываюць,</p>
<p>ці далёка сына з хаты выпраўляюць.</p>
<p>Дораць на радзіны і на наваселле,</p>
<p>дораць на хрысціны, дораць на вяселле</p>
<p>бацькоў маладога і сястру, і брата,</p>
<p>дораць музыкантаў, шчодра дораць свата.</p>
<p>Гуляюць вяселле. П'юць сябры не дарам!</p>
<p>Дораць ўсе ад сэрца маладую пару.</p>
<p>Дружна пры гасціне п'юць, пяюць, гавораць,</p>
<p>выйдуць - патанцуюць, і ўсё дораць, дораць.</p>
<p> </p>
<p>У старэнькай бабкі, як у маладзіцы,</p>
<p>каптаноў ўсялякіх, блузаў ды спадніцаў.</p>
<p>Андарак вішнёвы з долам аксамітным,</p>
<p>андарак матулін, стужкамі расшыты,</p>
<p>цёмна-маліновы, клетачкаю роўнай,</p>
<p>гарусам патканы, сіненькім па чорным.</p>
<p>Андарак у паскі, ўпоперак, пярэсты,</p>
<p>гэткія насілі некалі дубенцы</p>
<p>і з другіх, суседніх каля Дубна<sup>1</sup> вёсак.</p>
<p>На яго казалі проста: занямонскі.</p>
<p>Каля іх ірдзіцца вышыты сардачак,</p>
<p>сіні, аксамітны, бабчын, не іначай,</p>
<p>зубчыкі навокал з жоўтай атарочкай,</p>
<p>вузенькі, прыгожы, як ўспамін дзявочы.</p>
<p> </p>
<p>Цяжкі сувой суконны дзедаві на світку,</p>
<p>зваляны, патканы ў суканую нітку.</p>
<p>Гэтакае світкі дажджам не адужаць,</p>
<p>не праняці ветру, не прабіці сцюжы.</p>
<p>На каптан для дзеда вытканы святочны,</p>
<p>глянеш, возьмеш ў руку - крамнага не схочаш.</p>
<p>Доўгія губіцы посцілак нясшытых,</p>
<p>нагавіц суконных пад кажух ці світу.</p>
<p> </p>
<p>*</p>
<p> </p>
<p>Хвартушок - гэта белае дзіва,</p>
<p>найтанчэйшы, з кудзелі лянок,</p>
<p>гэта гонар ўдалой маладзіцы,</p>
<p>кветкі - ўзорным вяночкам ля ног.</p>
<p> </p>
<p>Можна ім закрыць вочы ад шчасця,</p>
<p>калі шчокі калінай ірдзяць,</p>
<p>схаваць слёзы, калі не удасца</p>
<p>тое шчасце навекі ўтрымаць.</p>
<p> </p>
<p>Хвартушок - чарадзейнае хусце -</p>
<p>гэта стан твой задорна абвіць.</p>
<p>Ў бель чаромухі голаў чыюсьці</p>
<p>ў забыцці на хвартух палажыць.</p>
<p> </p>
<p>Хвартухоў у бабкі - розна вышываных,</p>
<p>белых, ясных, сініх, дарагіх і танных,</p>
<p>гэтыя - на будзень, тыя - пад кудзелю,</p>
<p>гэтыя - ў гасціну, тыя - на нядзелю,</p>
<p>гэты - йсці у цэркву, той - на дзень кірмашны,</p>
<p>на канве рабінай вышыты, інакшы.</p>
<p>А вось гэты, ў кветкі, з тоненькае пражы -</p>
<p>то на смерць бабуся адлажыла важна.</p>
<p>Гэткая кашуля і каптан навюткі,</p>
<p>андарак сліўковы, хуста і абутак -</p>
<p>ўсё гэта заўчасу зложанае ў скрыні</p>
<p>і чакае толькі той сумной гадзіны,</p>
<p>каб у раз апошні, гожа, па-сялянску,</p>
<p>апрануць бабусю без чужое ласкі.</p>
<p>Гэтак і для дзеда, гэтакі абычай, -</p>
<p>ўсё ляжыць, чакае, покуль смерць пакліча.</p>
<p>А ў малым прыскрынку, што збоку прыбіты,</p>
<p>акрамя караляў, стужак аксамітных</p>
<p>ёсць і жменька грошай - на долы, на труны,</p>
<p>на шчырасць апошняй гасціны хаўтурнай.</p>
<p> </p>
<p>*</p>
<p> </p>
<p>А дзе пахаваці?</p>
<p>Бабусіна воля:</p>
<p>сялянка жыве</p>
<p>й застаецца на полі.</p>
<p> </p>
<p>Здалёк супроць вёскі,</p>
<p>на горцы пясчанай</p>
<p>схілілі бярозы</p>
<p>галіны з пашанай.</p>
<p> </p>
<p>Туды на сон вечны</p>
<p>сышліся сяляне,</p>
<p>пад крыжам бяспечна</p>
<p>ляжаць на кургане.</p>
<p> </p>
<p>Каменныя пліты</p>
<p>касцей ім не гнуць,</p>
<p>іх памяць і славу</p>
<p>нашчадкі нясуць.</p>
<p> </p>
<p>Шчабечуць там птушкі,</p>
<p>пяюць салаўі,</p>
<p>там ляжа бабуля,</p>
<p>як серад сям'і.</p>
<p> </p>
<p>Вясною ў сяле нават</p>
<p>будзе чуваць,</p>
<p>як будзе зязюля</p>
<p>па ёй кукаваць.</p>
<p> </p>
<p>Ды з дрэвамі разам</p>
<p>па ёй на зары</p>
<p>заплачуць, затужаць</p>
<p>сумныя вятры...</p>
<p> </p>
<p>*</p>
<p> </p>
<p>Сутонне. Ўжо мала што</p>
<p>ў куфры відаць,</p>
<p>схілілася голаў</p>
<p>               бяссільна.</p>
<p>Не хочацца куфра таго закрываць,</p>
<p>ўспаміны яго абступілі.</p>
<p>Зрабілася цёмна і пуста наўкруг,</p>
<p>прабіліся слёзы на вейкі,</p>
<p>і цяжка апала са змораных рук</p>
<p>акована куфрава века.</p>
<p> </p>
<p><i>1965</i></p>
<p> </p>
</div>
<div class="CLEAR"></div>
<p> </p>
<p> </p>
<p><b>Каментары</b></p>
<p> </p>
<p>Друкуецца паводле выд.: Невадам з Нёмана, с.193.</p>
<p>Упершыню - час. «Полымя», 1967, № 2.</p>
<p> </p>
<p>1. Дубна - вёска ў Мастоўскім раёне, на правым беразе Нёмана, каля дарогі Масты-Скідаль.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>