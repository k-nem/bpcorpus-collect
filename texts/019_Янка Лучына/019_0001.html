<div class="container">
<div class="book-utils">
<div id="qrcode"></div>
<a href="/Janka_Lucyna/Palaunicyja_akvarelki_z_Palessia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Лучына -->
<!-- HEADER_FIELD CreationYear: 1882-1888? -->
<!-- HEADER_FIELD FirstPublicationYear: 1898 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Паляўнічыя акварэлькі з Палесся -->
<!-- HEADER_FIELD Translation: Генадзь Тумаш -->
<h2><a href="http://knihi.com/Janka_Lucyna/">Янка Лучына</a></h2>
<h2>Паляўнічыя акварэлькі з Палесся</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p><b>I. ЗАМЕСТ УСТУПУ</b></p>
<p> </p>
<p>«Цікава, мой панічу, што ў жыцці настане? -</p>
<p>Вёў мову Грышка, як прылёг быў на паляне,</p>
<p>Дзе адпачыць спыніліся стральцы ў бары. -</p>
<p>Мо не да ладу я кажу, мо ўжо стары?</p>
<p>Што змена часу дасць нам, страты ці прыбыткі?</p>
<p>Выходзіць, пане, як у бабкі-варажбіткі.</p>
<p> </p>
<p>Спрачацца не хачу, заўвага ж ёсць адна:</p>
<p>Я, не раўнуючы, як той кравец з сукна,</p>
<p>Вам лёгка з кожнага тутэйшага нязломка</p>
<p>Двух выкраю мешчанчукоў ды меры ёмкай.</p>
<p>А хіба ліха нашу чэлядзь, дабрадзей,</p>
<p>Не гладзіць гэтак, як барсук сваіх дзяцей?</p>
<p>Го! го!.. каб злыбеды зубоў не вышчаралі,</p>
<p>З асілкамі-дубамі люд бы раўнавалі.</p>
<p>Вось! - блізка беручы, на пана паглядзеў:</p>
<p>І цьфу! - аж падступае злосць, паніч схуднеў,</p>
<p>Запалі шчокі, не пазнаць людзіны з места!</p>
<p>А як пашастаем па лесе мы сумесна,</p>
<p>Дасць Бог, за восень пан паправіцца ў мяне,</p>
<p>Пакуль зноў жыць на лад мястовы не зачне.</p>
<p>Ды, мой панічу, праз паўгода быць вам потым,</p>
<p>Нібыта той камар, што хворы на сухоты». -</p>
<p>«Шчыруе той, хто мусіць». -</p>
<p>                                          «Думкі мне адны</p>
<p>Спакою не даюць: хай спаляць перуны</p>
<p>Хвалёны гэты лад і новыя парадкі!..</p>
<p>Чыгунку пракладацьмуць тут і даастатку</p>
<p>Павысякаюць Ляды Чорныя, сюды</p>
<p>Збярэцца набрыдзь, купай з'едуцца жыды,</p>
<p>Каб зыскі выдзіраць усюды зграяй цэлай</p>
<p>Да Князя, возера, ад Машукоў і Цэпры,</p>
<p>Спусцее Паграбішча, пойдзе ўсё на звод,</p>
<p>І ў Муты схоча ліпкі на прыбыткі зброд,</p>
<p>Сок высмакчуць увесь, нібы кляшчы, з зямелькі,</p>
<p>Прастоту ўрэшце высмее прыблуда нейкі,</p>
<p>Да ніткі абскубуць...</p>
<p>                          Як рады дасць жыхар,</p>
<p>Што ў Чорных Лядах меў усё як гаспадар,</p>
<p>Калі за венік нават, што цяпер дармовы,</p>
<p>Плаціць з кішэні будзе!.. А кантракту ўмовы,</p>
<p>Калі падпіша?..</p>
<p>                  Год ад году - і канец,</p>
<p>Не толькі знікне звер у нас, але й глушэц.</p>
<p>А прыйдзе час, што й качкі не пабачаць людзі,</p>
<p>Што на драздоў і <i>дзятлаў</i> ставіць сеткі будзем,</p>
<p>Цьфу!» -</p>
<p>         гэтак правіў Грышка погляд просты свой.</p>
<p>Аблічча, постаць, а таксама світкі крой</p>
<p>Яскрава сведчылі, што ён дзіця прыроды,</p>
<p>Палесся сын і спадкаемец варты, годны,</p>
<p>Выхоўвалі яго імшарыны, чарот,</p>
<p>Віры і плыні, <i>душагубкі</i>, што з калод.</p>
<p>Спрачацца з Грышкам цяжка, лоб яго закуты</p>
<p>На дыспуты, на спосаб новы і нячуты.</p>
<p>Ляпей узважма, скідку робячы прытым,</p>
<p>Ці ёсць хоць частка праўды ў поглядзе старым?</p>
<p> </p>
<p>Ідзе да люду поступ, хай ідуць і людзі,</p>
<p>Гудок фабрычны кліча, паравозы будзяць,</p>
<p>Свет белы абягае тэлеграф ганцом,</p>
<p>Развеяў цемру Томас Эдысан святлом.</p>
<p>Што ўбачым, цяжка праракаць, як ад навукі</p>
<p>Дужэць, спрытнець у чалавека будуць рукі!</p>
<p> </p>
<p>Пад ногі поступ падабраў вякі, падспод,</p>
<p>Усё, што адпадзе, асуджана на звод.</p>
<p>Пратэставаць дарэмна і навошта збочваць,</p>
<p>Бо людзі кажуць: «Жыць і карыстаць мы хочам!»</p>
<p>На акіяне хвалі марна люцяць бой:</p>
<p>Іх топча карабель, з іх пена за кармой.</p>
<p>Што небасяжных гораў тоўшча значыць будзе,</p>
<p>Калі тунэлі іх наскрозь прабілі грудзі?</p>
<p> </p>
<p>Які ты ў нашым часе, о палескі край,</p>
<p>З адменаю тваёй, куды ні завітай,</p>
<p>Дзе гожасць дзікае прыроды - ад пачатку,</p>
<p>Дзе памяткі князёў, тых Рурыка нашчадкаў,</p>
<p>Што ў стэп на полаўцаў збіралі вояў раць,</p>
<p>На дзіды тураў колісь сілу мелі браць?</p>
<p>Ты край глухі, твае аблогі векавыя</p>
<p>Плуг поступу ўзарэ пад нівы залатыя.</p>
<p> </p>
<p>Вы, мшары й пушчы, знікнеце, як марны сон!</p>
<p>Звядзецца звычай, зменіцца стары закон,</p>
<p>І ўсё, што слушна да мінуўшчыны належыць,</p>
<p>Памрэ павольным сконам зубра ў Белавежы.</p>
<p> </p>
<p>Паверма, шчасце заквітнее на зямлі,</p>
<p>Шумець там жыту, дзе балоты век былі.</p>
<p>Палескай простай грамады нашчадкі ў хатах</p>
<p>За стол шырокі сядуць у бяседзе братняй,</p>
<p>Нарэшце скажуць: шчасце - ява нашых мар!</p>
<p>Паверма!.. хоць і Шапенгаўэр скрывіць твар.</p>
<p> </p>
<p>Вось колькі абразкоў, сабраных у прастоты</p>
<p>На полі, сенажаці, ў пушчы, на балотах,</p>
<p>Каму сама прырода твор складае свой</p>
<p>З найцікавейшым зместам, з моваю жывой,</p>
<p>Каму і рыфмы (што цяпер выходзяць з моды)</p>
<p>Не замінаюць і не чыняць перашкоды.</p>
<p>Хто мае за людзей усіх палешукоў,</p>
<p>Таму не збрыдзее змест гэтых абразкоў.</p>
<p>Мы з праўдаю не размінуліся ў прысудзе,</p>
<p>Што гэтак ёсць, што так было, ды так не будзе.</p>
<p> </p>
<p><b>II. ПЕРШАЕ МАЁ ПАЛЯВАННЕ НА ЛАСЁЎ</b></p>
<p> </p>
<p>Папуску даўшы паляўнічай раз ахвоце,</p>
<p>Страляў калісь чачотак, вераб'ёў на плоце.</p>
<p>Стары пабачыў Грышка, йшоў кудысь сабе,</p>
<p>Сярдзіта плюнуў ды сказаў быў у журбе:</p>
<p>«Панічу! эх, панічу! пахвалы не мецьмеш,</p>
<p>Хоць стрэліш трапна й пташку, што ўпадзе, прыкмеціш.</p>
<p>Набою шкода - раз, другое ж - без віны</p>
<p>За што ж іх, дробных, бедных, біць, калі яны</p>
<p>Завеяй, маразамі туляцца пад стрэхі?</p>
<p>Дапраўды, грэх вялікі з гэтакай уцехі.</p>
<p>Хіба ў лясох звяроў няма, панічу мой?</p>
<p>Няхай бы волю там ахвоце даў сваёй.</p>
<p>Забіць лася, ваўка, хоць шарака не тое,</p>
<p>Што на чачотак, вераб'ёў псаваць набоі.</p>
<p> </p>
<p>Панічу, згода ёсць на ўмовіны? Як мне</p>
<p>Пан слова дасць - ніколі ў пташку не стральне,</p>
<p>Я сам лася аб'еду, так пастаўлю пана -</p>
<p>За крокі будзе тры рагач неспадзявана». -</p>
<p>«Так, згода, згода!»</p>
<p> </p>
<p>* * *</p>
<p> </p>
<p>                        Тыдня не мінула шчэ,</p>
<p>Чакаў старога Грышку, недзе знік з вачэй,</p>
<p>Нарэшце ён з'явіўся. Значылася з міны,</p>
<p>Што ім прынесены шчаслівыя навіны.</p>
<p> </p>
<p>«Панічу, блізка, дзе чароту гушчыня,</p>
<p>Ёсць лось-рагач, ласіха, з імі ласяня.</p>
<p>Дык рушым заўтра з панічом, як ледзь заднее.</p>
<p>Мароз слабы, без ветру, ёсць тады надзея</p>
<p>На шчасце ў паляванні добраю парой.</p>
<p>Вазьму я сані пад'яздовыя з сабой,</p>
<p>Свайго каня, сыноў, упэўнены, панічу,</p>
<p>Ў лася, бы ў сена стог, страляцьме паляўнічы.</p>
<p>На паляванне ці гатовы пан як след?» -</p>
<p>«А як жа, як заўсёды». -</p>
<p>                                «Клопат наш сакрэт,</p>
<p>Усё дапільнаваць. А стрэльба ці набіта?» -</p>
<p>«Не». -</p>
<p>   «Што? Мы ж вырушым да дня шчэ менавіта.</p>
<p>Зашыў у скурку кулі?.. браў іх на замер?» -</p>
<p>«Не». -</p>
<p>   «Як жа быць, панічу?» -</p>
<p>                                              «Ат! зраблю цяпер,</p>
<p>Ці стрэльбу набіваць мне будзе клопат нейкі?» -</p>
<p> </p>
<p>«Панічу, прабачай! Ласі не верабейкі.</p>
<p>Не выйдзе анічога! Хай дазволіць пан</p>
<p>Самому мне дагледзець паляўнічы стан.</p>
<p>Трэ гэткія дапасаваць набоі ў рулю,</p>
<p>Каб стрэліў - і пайшла раўнюткім шнурам куля.</p>
<p>Даць пудла нельга, бо мне клопат немалы</p>
<p>Шукаць... Вось тут мае, панічу, пасталы,</p>
<p>У іх не холадна і ўзімку, то ж не ў ботах,</p>
<p>Лацвей на снезе ў лапцях і трымацца потым.</p>
<p>Апратка ё?» -</p>
<p>              «Ў мядзведжым футры йду на дзіч». -</p>
<p>«Ха! ха! А снег? З яго не выпаўзе паніч!</p>
<p>Лісінае ёсць бацькавае футра пану,</p>
<p>Вось чым падперазацца?» -</p>
<p>                                      «Шалем». -</p>
<p>                                                          «На загану!</p>
<p>Дапраўды, з гэтым панам тысяча пацех!</p>
<p>Паніч, як тычка на мяжы, то ж проста смех!</p>
<p>Мы ж едзем на ласёў, яны ж бо не цяляты.</p>
<p>Няхай усё абдумае стралец заўзяты,</p>
<p>Драбніца можа загубіць надзею ў нас,</p>
<p>Ласі не верабейкі, паўтару шчэ раз,</p>
<p>Ад сораму згарэць, як уцякуць з-пад носу.</p>
<p> </p>
<p>А Божа ж мой! паніч якую стрэльбу носіць!</p>
<p>Цьфу! з руляў нешта сыплецца на дол само.</p>
<p> </p>
<p>На соек, можа, едзе пан, на дзятлаў мо?</p>
<p>Дальбог, паніч мне насланнё ліхое!</p>
<p>У стрэльбе бруд, ці ж пэўныя дасі набоі?</p>
<p>Бяру я стрэльбу, зрання прынясу сюды</p>
<p>Набітай добра, чыстай, - і палюй тады.</p>
<p> </p>
<p>Ха! ха! не можа ў паляўніцтве пан кумекаць.</p>
<p>Бывай здароў! Хвала Хрысту!» -</p>
<p>                                              «Хвала навекі».</p>
<p> </p>
<p>* * *</p>
<p> </p>
<p>На ўсходзе ледзьве толькі пачало віднець,</p>
<p>Быў да паслуг ужо стары асочнік мне.</p>
<p>Апратку ўбачыў Грышка і здзівіўся шчасна:</p>
<p>«Мо добры паляўнічы з пана будзе з часам.</p>
<p>Дык едзьма, бо пара ўжо падганяе нас,</p>
<p>На досвітку пяе пявун астатні раз.</p>
<p>Ласі тут блізка, хутка ім заступім ховы.</p>
<p>Не стрэлі бабы - ўдача будзе адмысловай».</p>
<p> </p>
<p>На санях, гэтакія толькі на Палессі,</p>
<p>Дзе хочаш, там і едзь сабе - балотам, лесам,</p>
<p>Не шпаркі бег у іх з-за палазоў высокіх,</p>
<p>Затое снег ужо не падапрэ глыбокі, -</p>
<p>Мы рушылі, радком сядзелі ўчатырох.</p>
<p>Хоць моцны, конь ішоў ступою, сані цёг,</p>
<p>Яны, здавалася мне, рухаюцца ледзьве.</p>
<p>Сплыло так манатонна з дзве гадзіны недзе.</p>
<p>Прашу я Грышку:</p>
<p>                    «Едзь хутчэй! задаў нуды». -</p>
<p>«Паспех людзям на смех. Што станецца тады?</p>
<p>Ці ж лось прывязаны чакае ў лесе дзесьці?</p>
<p>Пайсці ён можа і далёка нас завесці,</p>
<p>А конь прыстане, ўнікне ўся яго мага,</p>
<p>І працай марнаю прыніжаны слуга!»</p>
<p> </p>
<p>Я змоўкнуць мусіў і сумотнаю хвілінай,</p>
<p>Перш грэбліва чамусь, паглядваў на мясціны.</p>
<p>Абшары дзікія, без сцежак і дарог,</p>
<p>Асочнік толькі знаць ды звер палескі мог.</p>
<p> </p>
<p>Край гожы, некрануты быў перада мною,</p>
<p>Чарот бязмежны, пушча з сіняй глыбінёю,</p>
<p>Дзе хвой выносістых завершаны стажок,</p>
<p>Як галаву, траха пасерабрыў сняжок,</p>
<p>А побач клён раскошны, дуб стары, гарбаты,</p>
<p>З разлогаю сукоў магутных, вузлаватых.</p>
<p>Падшыта ўсё густым ляшчыннікам, лазой,</p>
<p>Каб таямніцы ў глыбіні схаваць лясной.</p>
<p>Ціхота... толькі дзятла стук заўзяты, бойкі,</p>
<p>Ці крыкне папялістая ў спалоху сойка,</p>
<p>Ці свіст арэхаўкі, аўсянкі цвірк чуваць,</p>
<p>Ці піск гілёў, што чырванню зімой гараць.</p>
<p> </p>
<p>Язда мне здоўжылася, і сказаў тут Грышка:</p>
<p>«Хай <i>папяроскі курыць</i> пан, як часу лішкі.</p>
<p>Сваё як толькі зойме ў лесе месца хтось,</p>
<p><i>Курыць</i> ні-ні! бо не падыдзе блізка лось.</p>
<p>Нюх добры мае. Я дзе сена жменьку кіну,</p>
<p>Хай там саскокне пан у гэтую ж хвіліну,</p>
<p>Ціхутка стане за алешынай грубой,</p>
<p>Наставіць вушы ды глядзіць перад сабой -</p>
<p>Прыйсці да пана мае лось-рагач з чароту.</p>
<p>Няхай паніч падпусціць, цэліцца трэ потым</p>
<p>У грудзі, ў шыю, пад лапатку - як зручней,</p>
<p>Абы папаў, каб марна не ўпусціць надзей!</p>
<p>Ласі тут блізка. Пан, пабач! - то ж след ласёвы.</p>
<p>Цішэй! не гаманіць, бо звера спудзіць мова».</p>
<p> </p>
<p>Падрыхтаваўся скокнуць і сяджу маўчком...</p>
<p>Мы едзем, едзем!.. Знецярпеўся і цішком</p>
<p>Спытацца вырашыў: «Ці скора?» - ў гэту хвілю</p>
<p>Заўважыў, што набок штось голаў Грышка хіліць</p>
<p>І сена кінуў жменьку.</p>
<p>                           Гоп! - я ў гушчары.</p>
<p>Паехаў Грышка.</p>
<p>                  Справа - волат-дуб стары,</p>
<p>А злева цягнецца чарот густы, балота.</p>
<p>Парушыў цішыню крумкач паспешным лётам.</p>
<p>Каля алешыны я ўперад паглядзеў,</p>
<p>Непадалёку ад мяне чарот радзеў,</p>
<p>У ім неспадзявана вынікла паляна,</p>
<p>Яна была лясной гушчэчай прыхавана.</p>
<p> </p>
<p>Я пільна слухаў, пільна ўглядваўся ў чарот,</p>
<p>Вялікі пазначаўся ім абшар балот.</p>
<p>Калі мяцёлкі пташка парушала часам,</p>
<p>Стаяў як укапаны, сэрца біла часта.</p>
<p>Здавалася ад шамацення шмат разоў:</p>
<p>То ж лось надходзіць! - Не! - я памыляўся зноў!</p>
<p>Бо шолах той змаўкаў, была наўкола ціша,</p>
<p>Мяцёлкі ветрык ледзьве толькі пакалыша,</p>
<p>Як пташка толькі сядзе, хіліцца гучок,</p>
<p>Сініччын толькі чуўся ценькі галасок.</p>
<p>Трывала гэтае чаканне мо з гадзіну,</p>
<p>Заеў быў нуд. І вось шчаслівая хвіліна -</p>
<p>Бег ліс палянай. Цэль хоць ледзь відаць,</p>
<p>Сабе падумаў: стрэлю! Стане там чакаць</p>
<p>Хто тых ласёў, няхай іх д'яблы!..</p>
<p>                                             Ліс наўцёкі,</p>
<p>Як бы пачуў мяне за вольхаю высокай.</p>
<p>Шчыпаў марозік злёгку і калоў траха,</p>
<p>Зноў думаю: да ліха! рукі грэць жа льга.</p>
<p>Спусціў куркі, засунуў я ў кішэні рукі,</p>
<p>Прысеў на снег, гляджу бяздумна ў даль з дакукі.</p>
<p>Ахвотна папяроску закурыў пасля.</p>
<p>Ці ж можа дым той даляцець аж да лася?</p>
<p>І раптам нешта затрашчэла на паляне,</p>
<p>Як быццам чую я каня: то йдзе, то стане...</p>
<p>Ускокваю! шчоўк! шчоўк! куркі. Лаўлю гук той,</p>
<p>А сэрца б'ецца, хваляў у грудзёх прыбой.</p>
<p>Яшчэ хвіліна - рукі, ногі задрыжэлі:</p>
<p>За крокаў сто мо лось стаяў вялікі вельмі,</p>
<p>Выцягваў храпы звер - адразу, як нюхнуў,</p>
<p>І дух чужы пазнаў, і небяспеку ўчуў.</p>
<p> </p>
<p>Раз! два! з дзвюх руляў пакаціўся гром усюды,</p>
<p>Лось скочыў у чарот маланкай з перапуду -</p>
<p>Ягоны тупат чуецца штораз слабей.</p>
<p>Зноў цішыня, чарот калышацца сабе.</p>
<p> </p>
<p>Дзесь грымнуў стрэл, за ім другі адразу ляснуў,</p>
<p>Зноў ціша мёртвая.</p>
<p>                       Мінула многа часу,</p>
<p>Аж бачу - на паляне рухаецца штось,</p>
<p>Прыгледзеўся: там Грышка, з ім сыны і лось</p>
<p>На санях. Звер прыкметна іх сабой абцяжыў.</p>
<p>Курылі люлькі, йшлі радком утрох паважна.</p>
<p> </p>
<p>* * *</p>
<p> </p>
<p>Як я апавядаў пра свой залішні спех,</p>
<p>Смяяўся Грышка, саркастычны быў той смех,</p>
<p>За звычаем п'ючы з бутэлькі паляўнічай,</p>
<p>Дадаў:</p>
<p>   «Ласі не верабейкі?! Так, панічу?»</p>
<p> </p>
<p><b>III. ПЕРАД КУЦЦЁЙ</b></p>
<p> </p>
<p><i>«Куцця</i>, паночку, заўтра, трэба ў поле рушыць,</p>
<p>Вялося так спрадвеку». -</p>
<p>                                 «З дому йсці не мушу:</p>
<p>Мароз вялікі, вецер, дзе ні стань - шарпак,</p>
<p>Псы лапы зраняць».</p>
<p>                        Як сказаў я, Грышка так</p>
<p>І пляснуў у далоні з роспачы, няйначай.</p>
<p> </p>
<p>«Паночку! што я чую?! Што ўсё гэта значыць?</p>
<p>Якая завіруха нават ні была б,</p>
<p>А трэба йсці. Няхай не слухае пан баб!</p>
<p>Ад іх, ад гэтага стварэння, шмат ліхога,</p>
<p>Не абышлося й тут без языка даўгога:</p>
<p>Зашкодзіць! - ляп! няможна! - ляп! абы мянціць.</p>
<p>Цьфу! - заўтра з паляўнічых дома хто сядзіць?</p>
<p>У дзень <i>куцці</i> паўсюдна ловы ладзяць людзі.</p>
<p>Як заўтра пан заб'е, дык цэлы год біць будзе,</p>
<p>Як пудла дасць, пасля і ўлетку, і зімой</p>
<p>Натрапіць... стрэліць... папакруціць галавой!</p>
<p>Шарак, забіты заўтра, многае пакажа, -</p>
<p>Як лось, казуля ў іншым часе, столькі ж важыць.</p>
<p>Ну хоць дразда забіць, хоць амялушкі дзве,</p>
<p>На птаства будзе шчасціць, і не дзе-нідзе.</p>
<p>Нам конча трэба йсці!» -</p>
<p>                                 «Ат! слухаю пустое!</p>
<p>Лухта! Стары, а шчэ ўсё верыш у такое». -</p>
<p>«Лухта? Паночку!.. Вось жа ў недалёкі час</p>
<p>Базыль з Крывога Логу ў дзень <i>куцці</i> якраз</p>
<p>Ваўка і не забіў. Такі стралец!.. год цэлы</p>
<p>Пасля партач быў з партачоў, а ўсюды смелы.</p>
<p>Сам бачыў, схібіў у дзіка - хоць бы кусток,</p>
<p>Пытаюся: мо хворы?.. мо п'яны, браток?</p>
<p>Панурыўся, стаіць ён як дурны, аж шкода,</p>
<p>Мне ў дзень <i>куцці</i> той, кажа, воўк папсуў. Я згодны.</p>
<p>Забіў тады... аж радасна на сэрцы мне!</p>
<p>Клаў звера!.. хоць на крокаў сто і хвасянеш.</p>
<p>Пасыпалася шчасце мне, як з меха зерне.</p>
<p>Сава! - гляджу раз... луп!.. а падае цяцерка.</p>
<p>Абход удачлівы. Нагледжу свежы след</p>
<p>І адгадаю месца звера, ўвесь сакрэт». -</p>
<p> </p>
<p>«Ну, досыць!.. Заўтра йдзем куды на паляванне?» -</p>
<p>«Ў лазняк». -</p>
<p>             «А там ці знойдзем?» -</p>
<p>                                    «З-пад зямлі дастанем!» -</p>
<p>«А потым?» -</p>
<p>              «Праз хмызняк, што справа ад сяла,</p>
<p>З другога боку трэ заняць. Хрысту хвала!»</p>
<p> </p>
<p><b>IV. НА ЛАСЁЎ НА РЫК</b></p>
<p> </p>
<p>«Панічу любы! завітаў да нас нарэшце!</p>
<p>Сядзеў паніч задоўга ў гэным клятым месце,</p>
<p>Пыталіся штодня ў двары, на вёсцы ўсёй,</p>
<p>Калі ж да нас наведаецца вучань мой?!» -</p>
<p>«Не мог прыехаць я праз розныя замінкі». -</p>
<p>«Здароўе як?» -</p>
<p>                 «Нічога». -</p>
<p>                                    «Не відно жывінкі</p>
<p>З аднэй прычыны: места - не вясковы кут,</p>
<p>Мудрэйшыя вы там, ды жваўшыя мы тут:</p>
<p>Я дзед, гадоў - шэсць крыжыкаў, вось век старога,</p>
<p>А шчэ з вас кожнага падужаць хопіць змогі». -</p>
<p>«Хвальба». -</p>
<p>            «Ды не зусім! - шчэ не слабы на ўсё.</p>
<p>Пан знае?.. пачаліся вабы на ласёў». -</p>
<p>«То добра». -</p>
<p>             «Сёння ж паспрабуем надвячоркам:</p>
<p><i>Удвух</i> мы <i>з панам</i> рушым памаленьку борам,</p>
<p>У Лядах вабіць трэ, пры возеры Гнілым». -</p>
<p>«А ў Кругліцы?» -</p>
<p>                     «Хай крые Бог на слове тым!</p>
<p>Крушыны дзе няма, там часу лось не бавіць». -</p>
<p>«За рэчкай мо?» -</p>
<p>                     «Там не было на лекі нават!..</p>
<p>І начаваць да Базыля. Як стане днець,</p>
<p>Дадому рушым праз імшары, і канец.</p>
<p>Як прыйдзе лось на ваб, забіты будзе намі,</p>
<p>А не, дык што ж... хіба ж адважваюць кіямі.</p>
<p>Мо ў Чорных Лядах пан ваўка ўпалюе сам!</p>
<p>Сядзіць, хітруга, як на варце сочыць там.</p>
<p>Спанадзіўся... і як цялё вялізны, шэльма.</p>
<p>Вастру я зубы на яго, мне кроў псуў вельмі!» -</p>
<p> </p>
<p>«Як жывяце?» -</p>
<p>                  «Патроху нейк жывем сабе». -</p>
<p>«Тытунь, фунт пораху і шапка вось табе». -</p>
<p> </p>
<p>«А мой жа дабрадзею! любыя паняты!</p>
<p>Дарункаў кожны з вас прывозіць мне багата!</p>
<p>Над тытунямі гэты панавы тытунь!</p>
<p>Сягае ў мозак - аж да слёз, пад нос не сунь!</p>
<p>Тутэйшы местачковец, мешчанчук насаты,</p>
<p>Калі нюхнуў, быў чых - паліў, нібы з гарматы.</p>
<p>Якое дзіва!.. спірт!.. І шапка! Божа мой!</p>
<p>Пайду я на Вялікдзень да касцёла ў ёй.</p>
<p>Ангельскі, пэўна, порах... Шмат з яго рахубы:</p>
<p>Драбнюткі - нібы пыл, а з пысы выб'е зубы,</p>
<p>Дай мерку добрую... То ж, браце, дзівіна:</p>
<p>І дыму мала, й гук - як ляск у бізуна,</p>
<p>Нясе ў раўнюткі шнур!</p>
<p>                             Ды нам пара ў дарогу,</p>
<p>Да Лядаў шмат, да возера таксама многа,</p>
<p>З прычыны гэтай збор прыспешваць трэба край.</p>
<p>Да стайні йду, хурман парупіцца няхай».</p>
<p> </p>
<p>Мо не пазней як з паўгадзіны, між палеткаў,</p>
<p>Якія спелым жытам залацелі ўлетку,</p>
<p>Каля жытнёвых коп на ржышчы за грудком,</p>
<p>Паўз ніву грэчкі, што духмяніла мядком,</p>
<p>Цёг трухам просты воз, <i>драбінкамі</i> названы,</p>
<p>Таварыш паляўнічых, конік наш буланы.</p>
<p>Я ехаў з Грышкам, а ў бары ўжо быў душой,</p>
<p>Акрылены надзеяй добрай і думой.</p>
<p>Нібыта стужка, лес наперадзе далёка</p>
<p>Раскінуўся, абняўшы небакрай шырока.</p>
<p>А жнівеньскае сонца прыспарала жар,</p>
<p>Блакітны промнямі выбельвала абшар,</p>
<p>Хіліла бег свой дзённы пакрысе. За возам</p>
<p>Клубіўся хмаркай пыл, узбіты на дарозе.</p>
<p>Клубоў разрост супыніць неўзабаве лес,</p>
<p>Кружляе каня ў небе з крыкам жальным спрэс.</p>
<p>Ды зрэшты - ціша. Спіць, спавітая спякотай,</p>
<p>Уся прырода, толькі капытоў стукота</p>
<p>І тарахценне воза будзіць той куток.</p>
<p>Вось мы і ў лесе! Чуўся тут і халадок,</p>
<p>І смольны водар, што струменіў бор хваёвы.</p>
<p><i>Драбінкі</i> трэсліся на сплётах каранёвых.</p>
<p>Дарожка вузкая вужакай лесавой</p>
<p>Вілася між кустоў ляшчынавых і хвой.</p>
<p>Выстукваў дзяцел на ствале, і невысока</p>
<p>Над галавою з крыкам праляцела сойка.</p>
<p>Я свіснуў - і памкнула з пуду. Шчэ ляцеў</p>
<p>Над намі нейкі птах, варону выдаў цень.</p>
<p> </p>
<p>«Но! но! стары буланку! - Грышка панукае</p>
<p>Ды на каня і на дарогу наракае. -</p>
<p>Удача, можа, будзе заўтра ў паніча,</p>
<p>Як пойдзем разам паляваць на рагача.</p>
<p>Надзеі мала сёння. Ёсць ласі далёка,</p>
<p>Дзе матачнік, я без пары не б'ю. Як вока</p>
<p>Пільную іх. А мо надарыцца пасля</p>
<p>Нам з панам хвіля на шляху да Базыля.</p>
<p>Калі там ні бываў, як нейкая мне кара</p>
<p>Той воўк, крадзе мой час. Задам калісь прыпаркі</p>
<p>Я шкодніку! - крыві мне колькі ён псуе!</p>
<p>Не паддаецца воўк на хітрыкі мае,</p>
<p>Ў адным заўсёды месцы, шэльма, чыніць варту.</p>
<p>Бывалец ён, але ж і я натуры ўпартай».</p>
<p> </p>
<p>Штораз гусцейшы лес, хіліцца ўжо зачаў,</p>
<p>Бо блізка тут вада. Дарога праз гушчак</p>
<p>Віецца. Елка, вольха, цёмны граб, асіна.</p>
<p>Прыемны халадок ад вільгаці ў нізіне.</p>
<p>Раўчак, як шыба, бліснуў у кутку лясным,</p>
<p>Тулілася сядзіба Грышкава за ім.</p>
<p> </p>
<p>«Гэй! гэй! - ёсць дома хто ці не?! - сюды, і жыва!</p>
<p>Няма, напэўна, анікога, зараз жніва.</p>
<p>Што ж мне рабіць?.. Стаяцьме дворскі конь у той</p>
<p>Аборы, скемяць... ах, Вінцук не знае мой,</p>
<p>Што ў Базыля мы будзем, ён прыйшоў бы ўночы,</p>
<p>Прыдаўся б заўтра, дапамог бы нам ахвоча.</p>
<p>Пацёгся ў поле мо?.. Што ж мне рабіць далей?..</p>
<p>Ага!.. пакінем торбу й стрэльбу на стале.</p>
<p>Пабачыць, здагадаецца тады, што клічам,</p>
<p>Пазнакай шлях падкажам... Добра ўсё, панічу!</p>
<p>Паставіць трэ каня, сянца буланку даць,</p>
<p>І рушым. Запрашаю ў хату завітаць».</p>
<p> </p>
<p>Гаспода. Посуд на паліцы. Чыста ў хаце.</p>
<p>Абраз з выявай Божай Вастрабрамскай Маці.</p>
<p>Таўстуха-печ, палаці, што амаль пад столь,</p>
<p>Дзве лавы, зэдлік і засланы просты стол.</p>
<p>На ім выглядваў хлеб з-пад чыстай палатніны,</p>
<p>Нож побач, соль на сподку. Ток чысцюткі з гліны</p>
<p>Заместа мосту, - гаспадыніна хвала.</p>
<p>Пры печы вілы, качарга і чапяла.</p>
<p> </p>
<p>Карцінкі на сцяне наклеены. Змест кожнай</p>
<p>Без повязі. Выяву ўбачыш Маці Божай,</p>
<p>А побач войска - шыхт ваярскі за шыхтом,</p>
<p>Малюнак пекла - плата за грахі агнём,</p>
<p>Святы чаргуе Юры ў шышаку стажковым</p>
<p>І этыкетка ад бутэлькі каньяковай,</p>
<p>Красуецца французскі надпіс «fine champagne».</p>
<p>Пайшла і мода вось - дзяўчынкі ля дзвюх пань,</p>
<p>Якісьці зноў святы з шатанам і анёлам.</p>
<p> </p>
<p>Пад ложкам скрынкі розныя, пад самай столяй</p>
<p>На рыбу восці, невад, вязкі сушаных грыбоў,</p>
<p>Шмат усялякіх зёлак - не злічыць пучкоў,</p>
<p>Вянкі цыбулі, белы часнаку вяночак.</p>
<p> </p>
<p>Віселі стрэльбы, торбы шэрыя ў куточках,</p>
<p>Рагаціна ў куце выстойвала адна,</p>
<p>То ж ловы помніла на медзвядзя яна,</p>
<p>Стапырыўся над ёю цецярук напханы,</p>
<p>На ваб, няйначай, паляўнічым ужываны.</p>
<p>Гарэлі на вакне вазоны ад двара -</p>
<p>Ў гаршчэчках месячная ружа і герань.</p>
<p>«Наб'ю шчэ стрэльбу я, і выбірацца можна.</p>
<p>Пакуль там што, пан ліпцу паспытае, можа,</p>
<p>Свяжуткі, сёлетні, ільсніцца серабром», -</p>
<p>Казаў Рыгор, нёс місу з сотавым мядком.</p>
<p> </p>
<p>* * *</p>
<p> </p>
<p>Ляснымі йшлі шляхамі. Дзе былі загібы,</p>
<p>Ламаў галінку Грышка, каб Вінцук не хібіў.</p>
<p>Сын мусіў знак чытаць, рабіць высновак свой.</p>
<p>Праходзячы каля бярозы маладой,</p>
<p>З-за паса Грышка выняў вострую сякерку,</p>
<p>Надцяў кару і здзёр, дапільнаваўшы мерку.</p>
<p>Бяросту белую накшталт стажка скруціў,</p>
<p>Лазовай стужкай змацаваў і затрубіў -</p>
<p>Разлёгся голас, вабіць так самца ласіца,</p>
<p>І з гуку, і з адлегласці не надзівіцца.</p>
<p>Хоць побач я стаяў, здалося мне ў барку,</p>
<p>Што голас плыў здалёк, губляўся ў гушчаку.</p>
<p> </p>
<p>Мы ўсё далей, далей у цішы йшлі знямелай.</p>
<p>Лес дзікі станавіўся і параскашнелы,</p>
<p>Раскінуўся ў сваёй магутнасці, красе.</p>
<p>Замілаваны мог даследнік пакрысе,</p>
<p>Бы кнігу, тут чытаць гісторыю развою</p>
<p>Прыроды, што спрадвек не ведае спакою.</p>
<p> </p>
<p>Вось волат-дуб, над гуртам дрэў дасяг ён хмар.</p>
<p>Разложысты. Наўкол дзяржавец-валадар</p>
<p>Забраў вялікую прастору ад суседзяў.</p>
<p>Пад ім не маюць росту, выжываюць ледзьве</p>
<p>Гатункаў розных карлікі - падданцы ўсе</p>
<p>Манарха, прышласць ім надзей не прынясе.</p>
<p>Хіба што волату імхі ўкароцяць часу,</p>
<p>Зашмат на дубе развялося чужапасаў.</p>
<p>Памчалася ўгару вавёрка да жытла,</p>
<p>У жарало нарэшце скокнула дупла.</p>
<p>За ёй яшчэ адна панеслася вяртляста:</p>
<p>Выходзіць, смерць гасцюе ў волаце дуплястым.</p>
<p> </p>
<p>Дарма ўдаваў ласіху на трубе Рыгор,</p>
<p>Дарма напагатове штуцэр быў яго,</p>
<p>Бо толькі адказала здрадным тонам рэха,</p>
<p>Ўзляцелі з крыкам сойкі ў палахлівым спеху.</p>
<p>Брыдзем далей.</p>
<p>                  «Няхай паніч у хмызняку</p>
<p>Схаваецца і пытлю дасць таму ваўку,</p>
<p>У гэтым месцы, шэльма, часта прабягае,</p>
<p>І стрэліць тут лацвей, заслона не густая.</p>
<p>Наўкола абыду, здаля мой будзе ваб».</p>
<p> </p>
<p>Нырнуў я ў куст ляшчыны. Побач волат-граб.</p>
<p>Прысеў я. Грышка знік у лесавой гушчэчы.</p>
<p> </p>
<p>Ніжэла сонца, спёка ўнікла, камарэча</p>
<p>Напала, толькі й чуў дакучны звон,</p>
<p>Пісклівы не сціхаў каля вушэй паўтон.</p>
<p>Пабольшала ў аркестры камаровых піскаў,</p>
<p>Хоць і замоўкла шмат на твары ад прыціскаў.</p>
<p>Не адстрашала нават кара камарні,</p>
<p>Маглі заесці крыважэрныя раі,</p>
<p>Свярбела скура - насланнё на паляўнічых.</p>
<p>Не бачыў я красы, ў якую таямніча</p>
<p>Прыбрала пушчу развітальнае святло,</p>
<p>Калі да сну хіліцца сонца пачало,</p>
<p>Залоцячы вяршкі хваінаў.</p>
<p>                                  Грышка ў лесе</p>
<p>Здалёк, нібы ласіха, абазваўся дзесьці,</p>
<p>Пасля завабіў зноўку і крыху счакаў,</p>
<p>Хацеў я ўстаць і тут жа высачыў ваўка,</p>
<p>Убачыў, як перамахнуў кусток лазовы</p>
<p>І лесам пёр далей. Кроў хлынула раптова</p>
<p>Да галавы... Чакай, дружок! Зручней я стаў,</p>
<p>Прыцэліўся й трымаў на мушцы з-за куста,</p>
<p>Націснуў. Тут жа засціла мне ўсё дымота.</p>
<p>Я выскачыў, бы з прашчы, і панёсся лётам</p>
<p>Туды, дзе трапіў пад прыцэл лясны хіжак.</p>
<p>Ваўчугі не было - ну хоць бы нейкі знак.</p>
<p>Я схібіў!.. Злы й нямы стаю. Уцёк ён, значыць.</p>
<p>У гэты момант Грышка надышоў.</p>
<p>                                                «Пабачым,</p>
<p>Як пан патрактаваў ваўка. Здаецца мне,</p>
<p>Панёс ён кулю. Згледзеў - штось не тое, не.</p>
<p>І вушы прытуліў, ішоў не так, як трэба.</p>
<p>Як браў, паніч?» - «А па баку». - «Дзесь лапай трэпле.</p>
<p>Ці бачыш?.. юха!.. о!.. ў ляшчыннік шыўся звер!..</p>
<p>Вось дык сумеўся ўрэшце з міны кавалер!..</p>
<p>Пазнаў адразу я! о!.. о!.. тут кропляў шэраг!..»</p>
<p> </p>
<p>Трыумфаваў так Грышка і ўжо бег уперад,</p>
<p>З пазнакай радасці яго быў кожны рух -</p>
<p>На хітрым ворагу здаволіў помсты дух.</p>
<p> </p>
<p>«Сядзеў!.. паглянь, паніч, сядзеў!.. о!.. юха кажа!</p>
<p>Звялі з табой урэшце парахункі!.. Ляжа!..</p>
<p>Заліўся юшкай, дужы - шэльма! - ў лес глыбей</p>
<p>Шчэ сунецца... Пад вуха вытрымаць ляпей</p>
<p>Ці пад лапатку». -</p>
<p>                     «Лёгка гаварыць, вядома,</p>
<p>Ў канец хваста патрапіць хоць бы лотру тому,</p>
<p>Як лесам прэ, - й за гэта ўсё Хрысту хвала!» -</p>
<p> </p>
<p>«То пэўна!» - «Што ж пляцеш?» - «Ат! звычка павяла...</p>
<p>Я з радасці, панічу мой! Дый не зашкодзіць</p>
<p>Практыкавацца маладому пры нагодзе,</p>
<p>Калі стары й павучыць... О!.. ў гушчар, туды!</p>
<p>Як стуль не йшоў, не будзе выкруту тады.</p>
<p>Вакол хай пан бяжыць, а я ў сяродак самы!</p>
<p>Схаваўся там, дык мецьме напатканне з намі».</p>
<p> </p>
<p>Пабег... Не ўспеў я пацераў дагаварыць,</p>
<p>Як чую моцны Грышкаў голас: «Тут ляжыць!»</p>
<p> </p>
<p>Я дзёрся праз кусты, разносіліся ўдары,</p>
<p>Яшчэ нябожчыка ўсё Грышка кіем жарыў,</p>
<p>Чыніў страшэнны здзек - аж анямеў быў лес,</p>
<p>Як з трупа Гектара калісьці Ахілес.</p>
<p> </p>
<p>«Пакінуць звера - то ж не ўчуць ганаравання!</p>
<p>Хоць скура ўлетку й дрэнь.</p>
<p>                                    Адно з ваўком важданне,</p>
<p>На ўцеху пану нейк зацягнем, зробім штось,</p>
<p>Кол высеку і зачашу я гладка - вось!</p>
<p>Звязаўшы лапы, сунем, на плячо канцамі -</p>
<p>І марш! Заходзіць сонца, не марудзьма самі».</p>
<p> </p>
<p>Была ў бары ўжо ноч, як з хаты Базыля</p>
<p>Неспадзявана бліснуў нам прамень святла.</p>
<p>Вястуючы пра нас, заходзіліся брэхам</p>
<p>Псы-дварнякі, будзілі ў сонным лесе рэха.</p>
<p>Пасля завылі, блізка як былі з ваўком.</p>
<p> </p>
<p>«Учулі воўчы дух - трывога ў дварнякоў».</p>
<p>Дзвярыма хтосьці скрыпнуў. «Ціха!.. вон, шатаны!» -</p>
<p>На псоў азваўся голас.</p>
<p>                             «Хто там?» - «Грышка з панам!»</p>
<p> </p>
<p>* * *</p>
<p> </p>
<p>У Базылёвай хаце чыстай за сталом</p>
<p>Сядзелі на куце мы гаманкім гуртом,</p>
<p>Нас вельмі ўсцешыла часіна адпачынку,</p>
<p>Патрэсквала яечня гучна на камінку,</p>
<p>Здалёку чуўся нам прыемны пах яе,</p>
<p>Настрой вясёлы быў ад смакаты тае.</p>
<p>Тацяна, жонка Базылёва, маладзіца,</p>
<p>З румянкам ад агню, з яе не надзівіцца,</p>
<p>Расставіла талеркі на абрус уміг.</p>
<p>«Што маю, тым прымаю!» - запрасіла ўсіх.</p>
<p>Базыль да нас быў піць гатовы...</p>
<p>                                              Бесклапотна</p>
<p>На сене, як забітыя, паснулі потым.</p>
<p> </p>
<p>* * *</p>
<p> </p>
<p>Нас раскатурхаў сын Рыгораў у гумне,</p>
<p>Вінцук пазнакі бацькавыя зразумеў,</p>
<p>Ляцеў, як птах, час скарачаючы дарожны,</p>
<p>Пару заўзяты паляўнічы знае кожны.</p>
<p> </p>
<p>Абмыўшы каля студні рэшткі сну з павек,</p>
<p>Пайшлі бадзёра мы.</p>
<p>                        Сабою там спрадвек</p>
<p>Другія засланяла пушча таямніцы,</p>
<p>Другія краявіды - проста задзівіцца.</p>
<p>Абшар дрыгвы, бясконцыя кілімы мхоў</p>
<p>І хвойкі нізкія, хоць шмат растуць гадоў.</p>
<p>А цвёрдыя, бо мае іхняя драўніна</p>
<p>Валокны гэтак моцна збітыя ў адно -</p>
<p>Не паддаецца нат сякеры валакно.</p>
<p>Вяршкамі хвойкі - быццам пальмінкі пустыні.</p>
<p> </p>
<p>Завальваліся ногі ў пух, у мох буйны,</p>
<p>Стральцу ж то мукі нечуваныя адны.</p>
<p>На ім шмат ягад.</p>
<p>                   Тут жа <i>буякі</i>, або <i>дурніцы</i>,</p>
<p>Абсыпала кусты зямелька-дараўніца;</p>
<p>Сцвярджае Грышка, і без выдумак якіх,</p>
<p>Што доўгі й моцны боль у галаве, як іх</p>
<p>З куста спажыць, а назбіраныя не шкодзяць.</p>
<p>Таксама журавіны вельмі шчодра родзяць</p>
<p>У мхох пушыстых.</p>
<p>                      У імшарыне глухой</p>
<p>Цецерукі, глушцы бываюць чарадой,</p>
<p>Ды большае вагі быў лоў у нас на мэце,</p>
<p>Ніякі птах не зацікавіў бы на свеце.</p>
<p> </p>
<p>Імшарышчам свой прыспаралі мы паход,</p>
<p>Здалёку лес хваёвы ды густы чарот</p>
<p>Нас вабілі надзеяй.</p>
<p>                       Зранку дужа росна,</p>
<p>Упэрліў дрэўцы, мох і верас кропляў россып.</p>
<p>Ледзь сонца дыск заззяў - і ажыла краса,</p>
<p>Паўсюль зайскрылася вясёлкаю раса,</p>
<p>Мох шэры стаў, хваёвыя галіны ўранні</p>
<p>Як золатам абліты, ў дыяменты ўбраны.</p>
<p>Згаворваў Грышка пацеры, чуваць былі</p>
<p>Святыя словы, што з душы яго плылі.</p>
<p>Напрыканцы ён заспяваў да Маці Божай,</p>
<p>Узрушыўшы мяне вячыстай песняй гожай,</p>
<p>Вітаннем нашае Заступніцы Святой,</p>
<p>Хвалой узнебнай над імшарай і дрыгвой,</p>
<p>Прыпадабненнем трапным Панны да заранкі,</p>
<p>Якая дзень папераджае, час світанку.</p>
<p> </p>
<p>* * *</p>
<p> </p>
<p>Лаўцы ўжо разышліся, толькі ні на крок</p>
<p>Не адыходзіў я ад Грышкі. Вось здалёк,</p>
<p>Здалося раптам нам, адказ на ваб Рыгораў</p>
<p>Данёсся. Голас быў слабы, няпэўны з бору.</p>
<p> </p>
<p>«Пан чуў?.. надходзіць лось... ай, латва! добра, ай!..</p>
<p>Да нас, напэўна, йдзе... Паніч тут ляжа хай!..</p>
<p>Маўчаць, як рыбіна ў вадзе, каб не нашкодзіць!..</p>
<p>Трэ вычакаць!.. Куркі, панічу, на адводзе!..» -</p>
<p>Шаптаў мне Грышка, стрэльбу сціснуўшы рукой,</p>
<p>Сагнуўся і прыпаў да хвоечкі малой.</p>
<p>Я лёг, раса студзіла ўранку праз адзенне,</p>
<p>Ды не зважаў, глядзеў на зараснік з надзеяй,</p>
<p>Туды, скуль, думалася, выскачыць рагач...</p>
<p>Завабіў Грышка... Слых і зрок свой як мага</p>
<p>Напружваў, ды дарма... Рыгор штурхнуў, я трохі</p>
<p>Паварачаю голаў, кінулася ў скроні</p>
<p>Раптоўна кроў, як справа праз лясны гушчар</p>
<p>Ішоў вялікі лось, я ўбачыў рагача...</p>
<p> </p>
<p>Той дзіўны стан не паддаецца апісанню,</p>
<p>Як трапіць гэткае стральцу на паляванні.</p>
<p> </p>
<p>Дрыжэў, нібы ў гарачцы, - прыбліжаўся звер.</p>
<p>Як трапным стрэлам прывітаць яго цяпер?</p>
<p>Змагаўся я з сабой... Рука мая трымцела,</p>
<p>Нарэшце нейкі момант вытрымаў на цэлі...</p>
<p>Пальнуў...</p>
<p>        Лось - дыба, павярнуўся, потым скок...</p>
<p>Раздаўся стрэл другі... Памкнуў быў лось убок,</p>
<p>Хіснуўся... на калені ўпаў неспадзявана.</p>
<p>«Як ад гарачкі гэтай адвучыць мне пана?</p>
<p>За крокі тры ад нас лось быў бы акурат,</p>
<p>Пан не падпусціць!.. звык смаліць за пяцьдзесят!..</p>
<p>Скажу, пан трапіў, праўда, і пры першым стрэле». -</p>
<p>«Буркун! Ляжыць жа лось!.. лепш пахваліў бы!» -</p>
<p>                                                                 «Вельмі</p>
<p>Хвалю!.. Пан добры паляўнічы! Толькі вось</p>
<p>Дрыжэў увесь, нібы кісель аўсяны, штось,</p>
<p>Апамятаўся ўрэшце неяк, дзякуй Богу,</p>
<p>Не схібіў пан у цэль, што выглядала стогам!» -</p>
<p>«Саромеўся б казаць, стары! сваё ўсё гнеш!..</p>
<p>Шанцуе гэтак, як сягоння, рэдка мне». -</p>
<p> </p>
<p>«То праўда, даражэнькі!.. Хоць бурчу з нагоды,</p>
<p>Цябе, як роднае дзіця, люблю заўсёды».</p>
<p> </p>
<p><b>V. ГОЛАД</b></p>
<p> </p>
<p>«Нялюдскую забаву кіньце, мой панічу,</p>
<p>Паслухайце старога, што дабра вам зычыць,</p>
<p>Грэх хлеб круціць у галкі ды кідацца ім,</p>
<p>Бо гэта Божы дар, хлеб госцем дарагім,</p>
<p>Яго заўжды людзіне трэба шанаваці,</p>
<p>Каб з хлебам хлеб штогод спаткаўся ў хаце.</p>
<p> </p>
<p>Калісьці, помніцца, нябожчык наш сваяк,</p>
<p>Абы пабачыў, галкі хто круціў вось так,</p>
<p>Ці свой там, ці чужы, - не выпушчаў ніколі,</p>
<p>Мне вуха надарваў за гэткую сваволю.</p>
<p>Заўсёды помню родзіча ды ўчынак той</p>
<p>І за душу малюся - вечны супакой!</p>
<p> </p>
<p>Стары я і ўсяго нагледзеўся даволі,</p>
<p>Быў двойчы на вяку маім вялікі голад.</p>
<p>Сягоння зразумела мне, чаму не раз</p>
<p>Ксёндз Бога ў суплікацыі прасіў за нас,</p>
<p>Пра голад прамаўляў». -</p>
<p>                                «Дык раскажы, Рыгору,</p>
<p>Калі і як было?» -</p>
<p>                     «Такога бачыць гора</p>
<p>Не дапушчай жа, Божа! Быў я дзіцянём</p>
<p>І на запечку разам шчэ сядзеў з катом</p>
<p>У голад першы той; у лобе засталося</p>
<p>Праз пятае ў дзесятае, тады жылося</p>
<p>І матцы й бацьку дужа цяжка - плач, адчай.</p>
<p>Усё пазней я толькі разумець пачаў,</p>
<p>Калі падрос, і тое й гэта сам сабою</p>
<p>Разблытаў неяк пасталелай галавою.</p>
<p>Панічу, каб краіне ўсёй апекуны</p>
<p>Не надаслалі на віцінах збажыны,</p>
<p>На той бы свет пайшла палова люду марна.</p>
<p>Вось гэтак - Бог калі замкне сваю спіжарню!</p>
<p>То ж кара за грахі, як <i>глуміць</i> хто дары,</p>
<p>Не верыць моладзь, хоць і скажа ёй стары.</p>
<p> </p>
<p>Другі вялікі голад, я малакасосам</p>
<p>Шчэ быў, траха чарнелі вусікі пад носам.</p>
<p>На ловы першы раз пайшоў адзін-адным,</p>
<p>Сваю пакінуць мог я скуру ў лесе тым</p>
<p>Заместа медзвядзёвай». -</p>
<p>                                  «Раскажы дакладна». -</p>
<p>«Спатрэбілася б гутаркі на гэта ладнай.</p>
<p>Спімо! Як зорка, служка Бога, ў ранні час</p>
<p>Забліскаціць, пасцягваю я з ложка вас». -</p>
<p> </p>
<p>«Пра што, Рыгору, мова! кожны сам устане.</p>
<p>Дык раскажы». -</p>
<p>                   «Во боскае мне пакаранне!</p>
<p>І самі не спіцё, і я з-за вас не сплю». -</p>
<p>«Мой даражэнькі!» -</p>
<p>                          «Ну, вось люльку запалю!..</p>
<p>З чаго ж пачаць? Хай будзе споведзь у зачыне.</p>
<p>У кожным маладым нячысціка часціна.</p>
<p>Даруй жа, Божа, грэх, тады ў душы маёй</p>
<p>Сядзеў рагаты чорт з казлінай барадой,</p>
<p>Шаленствам голаў скаламуціў. Ці то <i>йгрышча</i>,</p>
<p>Ці ловы, аніколі ў кут не шыўся Грышка.</p>
<p>Да скокаў размаітых і да калатні</p>
<p>Быў здатны, шпаркі я, не меў сабе раўні.</p>
<p>Маю з мядзведзем, з дубам сілу раўнавалі.</p>
<p> </p>
<p>І вось у вока мне тады дзяўчына ўпала,</p>
<p>На згубу сэрцам пакахаў, куды ні глянь -</p>
<p>Красуня, зграбная была яна, як лань.</p>
<p>Румяная, цвіла, як мак, чарняўка тая,</p>
<p>А моцы, вытне кулаком - духі займае.</p>
<p>І многа бабскай спрытнасці было ў яе,</p>
<p>Бы ў пытлі меле, як падскочыць да мяне</p>
<p>З усмешкай. Маладому ўцеха!.. Папалётаў,</p>
<p>Гатовы быў на сценку лезці з тых залётаў.</p>
<p>Уляна звалася, Мікіты каваля</p>
<p>Была старэйшая дачка.</p>
<p>                             Ды вось здаля</p>
<p>Трымаліся ад іхняга ўсе хаты роду,</p>
<p>Бо род цыганскі быў. Іх трапілася продку</p>
<p>Прывандраваць, асесці тутака сям'ёй.</p>
<p> </p>
<p>Ці ж маладому ў галаве гатунак той</p>
<p>Іх роду й племя? Цешыўся з дзяўчыны гладкай.</p>
<p>Хіба мяне абходзіў род? Але мой татка,</p>
<p>Калі пранюхаў і залёты, і намер,</p>
<p>Даў пытлю гэткага, што ў памяці й цяпер.</p>
<p> </p>
<p>Уляна, толькі потым зразумеў я справу,</p>
<p>За нос мяне вадзіла, здоўжыла забаву,</p>
<p>З жаўнерам уцякла. А верыў я тады,</p>
<p>Што закахалася ў мяне, не знаў бяды.</p>
<p> </p>
<p>Тут голад надышоў. Усю вясну напасці -</p>
<p>За маразамі спёка, сухавей зачасціў,</p>
<p>Ні кроплі з неба, аж балотны ўсох абшар.</p>
<p>Улетку здоўжыўся сухмень, нясцерпны вар,</p>
<p>А ў дзень сямёх святых абложны дождж пачаўся,</p>
<p>Два месяцы ішоў, усім у знакі даўся,</p>
<p>Згнілі на полі й рэшткі восеньскай парой,</p>
<p>Узімку голад, холад люты, Божа мой!</p>
<p> </p>
<p>Шчэ нам - сяк-так. У нас былі на тыя часы</p>
<p>Ў каморы і ў таку хоць нейкія запасы,</p>
<p>Ды паляўнічы, зрэшты, мог падацца ў бор,</p>
<p>Тады нам трохі дапамог і панскі двор.</p>
<p>А што да чэлядзі вясковай, люд убогі</p>
<p>Тады шчэ нават рады быў бы з хлеба тога,</p>
<p>Што напалам з <i>амеццем</i>, елі хлеб такі -</p>
<p>Мог хутка запалаць, агнём вось толькі ткні,</p>
<p>Ды брак і гэтага. Кару ўжо дзерлі з дрэва!</p>
<p>І страх было глядзець на люд худы, схварэлы.</p>
<p> </p>
<p>Каваль Мікіта жыў у горшай шчэ бядзе</p>
<p>Ад жыхароў другіх. Запасу анідзе,</p>
<p>Яму забракавала шчэ й работы з хатаў,</p>
<p>Расстацца мусіў кожны з конікам астатнім,</p>
<p>Бо ратаваў жыццё. Я шляхам патайным</p>
<p>Валок што-кольвек часта-густа з дому ім,</p>
<p>Ды ў збытках не жылі і мы тады, васпане.</p>
<p> </p>
<p>Я й думаю сабе: галубцы вось Уляне</p>
<p>Адзін мядзведзя паспрабую аблажыць,</p>
<p>Не будзе сведкі, як употайку зрабіць,</p>
<p>Прадам я жыду скуру, грошы - на патрэбы.</p>
<p> </p>
<p>І першы снег якраз, спрыяла ў гэтым неба.</p>
<p>Мы з бацькам рушылі, парадаваў абход:</p>
<p>Сляды ласёў, дзікі заходзілі на лёд,</p>
<p>Мядзведжыя два тропы да Крывога Логу,</p>
<p>Напэўна, праставалі да свайго бярлогу;</p>
<p>Медзведзяняты тушы, мусібыць, малой,</p>
<p>Як на сляды зважаць. Пасля ў глушы лясной</p>
<p>На медзвядзёвы тор надарылася трапіць -</p>
<p>У следзе шэльмы мой увесь хаваўся лапаць.</p>
<p>У пушчу, ўглыб сляды, падумаў я сабе:</p>
<p>Як добра! ўжо цяпер не выпушчу цябе.</p>
<p>Вяду сумысля бацьку бокам, доўгім крукам.</p>
<p> </p>
<p>Назаўтра ўзяў да звера вучаную суку</p>
<p>І стрэльбу на плячо, за пас сякеру ткнуў</p>
<p>Ды йсці. Спаткаўся з бацькам, моўчкі не мінуў.</p>
<p>«Куды?» - «Ласёў сачыць». - «Бярэш навошта сучку?</p>
<p>Штось маніш! Сцеражыся, сынку, дам навучку!»</p>
<p>Пайшоў у хату, пальцам на мяне патрос.</p>
<p>Мінуў быў неяк - дзякуй Богу! - бацькаў чос.</p>
<p>Я рушыў. Адшукаць сляды пашанцавала,</p>
<p>Ды абысці мядзведзя клопату нямала.</p>
<p>Далёка йшоў, да высекі старой, за ім,</p>
<p>Стуль не выходзіў, дзесь у берлагу сваім.</p>
<p>Я зменшыў кола раз, другі, аж нечакана</p>
<p>Рванула сучка вераўчаны смык... Мой пане!</p>
<p>Капою сена блізка ад мяне як бач</p>
<p>На чалавечы рост падняўся быў кудлач.</p>
<p>Аж лыткі задрыжэлі! Сучка безупынку</p>
<p>Ірвалася, пусціў з рукі, сам да хваінкі</p>
<p>Адскочыў. І за стрэльбу! Цэліцца - ды стоп!..</p>
<p>Накінулася сучка і за лыткі хоп.</p>
<p>Мядзведзь раве, ўцякае!.. падае ў ламачча...</p>
<p>Бароніцца ад сучкі, трэск чуваць... няйначай,</p>
<p>Спрабуе ўжо схапіць. Я напралом валю,</p>
<p>Забег і падпусціў, узяў у лоб - палю!</p>
<p> </p>
<p>Мядзведзь прысеў і лапамі - за лоб, а потым</p>
<p>Галопам - проста на мяне! за дуб я - лётам!</p>
<p>Затаньчылі наўкола дуба мы таго,</p>
<p>За зверам сучка, нападае на яго,</p>
<p>Падскочыць, скубяне. Скачу я ўлева, ўправа.</p>
<p>Ратуй, Заступніца Святая!» - паўтараю.</p>
<p>Тут - бах! - стрэл грымнуў.</p>
<p>                                     Татка мой спусціў курок</p>
<p>І пад лапатку кудлачу ўсадзіў <i>пянёк</i>.</p>
<p>Той духу не ўказаў!</p>
<p>                       Да ног упаў быў таты.</p>
<p>«Расказвай шчыра мне, малакасос смаркаты! -</p>
<p>Спакойна й грозна мой прамовіў дабрадзей. -</p>
<p>Чаго вышмыгваў з хаты й злодзеем глядзеў?</p>
<p>Чаго ў абход мядзведзевы адзін падаўся?»</p>
<p>Адказваць мусіў. Як на споведзі, прызнаўся,</p>
<p>Не ўтойваў - то ж Уляне любай, дарагой.</p>
<p>Што скажаце, панічу! - родны тата мой</p>
<p>Не біў мяне, не лаяў, даў Мікіту збожжа.</p>
<p>«Калі, - сказаў, - ты без Уляны й жыць не можаш,</p>
<p>Дык што ж? - пасватаю, ды перш як у сваты,</p>
<p>Шчэ пачакаць, смаркач, да лета мусіш ты.</p>
<p>Пабачым вось, ці ёсць якая спадзяванка</p>
<p>На добрую нявестку й жонку з тэй каханкі?»</p>
<p> </p>
<p>І што ж? ці ж памыліўся?.. Ведзьма ўжо была</p>
<p>Заручаная і з жаўнерам уцякла,</p>
<p>Якая ганьба!.. цьфу!..</p>
<p>                          Меў кару шчэ, заўважу,</p>
<p>Мядзведзя ў двор адвезці. Пан стары, разважны,</p>
<p>Прыстойным і лагодным слыў сярод людзей,</p>
<p>І добры паляўнічы быў з яго раней.</p>
<p>Набраўся сораму, як стаў я перад панам!</p>
<p>Я ж бацьку прысягнуў выкладваць без падману,</p>
<p>А многа на той час гасцей было ў двары,</p>
<p>Да ўсіх пра гэта давялося гаварыць.</p>
<p>Нямала там з мяне пацехі мелі госці,</p>
<p>Бо плакаў, як расказваў. Даў учынак штосьці:</p>
<p>Тады ў душы я прысягнуў за грэшны чын -</p>
<p>Ніводнага шальмоўства не зраблю ні ў чым.</p>
<p> </p>
<p>Панове ў складчыну далі на дапамогу,</p>
<p>Прызначыў жыта пан чатыры абарогі,</p>
<p>З апекай, хоць і ціснула бяда нас тут,</p>
<p>Вясны няшчасны дачакаўся неяк люд.</p>
<p> </p>
<p>Сказаць забыўся панічом, а як па стрэле</p>
<p>Было маім. Аж люба, куля ў лобе села,</p>
<p>Ды не пайшла, а знесла з чэрапа якраз</p>
<p>І скуру й кудлы, не раўнуючы, як пас.</p>
<p>Пянёк браць толькі трэ, як з медзвядзём мець справу,</p>
<p>Пад вуха цэліць, кулі круглае не раю...</p>
<p> </p>
<p>Даволі пра даўнейшчыну тут згадваць мне!</p>
<p>Цьфу!.. спаць калі ж мы будзем?.. хутка днець пачне».</p>
<p> </p>
<p><b>VI. НА ГЛУШЦОЎ</b></p>
<p> </p>
<p>Вялікдзень набліжаецца. Вадой вясновай</p>
<p>Паразрывана крышталёвая закова.</p>
<p>Заліты і папас, і поплаў, і загон:</p>
<p>За хваляй хваля мкне пры ветры наўздагон.</p>
<p>Звіняць у полі раўчукі, вада рачная</p>
<p>Зіхціць на сонцы, бы луска ў ёй залатая.</p>
<p>Вясною пахне. Бусел, любасна глядзець,</p>
<p>Ляціць і з клёкатам сядае на гняздзе.</p>
<p>Кігіча, енчыць чайка над прасторай воднай</p>
<p>І моўкне ў далечы, спускаецца галоднай.</p>
<p>Вароны парамі чакаюць тэй пары,</p>
<p>Ці ж хутка на загоне ім гаспадары</p>
<p>Зямелькі чорнае сахой адвернуць скібы?</p>
<p>Уночы на рацэ агні. Пільнуюць рыбу.</p>
<p>З лучынай яснаю на чоўне калыўным,</p>
<p>Нібы Нептун з трызубам, з восценем даўгім</p>
<p>Плыве адважны сын Палесся, вёскі ўбогай,</p>
<p>Не ўвекавечыў пэндзаль Рэмбранта такога,</p>
<p>У мроку пры святле лучыны век-вяком</p>
<p>Здаецца духам чалавек, вадзяніком.</p>
<p> </p>
<p>* * *</p>
<p> </p>
<p>«Хвала Хрысту!» - «Навекі!» - «Пэўна, пан Рыгора</p>
<p>Чакаў ужо і на глушцоў не здоўжыць збораў?</p>
<p>Сяк-так, дзе бокам-скокам, дзе пералячу -</p>
<p>І тута, кланяюся земна панічу». -</p>
<p> </p>
<p>«То дзякуй! - што ж чуваць там?» -</p>
<p>                                          «Проста з хаты, пане,</p>
<p>Мой форт ледзь-ледзь пакінуў. Хто не абазнаны</p>
<p>З мясцінаю, дык загавець таму душой,</p>
<p>Бо не дабрацца да кута майго вясной.</p>
<p>Вада вялікая. Дарма што час разводдзя,</p>
<p>Цямком у лес на подслухі Вінцук мой ходзіць.</p>
<p>І я махнуў, ды ў Кругліцы няма глушцоў,</p>
<p>А з Чорных Лядаў дужа ўсцешаны прыйшоў,</p>
<p>Нам пашанцуе ў паляванні. Лік ім губіш:</p>
<p>І тут!.. і там!.. мець трэба голаў як на шрубе,</p>
<p>Каб іх злічыць. Якраз да пана ў гэты дом</p>
<p>З'явіўся ўжо адзін ад грамады паслом</p>
<p>З запросінамі ў лес. Бач, пан, каго трымаю!</p>
<p>Што за вага!.. фігура!..» -</p>
<p>                                 «Як дабрацца маю?» -</p>
<p>«Фу!.. фу!.. паніч пытаецца! - як пад вадой</p>
<p>Балота, дык на чоўне, рэшту - пехатой.</p>
<p>Пытанне вось: ці ў кут мой трэба? То ж нязручна,</p>
<p>Ляпей да возера адгэтуль рушма.</p>
<p>Адтуль да месца мо з паўмілі, не далей». -</p>
<p> </p>
<p>«Праз лугавіны праплывем?» -</p>
<p>                                       «Там найзручней!» -</p>
<p>«Сягоння добра б рушыць. Толькі ты, Рыгору,</p>
<p>Стаміўся, мабыць?» -</p>
<p>                           «Дык і што! абы не хворы!</p>
<p>Мы пойдзем. Лес вялікі, дзень кароткі шчэ,</p>
<p>Скажы, каб мне спажыць чаго далі хутчэй,</p>
<p>Падсілкавацца трэ, спачыць хоць трошкі ў хаце.</p>
<p>Уфф!.. праляцеў сягоння я тры мілі, браце».</p>
<p> </p>
<p>* * *</p>
<p> </p>
<p>Разводдзем човен дзесь пад вечаровы час</p>
<p>У Ляды Чорныя занёс на спевы нас.</p>
<p>За мшарамі пачаўся лес штораз цямнейшы</p>
<p>Ды больш дрымучы, чым далей - дзічэйшы.</p>
<p>Не чуешся ў магутнай пушчы векавой</p>
<p>Прыроды панам, а часцінкаю малой.</p>
<p> </p>
<p>Рыгор тут раз, другі і трэці пагалёкаў,</p>
<p>Прыслухаліся: нам адказ ляціць здалёку.</p>
<p>«Там хлопцы! то і добра, што прыйшлі раней,</p>
<p>Агледзелі, начлег спарадкуюць лацвей».</p>
<p> </p>
<p>На выспе гэтак званай, на малым пагорку,</p>
<p>Чакалі нас дарослыя сыны Рыгора,</p>
<p>Два хлопцы. Мокрыя, з гразёю, пасталы</p>
<p>І крыссе ўподтык прамаўлялі, што паслы</p>
<p>Рыгоравы балота мусілі так мераць.</p>
<p>У кожнага ў іх стрэльба, торба і сякера,</p>
<p>Заткнутая за пас сырцовы на баку.</p>
<p> </p>
<p>«Хвала Хрысту!» - «Навекі!» -</p>
<p>                                       «Янку, Вінцуку</p>
<p>І панічу трэ спевакоў сачыць на токах,</p>
<p>Я завінуся тут, ачышчу месца збоку</p>
<p>Нам пад начлег, з ламачча раскладу агонь.</p>
<p>Ідзеце з Богам, бо запала ўжо сутонь».</p>
<p> </p>
<p>Штораз цямней. Здаецца, хвоі ды яліны</p>
<p>Вышэйшыя шчэ сталі ў гэтыя хвіліны.</p>
<p>Ківаюць, здэцца, веліканы галавой</p>
<p>І з вышыні няспынна сочаць за табой.</p>
<p>Таемнасць шолаху, гамоняць ціха дрэвы,</p>
<p>Крык сойкі, чорнага дразда ліюцца спевы.</p>
<p>Далей праз гушчыню! Як плавень без стырна,</p>
<p>Як птах начны, бясшумна ў морак парынаў!</p>
<p>Штокрок стаю і слухаю... прысеў, чакаю...</p>
<p>Зблудзіць я не баюся, лес вялікі знаю.</p>
<p>Ад вусцішнае цішы, мроку, сценяў тых</p>
<p>Уражанне на нервах дзіўнае маіх.</p>
<p>Я ўслухаўся... пачуўся раптам лопат крылаў,</p>
<p>Ляціць над самай галавой глушэц-страшыла,</p>
<p>Адразу завярнуў улева неўспадзеў,</p>
<p>Залапатаў і сціх - на дрэва, пэўна, сеў.</p>
<p> </p>
<p>Я чуў, як сэрца стукацела з хвалявання,</p>
<p>Каб не парушыць цішы, стрымліваў дыханне.</p>
<p> </p>
<p>Глушэц затакаваў і змоўк, зноў песні зык,</p>
<p>Птушыны спеў разлёгся. Брава! такавік!</p>
<p>Назад стараўся адыходзіць асцярожна,</p>
<p>Бо ў лесе кожны сук заўсёды здрадзіць можа.</p>
<p>Дапамагаў мне мяккі пад нагамі мох,</p>
<p>Без шолаху, паціху адыходзіць мог.</p>
<p> </p>
<p>Сцямнела ўжо, прыкмеціў зорачкі паходню</p>
<p>І вырашыў урэшце йсці далей свабодна.</p>
<p>Агледзеўся, вагаўся шчэ ў душы крыху,</p>
<p>Ці не змыліўся, ці патрапіць я змагу.</p>
<p>Ды зніклі думкі невясёлыя адразу,</p>
<p>Як стук Рыгоравай сякеры ўчуў выразна -</p>
<p>Звароту нітка вось. І неўзабаве стрэў</p>
<p>Святло пурпурнае на вершалінах дрэў</p>
<p>Ад вогнішча начнога.</p>
<p>                           Лесам брыў цямраным,</p>
<p>Спыніўся, тым відовішчам зачараваны:</p>
<p>Эфект святла і ценю панаваў наўкол,</p>
<p>Забарвіліся дрэвы, мох, кусты і дол,</p>
<p>А людзі пры агні - не ўздумаеш такога,</p>
<p>Як быццам з чарадзейскага жыцця ляснога.</p>
<p> </p>
<p>* * *</p>
<p> </p>
<p>«Шатана ці русалак бачыў ты хіба?» -</p>
<p>«Фу!.. цьфу!.. Панічу! ну навошта пахвальба?</p>
<p>Нібыта не баіцца сілы пан нячыстай?!.</p>
<p>Мо тут шатан сядзіць на хвоі дзе камлістай!</p>
<p>Нячысціка ды клікаць?!. У імя Айца!..</p>
<p>Мы ў пушчы, а не ў хаце свячанай!.. Жыцця</p>
<p>Яе не перадаць... гм!.. кніжкі пан чытае</p>
<p>І верыць, што бязлюдны лес душы не мае?</p>
<p>Прабач. Дык слухайма, лавем жа кожны гук,</p>
<p>Ад пушчы пан не спадзяецца гэткіх штук.</p>
<p> </p>
<p>. . . . . . . . . . . . . . . . . . . . . . . . . . . . . .</p>
<p> </p>
<p>Паніч ці чуе?!. Я звяроў і птахаў знаю,</p>
<p>Ды што за д'ябал, голас чый, не адгадаю!..</p>
<p>Фу!.. цьфу!.. спакуса панава... пачаў вярзці!</p>
<p>Я ж вернік, пад святой апекай у жыцці!»</p>
<p> </p>
<p>. . . . . . . . . . . . . . . . . . . . . . . . . . . . . .</p>
<p> </p>
<p>Шаптанне пацераў... Дапраўды ў пушчы ночнай</p>
<p>Усякіх гукаў тысяча. Пазнаць захочаш,</p>
<p>Не разбярэш дзесятай часткі з іх ніяк.</p>
<p>Хіхікне хтось, а там заплача горка так,</p>
<p>Тон часам жаласлівы, часам востры, дзікі.</p>
<p>Таемныя спрадвеку пушча мае зыкі.</p>
<p>Хто скажа, што ў сабе захоўвае яна?..</p>
<p>Яе ўрачысты й грозны голас - цішыня,</p>
<p>Як тону вушы аніводнага не ўловяць.</p>
<p>Не дзіва, што ў праявы верыць люд вясковы.</p>
<p>До ў пушчы раз паначаваць і там без слоў</p>
<p>У гукі ўслухацца таемных тых размоў.</p>
<p>Так думалася мне, як лёг я адмыслова,</p>
<p>Акрыўся буркаю на купе лап яловых,</p>
<p>Яліну Грышка ссек. Прыемнае цяпло</p>
<p>Ад полымя вялікага няспынна йшло.</p>
<p>Снапы бліскучых іскраў угару ляцелі</p>
<p>Зігзагам фантастычным. Ніклі летуценні.</p>
<p> </p>
<p>На ловах лёгка спіцца...</p>
<p>                              Цёмнай шчэ парой,</p>
<p>Нібы вупыр, схіліўся Грышка нада мной:</p>
<p>«Панічу, трэ ўставаць!»</p>
<p>                              Мяне прабрала крыху,</p>
<p>Дарма што цёплае адзенне. Цёмна й ціха.</p>
<p>Між хмарак дыяменты зор. Я ўстаў, мацней</p>
<p>На голаў шапку нацягнуў і сеў хутчэй</p>
<p>Да вогнішча.</p>
<p>             «Глушца на токах не адстрашыш,</p>
<p>Калі з'ясі на адыходзе цёплай кашы,</p>
<p>Сагрэе пэўна... Ўчора запытаўся пан,</p>
<p>Ці ў пушчы часам Грышку не спаткаў шатан?</p>
<p>Гм!.. Што ж сказаць на гэта?!. Кпяць за кожным разам</p>
<p>З нас, прасцякоў, панове... Трасца й ёсць жа назва</p>
<p>Таго вось ліха. Пан жа згодны! На яе,</p>
<p>Як чар, стары тут Грышка радзіў бы свае</p>
<p>Спажывы з'есці цёплай... Выбач, пане, ўчора</p>
<p>Быў не да смаку жарт!.. нядобра!.. Што ж да чорта?</p>
<p>Ці ёсць? не знаю... Пан па гутарцы такой</p>
<p>Хай будзе асцярожны ў глыбіні лясной...</p>
<p>Дахаты мой Вінцук пабег быў ночай цёмнай</p>
<p>Па казанок... Заснуў пан без вячэры цёплай».</p>
<p> </p>
<p>* * *</p>
<p> </p>
<p>Я памаленьку з астраўка пайшоў у мрок,</p>
<p>Тут угрузаў, дугою гнуўся там штокрок,</p>
<p>Інстынктам кіраваўся памяці ў надзеі</p>
<p>І пільна прыслухоўваўся, што пушча дзее.</p>
<p>Агню не бачыў я, ўрачысты супакой,</p>
<p>Лес толькі, бы гаворыць, верх хістае свой,</p>
<p>На смельчака дзівуецца, які пакрочыць</p>
<p>Адважыўся ў абшары лесавыя ўночы</p>
<p>Далей - уперад!..</p>
<p>                    Раптам блізка трэск зусім,</p>
<p>Вушам спачатку веры не даваў маім.</p>
<p>Прыслухаўся, дапраўды тросся куст вяршкамі,</p>
<p>Сухое лісце шамацела гэтаксама,</p>
<p>Ступае хтосьці... Глянуў... здрыгануўся ўвесь,</p>
<p>Аж сталі дыба валасы на мне - мядзведзь!..</p>
<p>Ягоныя абрысы ў мроку ўбачыў толькі,</p>
<p>Прыблізіўся і стаў за крокаў пяць, не болей...</p>
<p>Ці збегчы - паратуе бліскавічны рух,</p>
<p>Ці хуткія два стрэлы шротам з метраў двух!</p>
<p>Пасля за дрэва.</p>
<p>                 Колькі часу я выстойваў</p>
<p>Сярод бязлюднай пушчы, ельніку густога,</p>
<p>Не знаю, дрыжыкі ўзялі мяне суздром,</p>
<p>Быў вока ў вока я з пушчанскім каралём...</p>
<p>За мною раптам шолах!.. Тут мядзведзь вачыма</p>
<p>Павёў туды, дзе шум, і з гэтае прычыны</p>
<p>Ён адышоў, мармычучы... І там яго</p>
<p>Замоўкла крокаў водгулле... Пасля ўсяго</p>
<p>З палёгкай уздыхнуў - мінулася ліхое,</p>
<p>Шчэ вуха навастрыў на месца на другое,</p>
<p>Туды, скуль шолах даляцеў, але дарма</p>
<p>Я сіліўся пачуць - знік шум, нідзе няма,</p>
<p>Спакою анішто не парушала ўранні;</p>
<p>Я зноў уперад рушыў, яснае світанне</p>
<p>На цёмным небе, ўжо займалася на дзень.</p>
<p>У пушчы глуха шчэ, ды гукі дзе-нідзе</p>
<p>Вітаюць сонца, першыя снапы прамёнаў.</p>
<p>Агледзеўся, чакаючы знаёмых тонаў...</p>
<p>Я не блуджу, бо той куток пазнаў, дзе быў,</p>
<p>Дзе ўчора поблізу такавіка сачыў.</p>
<p>Вось чую зык... выразны... то ж глушцова песня!..</p>
<p>Няма сумнення!..</p>
<p>                    Бы падушка, мох у лесе,</p>
<p>Зраблю два крокі асцярожна і далей</p>
<p>Набліжуся на столькі ж як мага цішэй.</p>
<p>І ў спеху і ў трывозе праставаў да токаў,</p>
<p>Дыханне стрымліваў сваё на кожным кроку.</p>
<p>Як толькі даляціць глушцовы ў лесе спеў,</p>
<p>Я скокну і замру ў тэй позе. Паглядзеў -</p>
<p>Сядзіць глушэц, задраўшы дзюбу на асіне,</p>
<p>Спявае песню, пушча гэтаю часінай</p>
<p>Заслухалася, хвост, як веер, распусціў,</p>
<p>Няпомны ў спеве, ў гімне любасным на здзіў.</p>
<p> </p>
<p>З грудзей не выскачыць ледзь сэрца, як нарэшце</p>
<p>Наблізіўся я неяк праз замінкі ў спешцы...</p>
<p>Пара!..</p>
<p>  Прыцэліўся: стрэл грымнуў, дым пайшоў,</p>
<p>Хіснуўся птах, з асіны каменем далоў,</p>
<p>Галіны ломячы, і ў шэры мох аж бухнуў,</p>
<p>За ім ляцяць сукі сухія, пацяруха.</p>
<p> </p>
<p>«Нішто сабе! нішто!.. віншую!» -</p>
<p>                                             «Дык ты тут?» -</p>
<p>«А на выпадак... што?.. быў пану перапуд?</p>
<p>Ды шчэ які!!.</p>
<p>            Я чую, хтось яшчэ там ходзіць,</p>
<p>Падумаў, мне туды падбегчы не зашкодзіць,</p>
<p>Падрапаць пану скуру лапай мог мядзведзь.</p>
<p>Загнаў у рульку кулю, рупіўся паспець,</p>
<p>Сякера шчэ за пасам... Гора з панам многа,</p>
<p>Пільнуй яго, нібы дзіця!» -</p>
<p>                                   «Не знаў нічога,</p>
<p>Твае чуў крокі, хто ж яшчэ з'явіцца мог?</p>
<p>А што, калі другі!..</p>
<p>                     Хай укрывае Бог!..</p>
<p>Ды наша вогнішча было з таго вось боку</p>
<p>Раскладзенае на начлег непадалёку,</p>
<p>Мядзведзь стуль быць не мог...» -</p>
<p>                                                «Дам раду, павучу,</p>
<p>Не трэ шукаць шатана ўночы панічу!»</p>
<p> </p>
<p>Пачуўся стрэл далёкі.</p>
<p>                           «То Вінцук страляе!..</p>
<p>Вось і наслаў мядзведзя!» -</p>
<p>                                     «Хто?» -</p>
<p>                                                    «Шатан пракляты...</p>
<p>Панічу, ціха!.. добра спеў цяпер чуваць...</p>
<p>О!.. о!.. і не перастае глушэц спяваць.</p>
<p>Скачэм!»</p>
<p>      За гэтым разам стаўся я віною:</p>
<p>Глушца спалохаў сук, што хруснуў пад нагою,</p>
<p>Як блізка быў.</p>
<p>               Цьфу! цьфу! навуку кагадзе</p>
<p>Пан меў, а на глушца, нібы на дзятла, йдзе.</p>
<p>Тут мох кілімам, а паніч у лом паціснуў,</p>
<p>У горшае шчэ месца пхнецца там наўмысна.</p>
<p>Глядзець пад ногі трэ!»</p>
<p>                              Пачуўшы наганяй,</p>
<p>Не змоўчаў я:</p>
<p>              «Тут голаў толькі й задзірай,</p>
<p>Як хочаш бачыць, дзе сядзіць». -</p>
<p>                                              «Ды не, наліха,</p>
<p>Выгледжваюць пасля, як падкрадуцца ціха.</p>
<p>Глушэц не дроздзік!.. Годзе, зачало світаць,</p>
<p>І з дрэва мусіць такавік ужо злятаць».</p>
<p> </p>
<p><b>VII. АБЛАВА НА ВАЎКОЎ</b></p>
<p> </p>
<p>«Паночку, ёсць!.. знайшоў! каб колька ім падпала!</p>
<p>Ажно за Цэпрай, пад смалярняй заняпалай.</p>
<p>Нядобры час цяпер, каб іх упаляваць.</p>
<p>Ці - мала ўжо ваўкоў? Бадзягі ўсё чуваць,</p>
<p>Тут сёння абзавуцца, заўтра аж за мілю!</p>
<p> </p>
<p>Тутэйшыя лясы я знаю непамыльна,</p>
<p>Цвярджу: няхай мне паляўнічы плюне ў вочы,</p>
<p>Калі непадалёк бярлог асочыць воўчы.</p>
<p>Нарэшце племя іх амаль прапала марна,</p>
<p>Завабіць вырашыў ваўкоў аж пад смалярняй -</p>
<p>Маўчаць, а блізка - ранак, час ужо не той.</p>
<p>На спробу зацягнуў іх песню Янка мой.</p>
<p>Фі!.. фі!.. аркестра, пане! бы кадрылю грае!</p>
<p>Як з Капыля ці з Клецку музыка жывая!!.</p>
<p>Мы бокам - граюць зноў!..</p>
<p>                                    Каб пэўнасць мець далей,</p>
<p>Смалярня ўчора шчэ прывеціла гасцей.</p>
<p>Разы чатыры з боку вабілі другога -</p>
<p>Тамсама выюць... Мог бы тычкамі ля логу,</p>
<p>Заняўшы паўвалокі, значыць іх кубло.</p>
<p> </p>
<p>Сачу даўно - асочкі лепшай не было.</p>
<p>Аблеткі ёсць, і пераяркі, і старыя,</p>
<p>Ці шэсць, ці сем - да ладу не дайшоў тады я.</p>
<p>Кутом у лесе будзе лінія паноў,</p>
<p>Ваўкам канец, мы іх паб'ем, як бараноў.</p>
<p>Каб не марудзіць толькі, не губіць надзеі,</p>
<p>Хай піша пан лісты і просіць на нядзелю.</p>
<p>На тракце пры карчме гасцей далёкіх збор,</p>
<p>Туды ж аблаўнікам ісці накажа двор.</p>
<p>У косці ўвернем гэтым шкоднікам праклятым.</p>
<p>Хвала Хрысту!.. Пара вяртацца мне дахаты».</p>
<p> </p>
<p>* * *</p>
<p> </p>
<p>Нядзеля. Пры карчме дружына, ўсякі люд:</p>
<p>Паноў і з міны, і з чупрыны колькі тут,</p>
<p>Асобнымі грамадкамі трымацца мусяць</p>
<p>Пры іх службоўцы, шляхта. Кручаныя вусы,</p>
<p>Асмужаныя твары і адменны рух,</p>
<p>Мажныя, дужыя, відочнай моцы дух -</p>
<p>Кантраст між шляхтай і службоўцамі, бо тыя</p>
<p>З блядым абліччам, без крывінкі і худыя.</p>
<p> </p>
<p>Далей стральцы - лясная варта, каля іх</p>
<p>Падпанкі, хурманы, прыслуга, між усіх</p>
<p>Паводзяцца свавольна франты-местачкоўцы,</p>
<p>Да дзевак прыстаюць, хіхікаюць бясконца,</p>
<p>На ўцеху ганчакоў уздумалі дражніць.</p>
<p>Стары іх Грышка мусіў тут жа абсадзіць.</p>
<p> </p>
<p>Загоншчыкі на прызбе, ганку і пад плотам</p>
<p>Былі наводдаль, не раўнуючы, як сплёты</p>
<p>Даўжэзнае вужакі чорнай, што паўзла</p>
<p>І ўсю вялікую карчму апавіла.</p>
<p>З аблавы кожны быў узброены ці стрэльбай,</p>
<p>Ці кіем - помстаю кіпеў на воўка, шэльму.</p>
<p>Пацешныя між імі надта хлапчукі:</p>
<p>Ледзь ад зямлі адрос, а цягне кол такі -</p>
<p>Падняць яго не можа, татава налезла</p>
<p>На вушы шапка, голаў скрыўшы ўсю гарэзы.</p>
<p> </p>
<p>Вазы і брычкі скупіліся за карчмой,</p>
<p>Падпіў з засценка шляхціч, пры гурме чужой</p>
<p>Крычыць на сына: «Паказаў сябе, праславіў!..»</p>
<p>Ад смеху Грышка клаўся, ведаючы справу.</p>
<p>«Ну й паляўнічы ў нас - на камароў яму!</p>
<p>Ці ў стрэльбе помніць што?.. Хто веры дасць таму?</p>
<p>Хай пан адкажа нам!» -</p>
<p>                               «Курок... шчэ шомпал, шрубка». -</p>
<p>«Ха! ха! названа драбяза - забыта рулька,</p>
<p>Няма чаго, так лёгка памагчы й бядзе!</p>
<p>А на аблаву едзе ды за мілі дзве!»</p>
<p> </p>
<p>На тракце тарахценне, пыл над ім падняўся,</p>
<p>Чуваць званок паштовы, станавы прымчаўся.</p>
<p> </p>
<p>* * *</p>
<p> </p>
<p>Аблавы не ўдаюцца на ваўкоў цяпер,</p>
<p>Малы з іх вынік, клапатных замнога мер.</p>
<p>А вырак гэтакі гаспадароў вясковых -</p>
<p>Ваўкоў трэ конча вынішчаць і тэрмінова.</p>
<p>Аблавы сельскай дысцыпліна - што й казаць,</p>
<p>Перашкаджае паспяхова паляваць.</p>
<p>Не тыя ўжо стральцы, паводзяцца нядбайна,</p>
<p>Ад месца ад свайго ў лес ціснуцца патайна,</p>
<p>І ў выніку старога шкодніка ніяк</p>
<p>Пакласці не ўдаецца, воўк стары ў гушчак</p>
<p>Заўжды ўцякае ўмела.</p>
<p>                             Грышка з тэй прычыны,</p>
<p>Стырно ў яго руках, меў клопат не адзіны.</p>
<p>Паліцыю і воласць упрасіў раней,</p>
<p>Каб у аблаве паспрыялі ахватней;</p>
<p>Загоншчыкаў спатрэбіў на гурты чатыры,</p>
<p>Дзяўчат прагнаў. «Нідзе ні ладу з іх, ні міру!</p>
<p>На паляванні дзеўкі - кіне й стрэльбу зух,</p>
<p>Не <i>йгрышча</i> лес! Іх у запечак! у <i>катух</i>!..</p>
<p>А то пачнуцца жарты, заляцанкі, смехі,</p>
<p>І драпануць паціху парамі ў арэхі».</p>
<p> </p>
<p>Дзесяткамі расставіў кожны гурт пасля,</p>
<p>Даў палясоўшчыкаў - людзей пад іх нагляд,</p>
<p>Асобна фракцыі стварыў, каб ім адказваць</p>
<p>За дысцыпліну ў лесе.</p>
<p>                             «Хлопцы! я адразу</p>
<p>Задам таму, хто правароніць у кустох:</p>
<p>Са мною справу мець - хай укрывае Бог!</p>
<p>Фланг левы весці Базылю, Вінцэсю - правы,</p>
<p>Пакуль не стрэнуцца, маўчыць уся аблава,</p>
<p>І люлек не курыць нікому патайком,</p>
<p>Бо разаб'ю, дальбог, на пысе кулаком.</p>
<p>Праз дзесяць крокаў ставіць, дзе й гусцей, як трэба,</p>
<p>Глядзець, вачэй не зводзіць з-за куста ці дрэва.</p>
<p>Ну, з Богам!.. па чарзе!..</p>
<p>                               Прашу ласкава вас,</p>
<p>Вяльможныя панове, помніце наказ</p>
<p>Рыгораў у выправе... Пільнавацца месца,</p>
<p>Як дзе каго пастаўлю, маю вас я весці.</p>
<p>Бяруся сівізной маёй запрысягаць,</p>
<p>Што ў добрым месцы будзе кожны з вас стаяць.</p>
<p>Пазначыў пункты я галінкай заламанай,</p>
<p>Там толькі аднаму спыніцца трэба пану.</p>
<p>Як ваша воля й ласка, рушма ўсе за мной!..</p>
<p>Не мовіць, ідучы!.. - і гэтаю парой</p>
<p>Нікому не курыць!..»</p>
<p>                          Хто ў лесе з паляўнічых,</p>
<p>Калі надзеі не губляе таямнічай,</p>
<p>У стане праціўляцца ўражанням жывым,</p>
<p>На месцы ў час аблавы стоячы сваім.</p>
<p>Той момант, мілы сэрцу, тое хваляванне,</p>
<p>Калі губляе воля ўладу, панаванне</p>
<p>І водзіць толькі ў ведамых стральцоў рукой,</p>
<p>А маладым бракуе волі ўжо такой;</p>
<p>Той электрычны ток, што перад самым стрэлам</p>
<p>У нашай у істоце прабягае цэлай, -</p>
<p>Як выказаць, пачуцці перадаць стральца,</p>
<p>Калі бяжыць звер з пуду проста на лаўца.</p>
<p>Я ў думках месца кляў, зарослае лазою,</p>
<p>Мяне лазняк паблізу атачаў сцяною,</p>
<p>За крокаў трыццаць не прыкмеціш тут ваўка.</p>
<p>Зламаў галінак колькі, сцяў нажом з вяршка -</p>
<p>І ўбачыў справа выспачку неспадзявана,</p>
<p>На ёй быў трохі змяты куст, трава стаптана.</p>
<p>Я ўлажу!.. Аж пярэсмык добры там знайшоў!</p>
<p>І цэль відаць адсюль, стралец тут мае схоў.</p>
<p>Прыгледзеўся пільней, заўважыў быў ля спуску</p>
<p>Галінкі заламаныя. Пярэсмык вузкі,</p>
<p>На стрэл прарэджаны, знікаў у гушчаку.</p>
<p>Пазнаў у зробленым і вока, і руку,</p>
<p>Меў Грышка рацыю, да месца прыглядаўся,</p>
<p>Сюдою воўк стары не раз, напэўна, краўся.</p>
<p>Нямая ў лесе цішыня, глухі спакой,</p>
<p>Хоць Грышка тут аблаву чыніць на ваўкоў.</p>
<p>Урэшце знак - далёкі стрэл - і закіпела</p>
<p>Шырокае паўкола!..</p>
<p>                        Купка праляцела</p>
<p>Драздоў, і цецярук мільгнуў быў, беляка</p>
<p>Я згледзеў, выскачыў з лазы ён, даў слупка</p>
<p>І ўцёк. А гоман рос, вось даязджачы трубіць</p>
<p>У рог - то блізкае ваўкам спавесце згубы.</p>
<p>Гон закіпеў, як толькі ўсім сігнал далі,</p>
<p>На вока, пэўна, купу ганчакі ўзялі.</p>
<p>Калі на флангах стрэлы ў лесе прагрымелі,</p>
<p>Загоншчыкі па ўсёй аблаве зашумелі.</p>
<p>Ваўкоў аблога прыціскае... І стральцы</p>
<p>Ўжо сыплюць стрэл за стрэлам. У другім канцы</p>
<p>Пачуўся крык: «Пільнуй!..»</p>
<p>                                    У лазняку штось рушыць,</p>
<p>Штось шаснула і раптам выткнуліся вушы,</p>
<p>Пад ногі выскачыў вялікі воўк з кустоў,</p>
<p>Палю, шчаслівы момант улучыўшы той,</p>
<p>У лоб, праз дым убачыў - лапамі накрыўся</p>
<p>І тут жа ўскочыў і паўзе... у лес пашыўся!</p>
<p>Надзвычай дужы звер... Чакай, чакай, дружок!</p>
<p>Яшчэ табе дадам!.. і склаўся на разок,</p>
<p>Ды тут аблетак трапіўся з кустоў на вочы,</p>
<p>Палю па ім - уцэліў па баку, як скочыў -</p>
<p>І воўк перакуліўся...</p>
<p>                        Я заклаў набой.</p>
<p>Ляжыць аблетак, а стары, вялізны той,</p>
<p>Пацёгся, след пакінуў па сабе крывавы.</p>
<p>Шчэ колькі стрэлаў, крык яшчэ і шум аблавы,</p>
<p>Ды ўсё паволі моўкне, сціхла гранне псоў,</p>
<p>Канец аблаве, паляванню надышоў.</p>
<p>Змаўкае рог.</p>
<p>            «Што пан мне паказаць гатовы?» -</p>
<p>«Тут малады, стары ж, як мае лоб сталёвы,</p>
<p>То шчэ жыве... Вось кроў!» -</p>
<p>                                       «То ўдача паніча!</p>
<p>Дабіты ўнізе быў кіямі з-за пляча.</p>
<p>Яму пан перабіў пашчэнкі, выбіў вочы,</p>
<p>Скрываўлены, ды поўз у схоў - у воступ воўчы,</p>
<p>Ўзялі - як у цапы. Уцехі там было!..</p>
<p>Нябожчыка пярэсцяць шчэ й цяпер калом.</p>
<p> </p>
<p>А што? няблага выйшла? Столькі ўпалявалі,</p>
<p>Як меркаваў, калі аблаву пачыналі.</p>
<p>Вось два старыя, два аблеткі, маладых</p>
<p>Шэсць, ліс, барсук! Як Грышкаў рэй, вось так тады.</p>
<p>І кожны стрэліў пан або пабачыў воўка.</p>
<p>Мо чвэрць нібыта на вайне: бах! бах! - не моўкла.</p>
<p> </p>
<p>Што пан старому скажа тут на гэткі рэй?» -</p>
<p> </p>
<p>«За ўдачу й за тваё здароўе выпіць трэ!» -</p>
<p> </p>
<p>«То дзякуй! Грышка і за ловы, і за пана</p>
<p>Звяселіцца ў бары пачосткай на паляне».</p>
<p> </p>
<p>* * *</p>
<p> </p>
<p>Вярталіся мы пад карчму, ваўкі амаль</p>
<p>Запоўнілі драбіны, цэлая гурма</p>
<p>За возам паляўнічых.</p>
<p>                           Трыумфатар быццам,</p>
<p>Разлёгся Грышка на ваўках - не надзівіцца.</p>
<p> </p>
<p><b>VIII. АПАВЯДАННЕ ДАЯЗДЖАЧАГА</b></p>
<p> </p>
<p>Увечары агніста неба чырванее,</p>
<p>Здаецца, што ў пажары горад палымнее.</p>
<p>На небасхіле хмара ў сонечным агні,</p>
<p>Дзівосныя адценні множаць прамяні.</p>
<p>Блакіт цямнее, нікне, рэдкія хмурынкі</p>
<p>Чародкай лебедзяў паволі, безупынку</p>
<p>Плывуць на захад. Ціхай песняй угары</p>
<p>Здаецца пошум хвой высозных у бары.</p>
<p>Лясныя паступова пташкі замаўкаюць,</p>
<p>На ноч сярод галін увечары сядаюць.</p>
<p>Высока дзесь кружляюць толькі канюкі,</p>
<p>Піць! піць! - крычаць,</p>
<p>                            енк іхні жаласны такі.</p>
<p>Замоўкла, кончылася ў лесе паляванне,</p>
<p>Паважныя паны паселі на паляне,</p>
<p>Ліс і скрываўленыя шаракі ляжаць,</p>
<p>Пры дрэвах стрэльбы паляўнічыя стаяць.</p>
<p>Паблізу даязджачы трубіць, псоў склікае,</p>
<p>Гук хрыпкі рога адгалосак паўтарае.</p>
<p>Панове селі ў кола. Смех і шум размоў,</p>
<p>Папаскаю звяселена душа ў паноў.</p>
<p>«Што ж ты ад нас усіх трымаешся асобна?» -</p>
<p>Сказаў хтось да стральца.</p>
<p>                                  «Мне ціснуцца нядобра,</p>
<p>Няёмка ў кола панскае, трэ воддаль быць.</p>
<p>Ці ж мне калодаю нячэсанаю слыць,</p>
<p>Каб тут няпрошаным да ягамосцяў лезці</p>
<p>І між паноў паважных бессаромна сесці?» -</p>
<p>«Не застанецца далікатнаму нічога!</p>
<p>Нас, бачыш, купа, а гарэліцы нямнога», -</p>
<p>І пан падаў бутэльку, каб стральцу даць слова.</p>
<p>«Уклон вам нізкі. За здаровейка, панове! -</p>
<p>На лык узяў, аж пацякло з даўгіх вусоў. -</p>
<p>Калі не супраць, дык я сяду між паноў...</p>
<p>Тых часаў дзе сляды, калі было багата</p>
<p>Глушцоў, больш, як цяпер баранчыкаў дзюбатых?!.</p>
<p>Калісь мы білі медзвядзя, лася, дзіка,</p>
<p>Цяпер за мілю ехаць трэ на шарака;</p>
<p>Не вабіў цецярук калісьці паляўнічых,</p>
<p>А сёння перапёлку за ласунак лічаць.</p>
<p>Цьфу! А стралец цяпер! няўклюда, целяпень!</p>
<p>Глядзець я не магу на гэтакую дрэнь!</p>
<p>Трымае стрэльбу, нібы мыліцу калека,</p>
<p>Пальне і тут падскочыць: схібіў, бо няўмека!</p>
<p>Ці ж хто на паляванні знаецца з хлапцоў?</p>
<p>Узяць аблаву. Згоняць зграю селюкоў,</p>
<p>Ні ладу, ні парадку, толькі крыкі, смехі!</p>
<p>Адны пайшлі ў грыбы, другія ж - у арэхі.</p>
<p>Бадай ім з пекла не вылазіць! Акурат</p>
<p>Вось пазаўчора і ўцякло ваўкоў тых шмат.</p>
<p>Аж чорт мяне насіў, аж засвярбела лапа,</p>
<p>За звычаем старым узяў бы я гарапнік.</p>
<p>Даўней, як да навукі прынялі хлапца,</p>
<p>Яго вучылі бізунамі на стральца,</p>
<p>Была за пудла скура кожнага ў рабоце:</p>
<p>Таму якія зухі ў пушчы, на балоце!</p>
<p>Вось так было тады. Пацвердзіць кожны з вас,</p>
<p>Сапраўдных паляўнічых мала ўжо ў наш час.</p>
<p>І я, хто бачыў тых стральцоў, навуку тую,</p>
<p>Па тэй мінуўшчыне ажно да слёз сумую.</p>
<p>Раз, помню, да двара з засценка прынялі</p>
<p>Двух хлопцаў, двух братоў. Што за стральцы былі!</p>
<p>Іх прозвішча Чырэц. Дваровыя другія</p>
<p>Стральцы да іх ні блізка, кулямі ржаныя</p>
<p>Саломінкі сціналі». -</p>
<p>                         «Дзе цяпер браты?» -</p>
<p>«Адзін з іх гаспадар, заможнік, багатыр,</p>
<p>А колькі ён зямлі паводле стану мае!</p>
<p>Другі ў спачыне Божым, ні пра што не дбае». -</p>
<p>«Памёр?» -</p>
<p>         «Ага, быў гэткі зух, шкада яго,</p>
<p>Мядзведзь, кудлач, папераломваў усяго». -</p>
<p> </p>
<p>«Як сталася? я ж чуў, не хібіў аніколі». -</p>
<p> </p>
<p>«Калі запіша Бог каму якую долю,</p>
<p>Ужо таго не ўнікнуць, маюць лёс усе:</p>
<p>Мы толькі стрэліць можам, кулю Бог нясе.</p>
<p>Было вось гэтак. Нам асочнікі сказалі,</p>
<p>Што троп мядзведзіцы вялікай напаткалі,</p>
<p>Медзведзяняты і пястун хадзілі з ёй.</p>
<p>Трэ асачыць, быў момант надта зручны той.</p>
<p>На нас, стральцоў, ураз падзеяла выснова:</p>
<p>Як лоўчы ў двор дасць знаць, дык з'едуцца панове,</p>
<p>Аблаву сцягваць з вёскі - будзе ўсім наказ,</p>
<p>А нам што з гэтага? Без плёну амбарас.</p>
<p>Тады мы парашылі: без аблавы самі</p>
<p>На паляванне рушым тайна з ганчакамі.</p>
<p>Лясы мы зналі тут і за Зарэччам шчэ,</p>
<p>Ды лёгкія на ногі. Кудла не ўцячэ!</p>
<p>За скуру мецьмем грошы, кішаню напоўнім.</p>
<p>Была тады ўжо восень позняя, як помню,</p>
<p>Дзён колькі замаразкі, меркавалі мы:</p>
<p>Мядзведзіца, пачуўшы надыход зімы,</p>
<p>Шукае месца добрага на свой спачынак,</p>
<p>А самка, як з малымі, страшная звярына,</p>
<p>Ды ў нас, у маладых, і сіла, й востры зрок,</p>
<p>А досвед каб здабыць, трэ не адзін гадок.</p>
<p>Мы псоў бярэм, пяцёра нас, і рушым, значыць, -</p>
<p>Браты Чырцы два, Грышка, я і даязджачы.</p>
<p>Ішлі мы разам, пэўна, больш за мілі тры,</p>
<p>Дзе багнішчы, імшары, <i>галыя</i> бары.</p>
<p>Заядлы, востры гон нарэшце мы пачулі,</p>
<p>Сабакі медзвядзя, няйначай, скубанулі.</p>
<p>Хто ўправа!.. хто налева!.. раптам трэск і роў,</p>
<p>Мядзведзіца бароніцца ад ганчакоў,</p>
<p>Шпурляе што папала: пні і лом усякі,</p>
<p>Дакучліва ўсё лезуць да яе сабакі.</p>
<p>Чырэц старэйшы - лясь! - ды стрэльба падвяла,</p>
<p>З другое рулькі - лясь! - зноў!.. яліна памагла,</p>
<p>Яго на хвілю ўкрыла ад звяругі тога,</p>
<p>Чырэц тут кінуў стрэльбу і дай Божа ногі.</p>
<p>На шчасце, псы змаглі хоць крыху паўстрымаць,</p>
<p>Мядзведзіцу рвуць ззаду, кудлы аж ляцяць,</p>
<p>Ды здаганяе хлопца, крык пачуў ягоны:</p>
<p>«Ратуй, о Божа!» - зваў Чырэц да абароны.</p>
<p>Прыцэліўся... але страляць было тут як,</p>
<p>Калі калені трэсліся, калі гушчак,</p>
<p>Калі напераменку бачыцца, паверце,</p>
<p>То чалавека галава, то пашча звера.</p>
<p>Нарэшце: бах! шчэ бах! страляў я з гушчару -</p>
<p>Мядзведзіца ажно падскочыла ўгару,</p>
<p>Схапілася за голаў лапаю і села,</p>
<p>Хіснулася і, падаючы, зарычэла.</p>
<p>Мы да яе, ўжо душаць псы медзведзянят,</p>
<p>Пястун бароніць, пад лапаткі - пух! Віват!</p>
<p>Як раскусіць арэх - адразу ўсіх паклалі,</p>
<p>Чатыры трупы медзвядзячыя ляжалі.</p>
<p>Не парушаць жа звычаю, панове, нам,</p>
<p>За чарчынай разгаманіліся мы там,</p>
<p>Гарэзуем сабе, вясёлыя такія,</p>
<p>Нябожчыцу Чырэц старэйшы лупіць кіем</p>
<p>І прымаўляе: «Пападзерла ты калод?!</p>
<p>І маеш, дабрадзейка, кулю ў лоб за мёд!</p>
<p>А колькі коней, бараноў, цялят, кароваў</p>
<p>Задзерла ты, праклятая! Ляцела з ровам</p>
<p>За мною, каб узяць у кіпцюры свае?</p>
<p>Чакай жа!.. Косці я памацаю твае!</p>
<p>Калі Чырэц прыказваў і лупіў, шчэ тая</p>
<p>Нябожчыца мядзведзіца была жывая,</p>
<p>За ногі хоп і драпаць пачала Чырца...</p>
<p>За стрэльбу кожны - не набітая ў стральца...</p>
<p>Пасля да вуха рулю... стрэл... адныя раны:</p>
<p>Руку Чырцу пагрызла, скура ўжо садрана...</p>
<p>Убачылі мы ў тэй мядзведзіцы тады</p>
<p>Дзве баразны на мордзе - стрэлаў двух сляды,</p>
<p>Не закранулі мозку. Цэліў дасканала,</p>
<p>Ды следу кожнаму дзвюх цаляў бракавала.</p>
<p>Хвілінай гэткай сэрца грудзі разрывае,</p>
<p>А занямелая рука курок спускае.</p>
<p>Вось так па радасці прыйшла тады і страта,</p>
<p>Чырэц не скуру медзвядзёву нёс, а брата.</p>
<p>Пакуль дамоў занеслі сцежкаю лясной,</p>
<p>Гадзіны дзве мінула. Сплыў стралец крывёй,</p>
<p>Прытомнасць страціў ён. Не памаглі і лекі,</p>
<p>І праз два тыдні той Чырэц спачыў навекі». -</p>
<p> </p>
<p>«А што тады панове?» -</p>
<p>                               «Па прыгодзе той</p>
<p>Спісаў нам скуру лоўчы ўласнаю рукой,</p>
<p>Бо заслужылі. Моладзь шкодная залішне,</p>
<p>То ж блаславёная рука, як скуру спіша.</p>
<p>А зараз што? Не чуе скура бізуна,</p>
<p>І ў галаве і ў сэрцы пустата адна».</p>
<p> </p>
<p><b>IX. СТАРЫ ПАЛЯЎНІЧЫ</b></p>
<p> </p>
<p>«Паночку, май жа ласку на стары мой век,</p>
<p>Дай пораху набой! Стрэў ліха чалавек.</p>
<p>Сякі-такі дабытак нажывеш у хату,</p>
<p>А ліха падпільнуе дый учыніць страту.</p>
<p>Вось і цяпер: якое жарабё на звод,</p>
<p>То ж конік гаспадарскі быў бы на той год.</p>
<p>Мядзведзь задзёр і завалок у лес пад <i>хвою</i>.</p>
<p>Каб ліха скурчыла яго за гэта ўдвое!!.</p>
<p>Паночку, дайце пораху, і кудлачу</p>
<p>Адплата будзе - юху я яму спушчу!» -</p>
<p> </p>
<p>Так згорблены і сівы, надышоўшы зрана,</p>
<p>Прасіў калішні дворскі паляўнічы ў пана.</p>
<p> </p>
<p>«Рыгору, што пляцеш ты языком сваім?</p>
<p>На старасць з глузду з'ехаў, хворы ўжо зусім,</p>
<p>На кудлу йсці ён хоча, ногі суне ледзьве,</p>
<p>У лесе, дзеду, не ўцячэш ты з лап мядзведзя». -</p>
<p> </p>
<p>«Паночку, невядома, стане што і як!</p>
<p>Хто там каго? Было, ласкавы пане, ўсяк,</p>
<p>Не раз глядзеў я смерці ў зекры, і нічога,</p>
<p>Яшчэ скрыплю на свеце гэтым з ласкі Бога.</p>
<p>Як воля Божая, мо я змагу й цяпер</p>
<p>Падолець шэльму, каб не шкодзіў болей звер.</p>
<p>Я ўжо маімі ўнукамі пакляўся дома,</p>
<p>Што шкодніка застрэлю. Чалавек не помніць,</p>
<p>Што выкажа з крывавай крыўды і бяды,</p>
<p>Казанне тое перашкодаю тады.</p>
<p>Ні Богу, ні людзям хлусіць не думаў Грышка,</p>
<p>Тым болей: мо мядзведзь старыя косці скрышыць?</p>
<p>Мо шкодзіць больш не будзе ў нашай старане?</p>
<p>Дай пораху, паночку, бо няма ў мяне.</p>
<p>Быў дома, праўда, порах, сын жа з бабскай зграяй</p>
<p>Уперліся і не даюць, забыць мне раяць». -</p>
<p> </p>
<p>«І слушна, што так робяць!.. Адчуваюць грэх.</p>
<p>Рызыкаваць без сэнсу - то ж людзям на смех.</p>
<p>Мядзведзь не заяц, ты стары - вось і прычына.</p>
<p>Жыццём не даражыш - шчэ горшы грэх ты чыніш.</p>
<p>Я павяртаю шкоду, сунімі адчай,</p>
<p>Дарую ад буланкі жарабё, прымай». -</p>
<p>«Паночку, хай спашлецца ласка вам ад Бога</p>
<p>За сэрца добрае! Не скрыўдзілі старога.</p>
<p>Каб вашым дзеткам доўгі век Пан Бог судзіў!</p>
<p>За жарабё пан мецьме скуру ды на здзіў». -</p>
<p> </p>
<p>«Якую скуру?» -</p>
<p>                  «Медзвядзёвую, паночку.</p>
<p>Ці кудлу пакладу, ці вечная ўжо ночка». -</p>
<p> </p>
<p>«Што ж тут рабіць? Упартаму і памагай?!» -</p>
<p> </p>
<p>«Пайду з сякерай - пораху, паночку, дай!» -</p>
<p> </p>
<p>«Ото казёл!.. На кудлача схацеў спатрэбіць</p>
<p>Ламачыну сваю, на звера йдзе без стрэльбы,</p>
<p>Бяры ці дубальтоўку вось, ці штуцэр мой,</p>
<p>Што лепш да вока?.. Трэба ж у мясціне той</p>
<p>Мець схоў - палаткі добрыя, Базыль паможа». -</p>
<p> </p>
<p>«Не трэ, паночку, не, хай укрывае Божа!</p>
<p>Не ўмею з панскай стрэльбы, ў клеці ёсць свая,</p>
<p>Папсулі дзеці, дык направіць мусіў я.</p>
<p>Пальне!.. - бы ў свечку ясную! бо анікрышку</p>
<p>З старой знаёмай стрэльбы не спудлуе Грышка.</p>
<p>Не трэ палаткаў, клопату ляпей не мець,</p>
<p>Бо шчэ да падлы можа не прыйсці мядзведзь.</p>
<p>Яго злаўлю дзе потым? Ледзьве носяць ногі,</p>
<p>За медзвядзём, як пойдзе, дык хадзіць трэ многа.</p>
<p>Спазнаць праклятага я звера добра змог». -</p>
<p> </p>
<p>«На порах! - і няхай цябе бароніць Бог!»</p>
<p> </p>
<p>* * *</p>
<p> </p>
<p>Назаўтра толькі што прачнуўся пан уранку,</p>
<p>А Грышка з стрэльбаю чакаў ужо на ганку.</p>
<p> </p>
<p>«Што скажаш, дзеду?» -</p>
<p>                               «Ёсць, паночку, просьба шчэ,</p>
<p>Па медзвядзя падводу дай у лес хутчэй!</p>
<p>Ляпей бы параконку, гразкая дарога,</p>
<p>Мядзведзь пудоў на дваццаць будзе, дзякуй Богу». -</p>
<p> </p>
<p>«Апавядай, як там?» -</p>
<p>                            «Не памыліўся, бач,</p>
<p>Чакаў я ноч, на досвітку прыйшоў кудлач.</p>
<p>Як бавіўся пад хвояй з падлінай у ляпе,</p>
<p>Пад вуха пацягнуў - перажагнаўся лапай».</p>
<p> </p>
<p><b>X. СМЕРЦЬ ГРЫШКІ</b></p>
<p> </p>
<p>Вяртаўся я праз шмат гадоў бадзяння ў свеце -</p>
<p>Хоць раз убачыць родны кут было на мэце,</p>
<p>І праз вакно вагона, праз імклівы дым</p>
<p>Глядзеў удалячынь днём ясным веснавым.</p>
<p>Лятункі-думкі з дымам ды клубамі пары</p>
<p>Плылі й плылі чаргою ў родныя абшары!</p>
<p>Здзівіўся я, вачам не верачы сваім,</p>
<p>Што наваколле ўжо інакшае зусім.</p>
<p>І ледзьве-ледзьве змог пазнаць той край, дзе колісь</p>
<p>Я жыў, які і ўдоўж і ўшыр схадзіў даволі.</p>
<p>Усё, што там было вялікае даўней,</p>
<p>З вакна вагона стала неяк мізарнець.</p>
<p>Знаёмыя вось вёска, млын, ставок і рэчка</p>
<p>Мільгнулі й зніклі, вось і знаны гай, дарэчы.</p>
<p>За ім жа возера, там прыспарае бег</p>
<p>Удалеч леснічоўка, дзе я меў начлег.</p>
<p>Якая ніклая!.. нібы не гэта хата,</p>
<p>Пазнаў я дрэва, моху на страсе багата.</p>
<p>Пабежна прамільгнулі студня з жураўлём,</p>
<p>Адрынка, дранкай крытая, радок вуллёў.</p>
<p> </p>
<p>Ды што ж тут?.. дзе ж лясы?.. Мо нешта ўжо з вачамі?</p>
<p>Ці ж гэтая вялікая пустэля з пнямі</p>
<p>І папарацяй леташняй, што крые дол,</p>
<p>Ёсць Кругліца, дзе чуўся птушак спеў наўкол,</p>
<p>Бярозы дзе шумелі, хвоі ды асіны?..</p>
<p>Дзе столькі ў гушчары таілася дзічыны!</p>
<p>Дашчэнту ўсё жывое вынішчана скрозь,</p>
<p>Пустэча, могільнік!..</p>
<p>                         Тут свішча паравоз:</p>
<p>Да станцыі ўжо мала...</p>
<p>                             Я пазнаў здалёку</p>
<p>Старую брычку, што мяне чакала збоку.</p>
<p> </p>
<p>* * *</p>
<p> </p>
<p>Пытаюся я ў дзеда: «Што чуваць у вас?»</p>
<p>У наваколлі знаным мы былі якраз,</p>
<p>Дзе паравоз за гаем сіпаватым свістам</p>
<p>Нам намякнуў на ўплывы поступу празрыста.</p>
<p>«Багата змен, панарастала маладых,</p>
<p>А век, паночку, сходзіць у людзей старых». -</p>
<p> </p>
<p>«Што з лесніком Рыгорам? Ліст мне надасланы,</p>
<p>Што памірае». -</p>
<p>                 «Акурат сягоння рана</p>
<p>Прыбег унук яго, прасіў, як пан спачне,</p>
<p>Да іх каб выязджаў і як мага раней.</p>
<p>Пытаецца пра пана Грышка безустанку». -</p>
<p> </p>
<p>«Мяне вы разбудзеце заўтра на світанку».</p>
<p> </p>
<p>І я задумаўся ад сумнай явы той:</p>
<p>Мой дружа, маю развітацца ўжо з табой!</p>
<p>Чужыя мы зусім паводле роду, стану,</p>
<p>Ды я ўспамінамі з табою паяднаны,</p>
<p>Давеку спараднілася душа мая,</p>
<p>Мяне заўсёды шчырасць вабіла твая,</p>
<p>Вартнейшая яна за ўсякія пышноты,</p>
<p>Што ў сэрцы спараджаюць пачуццё самоты.</p>
<p> </p>
<p>. . . . . . . . . . . . . . . . . . . . . . . . . . . . . .</p>
<p> </p>
<p>Рыгор, сівы як лунь, з вялікай барадой,</p>
<p>Быў на палацях, павітаў мяне рукой,</p>
<p>Парупіўся стары адразу злезці з печы,</p>
<p>Як я ўвайшоў, сказаў, што вельмі недарэчы</p>
<p>Быць там пры мне. Яго занеслі два сыны</p>
<p>На ложак, бо хадзіць стары не мог з вясны...</p>
<p>Я сеў пры ім, руку ўзяў ён маю ў далоні,</p>
<p>Маўчалі мы, мне слёзы падступілі ў лоне.</p>
<p> </p>
<p>«Гм! - пан старэе ўжо!.. а мо вачэй падман?</p>
<p>То ж лысінка?.. Няхай жа схіліць голаў пан,</p>
<p>А як жа!.. Што ж такое?.. не пара, так скора!..</p>
<p>А ці ж даўно было, як на руках Рыгора</p>
<p>Пан жвава ножкамі перабіраў, дзіцём</p>
<p>Да стрэльбы ўсё цягнуўся?.. Як бяжыць жыццё!» -</p>
<p> </p>
<p>«Ужо мінуў чацверты крыжык мне, зазначу». -</p>
<p> </p>
<p>«Што кажа пан? Скуль - столькі? Жарты, і няйначай!» -</p>
<p> </p>
<p>«Мы ж аднагодкі, я і вось Вінцэсь, сын твой». -</p>
<p> </p>
<p>«То праўда! так, то праўда!.. Як жа, Божа мой,</p>
<p>Павырасталі ўсе!.. Пятрусь, унук мой, бачу,</p>
<p>Баранаваць ідзе, ўжо б'е драздоў і качак</p>
<p>І хваліцца на ўцеху дзеду пра паход.</p>
<p>То ж блага, пан не мае дзетак! Знікне род.</p>
<p>Адзінае на старасць шчасце ў бобе гэтым,</p>
<p>Лягчэй развітвацца з людзьмі і белым светам,</p>
<p>Як пакідаеш нешта... Ўнукі цепляць нас!</p>
<p>Хоць, праўду кажучы, калі б мне Бог шчэ раз</p>
<p>Пражыць мой век судзіў, было б ужо няміла,</p>
<p>Другі стаў свет!.. Змірыцца чалавек з магілай</p>
<p>Тут мусіць... Мне ж з натураю маёй як жыць!</p>
<p>Нялёгка сакалу, пан, курыцаю быць,</p>
<p>Ды трэба!..</p>
<p>          Нашы мовы пан ці памятае?</p>
<p>Што ж? - на маё не выйшла?..</p>
<p>                                         Праўда ёсць святая</p>
<p>І ў тым, што не пускаў на вецер пан слаўца:</p>
<p>Балота асушылі - прыбыло сянца,</p>
<p>І сталася, што родзяць даўнія аблогі,</p>
<p>Дык маем болей хлеба...</p>
<p>                                Краявід убогі</p>
<p>Там, дзе прыроду <i>глуміць</i> прагны чалавек,</p>
<p>Дзе гінуць соткі, тысячы за грош, дзе здзек</p>
<p>Канца не мае: шэльма лупіць скуру з люду,</p>
<p>Пустошыць, нішчыць Божыя дары прыблуда!..</p>
<p>Праз Кругліцу пан ехаў, дзе ж яе краса?</p>
<p>Як выглядае тая пустка, бачыў сам?</p>
<p>Ні роляў там не будзе, ні лугоў, ні пашы -</p>
<p>Зямліца мёртвая людзей пустэчай страшыць!</p>
<p>Які раскошны лес спакон вякоў там быў!</p>
<p>Дзе ж ён? - у злодзея, кішэню жыд набіў.</p>
<p>Пры дубе скрадзеным яму я ўсыпаў, браце,</p>
<p>Стоўк пыку ўсю, цёг за каўнер і калашмаціў!</p>
<p>У нас над Файтэля няма багатыра:</p>
<p>Купец і два фальваркі тут у махляра!</p>
<p>Вось так!.. Сабе падумаў: жыцьмуць як унукі?!</p>
<p>І паўтараю перад смертухнай: навукі!</p>
<p>Навукі дзецям даць!..</p>
<p>                           З надзеяй у душы</p>
<p>Чакаў я пана дзень пры дні ў лясной глушы.</p>
<p>Радзь, золатца!» -</p>
<p>                     «Ісці да школкі трэба дзеткам». -</p>
<p>«І я цвярджу: Вінцэсь! прадай валоў улетку</p>
<p>І да мястэчка шлі дзяцей! Сваё тут ён:</p>
<p>Ляпей куплю ім, кажа мне, зямлі загон.</p>
<p>Вы чуеце, што мовіць пан?!. Кхэ!.. кхэ!.. О Божа,</p>
<p>Слабею я!» -</p>
<p>             «Рыгору, спадзявацца можаш!</p>
<p>Паводле волі станецца тваёй, павер, -</p>
<p>Да школкі пойдуць дзеці. Добры й той намер -</p>
<p>Ралліцу прыспараць. І роздум Вінцуковы -</p>
<p>Мацней узяцца за зямлю - не памылковы.</p>
<p>Знясілены цяжкою працай просты люд</p>
<p>Спазнае, што нядоля гаспадарыць тут,</p>
<p>Як ашуканец, што купаецца ў раскошах,</p>
<p>Сок высмакча апошні, каб нагрэбці грошай.</p>
<p>Святло навукі ў хатку нізкую сягне,</p>
<p>Як не цяпер, то ў блізкай яве, а не ў сне.</p>
<p>На ўсе ж варункі сёння нельга даць адгадкі,</p>
<p>Як будуць жыць, што будуць мець твае нашчадкі.</p>
<p>Таму сябе дарэмна мучаеш думой,</p>
<p>Лепш будзе - верма». -</p>
<p>                             «Веру сэрцам і душой!</p>
<p>Каго стварыў Пан Бог, таму дасць хлеб збавенны». -</p>
<p>«Абы нашчадак працавіты быў, сумленны». -</p>
<p>«Таго я спадзяюся!.. Нейк лягчэй вось мне.</p>
<p>Я знаў, што пан развее гэты мой сумнеў.</p>
<p>Няма з кім радзіцца, не скажаш анікому:</p>
<p>Той знае, ды маўчыць, не веру сам другому.</p>
<p>Дзе час той? З панам палявалі мы калісь,</p>
<p>Успомніць нават міла. Забрыдзем кудысь</p>
<p>Глыбока ў пушчу. Дзесьці ў старане бязлюднай</p>
<p>Сабе начлежым, вогнішча гарыць заўсюдна,</p>
<p>Ляжаў Каро пры пану, выжал, а пры мне...</p>
<p>Маю старую Непту помніць пан ці не?..</p>
<p> </p>
<p>Расповяды альбо старыя пераказы</p>
<p>Пан слухаў і запамінаў за кожным разам,</p>
<p>Не спаў, пра ўсё распытваўся, мой галубок,</p>
<p>А я выцягваў з пана тое, што з кніжок.</p>
<p>Ого - навука!.. Помню, як дакладна панам</p>
<p>Шлях, дзе капаць з дрыгвы канал, быў адгаданы.</p>
<p>Там выкапалі. На заломе, што й казаць,</p>
<p>Была, як бездань, багна - зараз сенажаць.</p>
<p> </p>
<p>Пан меў мо сто прафесароў,</p>
<p>                                       сядзеў над кніжкай,</p>
<p>Ды ў пушчы акадэмія была пры Грышку!</p>
<p>Бурчу, бывала, строю жарцікі свае,</p>
<p>Пан за навукі не загневаўся мае.</p>
<p>І як ні лез я ў вочы з павучаннем,</p>
<p>Пан да старога быў прыхільны без хістання.</p>
<p>Люблю я пана...</p>
<p>                  Паляўнічы хоць з яго</p>
<p>Такі, як люлька за тры грошы, і ўсяго.</p>
<p>Ахвота ёсць, - што з гэтага? - намер дарэмны!</p>
<p>На носе ў пана акуляры, бачыць дрэнна,</p>
<p>І блудзіць, і гарачы, як страляць, заўжды,</p>
<p>Не ўмее вабіць і знайсці след звера... Ды</p>
<p>Нікога не любіў над пана з паляўнічых,</p>
<p>За шчасце хвілі, як быў з панам, Грышка лічыць.</p>
<p>Ёсць пану памятка. Стары і хворы ўжо</p>
<p>Нейк выдаўбаў.</p>
<p>                  З каморы дайце мне ражок!..</p>
<p>Ён з дзіўнай верабіны, адшуканай мною,</p>
<p>Расла й звівалася вужакаю даўгою.</p>
<p>Ражок я гладкай скураю паспеў абшыць,</p>
<p>Далёка голас чысты ў пушчы паляціць.</p>
<p>У лесе паляўнічаму блудзіць ганебна,</p>
<p>Ражок на паляванні пану мець патрэбна.</p>
<p>Прыгадвай Грышку...</p>
<p>                           Раджу, будзе моц пакуль,</p>
<p>Няхай шануе паляванне пан паўсюль,</p>
<p>Не тое моднае, дзе знік лавецкі звычай,</p>
<p>Нішто стральца не вабіць, апрача здабычы,</p>
<p>А нашае - ў палёх, дуброве, мшарах, брат,</p>
<p>Здароўе што змацняе і не чыніць страт.</p>
<p>Не буду спору прыракаць наперад ловам,</p>
<p>Даўно жыды ў арэнду ўсё забраць гатовы.</p>
<p>Як апануе сэрца смутак, неспакой,</p>
<p>Душу суцешыць лесу шум над галавой.</p>
<p>Як тлум людскі далёкі свет пазаглушае,</p>
<p>Хай пан у наш куток зацішны паспяшае».</p>
<p> </p>
<p>Замоўк стары ляснік, жыцця і веку схіл</p>
<p>Змарыў яго, але здабыў ён трохі сіл</p>
<p>На гутарку. Няхай стары спачне ў дрымоце.</p>
<p>Мы выйшлі зараз жа без шуму і ў нямоце.</p>
<p> </p>
<p>Калі вяртаўся я, раі тужлівых дум</p>
<p>Навеялі на сэрца несуцешны сум.</p>
<p>З вачэй не сходзіў Грышка...</p>
<p>                                      На дарозе Божай</p>
<p>Спакойны, - эх! хто з маладых быць гэткім зможа!</p>
<p> </p>
</div>
<div class="CLEAR"></div>
<p> </p>
<p> </p>
<p><b>КАМЕНТАРЫ</b></p>
<p> </p>
<p>Раздзелы паэмы «На ласёў на прынаду», «На цецерукоў у час такавання» Лучына дасылаў у 1882 годзе Аляксандру Валіцкаму (1826-1893) - былому менскаму кнігару, удзельніку паўстання 1863 года, які жыў тады ў Кракаве.</p>
<p>Раздзелы «Стары паляўнічы», «Выправа на ласёў» і «Апавяданне даязджачага» публікаваліся ў часопісе «Życie» (1887, № 25-26; 1888, № 8), а «Перад куццёю» - у альманаху «Życie ilustrowane» (Варшава, 1887) пад агульным загалоўкам «Акварэлькі з паляўнічага жыцця на Палессі», які, як сведчаць аўтографы паэта, захаваныя ў аддзеле рукапісаў Нацыянальнай бібліятэкі ў Варшаве, быў рэдакцыйным варыянтам назвы паэмы - «Паляўнічыя акварэлькі з Палесся».</p>
<p>Цалкам паэма была апублікавана ў зборніку «Poezje» (Варшава, 1898). На беларускую мову перакладаўся М.Клімковічам урывак уступу (Лучына Янка. Выбраныя творы. Мн., 1953).</p>
<p>Беларусізмы, пазначаныя ў арыгінальным тэксце і часткова пракаментаваныя аўтарам, у перакладзе захаваныя і вылучаныя курсівам.</p>
<p> </p>
<p><i>Душагубка</i> - «малая лёгкая, але ўстойлівая лодка» (<i>заўв. Лучыны</i>).</p>
<p><i>Шапенгаўэр Артур</i> (1788-1860) - нямецкі філосаф-ідэаліст.</p>
<p><i>Куцця</i> - гэтае слова ў аўтарскім рукапісе, у адрозненне ад публікацыі ў часопісе «Życie» і ў зборніку «Poezje», было не толькі перакладзена ў спасылцы на польскую мову, але мела іншае напісанне (куцья) і разгорнутае тлумачэнне: «Ужываецца на Літве. Слова гэтае сягае ў язычніцкія часы. Ад бажка, што ставіцца ў куце і завецца - Кут» (<i>заўв. Лучыны</i>).</p>
<p><i>Fine champagne</i> (<i>фр.</i>) - адборны каньяк.</p>
<p><i>Амецце</i> - «мякіна» (<i>заўв. Лучыны</i>).</p>
<p><i>Пянёк</i> - «куля цыліндрычнай формы, добрая для стральбы са зброі з гладкім дулам на блізкую адлегласць» (<i>заўв. Лучыны</i>).</p>
<p><i>Галы</i> - «рэдкі, без падлеску бор, напэўна, ад слова голы. Галыя балоты - без зарасніку» (<i>заўв. Лучыны</i>).</p>
<p><i>Чакай жа!.. Косці я памацаю твае...</i> - «Ёсць на Літве ў сялян і дробнай шляхты звычай біць кіем ваўка або мядзведзя, калі ён застрэлены, прыгаворваючы: "а нашто рабіў тую ці іншую шкоду?" - дзеля таго, каб на будучае ўсцерагчы дабытак ад воўчых зубоў ці мядзведжых лапаў» (<i>заўв. Лучыны</i>).</p>
<p><i>Палаткі</i> - гэтае слова ў першапублікацыі раздзела «Стары паляўнічы» тлумачыцца наступным чынам: «Калі хочуць забіць уначы мядзведзя або дзіка-адзінца, на вузкай сцежцы або на месцы, дзе ён на жыраванне выходзіць, робяць так званыя на Палессі палаткі - малую платформу з дошак на дрэве, адкуль стралок, будучы сам у бяспецы, лепей можа прымерыцца і пацэліць» (<i>заўв. Лучыны</i>).</p>
<p><i>Перажагнаўся лапай</i> - гэты выраз, як і слова «палаткі», застаўся без каментарыяў у зборніку «Poezje», але быў растлумачаны ў першапублікацыі «Старога паляўнічага»: «Мядзведзь, смяротна ранены куляю ў лоб, сапраўды часам хапаецца лапаю за параненае месца, пра што паляўнічыя дзеля жарту гавораць: "перажагнаўся лапаю"» (<i>заўв. Лучыны</i>).</p>
<p> </p>
<p class="sign">Уладзімір Мархель</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Hienadz_Tumas/">Генадзь Тумаш</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>