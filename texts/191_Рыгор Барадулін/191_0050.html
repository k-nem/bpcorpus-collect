<div class="container">
<div class="book-utils">
<div id="qrcode"></div>
<a href="/Vosip_Mandelstam/Viersy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Восіп Мандэльштам -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Source: <a href=http://niva.s5.com/>Наша Ніва</a> -->
<!-- HEADER_FIELD Title: Вершы -->
<!-- HEADER_FIELD Translation: Рыгор Барадулін -->
<h2><a href="http://knihi.com/Vosip_Mandelstam/">Восіп Мандэльштам</a></h2>
<h2>Вершы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p> </p>
<p>Маё жыцьцё сухое</p>
<p>Агонь амаль даеў,</p>
<p>Ня каменю затое,</p>
<p>А дрэву ўзношу сьпеў.</p>
<p> </p>
<p>І лёгка ўсё і груба.</p>
<p>І з аднаго бруска</p>
<p>І сарцавіна дуба,</p>
<p>І вёслы рыбака.</p>
<p> </p>
<p>Мясіце палям плечы,</p>
<p>Крычыце, малаткі,</p>
<p>Пра рай драўляны - рэчы</p>
<p>Там лёгкія такі.</p>
<p> </p>
<p> </p>
<p>* * *</p>
<p> </p>
<p>Ні пра што ня трэба гаварыць,</p>
<p>І ня варта хоць чаму вучыць,</p>
<p> </p>
<p>І самоце верыць, як сьпярша,</p>
<p>Цёмная зьвярыная душа:</p>
<p> </p>
<p>Хоць чаму ня хоча навучыць,</p>
<p>І зусім ня ўмее гаварыць.</p>
<p> </p>
<p>Маладым дэльфінам па вірах</p>
<p>У Сусьвеце сівым гоніць страх.</p>
<p> </p>
<p> </p>
<p>* * *</p>
<p> </p>
<p>У імжы гукам гулкі прытулак.</p>
<p>Лес прагнаў вечны страх за красу.</p>
<p>Лёгкі крыж свой самотных прагулак</p>
<p>Я пакорліва зноў панясу.</p>
<p> </p>
<p>Зноўку да раўнадушнай айчыны</p>
<p>Узьляціць дзікай качкай папрок, -</p>
<p>І да змроку жыцьця я прычынны,</p>
<p>Дзе самотнае ўсё як знарок!</p>
<p> </p>
<p>Грымнуў стрэл. Над азёрцам спакойным</p>
<p>Крылы качак цяжэй ад смалы,</p>
<p>І быцьцём зьлюстраваным падвойным</p>
<p>Адурманены соснаў ствалы.</p>
<p> </p>
<p>Неба дзіўнае з водсьветам цьмяным -</p>
<p>Боль, сусьвету стуманены боль -</p>
<p>О, дазволь быць таксама туманным</p>
<p>І цябе не кахаць мне дазволь!</p>
<p> </p>
<p> </p>
<p>* * *</p>
<p> </p>
<p>О неба, ты мне будзеш сьніцца звонка!</p>
<p>Ня можа быць, каб ты асьлепла зблізку,</p>
<p>І дзень згарэў, як белая старонка:</p>
<p>Панюшка дыму і панюшка прыску!</p>
<p> </p>
<p> </p>
<p>* * *</p>
<p> </p>
<p>Няхай імёны пышных гарадоў</p>
<p>Слых лашчаць значнасьцю ў зьнікомай мэце.</p>
<p>Ня горад Рым жыве сярод вякоў,</p>
<p>А месца чалавекава ў сусьвеце.</p>
<p> </p>
<p>Ім авалодаць тужацца цары,</p>
<p>Апраўдваць войны сьвятары гатовы,</p>
<p>А безь яго, як тыя сьмецьця сховы,</p>
<p>Нікчэмныя палацы й алтары.</p>
<p> </p>
<p> </p>
<p>* * *</p>
<p> </p>
<p>Сёстры - грузь і пяшчота, аднальковыя вашы прыкметы.</p>
<p>Медуніцы і восы прагна ружу сьцяжэлую ссуць.</p>
<p>Чалавек памірае. Пясок астывае нагрэты,</p>
<p>І ўчарашняе сонца на чорных насілках нясуць.</p>
<p>Ах, пяшчотныя сеткі і важкія соты!</p>
<p>Камень зрушыць лягчэй, чым імя тваё паўтарыць.</p>
<p>Анічога ў мяне акрамя аднае турботы, -</p>
<p>Залатое турботы, як часу паклажу збыць.</p>
<p> </p>
<p>П'ю паветра змутнелае, як цёмныя воды нядужы.</p>
<p>Плугам час узараны, і ружа зямлёю была.</p>
<p>У марудным вадазвароце цяжкія, пяшчотныя ружы,</p>
<p>Ружу грузь і пяшчоту ў двайныя вянкі запляла.</p>
<p> </p>
<p> </p>
<p>* * *</p>
<p> </p>
<p>Праз ноч шахраяў грэла сварка -</p>
<p>Ў шынку гулялі ў даміно.</p>
<p>Прыйшла зь яечняю шынкарка;</p>
<p>Манахі выпілі віно.</p>
<p> </p>
<p>На вежы ўзьеліся пачвары,</p>
<p>Чый вышчарам страшнейшы рот?</p>
<p>А ўраньні казанік паджары</p>
<p>Ў палаткі заклікаў народ.</p>
<p> </p>
<p>На рынку звадзяцца сабакі,</p>
<p>Мянялы ляскае замок.</p>
<p>У вечнасьці крадзе ўсялякі,</p>
<p>А вечнасьць - як марскі пясок.</p>
<p> </p>
<p>Яго губляюць панарады -</p>
<p>Ён не трымаецца ў мяхах.</p>
<p>І пра начлег, яму ня рады,</p>
<p>Адну лухту нясе манах.</p>
<p> </p>
<p> </p>
<p>* * *</p>
<p> </p>
<p>Забыўся слова зноў, што я хацеў сказаць.</p>
<p>Сьляпая ластаўка пад ценяў столь прыб'ецца,</p>
<p>На крылах зрэзаных, з празрыстымі гуляць.</p>
<p>Узрушанасьцю сьпеў начны пяецца.</p>
<p> </p>
<p>Ня чутна птушак. Цьмян як сам ня свой.</p>
<p>Табун сьвітае грывамі шаўкова.</p>
<p>Пусты чаўнок плыве ў траве сухой.</p>
<p>Між конікаў прытомнасьць траціць слова.</p>
<p> </p>
<p>І ледзь расьце, як храм, на злосьць бядзе,</p>
<p>То раптам здасца звар'яцелай Антыгонай,</p>
<p>То ў ногі мёртвай ластаўкай падзе,</p>
<p>З стыгійскай ласкай і галінкаю зялёнай.</p>
<p> </p>
<p>Відушчых пальцаў сорам ня вярнуць мане</p>
<p>І выпуклую радасьць пазнаваньня.</p>
<p>Рыданьне аанідаў страшна мне</p>
<p>І водзван, і туман, і зьзяньне!</p>
<p> </p>
<p>Ва ўладзе сьмертных і кахаць, і пазнаваць,</p>
<p>Для іх і гук у ксты пральецца,</p>
<p>Ды я забыўся, што хачу сказаць, -</p>
<p>Душа пад ценяў столь бясплотная прыб'ецца.</p>
<p> </p>
<p>Празрыстае ўсё не аб тым цьвярдзіць,</p>
<p>Бо ластаўка, сяброўка, Антыгона...</p>
<p>А на губах, як чорны лёд, гарыць</p>
<p>Стыгійскага прыпамінаньне звону.</p>
<p> </p>
<p> </p>
<p>* * *</p>
<p> </p>
<p>Калі з ударамі ўдар сустракаецца,</p>
<p>І нада мною, як кон,</p>
<p>Забыўшы стому, маятнік гайдаецца,</p>
<p>І хоча быць мне лёсам ён,</p>
<p> </p>
<p>Сьпяшаецца, і груба супакоіцца,</p>
<p>І выпадзе верацяно, -</p>
<p>І немагчыма ўбачыцца, дамовіцца,</p>
<p>І не ўхіліцца ўсё адно.</p>
<p> </p>
<p>Узоры вострыя пераплятаюцца,</p>
<p>І, ўсё шпарчэй, імпэтней зноў,</p>
<p>Атручаныя дроцікі ўзьвіваюцца</p>
<p>Ў руках адважных дзікуноў...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: <a href="http://niva.s5.com/">Наша Ніва</a><br/>

   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>