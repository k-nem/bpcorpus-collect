<div class="container">
<div class="book-utils">
<div id="qrcode"></div>
<a href="/Taras_Saucenka/Nie_hreje_sonca_na_cuzynie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD LangOrig: ukr -->
<!-- HEADER_FIELD SectionAuthor: Вершы -->
<!-- HEADER_FIELD Title: «Не грэе сонца на чужыне...» -->
<!-- HEADER_FIELD Translation: Рыгор Барадулін -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>«Не грэе сонца на чужыне...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не грэе сонца на чужыне,</p>
<p>А дома надта аж пякло.</p>
<p>І мне не весела было</p>
<p>На нашай слаўнай Украіне.</p>
<p>Ніхто не лашчыў, не вітаў,</p>
<p>Я не хіліўся ні да кога,</p>
<p>Блукаў сабе, маліўся Богу</p>
<p>Ды люта панства праклінаў,</p>
<p>І згадваў я гады ліхія,</p>
<p>Паганай даўнасці гады:</p>
<p>Хрыста павесілі тады -</p>
<p>Не ўцёк бы й зараз сын Марыі!</p>
<p>І мне не весела нідзе,</p>
<p>Ды, мабыць, весела не будзе,</p>
<p>І на Ўкраіне любай, людзі,</p>
<p>І на чужыне я ў бядзе.</p>
<p>Хацелася б... дый то для тога,</p>
<p>Каб не рабілі маскалі</p>
<p>Дамоўку з дрэва мне чужога</p>
<p>Або хоць крышачку зямлі</p>
<p>Той, з-за Дняпра майго святога,</p>
<p>Вятры святыя прыняслі.</p>
<p>Дый больш нічога. Так вось, людзі,</p>
<p>Хацелася б... Ды што ж гадаць...</p>
<p>Нашто ўжо Бога турбаваць,</p>
<p>Калі па-нашаму не будзе.</p>
<p> </p>
<p><i>Орская крэпасць, 1847</i></p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>