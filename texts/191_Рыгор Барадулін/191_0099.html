<div class="container">
<div class="book-utils">
<div id="qrcode"></div>
<a href="/Siarhiej_Jasienin/Sionnia_zapytausia_ja_u_mianialy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Вершы -->
<!-- HEADER_FIELD Title: Сёння запытаўся я ў мянялы... -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Сёння запытаўся я ў мянялы...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Сёння запытаўся я ў мянялы,</p>
<p>Што дае за паўтумана па рублю,</p>
<p>Як сказаць мне для чароўнай Лалы</p>
<p>Па-персідску рускае «люблю»?</p>
<p> </p>
<p>Запытаўся сёння я ў мянялы</p>
<p>Ды цішэй ад ветру, Ванскіх хваль,</p>
<p>Як назваць мне для чароўнай Лалы</p>
<p>«Пацалунак», затаіўшы жаль.</p>
<p> </p>
<p>Запытаўся я яшчэ ў мянялы,</p>
<p>А пад сэрцам боязі змяя,</p>
<p>Як сказаць мне для чароўнай Лалы,</p>
<p>Як сказаць мне, што яна «мая»?</p>
<p> </p>
<p>Адказаў мяняла з неахвотай:</p>
<p>Што каханне словам дакараць,</p>
<p>Уздыхаюць аб каханні ўпотай,</p>
<p>Вочы, быццам яханты, гараць.</p>
<p> </p>
<p>І не мае назвы пацалунак,</p>
<p>Ён не стылы надпіс на скляпах,</p>
<p>Пацалунак вее ружай юнай,</p>
<p>Растае пялёсткам на губах.</p>
<p> </p>
<p>Ад кахання не бяруць зарукі,</p>
<p>Пазнаюць з ім радасць і бяду.</p>
<p>«Ты — мая» прамовіць могуць рукі,</p>
<p>Што зрывалі чорную чадру.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>