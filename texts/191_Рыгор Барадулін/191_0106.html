<div class="container">
<div class="book-utils">
<div id="qrcode"></div>
<a href="/Siarhiej_Jasienin/Siadziem_pobac_dobrym_ladam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1923 -->
<!-- HEADER_FIELD SectionAuthor: Вершы -->
<!-- HEADER_FIELD Title: Сядзем побач добрым ладам... -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Сядзем побач добрым ладам...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Сядзем побач добрым ладам.</p>
<p>Вочы ў вочы — спрэчым скруху.</p>
<p>Прагну пад святым паглядам</p>
<p>Слухаць страсці завіруху.</p>
<p> </p>
<p>Гэта восеньскае золата,</p>
<p>Валасоў русявых пасма —</p>
<p>Завітала ўсё, як золак,</p>
<p>Як ратунак лавеласа.</p>
<p> </p>
<p>Я пакінуў край, дзе травы</p>
<p>Зацвітаюць толькі нашча.</p>
<p>З гарадской палыннай славы</p>
<p>Я хацеў пражыць прапашчым.</p>
<p> </p>
<p>Каб душа, тугу злыгаўшы,</p>
<p>Не згадала сад і лета,</p>
<p>Дзе пад музыку люгашак</p>
<p>Я расціў сябе паэтам.</p>
<p> </p>
<p>Восень там цяпер такая ж...</p>
<p>Клён і ліпы ў шыбах цёмных</p>
<p>Лапамі галін шукаюць</p>
<p>Тых, каго дагэтуль помняць.</p>
<p> </p>
<p>Іх даўно няма на свеце.</p>
<p>Сціхлы месяц на пагосце</p>
<p>На крыжах праменнем меціць,</p>
<p>Што да іх нам быць у госці,</p>
<p> </p>
<p>Што, аджыўшы ўсе трывогі,</p>
<p>Пойдзем змоўкліва пад шаты.</p>
<p>Хваляватыя дарогі</p>
<p>Радасцю жывых багаты.</p>
<p> </p>
<p>Сядзем побач добрым ладам.</p>
<p>Вочы ў вочы — спрэчым скруху.</p>
<p>Прагну пад святым паглядам</p>
<p>Слухаць страсці завіруху.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>