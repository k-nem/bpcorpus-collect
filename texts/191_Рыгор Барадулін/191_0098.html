<div class="container">
<div class="book-utils">
<div id="qrcode"></div>
<a href="/Siarhiej_Jasienin/Rus_savieckaja_bar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD FilenameSuffix: bar -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе Р. Барадуліна -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Малыя паэмы -->
<!-- HEADER_FIELD Title: Русь савецкая -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Русь савецкая</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<div class="EPIGRAPH">
<p>А.Сахараву</p>
</div>
<div class="CLEAR"></div>
<p>Той ураган мінуў. Нас мала ацалела.</p>
<p>Усіх не ўчуць на пераклічцы згод.</p>
<p>Я зноў вярнуўся ў край асірацелы,</p>
<p>У ім не быў я восем год.</p>
<p> </p>
<p>Каго паклікаць? Падзяліцца з кім мне</p>
<p>Той сумнай навіной, што я вяртанню рад?</p>
<p>Тут нават млын — драўляны птах нішчымны</p>
<p>З адным крылом — стаіць, прымружыўшы пагляд.</p>
<p> </p>
<p>Я тут нікому не вядом.</p>
<p>Якія помнілі, даўно забылі.</p>
<p>Там, дзе калісьці быў бацькоўскі дом,</p>
<p>Застаўся друз у попеле й дарожным пыле.</p>
<p> </p>
<p>Жыццё вірыць.</p>
<p>Заняты ўсе ў жыцці.</p>
<p>Адных не ведаю, а тых не помню.</p>
<p>Ды прывітаць капелюшом каго мне,</p>
<p>Прытулак у чыіх вачах знайсці?</p>
<p> </p>
<p>І ў галаве маёй не ціхне думак бура:</p>
<p>Радзіма што?</p>
<p>Няўжо ўсё гэта сны?</p>
<p>Бо я амаль для ўсіх тут пілігрым пануры</p>
<p>З вядомай толькі богу стараны.</p>
<p> </p>
<p>І гэта я!</p>
<p>Грамадзянін сяла,</p>
<p>Якое тым і будзе знакаміта,</p>
<p>Што баба тут калісь жыццё дала</p>
<p>Расійскаму скандальнаму пііту.</p>
<p> </p>
<p>Ды голас думкі з сэрца гоніць зло:</p>
<p>«Апомніся! Ці ж ты маленькі?</p>
<p>Світае гэта новае святло</p>
<p>Каля хацін другога пакалення.</p>
<p> </p>
<p>Стаў адцвітаць, а, што прыйшлі пасля,</p>
<p>Другія юнакі пяюць напеўна,</p>
<p>Іх песні будуць цікавей, напэўна,</p>
<p>Іх маці не сяло ўжо — ўся зямля».</p>
<p> </p>
<p>Ах, родны край! Румянца лістабой</p>
<p>На шчокі паў, як на сухі гасцінец.</p>
<p>Мне стала мова родная чужой,</p>
<p>Я ў родным краі як іншакраінец.</p>
<p> </p>
<p>Вось бачу я:</p>
<p>Нядзельныя сяльчане</p>
<p>Ля воласці юраць, як ля царквы.</p>
<p>Каравым словам новы дзень сычае,</p>
<p>Балакаюць пра «жытку» і правы.</p>
<p> </p>
<p>Начэе. Хліпкай пазалотай</p>
<p>Заход абпырскаў шэрыя палі.</p>
<p>Таполі, як цялушкі пад вароты,</p>
<p>У канавы ногі босыя звялі.</p>
<p> </p>
<p>Чырвонай Арміі баец а абліччам сонным,</p>
<p>Кульгавы, ва ўспамінах моршчыць лоб,</p>
<p>Апавядае важна аб Будзённым</p>
<p>І як чырвоныя адбілі Перакоп.</p>
<p> </p>
<p>«Ужо ж яго — раз-так і так, уволю —</p>
<p>Буржуя гэнага... каторы ў Крыме... мы...»</p>
<p>І клёны моршчацца вушамі доўгіх голляў,</p>
<p>І бабы войкаюць у прыцемак нямы.</p>
<p> </p>
<p>З гары ідзе сялянскі камсамол,</p>
<p>І пад гармонь стараецца старанна —</p>
<p>Пяюць агіткі Беднага Дзям’яна,</p>
<p>Вясёлым крыкам аглушаюць дол.</p>
<p> </p>
<p>Эх, старана!</p>
<p>Якога ж я ражна</p>
<p>У вершах роў, што дружны я з народам?</p>
<p>Мая паэзія, не трэба тут яна!</p>
<p>Дый я не трэба тут, як смутны одум.</p>
<p> </p>
<p>Даруй, прытулак родны.</p>
<p>Сум міне.</p>
<p>Чым саслужыў табе — ну і таго даволі.</p>
<p>Няхай пяюць сягоння без мяне, —</p>
<p>Спяваў тады, як край канаў ад болю.</p>
<p> </p>
<p>Прымаю ўсё.</p>
<p>Як ёсць усё прымаю.</p>
<p>Гатоў быць верным выбітым слядам.</p>
<p>Аддам душу кастрычніку і маю,</p>
<p>Ды толькі ліры любай не аддам.</p>
<p> </p>
<p>Я — не аддам яе ў чужыя рукі —</p>
<p>Ні маці, ані жонцы, ні сябрам.</p>
<p>Яна свае мне толькі давярала гукі,</p>
<p>Ключы ад песенных мне аддавала брам.</p>
<p> </p>
<p>Квітнейце, юныя! І здаравейце целам!</p>
<p>У вас жыццё інакшае, напеў другі.</p>
<p>Адзін пайду да меж нязнаных крокам смелым,</p>
<p>Знайшоўшы для душы бунтоўнай берагі.</p>
<p> </p>
<p>Але й тады,</p>
<p>Калі па ўсёй планеце</p>
<p>Міне згрызня плямён,</p>
<p>Злу скажуць: «Не трылузь!»,</p>
<p>Пець буду я</p>
<p>Ўсёй існасцю ў паэце</p>
<p>Шасціну ўсёй зямлі</p>
<p>З кароткай назвай «Русь».</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>