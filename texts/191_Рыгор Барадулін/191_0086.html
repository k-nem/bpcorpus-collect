<div class="container">
<div class="book-utils">
<div id="qrcode"></div>
<a href="/Siarhiej_Jasienin/List_da_maci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Вершы -->
<!-- HEADER_FIELD Title: Ліст да маці -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Ліст да маці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Ты яшчэ жывеш, мая старая?</p>
<p>Я жывы. Паклон табе, паклон!</p>
<p>Хай над хатай ціха дагарае</p>
<p>Вечаровы свет забытых дзён.</p>
<p> </p>
<p>Пішуць мне, што, тоячы трывогу,</p>
<p>Ты засумавала без мяне,</p>
<p>Што зачаста ходзіш на дарогу</p>
<p>У старым злінялым шушуне.</p>
<p> </p>
<p>І табе у прысмеркавым суме</p>
<p>Бачыцца зачаста ўсё адно ж:</p>
<p>Быццам нехта мне ў карчомным тлуме</p>
<p>Увагнаў пад сэрца фінскі нож.</p>
<p> </p>
<p>Родная, нічога! Супакойся.</p>
<p>Гэта толькі мроіцца ў журбе.</p>
<p>Не такі ўжо горкі я прапойца,</p>
<p>Каб сканаць, не ўбачыўшы цябе.</p>
<p> </p>
<p>Па-ранейшаму пяшчоты поўны,</p>
<p>Маладую мару пешчу ў снах, —</p>
<p>Каб хутчэй мяне з тугі бунтоўнай</p>
<p>Шлях прывёў пад родны нізкі дах.</p>
<p> </p>
<p>Я вярнуся, як раскіне голле</p>
<p>Па-вясноваму наш белы сад.</p>
<p>Толькі ты ўжо ў досвіткавай золі</p>
<p>Не будзі, як восем год назад.</p>
<p> </p>
<p>Не будзі таго, што не збылося,</p>
<p>Не хвалюй вярэдліва гады, —</p>
<p>Рана стратамі сустрэла восень,</p>
<p>Выстудзілі сэрца халады.</p>
<p> </p>
<p>І маліцца не вучы мяне. Не трэба!</p>
<p>Да старога травянее след.</p>
<p>Воч маіх пагодлівае неба,</p>
<p>Ты адна мой вечаровы свет.</p>
<p> </p>
<p>Дык забудзься на сваю трывогу</p>
<p>І задужа не сумуй па мне.</p>
<p>Не хадзі так часта на дарогу</p>
<p>У старым злінялым шушуне.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>