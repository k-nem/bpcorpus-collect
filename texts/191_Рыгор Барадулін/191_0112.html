<div class="container">
<div class="book-utils">
<div id="qrcode"></div>
<a href="/Siarhiej_Jasienin/Corny_calaviek.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1925 -->
<!-- HEADER_FIELD SectionAuthor: Паэмы -->
<!-- HEADER_FIELD Title: Чорны чалавек -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Чорны чалавек</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Друг мой, дружа,</p>
<p>Я хворы, я дужа хворы!</p>
<p>Сам не знаю, адкуль ён узяўся, боль.</p>
<p>А ці вецер гудзе над пустым,</p>
<p>знелюдзелым борам,</p>
<p>Ці, як гай вераснёвы,</p>
<p>Абтрасае мазгі алкаголь.</p>
<p> </p>
<p>І махае вушамі мая галава,</p>
<p>Птушка крыламі быццам.</p>
<p>Ён маячыць на шыі нагі,</p>
<p>Болей сіл нестае.</p>
<p>Чорны чалавек,</p>
<p>Чорны чалавек,</p>
<p>Чорны чалавек</p>
<p>Да мяне на ложак садзіцца,</p>
<p>Чорны чалавек.</p>
<p>Спаць мне ўсю ноч не дае.</p>
<p> </p>
<p>Чорны чалавек</p>
<p>Водзіць пальцам па словах мярзотнай кнігі</p>
<p>І, нада мной гугнявячы,</p>
<p>Як над мерцвяком манах,</p>
<p>Чытае жыццё мне</p>
<p>Прахвоста нейкага і забулдыгі,</p>
<p>На душу наганяючы смутак і страх.</p>
<p>Чорны чалавек,</p>
<p>Чорны чалавек!</p>
<p> </p>
<p>«Слухай, слухай! —</p>
<p>Мармоча ён мне, —</p>
<p>Шмат у кнізе цудоўнейшых</p>
<p>Думак і планаў.</p>
<p>Жыў чалавек гэты</p>
<p>У старане</p>
<p>Што ні ёсць найагідных</p>
<p>Граміл і шарлатанаў.</p>
<p> </p>
<p>Снежань слепіць, як д’ябал, там</p>
<p>Снежнаю белатой,</p>
<p>Калаўроты заводзяць</p>
<p>Мяцеліцы шпарка.</p>
<p>Авантурыстам чалавек быў той,</p>
<p>Ды самай высокай</p>
<p>І лепшай маркі.</p>
<p> </p>
<p>Да ўсяго быў паэт,</p>
<p>Вытанчаны, як зло,</p>
<p>Хоць з невялікай,</p>
<p>Ды ўчэпістай сілаю,</p>
<p>І жанчыну нейкую,</p>
<p>Ёй за сорак было,</p>
<p>Называў дзеўчынёшкаю</p>
<p>І сваёю мілаю.</p>
<p> </p>
<p>«Шчасце, — гаварыў ён, —</p>
<p>Ёсць спрытнасць розуму й рук,</p>
<p>Душы няспрытныя ўсе</p>
<p>Як няшчасныя здаўна вядомы.</p>
<p>Гэта нічога,</p>
<p>Што многа мук</p>
<p>Прыносяць ілжывыя</p>
<p>Жэсты й надломы.</p>
<p> </p>
<p>Калі паставіць</p>
<p>Жыццё рабраком,</p>
<p>Стаўшы жабраком,</p>
<p>Сабой застацца,</p>
<p>І здавацца ўсмешлівым дзіваком —</p>
<p>Гэта вышэйшае ў свеце мастацтва».</p>
<p> </p>
<p>«Чорны чалавек!</p>
<p>Я не дазволю гэтага!</p>
<p>Ты ж не на службе</p>
<p>Жывеш вадалазавай.</p>
<p>Што мне да жыцця</p>
<p>Скандальнага паэта!</p>
<p>Калі ласка, іншым</p>
<p>Чытай і расказвай».</p>
<p> </p>
<p>Чорны чалавек</p>
<p>Не зводзіць з мяне пагляд.</p>
<p>І блакітнымі рыгамі</p>
<p>Пакрываюцца вочы, —</p>
<p>Быццам хоча сказаць мне,</p>
<p>Што жулік я й канакрад,</p>
<p>Што без сораму некага</p>
<p>Абакраў аднойчы.</p>
<p>. . . . . . . . . . . . . . . . .</p>
<p>Друг мой, дружа,</p>
<p>Я хворы, я дужа хворы.</p>
<p>Сам не знаю, адкуль ён узяўся, боль.</p>
<p>А ці вецер гудзе</p>
<p>Над пустым, знелюдзелым борам,</p>
<p>Ці, як гай вераснёвы,</p>
<p>Абтрасае мазгі алкаголь.</p>
<p> </p>
<p>Ноч марозная.</p>
<p>Ціша на гукі сквапная.</p>
<p>Я адзін ля акенца,</p>
<p>Ні госцю, ні другу не рад.</p>
<p>А раўніна пакрыта</p>
<p>Сыпучай мяккай вапнаю,</p>
<p>І, як коннікі, дрэвы</p>
<p>З’ехаліся ў наш сад.</p>
<p> </p>
<p>Кліча страх,</p>
<p>Недзе плача злавесна начніца.</p>
<p>Сеюць драўляныя коннікі</p>
<p>Стук казытлівы ўскрут.</p>
<p>Вось і зноў готы чорны</p>
<p>На крэсла маё садзіцца,</p>
<p>Прыўзнімае цыліндр свій</p>
<p>І адкідвае вольна сурдут.</p>
<p> </p>
<p>«Слухай, слухай! —</p>
<p>Хрыпіць мне, нібы я аглух,</p>
<p>Хіліцца ўсё бліжэй,</p>
<p>Не ўгамоніцца, —</p>
<p>Не бачыў я, каб хто-небудзь</p>
<p>З падлюг</p>
<p>Так бязглуздна і смешна</p>
<p>Пакутваў бяссонніцай.</p>
<p> </p>
<p>Ах, няхай памыліўся!</p>
<p>Поўня ж сёння адна.</p>
<p>Што ж дрымотнаму свету</p>
<p>Да жорсткага выраку?</p>
<p>Можа, з тоўстымі сцёгнамі</p>
<p>Прыйдзе ўпотай «яна»</p>
<p>І ты будзеш чытаць</p>
<p>Сваю дохлую томную лірыку?</p>
<p> </p>
<p>Ах, люблю я паэтаў!</p>
<p>Забаўны народ.</p>
<p>Я знаходжу заўжды ў іх</p>
<p>Гісторыю, сэрцу знаёмую —</p>
<p>Як прышчакаватай курсістцы</p>
<p>Доўгавалосы ўдод</p>
<p>Пра сусветы гаворыць,</p>
<p>Юрлівай сцякаючы стомаю.</p>
<p> </p>
<p>Не знаю, не помню,</p>
<p>У Калузе</p>
<p>А ці ў Разані, але</p>
<p>У простай сям’і,</p>
<p>Як з вякоў павялося,</p>
<p>Хлопчык жыў</p>
<p>У адным сяле</p>
<p>З вачыма блакітнымі,</p>
<p>Жоўтавалосы.</p>
<p> </p>
<p>І вось стаў ён дарослы,</p>
<p>Паэт, як назло,</p>
<p>Хоць з невялікай,</p>
<p>Ды ўчэпістай сілаю,</p>
<p>І жанчыну нейкую,</p>
<p>Ёй за сорак было,</p>
<p>Называў дзеўчынёшкаю</p>
<p>І сваёю мілаю.</p>
<p> </p>
<p>«Чорны чалавек!</p>
<p>Ты мярзотны хадок.</p>
<p>Гэту славу даўно</p>
<p>Пра цябе разносяць».</p>
<p>Я сшалелы, раз’юшаны,</p>
<p>І ляціць мой кіёк</p>
<p>Проста ў морду ягоную,</p>
<p>Ў пераноссе...</p>
<p> </p>
<p>...Ціха месяц сканаў,</p>
<p>Мжыць світанне маной.</p>
<p>Ах ты, ноч!</p>
<p>Што ты, ночка, наблытала?</p>
<p>Я ў цыліндры стаю.</p>
<p>Анікога са мной.</p>
<p>Я адзін...</p>
<p>І люстэрка разбітае...</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>