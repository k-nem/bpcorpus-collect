<div class="container">
<div class="book-utils">
<div id="qrcode"></div>
<a href="/Siarhiej_Jasienin/Viosny_maladyja_z_zabubiennaj_slavaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1924 -->
<!-- HEADER_FIELD SectionAuthor: Вершы -->
<!-- HEADER_FIELD Title: Вёсны маладыя з забубеннай славай... -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Вёсны маладыя з забубеннай славай...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Вёсны маладыя з забубеннай славай,</p>
<p>Горкую атруту сам на вас наслаў я.</p>
<p> </p>
<p>Я не знаю: мой канец блізкі ці далёкі,</p>
<p>Вочы сінія былі, збляклі, як аблокі.</p>
<p> </p>
<p>Дзе ты, радасць? Змрок, жуда, суму, крыўды многа.</p>
<p>Доля ў полі? У карчме? Не відаць нічога.</p>
<p> </p>
<p>Рукі выцягну — і вось вобмацкам мне слухаць:</p>
<p>Едзем... коні... сані... снег... Гай мінаем зглуху.</p>
<p> </p>
<p>«Гэй, ямшчык, ляці з усіх! Пэўна ж, не са слабых!</p>
<p>І душу тут не шкада вытрасці па ўхабах».</p>
<p> </p>
<p>А ямшчык адно ў адказ: «Па такой завеі</p>
<p>Не ўспацелі б на шляху коні, дабрадзею».</p>
<p> </p>
<p>«Палахлівец ты, ямшчык! Не памчыш на кпінах!»</p>
<p>Я за пугу — і хвастаць па канячых спінах.</p>
<p> </p>
<p>Б’ю, а коні носяць снег, як пурга якая.</p>
<p>Ды штуршок... і я з саней у сумёт знікаю.</p>
<p> </p>
<p>Што за д’яблы — ўстаў, гляджу — дзе ёй брацца, тройцы?</p>
<p>У бінтах увесь ляжу на бальнічнай койцы.</p>
<p> </p>
<p>Замест коней вараных па дарозе вязкай</p>
<p>Я свой мулкі ложак б’ю мокраю павязкай.</p>
<p> </p>
<p>І гадзіннік закруціў вострых вусаў стрэлкі.</p>
<p>Хрыпла шэпчуць нада мной сонныя сядзелкі:</p>
<p> </p>
<p>«Залатою галавой выйшаў не ў пару ты,</p>
<p>Атруціў ты сам сябе горкаю атрутай.</p>
<p> </p>
<p>Мы не ведаем, дзе ён, твой канец прымоўклы, —</p>
<p>Вочы сінія твае у шынках прамоклі».</p>
<p> </p>
<p>1924</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>