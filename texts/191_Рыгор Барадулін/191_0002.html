<div class="container">
<div class="book-utils">
<div id="qrcode"></div>
<a href="/Ryhor_Baradulin/Backu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Рыгор Барадулін -->
<!-- HEADER_FIELD CreationYear: 1958 -->
<!-- HEADER_FIELD Edition: Родная літаратура: падручнік-хрэстаматыя для 5-га класа агульнаадукац. шк. / склад.: Л.К.Цітова. – Мінск: Народная асвета, 1998 -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Бацьку -->
<!-- HEADER_FIELD Uploaded: 2011-08-09T08:10:00Z -->
<h2><a href="http://knihi.com/Ryhor_Baradulin/">Рыгор Барадулін</a></h2>
<h2>Бацьку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не выйшаў ты і ў гэты раз</p>
<p>Мяне спаткаць, паднесці рэчы...</p>
<p>Ля весніц, толькі зноў твой вяз</p>
<p>Крануў галінамі за плечы.</p>
<p> </p>
<p>Ты мне не падасі рукі.</p>
<p>Глядзіш удаль з-пад шкла партрэта...</p>
<p>Ці бачыш, вырас сын які?</p>
<p>Скажы хоць слова для прывета.</p>
<p> </p>
<p>А я... чакаў з усіх дарог</p>
<p>Цябе ў сорак чацвёртым летам.</p>
<p>Калоны ні адной не мог</p>
<p>Я прапусціць з ахапкам кветак.</p>
<p> </p>
<p>Хацелася пачуць: «Сынок...»</p>
<p>I крыкнуць радаснае: «Тата!»</p>
<p>Бацькоўскім быў мне кожны крок...</p>
<p>Усё ішлі, ішлі салдаты...</p>
<p> </p>
<p>Каторы раз сыходзіў снег...</p>
<p>Дамоў вярнуліся суседзі.</p>
<p>Я кожнаму насустрач бег</p>
<p>I чуў кароткае: «Прыедзе...»</p>
<p> </p>
<p>Калі ў крыўдзе мне сябры</p>
<p>Гразіліся падчас бацькамі,</p>
<p>Тады хацелася наўзрыд</p>
<p>Заплакаць шчырымі слязамі.</p>
<p> </p>
<p>Не плакаў я — усім на злосць,</p>
<p>Бо ў хаце быў адзін — мужчына.</p>
<p>Не йшоў ты...</p>
<p>Маці маладосць</p>
<p>Глыбей заворвалі маршчыны.</p>
<p> </p>
<p>I зараз — еду я здалёк,</p>
<p>Чакаю ўсё — зайду, а маці</p>
<p>Мне кажа: «Пазнаеш, сынок?</p>
<p>Вось наша ўся сямейка ў хаце...»</p>
<p> </p>
<p>Паверыць цяжка мне таму,</p>
<p>Што больш не прыйдзеш ты дадому.</p>
<p>А шапку я заўжды здыму</p>
<p>Перад магілай невядомай.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>