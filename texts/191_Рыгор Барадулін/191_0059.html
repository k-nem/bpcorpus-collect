<div class="container">
<div class="book-utils">
<div id="qrcode"></div>
<a href="/Mark_Sahal/Karabiel.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Марк Шагал -->
<!-- HEADER_FIELD CreationYear: 1937? -->
<!-- HEADER_FIELD FirstPublicationYear: 1937? -->
<!-- HEADER_FIELD LangOrig: yid -->
<!-- HEADER_FIELD SectionAuthor: Вершы -->
<!-- HEADER_FIELD Source: <a target="_blank" href="http://nn.by">Наша Ніва</a> -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Карабель -->
<!-- HEADER_FIELD Translation: Рыгор Барадулін -->
<h2><a href="http://knihi.com/Mark_Sahal/">Марк Шагал</a></h2>
<h2>Карабель</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Усе дзьве тысячы гадоў</p>
<p>расьсейвалі мяне,</p>
<p>але на ўзрост</p>
<p>мая краіна маладая.</p>
<p>Юнак — мой сын Давыд.</p>
<p>Я кленчу даўніне</p>
<p>і зоры на шчыце Давыдавым шукаю.</p>
<p> </p>
<p>Прарокі паўзь мяне</p>
<p>бясшумна праплылі.</p>
<p>Давыд сьвітае —</p>
<p>чую подых і праменьне.</p>
<p>Дзьве тысячы гадоў</p>
<p>на небе, на зямлі</p>
<p>сьлязьмі цябе чакаў,</p>
<p>краіна захапленьня.</p>
<p> </p>
<p>Як Якаў, спаў глыбока</p>
<p>і сасьніў я сон:</p>
<p>анёл па лесьвіцы</p>
<p>мяне ўздымае ўгору,</p>
<p>і душы згаслыя наўкол,</p>
<p>зьнябыўшы скон,</p>
<p>узносяць сьпеў</p>
<p>у нечувалую прастору.</p>
<p> </p>
<p>Сьпеў пра Ізраіль новы</p>
<p>і пра тыя ўсе</p>
<p>дзьве тысячы гадоў</p>
<p>расьсейваньня бяз жалю.</p>
<p>І пра Давыда —</p>
<p>сына ў сонечнай расе.</p>
<p>Чым Бах і Моцарт,</p>
<p>саладзей яны сьпявалі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: <a href="http://nn.by" target="_blank">Наша Ніва</a><br/>

   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>