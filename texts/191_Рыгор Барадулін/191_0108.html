<div class="container">
<div class="book-utils">
<div id="qrcode"></div>
<a href="/Siarhiej_Jasienin/Ty_insym_vypita_z_viasny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD Edition: Ясенін, С. А. Выбранае : Вершы і паэмы / Прадм. Р.Бярозкіна; Пер. Р.Барадулін, А.Куляшоў. - Мн. : Маст.літ., 1976. - 207с. -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1923 -->
<!-- HEADER_FIELD SectionAuthor: Вершы -->
<!-- HEADER_FIELD Title: Ты іншым выпіта з вясны... -->
<!-- HEADER_FIELD Translation: Рыгор Барадулін -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Ты іншым выпіта з вясны...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Ты іншым выпіта з вясны,</p>
<p>Мне, зрэшты, досыць засталося:</p>
<p>Дым валасоў тваіх шкляны,</p>
<p>Вачэй прытомленая восень.</p>
<p> </p>
<p>О, ўзрост асенні! Для мяне</p>
<p>Жаданей за юнацтва й лета.</p>
<p>Ты падабаешся ўдвайне</p>
<p>У яве мройлівай паэта.</p>
<p> </p>
<p>Ніколі сэрцам не хлушу,</p>
<p>На голас пыхі й самазванства</p>
<p>Запэўніць я магу душу —</p>
<p>Развітваюся з хуліганствам.</p>
<p> </p>
<p>Расстацца час настаў з крутой,</p>
<p>Не скоранай нікім адвагай.</p>
<p>Бо сэрца напілося той,</p>
<p>Што кроў працверажае, брагай.</p>
<p> </p>
<p>Акенца верасень крануў</p>
<p>Галінаю вярбы барвянай,</p>
<p>Каб я сустрэў, каб агарнуў</p>
<p>Яго прыход сваёй пашанай.</p>
<p> </p>
<p>Цяпер не многае кране —</p>
<p>Міруся без прымусу й страты.</p>
<p>Інакшай Русь здаецца мне,</p>
<p>Інакшымі — клады і хаты.</p>
<p> </p>
<p>Ясней наўкола бачу зрух,</p>
<p>Ці там, ці тут, ці недзе гэта, —</p>
<p>Лёс даў табе, сястра і друг,</p>
<p>Быць спадарожніцай паэта.</p>
<p> </p>
<p>Я праспяваць адной бы мог,</p>
<p>Пазбыўшыся ад ашуканства,</p>
<p>Табе пра прысмеркі дарог</p>
<p>І збытлівае хуліганства.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>