<div class="container">
<div class="book-utils">
<div id="qrcode"></div>
<a href="/Anatol_Viarcinski/Piesnia_pra_chleb.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Вярцінскі -->
<!-- HEADER_FIELD CreationYear: 1960 -->
<!-- HEADER_FIELD FirstPublicationYear: 1960 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Песня пра хлеб -->
<!-- HEADER_FIELD Title2: Паэма -->
<!-- HEADER_FIELD Uploaded: 2010-10-21T08:05:00Z -->
<h2><a href="http://knihi.com/Anatol_Viarcinski/">Анатоль Вярцінскі</a></h2>
<h2>Песня пра хлеб</h2>
<h2 class="title2">Паэма</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><b>1</b></p>
<p> </p>
<p>Кружыцца ў скверы кляновае лісце.</p>
<p>Як быццам шукае яно сабе выйсце,</p>
<p>як быццам не можа ніяк змірыцца,</p>
<p>што будзе мець справу яно з зямліцай, -</p>
<p>на сонцы не будзе больш красавацца,</p>
<p>на ветры не будзе больш хвалявацца.</p>
<p>Кружыцца першае лісце кляновае.</p>
<p>Стаіць у скверы ціш вераснёвая.</p>
<p>А ўверсе - воблачка, над скверам сінь...</p>
<p>Вітаю цябе, мой слаўны верасень!</p>
<p>Ты той жа ясны, ледзь-ледзь засмужаны,</p>
<p>ты той жа вясёлы, ледзь-ледзь засмучаны.</p>
<p>Цябе з тваёй кожнаю прыкметаю</p>
<p>я добра помню, добра ведаю.</p>
<p>Дзяцінства ніхто не забудзе ніколі.</p>
<p>А ты быў мне лепшым сябрам па школе.</p>
<p>Хіба не ты, прыветны і сонечны,</p>
<p>ранкам якраз такім, як сённяшні,</p>
<p>для нас адчыняў усе дзверы школьныя,</p>
<p>будзіў званкамі ціш навакольную.</p>
<p>І нечым яшчэ ты запомніўся, верасень.</p>
<p>Ці то цішынёй на азёрным беразе,</p>
<p>ці спелай антонаўкай ды аскомінай,</p>
<p>ці, можа, водарам хлебным з коміна?</p>
<p>Такую прыкмету не забудзеш,</p>
<p>як школьны званок, яе помніць будзеш.</p>
<p>Ціш вераснёвая як нельга лепей</p>
<p>напомніць аб тым, аб бацькоўскім, хлебе.</p>
<p>Напомніць лісце вось гэта кляновае,</p>
<p>Што кружыць, шукае месца новае.</p>
<p>Яно не можа не напомніць,</p>
<p>сэрца ўспамінам не напоўніць.</p>
<p> </p>
<p><b>2</b></p>
<p> </p>
<p>Кружыцца ў скверы кляновае лісце,</p>
<p>якое збіраў я пад хлеб калісьці</p>
<p>(парой замянялі яго і аерам).</p>
<p>І толькі прайду я асеннім скверам,</p>
<p>зноў буду думаць аб колішнім хлебе.</p>
<p>Аб хлебе, што рос не ў алтайскім стэпе,</p>
<p>не ў слаўных краях тых, на землях цалінных,</p>
<p>а вырашчан што на суглінках ды глінах,</p>
<p>на ніве, дзе ведаю кожны камень,</p>
<p>маімі бацькамі ды землякамі.</p>
<p>Аб хлебе я думаю самым звычайным,</p>
<p>які нават жалі сярпом, не камбайнам,</p>
<p>які з поля везлі калёсным ходам,</p>
<p>які малацілі з конным прыводам,</p>
<p>які потым чысцілі арфай ля клеці,</p>
<p>якога цярпліва чакалі мы, дзеці.</p>
<p>Здаваўся тады ён лепшай ядою,</p>
<p>калі яго есці з соллю й вадою.</p>
<p>Нас дзед падахвочваў:</p>
<p>«Хлеб, соль і вада -</p>
<p>вось маладзецкая яда».</p>
<p> </p>
<p><b>3</b></p>
<p> </p>
<p>Хіба забудзеш калі гэты момант!..</p>
<p>Ураз заціхае дзіцячы наш гоман.</p>
<p>Стаіць цішыня незвычайная ў хаце.</p>
<p>Збіраемся дружна мы ўсе каля маці.</p>
<p>Мы бачым адны толькі матчыны рукі,</p>
<p>адны яе рукі, адны іх рухі.</p>
<p>А маці з сваёй урачыстай усмешкай</p>
<p>нізка схіляецца над дзежкай</p>
<p>(над той, на якое сядзела нявестай).</p>
<p>Яна расчыняе хлебнае цеста.</p>
<p>Цеста мясіла яна кулакамі,</p>
<p>сценкі дзяжы абірала рукамі,</p>
<p>вады падлівала, мукі падсыпала.</p>
<p>І нам было клопатаў тут нямала.</p>
<p>Былі мы ў мінуту гэтую рады</p>
<p>выканаць матчыны ўсе загады.</p>
<p>Мы ёй памагалі рукаў закасваць,</p>
<p>муку падсыпаць па яе заказу,</p>
<p>хусцінку мы ёй папраўлялі ахвотна</p>
<p>ці лоб выціралі матчын потны.</p>
<p>Было урачыста і ціха ў хаце -</p>
<p>хлеб з новага жыта ўчыняла маці.</p>
<p> </p>
<p><b>4</b></p>
<p> </p>
<p>Усё захавалі памяці ветры.</p>
<p>Я водар рашчыны чую ў паветры.</p>
<p>Я столькі ўдыхаў колісь гэтага водару!..</p>
<p>Хадзіла ў дзяжы рашчына ходарам.</p>
<p>Хадзіла-брадзіла хлебнае цеста.</p>
<p>Было ў дзяжы яму, цесту, цесна.</p>
<p>Яно шапацела, прасіла ходу,</p>
<p>хацела вырвацца на свабоду.</p>
<p>Ды коўдра яго закрывала шчыльна,</p>
<p>сачыла яна за рашчынаю пільна.</p>
<p>І вось, пашаптаўшыся аб нечым ціха,</p>
<p>яно знаходзіла ўсё-ткі выхад.</p>
<p>Яно запаўняла тады ўсю хату</p>
<p>водарам хмельна-кіславатым.</p>
<p>І ён пабіваў да самага рання</p>
<p>пах адцвітаўшых гваздзік і герані,</p>
<p>якія раслі каля самага дома.</p>
<p>П'яніў ён дзіцячую свядомасць,</p>
<p>спаць не даваў нам да паўночы.</p>
<p>Калі ж мы нарэшце заплюшчвалі вочы,</p>
<p>нам сніліся казачныя караваі,</p>
<p>сніўся хлеб новага ураджаю.</p>
<p> </p>
<p><b>5</b></p>
<p> </p>
<p>Назаўтра мы ў лес сабіраліся рана,</p>
<p>выконвалі матчын наказ старанна.</p>
<p>Яна напярэдадні нам казала:</p>
<p>«Каб заўтра, дзеці, хлеб пёкся удала,</p>
<p>па лісце кляновае раніцай збегайце».</p>
<p>Мы іншы раз прачыналіся б нехаця.</p>
<p>А тут была справа іншага роду, -</p>
<p>яна абяцала узнагароду.</p>
<p>І беглі мы з братам сцяжынкай роснай</p>
<p>туды, дзе шумелі клёны і сосны.</p>
<p>Мы зналі да клёнаў шлях самы кароткі -</p>
<p>хадзілі да іх мы па сок салодкі.</p>
<p>На самы узлесак выходзілі клёны.</p>
<p>Любілі прастор яны сонечны, дзённы.</p>
<p>Калі ж адчувалі дыханне слоты,</p>
<p>яны пакрываліся пазалотай.</p>
<p>І падаў уніз пад яе цяжарам,</p>
<p>на ранішнім сонцы успыхнуушы жарам,</p>
<p>ліст за лістом. Аблятаў паўкружжа...</p>
<p>Мы іх на ляту лавілі дружна.</p>
<p>Збіралі, нанізвалі іх у вязку,</p>
<p>пакуль не рабілася вязка важкай.</p>
<p>За гэткі гасцінец шчодрым клёнам</p>
<p>мы ледзь не казалі «дзякуй» з паклонам.</p>
<p>Лісце ўручалі мы маці ўрачыста.</p>
<p>«Дык гэта ж не лісце,</p>
<p>                              а золата чыстае!</p>
<p>На цэлую восень хопіць яго мне.</p>
<p>Вы малайцы ў мяне сягоння.</p>
<p>За справу такую даць вам трэба</p>
<p>першую лусту новага хлеба», -</p>
<p>казала маці, узняўшы звязак.</p>
<p>А мы, свой выканаўшы абавязак,</p>
<p>сабой ганарыліся не на жарты,</p>
<p>на меншых сясцёр глядзелі з пагардай.</p>
<p> </p>
<p><b>6</b></p>
<p> </p>
<p>Даўно не было ў нас з табой сустрэч,</p>
<p>старая, добрая, родная печ!</p>
<p>А трэба сустрэцца, пакуль не позна.</p>
<p>Здарыцца, ведаеш, можа рознае.</p>
<p>Ходзяць упарта пагалоскі,</p>
<p>што ты ўстарэла для новай вёскі,</p>
<p>што ты аджыла і формай і зместам,</p>
<p>што вельмі ўжо многа займаеш месца.</p>
<p>Што скажам на гэта мы, руская печ?</p>
<p>Факты, як кажуць, упартая рэч.</p>
<p>Помніцца, хата была цеснаватай,</p>
<p>бо ты сапраўды займала паўхаты.</p>
<p>Каптур узвышаўся аж пад столлю,</p>
<p>шчыт занімаў ільвіную долю,</p>
<p>топка твая зіяла тунелем,</p>
<p>падпечак быў цэлым падзямеллем.</p>
<p>Адным словам, печка, недарэмна</p>
<p>просяць цябе сысці з арэны.</p>
<p> </p>
<p><b>7</b></p>
<p> </p>
<p>І ўсё-ткі, калі гаварыць па шчырасці,</p>
<p>я рад, што было мне суджана вырасці</p>
<p>у той жа хаціне,</p>
<p>                    дзе ты ўладарыла,</p>
<p>дзе спраўна так грэла,</p>
<p>                              пякла</p>
<p>                                        і скварыла.</p>
<p>Дзякуй за ўсе твае добрыя справы,</p>
<p>за ўсе твае печывы, твае стравы!</p>
<p>Бог з імі, тваімі габарытамі,</p>
<p>толькі ніколі не будуць забытымі</p>
<p>дні, калі ў коміне выў дзіка вецер,</p>
<p>а ты так умела гасцінна прывеціць.</p>
<p>Ты нас акружала цяплом і ласкаю,</p>
<p>ціха расказвала казку за казкаю.</p>
<p>Змаўкала, зноў чулася ветра гудзенне.</p>
<p>На столі хісталіся прыцемкаў цені.</p>
<p>Гасла святло замёрзлых вокан.</p>
<p>Усё перайначвалася навокал -</p>
<p>цені рабіліся парусамі,</p>
<p>героямі казачнымі - мы самі,</p>
<p>і плыў аж за трыдзевяць зямель</p>
<p>дзівосны наш печка-карабель.</p>
<p> </p>
<p><b>8</b></p>
<p> </p>
<p>І хлеб, які сёння я шчыра слаўлю,</p>
<p>табе, печ, нямала ў заслугу стаўлю.</p>
<p>Была да яго ты прыналежная,</p>
<p>ад печы тут многае залежала,</p>
<p>ад яе духу, ад яе жару,</p>
<p>якія палілі, не знаючы жалю,</p>
<p>не знаючы жалю, ды знаючы меру, -</p>
<p>служыла печ руская праўдай і верай...</p>
<p>Я жыва ўяўляю малюнак гэты.</p>
<p>Хлебніца чынна стаіць ля загнета.</p>
<p>Наведзен парадак належны ў печы.</p>
<p>Кмену - найлепшай з вясковых спецый -</p>
<p>маці ўжо ў цеста замяшала,</p>
<p>спрабуе, солі ў ім ці не мала.</p>
<p>З'яўляецца хлебная лапата,</p>
<p>з ручкаю доўгаю прылада.</p>
<p>І вось рассцілае таропка маці</p>
<p>лісце кляновае на лапаце,</p>
<p>на лісце сонечнае, узорнае</p>
<p>кідае цеста жменяю спорнаю.</p>
<p>Яно нахадзілася ўволю,</p>
<p>яно са сваёй змірылася доляй,</p>
<p>і пад рукою умелай пакорна</p>
<p>яно набывае любую форму.</p>
<p>Становіцца цеста боханам круглым,</p>
<p>і матчыны рукі спрытным рухам</p>
<p>садзяць яго на цэглу гарачую,</p>
<p>жадаюць, каб быў ён, першы, удачаю.</p>
<p>Час настае,</p>
<p>          і на загнеце</p>
<p>дымяцца боханы -</p>
<p>                    лепшыя ў свеце...</p>
<p> </p>
<p><i>1960</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>