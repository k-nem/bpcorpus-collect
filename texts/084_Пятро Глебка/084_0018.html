<div class="container">
<div class="book-utils">
<div id="qrcode"></div>
<a href="/Piatro_Hlebka/Noc_u_vajskovych_lahierach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1932 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1932 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Ноч у вайсковых лагерах -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Ноч у вайсковых лагерах</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Быў вечар і вецер.</p>
<p>Вяршаліны гор</p>
<p>Пярэстая хмара</p>
<p>займала упарта:</p>
<p>Ішла навальніца...</p>
<p>А мы —</p>
<p>насупор —</p>
<p>Спявалі,</p>
<p>смяяліся,</p>
<p>строілі жарты.</p>
<p>Утому штодзённую</p>
<p>сівер сагнаў,</p>
<p>І дрэвы пад ёю</p>
<p>цяжэлі паволі.</p>
<p>Гарністы ігралі</p>
<p>трывожны сігнал</p>
<p>На цёмную ноч</p>
<p>і на выхад у поле.</p>
<p>Звінелі падковы,</p>
<p>шумела трава,</p>
<p>Грымелі тачанкі</p>
<p>і бразгалі цуглі.</p>
<p>Чатыры палкі,</p>
<p>як адна галава,</p>
<p>Прайшлі скрыжаваннямі</p>
<p>лагерных вуліц.</p>
<p>І вось,</p>
<p>калі зніклі,</p>
<p>палатак уздоўж</p>
<p>(Праз поле,</p>
<p>праз нетры,</p>
<p>праз цёмную буру!)</p>
<p>Таварыш Ганчарык —</p>
<p>наш лепшы яздок —</p>
<p>Прамчаўся,</p>
<p>як віхар,</p>
<p>шалёным алюрам.</p>
<p>Мы змоўклі</p>
<p>і чулі:</p>
<p>гудуць капыты —</p>
<p>Далёка,</p>
<p>як зоры,</p>
<p>трывожна,</p>
<p>як нервы.</p>
<p>І мы прыгадалі</p>
<p>былыя гады,</p>
<p>Каторых ніхто</p>
<p>і ніколі</p>
<p>не верне.</p>
<p>І от</p>
<p>маладзейшая</p>
<p>з нашых гасцей</p>
<p>(Такая</p>
<p>танклявая,</p>
<p>быццам травінка,</p>
<p>А вочы —</p>
<p>як сонца,</p>
<p>усмешка —</p>
<p>як дзень)</p>
<p>Спытала ў камдзіва</p>
<p>надзвычай наіўна:</p>
<p>— Скажыце,</p>
<p>які ж быў</p>
<p>шалёны алюр,</p>
<p>Якою</p>
<p>падучкаю</p>
<p>курчыўся вецер,</p>
<p>Калі цераз горы,</p>
<p>ваду</p>
<p>і зямлю</p>
<p>Вы неслі</p>
<p>жыццё маладое</p>
<p>планеце?</p>
<p>Пярэстая хмара</p>
<p>даўно заняла</p>
<p>Увесь небакрай</p>
<p>і прастору над намі,</p>
<p>Вятры ацяжэлі,</p>
<p>і цемра лягла —</p>
<p>Густая,</p>
<p>як стоптаны жвір</p>
<p>пад нагамі.</p>
<p>І мы не падолелі</p>
<p>цемры падняць,</p>
<p>І мы не заўважылі</p>
<p>сполаху вырыс.</p>
<p>Мы чулі адно,</p>
<p>як прайшла цішыня,</p>
<p>Як стомлены голас</p>
<p>падняўся</p>
<p>і вырас.</p>
<p>Ён сумнай</p>
<p>іроніяй,</p>
<p>смехам звінеў,</p>
<p>З адценнем пяшчоты,</p>
<p>ласкавай надзіва,</p>
<p>І мы,</p>
<p>аж пакуль</p>
<p>не ўзялося віднець,</p>
<p>Уважліва слухалі</p>
<p>слова камдзіва:</p>
<p>— Вам —</p>
<p>семнаццаты год...</p>
<p>Маладосць!</p>
<p>І таму,</p>
<p>Дзе ж вам</p>
<p>наша юнацтва —</p>
<p>жабрацкае — помніць.</p>
<p>З-пад фабрычных ярэм</p>
<p>нас запрэглі ў хамут,</p>
<p>Засупоніўшы туга</p>
<p>салдацкай супоняй.</p>
<p>Дваццаць год!..</p>
<p>Гэта ж толькі —</p>
<p>краса і лятункі!</p>
<p>Але ж сціснула</p>
<p>жорсткай рукою</p>
<p>вайна,</p>
<p>І з дзесятка</p>
<p>набітых у Туле</p>
<p>ладункаў</p>
<p>Кожны першы</p>
<p>быў супраць</p>
<p>юнацтва і нас.</p>
<p>І калі</p>
<p>страсянулі гарматы</p>
<p>паветра,</p>
<p>Дык не мы</p>
<p>выбівалі чаканку</p>
<p>з-пад ног:</p>
<p>Гэта йшлі на расстрэл</p>
<p>толькі нашы шкілеты,</p>
<p>Бо юнацтва было</p>
<p>расстраляна даўно.</p>
<p>Так прымалі мы</p>
<p>горкую ісціну смерці,</p>
<p>Але ж нам</p>
<p>да вар’яцтва</p>
<p>хацелася жыць,</p>
<p>Ненавідзець,</p>
<p>любіць,</p>
<p>колькі выстарчыць</p>
<p>сэрца,</p>
<p>І п’янець ад вясны,</p>
<p>ад смалістых ажын.</p>
<p>Вось чаму</p>
<p>з першым поступам</p>
<p>маршавай роты,</p>
<p>Калі з вокан,</p>
<p>балконаў,</p>
<p>кафэ й кабарэ</p>
<p>Асыпалі нас цветам</p>
<p>пад крыкі і рогат,</p>
<p>Узялася нянавісць</p>
<p>ізноўку гарэць.</p>
<p>І пазней,</p>
<p>у акопах,</p>
<p>залітых вадою</p>
<p>І засыпаных градам</p>
<p>азызлых галоў,</p>
<p>Яна вырасла —</p>
<p>наша нянавісць —</p>
<p>прыбоем</p>
<p>І пайшла</p>
<p>ад салдата</p>
<p>к салдату</p>
<p>без слоў.</p>
<p>Дзе ж тут занізі</p>
<p>вашай рамантыкі</p>
<p>кволай,</p>
<p>Дзе ж тут ваш,</p>
<p>маладая,</p>
<p>шалёны алюр?!</p>
<p>Мы на нервах сваіх</p>
<p>перавешалі сволач,</p>
<p>У каторай забралі</p>
<p>ваду і зямлю.</p>
<p>І здабыткі свае</p>
<p>баранілі не крыкам:</p>
<p>Калі куль не было</p>
<p>і клінок быў тупы —</p>
<p>Пад варожымі кулямі</p>
<p>клаліся крыжам,</p>
<p>А ніхто не хацеў</p>
<p>і не мог адступіць.</p>
<p>Прыгадалася мне</p>
<p>Астраханская стэп...</p>
<p>З тых сыпучых пяскоў,</p>
<p>праз бураны калючыя,</p>
<p>Толькі наша упартасць,</p>
<p>падняўшы пратэст,</p>
<p>Мужна вынесла</p>
<p>сцяг баявы рэвалюцыі.</p>
<p>От які абыдзённы</p>
<p>і шэры</p>
<p>быў лёс,</p>
<p>Што цвятлівіў смугу</p>
<p>нашых дзён маладосці,</p>
<p>Але кожны яго,</p>
<p>быццам песню,</p>
<p>пранёс,</p>
<p>І на ваша юнацтва</p>
<p>яна не зайздросціць.</p>
<p>Так вучыла жыццё:</p>
<p>каб адолю дастаць —</p>
<p>Мала мчацца,</p>
<p>як віхар,</p>
<p>шалёным алюрам,</p>
<p>Трэба маршам</p>
<p>праз ноч</p>
<p>перайсці</p>
<p>й не прыстаць.</p>
<p>І вось гэтую сціпласць</p>
<p>мы вам і даруем!</p>
<p>Ёсць такое жаданне:</p>
<p>калі загрыміць</p>
<p>Непадкупнай расправы</p>
<p>бунтоўная песня,</p>
<p>Каб вы такжа упарта,</p>
<p>як некалі мы,</p>
<p>Роўны сонцу</p>
<p>штандар рэвалюцыі</p>
<p>неслі.</p>
<p> </p>
<p>Так кончыў камдзіў,</p>
<p>і, як чорны вяшчун,</p>
<p>Пярэстая хмара</p>
<p>ўзмахнула крыламі,</p>
<p>Халодныя кроплі</p>
<p>буйнога дажджу</p>
<p>Забомкалі</p>
<p>тонка</p>
<p>па гонтах</p>
<p>над намі.</p>
<p>Наўсцяж</p>
<p>скалыхнуліся бурна</p>
<p>лясы,</p>
<p>І вецер зайграў</p>
<p>вербалозавым тэмбрам,</p>
<p>Маланкі шпурлялі</p>
<p>наніз</p>
<p>паясы,</p>
<p>І ўсё неадступна</p>
<p>згурчалася цемра.</p>
<p>І мы</p>
<p>не падолелі</p>
<p>цемры падняць,</p>
<p>І мы</p>
<p>не сказалі</p>
<p>камдзіву</p>
<p>ні слова.</p>
<p>Мы чулі адно,</p>
<p>як ішла цішыня,</p>
<p>Як дзесьці</p>
<p>далёка</p>
<p>звінелі падковы.</p>
<p>І толькі пасля,—</p>
<p>калі чорная сінь,</p>
<p>І гром,</p>
<p>і маланкі</p>
<p>спаўзлі</p>
<p>за адхоны,</p>
<p>Мы чулі выразна,</p>
<p>што блізка зусім</p>
<p>Храпуць неспакойна</p>
<p>і цокаюць коні.</p>
<p>З паходу вярталіся</p>
<p>нашы палкі,</p>
<p>Прайшоўшы</p>
<p>праз ноч</p>
<p>кіламетры</p>
<p>і плягу,</p>
<p>Пранёсшы</p>
<p>вінтоўкі свае</p>
<p>і клінкі,</p>
<p>Няўтомнасць,</p>
<p>задор,</p>
<p>маладосць</p>
<p>і адвагу.</p>
<p>Яны запявалі</p>
<p>будзёнаўскі марш,</p>
<p>І песня</p>
<p>шумела,</p>
<p>як рокаты мора,</p>
<p>І песня</p>
<p>расла галасамі да хмар,</p>
<p>І ёй адгукаліся</p>
<p>белыя зоры.</p>
<p>Тады мы й пазналі</p>
<p>сваю маладосць,</p>
<p>Каторая,</p>
<p>вотлю</p>
<p>адкінуўшы жарты,</p>
<p>У гэтую ноч</p>
<p>і праз гэтакі дождж</p>
<p>Ішла у паходзе</p>
<p>нястомна</p>
<p>і ўпарта.</p>
<p>І мы —</p>
<p>непакорнага класа</p>
<p>сыны —</p>
<p>Сказалі такое</p>
<p>звычайнае слова:</p>
<p>— Таварыш камдзіў!</p>
<p>На пагрозу вайны —</p>
<p>Адказ маладосці:</p>
<p>«Заўсёды гатовы!»</p>
<p>Мы добра умеем</p>
<p>лятункі снаваць,</p>
<p>Мы такжа умеем</p>
<p>за справу змагацца,</p>
<p>І мы</p>
<p>абаронім</p>
<p>ад чорных навал</p>
<p>Адзіную ў свеце</p>
<p>рэспубліку працы.</p>
<p>Праменнае сонца</p>
<p>і дзень малады</p>
<p>Былі задаволены</p>
<p>нашым адказам,</p>
<p>Яны небакрай</p>
<p>абагнулі круты</p>
<p>І весела</p>
<p>з намі смяяліся разам.</p>
<p> </p>
<p class="sign">1932 г.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>