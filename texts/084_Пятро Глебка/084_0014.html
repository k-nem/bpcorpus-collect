<div class="container">
<div class="book-utils">
<div id="qrcode"></div>
<a href="/Piatro_Hlebka/Lasnoje_vodhulle.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 24.12.1945 -->
<!-- HEADER_FIELD Edition: Глебка П. Збор твораў: У 4-х т. Т. 3. Драматычныя творы.-Мн.: Маст. літ., 1985.-334 с., 4 л. іл. -->
<!-- HEADER_FIELD FirstPublicationYear: 1971 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD SectionsTheme: Драматургія -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Лясное водгулле -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Лясное водгулле</h2>
<div style="height: 3rem"></div>
<!-- TOC_BEGIN -->
<a href="#chapter1">УСТУП</a><br/>
<a href="#chapter2">КАРЦІНА ПЕРШАЯ</a><br/>
<a href="#chapter3">КАРЦІНА ДРУГАЯ</a><br/>
<a href="#chapter4">КАРЦІНА ТРЭЦЯЯ</a><br/>
<a href="#chapter5">КАРЦІНА ЧАЦВЁРТАЯ</a><br/>
<a href="#chapter6">КАРЦІНА ПЯТАЯ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p>ДЗЕЙНЫЯ АСОБЫ:</p>
<p>Андрэй Касценя.</p>
<p>Ася.</p>
<p>Чапля.</p>
<p>Сашка.</p>
<p>Дзядзька Мядок.</p>
<p>Іван Прыгода.</p>
<p>Насця.</p>
<p>Рэйнаў.</p>
<p>Герман Штэкер.</p>
<p>Эльза.</p>
<p>Нагель.</p>
<p>Прыблында.</p>
<p>Рабочыя, партызаны, калгаснікі.</p>
<p>Нямецкія афіцэры, салдаты, жанчыны.</p>
<p> </p>
<p>Дзея адбываецца ў першыя гады Вялікай Айчыннай вайны.</p>
<p> </p>
<p> </p>
<h3><a id="chapter1"></a>УСТУП</h3>
<p>Светлаю марай і працай стараннай</p>
<p>Ў сэрцах і ў сёлах залечаны раны.</p>
<p>Там, дзе гулі навальніцы вайною,</p>
<p>Нівы сягоння шумяць збажыною,</p>
<p>Пазарасталі травою паляны,</p>
<p>Дзе ваявалі калісь партызаны.</p>
<p>Толькі ўсё рэха яшчэ над лясамі</p>
<p>Скрозь адклікаецца іх галасамі.</p>
<p>Крыкне дзяўчынка ад радасці: —</p>
<p>Квет-ка! Голас адказвае знекуль: — Разведка...</p>
<p>— Што за разведчыкі? Дайце ж вы рады!</p>
<p>Зноў жа тут голас той: — З трэцяй брыгады!</p>
<p>— З трэцяй брыгады? Дык дайце а-рэ-хаў!</p>
<p>Тут прызнаецца, што ён — толькі рэха.</p>
<p>Не замаўкае яно над лясамі,</p>
<p>Гутарыць нам партызан галасамі.</p>
<p>Кажуць, што гэтае водгулле ў пушчы</p>
<p>Кінуў калісьці камбрыг неўмірушчы.</p>
<p>Я раскажу вам аб гэтай прыгодзе</p>
<p>Так вось, як сам я пачуў у народзе.</p>
<p> </p>
<p> </p>
<h3><a id="chapter2"></a>КАРЦІНА ПЕРШАЯ</h3>
<p>Прасторныя пакоі з адкрытай верандай у сад. Вечар залатой восені. На веранду адчынены дзверы. У змроку каля веранды час ад часу з’яўляецца постаць вартавога немца. У пакоях балююць нямецкія афіцэры і жанчыны.</p>
<p> </p>
<p>Хор немцаў</p>
<p>Ад поўначы на поўдзень,</p>
<p>Ад захаду на ўсход</p>
<p>Мы ўсю Еўропу пройдзем,</p>
<p>Мы пройдзем свет за год.</p>
<p> </p>
<p>Кліч арыйца просты:</p>
<p>Кроч няспынна далей!</p>
<p>Дранг нах Вэстэн,</p>
<p>Дранг нах Остэн,</p>
<p>Дэйтшлянд юбер алле!</p>
<p> </p>
<p>Мы — выбраная раса</p>
<p>Для ўцех і барацьбы,</p>
<p>Мы ўсёй зямлі акраса,</p>
<p>А іншыя — рабы.</p>
<p> </p>
<p>Кліч арыйца просты:</p>
<p>Бі, знішчай, як хваля!</p>
<p>Дранг нах Вэстэн,</p>
<p>Дранг нах Остэн,</p>
<p>Дэйтшлянд юбер алле!</p>
<p> </p>
<p>Нам суджана прыродай</p>
<p>Над светам панаваць,</p>
<p>А іншыя народы</p>
<p>Павінны працаваць.</p>
<p> </p>
<p>Кліч арыйца просты:</p>
<p>Цвёрды будзь без жалю!</p>
<p>Дранг нах Вэстэн,</p>
<p>Дранг нах Остэн,</p>
<p>Дэйтшлянд юбер алле!</p>
<p> </p>
<p>Рэйнаў</p>
<p>Цудоўна! Добра! Вельмі гут!</p>
<p>Не чуў такіх я спеваў тут.</p>
<p>Цяпер бы, Эльза, штось такое,</p>
<p>Вясёлае і маладое.</p>
<p> </p>
<p>Эльза</p>
<p>Наш мілы Штэкер, пан Рэйнаў,</p>
<p>Адну такую песню склаў.</p>
<p> </p>
<p>Рэйнаў</p>
<p>Прашу, паслухаю з ахвотай.</p>
<p> </p>
<p>Хор немцаў</p>
<p>Падайце ноты, дайце ноты!</p>
<p> </p>
<p>Штэкер</p>
<p>Як мы былі ў Афінах,</p>
<p>Я меў для адпачынку</p>
<p>Танклявую,</p>
<p>Чарнявую,</p>
<p>Вясёлую дзяўчынку.</p>
<p> </p>
<p>Яе ў мяне аднойчы</p>
<p>Адбіў начальнік бравы:</p>
<p>Дурэючы,</p>
<p>Шалеючы,</p>
<p>Застрэліў для забавы.</p>
<p> </p>
<p>Навучаны бядою,</p>
<p>Я ў Празе ўзяў другую:</p>
<p>Маўклівую,</p>
<p>Жахлівую,</p>
<p>Панурую такую.</p>
<p> </p>
<p>Яе ў мяне праз месяц</p>
<p>Салдаты падчапілі:</p>
<p>Смуткуючы,</p>
<p>Сумуючы,</p>
<p>На дрэве задавілі.</p>
<p> </p>
<p>Прыйшлі мы у Расію,</p>
<p>Я думаю, гадаю:</p>
<p>Дзябёлую</p>
<p>Ці кволую</p>
<p>Ў Расіі пакахаю.</p>
<p> </p>
<p>Не жыць, відаць, мне ў шчасці,</p>
<p>Хоць будзе іх і дзесяць:</p>
<p>І шумную,</p>
<p>І сумную —</p>
<p>Усіх іх тут павесяць.</p>
<p> </p>
<p>Рэйнаў</p>
<p>Дасціпна! Весела як след!</p>
<p>Як там апошні ў вас куплет?</p>
<p>А ну, давайце грымнем хорам.</p>
<p> </p>
<p>Хор немцаў</p>
<p>Прыйшлі мы у Расію,</p>
<p>Я думаю, гадаю:</p>
<p>Дзябёлую</p>
<p>Ці кволую</p>
<p>Ў Расіі пакахаю.</p>
<p> </p>
<p>Не жыць, відаць, мне ў шчасці,</p>
<p>Хоць будзе іх і дзесяць:</p>
<p>І шумную,</p>
<p>І сумную —</p>
<p>Усіх іх тут павесяць.</p>
<p> </p>
<p>Рэйнаў</p>
<p>Калі б такое весялосці</p>
<p>Паддалі мне у маладосці,—</p>
<p>Я нежывы пайшоў бы ў скокі.</p>
<p> </p>
<p>Эльза</p>
<p>О шэф, мой валадар высокі!</p>
<p>А што, як Эльза заспявае,</p>
<p>Што шэф і зараз не ўтрывае?</p>
<p>{ўтрьтвае?</p>
<p>II }</p>
<p> </p>
<p>Рэйнаў</p>
<p>Тады ён з Эльзаю танцуе.</p>
<p>Спрабуйце, Эльза.</p>
<p> </p>
<p>Эльза</p>
<p>Паспрабую.</p>
<p>Што такое бліц-вайна —</p>
<p>Вам усім вядома:</p>
<p>Муж на фронце, я адна</p>
<p>Засталася дома.</p>
<p> </p>
<p>І ці вернецца, ці не</p>
<p>Гаспадар дахаты,</p>
<p>Абавязак мой з мяне</p>
<p>Усё адно не зняты.</p>
<p> </p>
<p>Покуль мілы будзе біць</p>
<p>Ворага заўзята,</p>
<p>Я павінна нарадзіць</p>
<p>Новага салдата.</p>
<p> </p>
<p>Хто ж паможа мне, сябры,</p>
<p>Маладой салдатцы,</p>
<p>Калі кожны, як стары,</p>
<p>Будзе адмаўляцца?</p>
<p> </p>
<p>Мне здаецца, на вайне</p>
<p>Найстарэйшы ў чыне</p>
<p>Мусіць першы і ўдвайне</p>
<p>Памагаць жанчыне.</p>
<p> </p>
<p>І мой шэф павінен сам</p>
<p>Маладым даць прыклад.</p>
<p>Я не думаю, што вам</p>
<p>Гэта будзе прыкра.</p>
<p> </p>
<p>Ды нашто гадаць цяпер,</p>
<p>Як там справа будзе?!</p>
<p>Вас за добры ваш намер</p>
<p>Строга не асудзяць.</p>
<p>Рэйнаў</p>
<p>Што ж, калі так — дык я для вас</p>
<p>Танцую абяцаны вальс.</p>
<p> </p>
<p>Немцы танцуюць. Пад канец танцаў уваходзіць Нагель і штосьці паціху дакладвае Штэкеру. Штэкер шпарка падыходзіць да Рэйнаў.</p>
<p> </p>
<p>Штэкер</p>
<p>Да вас з’явіўся інжынер Касценя.</p>
<p>Яго патрэбна зараз жа прыняць.</p>
<p> </p>
<p>Рэйнаў</p>
<p>Прыйшоў? Вядзіце, Нагель, я гатоў.</p>
<p>Прашу, панове, у другі пакой.</p>
<p> </p>
<p>Госці выходзяць. З другіх дзвярэй уваходзіць Касценя. Праз увесь час яго размовы з Райнаў за сцэнаю чуваць песня палонных дзяўчат.</p>
<p> </p>
<p>Хор  палонных  дзяўчат</p>
<p>Сталі над краем цёмныя ночы.</p>
<p>Горкі і страшны лёс наш дзявочы.</p>
<p> </p>
<p>Гвалтам забраўшы светлую долю,</p>
<p>Ворагі гоняць нас у няволю.</p>
<p> </p>
<p>Скончаны нашы спевы, гулянкі,</p>
<p>Мы — паланянкі, мы — катаржанкі.</p>
<p> </p>
<p>Марна штовечар маці старая</p>
<p>Нас на вячэру дома чакае.</p>
<p> </p>
<p>Цяжка ступаем мы па гасцінцы,</p>
<p>Следам за намі крочаць чужынцы.</p>
<p> </p>
<p>Звязаны рукі, зрэзаны ногі,</p>
<p>Нам не вярнуцца з дальняй дарогі.</p>
<p> </p>
<p>Толькі ніколі ў сэрцы не згіне</p>
<p>Памяць аб нашай любай краіне.</p>
<p> </p>
<p>Мы не забудзем роднае вёскі,</p>
<p>Нашага неба, нашай бярозкі.</p>
<p> </p>
<p>Вобраз радзімы днямі й начамі</p>
<p>Будзе заўсёды перад вачамі.</p>
<p> </p>
<p>Касценя</p>
<p>Вітаю, пане шэф! Мяне да вас</p>
<p>Прыслалі вашы людзі з біржы працы.</p>
<p>Я — інжынер Касценя. Быў раней</p>
<p>Начальнікам тутэйшага дэпо.</p>
<p>Зусім нядаўна я уцёк з-пад Вязьмы,</p>
<p>Куды мяне пры вашым наступленні</p>
<p>Загналі бальшавіцкія салдаты.</p>
<p> </p>
<p>Рэйнаў</p>
<p>А сам вы не былі бальшавіком?</p>
<p> </p>
<p> </p>
<p>Касценя</p>
<p>Я — толькі інжынер, а не палітык.</p>
<p> </p>
<p>Рэйнаў</p>
<p>Чаму ж вы памагалі ім вывозіць</p>
<p>Станкі, абсталяванне і маёмасць?</p>
<p> </p>
<p>Касценя</p>
<p>Я змушан быў выконваць іх загад,</p>
<p>Іначай бы мяне арыштавалі,</p>
<p>І я не змог вярнуцца б у дэпо.</p>
<p> </p>
<p>Рэйнаў</p>
<p>Чаго ж вы хочаце цяпер ад нас?</p>
<p> </p>
<p>Касценя</p>
<p>Хачу мець працу там, дзе болей плацяць.</p>
<p>Мяркую, вы ацэніце мяне</p>
<p>І будзеце плаціць мне па заслугах.</p>
<p> </p>
<p>Уваходзіць Эльза.</p>
<p> </p>
<p>Эльза</p>
<p>Даруйце, пане шэф, я на хвілінку.</p>
<p>Без вас у зале страшная нуда,</p>
<p>А ў вашым лагеры спяваюць дзеўкі,</p>
<p>Распарадзіцеся прывесці іх сюды.</p>
<p>Рэйнаў</p>
<p>Што за цікавасць вам да нудных спеваў?</p>
<p> </p>
<p>Эльза</p>
<p>Я загадаю пець ім весялей.</p>
<p> </p>
<p>Рэйнаў</p>
<p>Нічога тут вясёлага няма.</p>
<p>Усё панурае, як хмарны дзень,—</p>
<p>І людзі, і зямля, і нават спевы...</p>
<p>Агідны край! Вы згодны, інжынер?</p>
<p> </p>
<p>Касценя</p>
<p>Дзе чалавек радзіўся, там і міла.</p>
<p> </p>
<p>Эльза</p>
<p>А вы таксама мілы. Праўда, шэф?</p>
<p>І я з такімі мілымі людзьмі</p>
<p>Гатова палюбіць і нудны край.</p>
<p> </p>
<p>Рэйнаў</p>
<p>Пакіньце, Эльза, жартаваць!</p>
<p> </p>
<p>Эльза</p>
<p>Не злуйце.</p>
<p>Пайдзіце загадайце вашым слугам</p>
<p>Прывесці з лагера дзяўчат, і я</p>
<p>Пакіну вас з прыгожым інжынерам.</p>
<p> </p>
<p>Рэйнаў</p>
<p>Мы вас разбалавалі, Эльза. Пойдзем,</p>
<p>А вы мяне хвілінку пачакайце.</p>
<p> </p>
<p>Рэйнаў і Эльза выходзяць.</p>
<p> </p>
<p>Касценя</p>
<p>Якая жудасная песня! Стогны,</p>
<p>І слёзы матчыны, і крык дзяцей,</p>
<p>І кроў ахвяр я чую ў гэтай песні,</p>
<p>А ім, нямецкім вылюдкам і злыдням,</p>
<p>Яна — пустая забаўка, гульня...</p>
<p>О, калі б мне далі каня і шаблю,</p>
<p>Як радасна я сек бы ім галовы!..</p>
<p>Але мне іншая прыпала доля,</p>
<p>І я павінен лашчыцца, цярпець,</p>
<p>Маўкліва зносіць крыўду і абразу.</p>
<p>Ну, што ж!</p>
<p>Усё сцярплю — пагарду і знявагу,</p>
<p>Дзеля цябе, мой родны край!</p>
<p>Калі ж, не дасягнуўшы мэты, злягу —</p>
<p>Бязлітасна не дакарай.</p>
<p> </p>
<p>Я бачыў скрозь уласнымі вачыма</p>
<p>Тваю няволю, боль і гнеў,</p>
<p>І я, краса мая, мая Радзіма,</p>
<p>Не вытрываў і не сцярпеў.</p>
<p> </p>
<p>Я сам прыйшоў да іх, у кут звярыны,</p>
<p>Каб люта помсціць за цябе,</p>
<p>За кожную тваю дачку і сына,</p>
<p>За любую і за сябе.</p>
<p> </p>
<p>Мне ў твар плююць, як подламу сабаку,</p>
<p>Я шчыльна зубы сашчаплю</p>
<p>І выцерплю, пакуль ім у «падзяку»</p>
<p>Усё, што здумаў, не зраблю.</p>
<p> </p>
<p>Я вынесу пагарду і знявагу</p>
<p>Дзеля цябе, мой родны край!</p>
<p>Калі ж, не дасягнуўшы мэты, злягу —</p>
<p>Бязлітасна не дакарай.</p>
<p> </p>
<p>Уваходзіць Рэйнаў.</p>
<p> </p>
<p>Рэйнаў</p>
<p>Ітак — вы хочаце да нас на працу?</p>
<p>Ну, што ж, магу пакуль прызначыць вас</p>
<p>Начальнікам над рускаю брыгадай.</p>
<p>Прымусіце рабочых працаваць,</p>
<p>І я праз тыдзень дам вам павышэнне.</p>
<p>Калі ж за вамі дрэннае заўважу —</p>
<p>Вы ад мяне спагады не чакайце.</p>
<p>Размова скончана. Ідзіце. Нагель!</p>
<p>Вядзі сюды дзяўчат і кліч гасцей.</p>
<p> </p>
<p>Касценя</p>
<p>А колькі будуць мне плаціць за гэта?</p>
<p> </p>
<p>Рэйнаў</p>
<p>На першы раз дадзім вам марак дзвесце.</p>
<p> </p>
<p>Касценя</p>
<p>Я думаю, што гэта ў тыдзень.</p>
<p> </p>
<p>Рэйнаў</p>
<p>Што?!</p>
<p>Вы хочаце мець восемсот у месяц?</p>
<p>Не, мой шаноўны, гэта мнагавата.</p>
<p>Але калі вы будзеце старацца,</p>
<p>Праз нейкі час дадзім вам трыста марак.</p>
<p> </p>
<p>З суседняга пакоя выходзяць госці. Праз другія дзверы салдаты ўганяюць натоўп зняволеных дзяўчат.</p>
<p> </p>
<p>Касценя</p>
<p>Да пабачэння, пане шэф!</p>
<p> </p>
<p>Рэйнаў</p>
<p>Бывайце!</p>
<p> </p>
<p>Эльза</p>
<p>Вы не застаецеся? О, нядобры!</p>
<p>Калі ж мы з вамі ўбачымся ізноў?</p>
<p>Я так цікаўлюся усім тутэйшым,</p>
<p>Што мне патрэбна бачыцца часцей.</p>
<p> </p>
<p>Касценя</p>
<p>Я вас запэўніваю, фрау Эльза,</p>
<p>Што мы... сустрэнемся!</p>
<p> </p>
<p>Эльза</p>
<p>Да пабачэння!</p>
<p> </p>
<p>Падносіць для пацалунка руку. Касценя цалуе, накіроўваецца да дзвярэй. Пры выхадзе ён твар у твар сустракаецца з Асяй.</p>
<p> </p>
<p>Ася</p>
<p>Андрэй?! Чаго ты тут?</p>
<p> </p>
<p>Касценя</p>
<p>Нічога... Так...</p>
<p> </p>
<p>Ася</p>
<p>Не, ты скажы.</p>
<p> </p>
<p>Касценя</p>
<p>А вам якая справа?</p>
<p>Дазвольце выйсці!</p>
<p><i>(Выходзіць.)</i></p>
<p> </p>
<p>Ася</p>
<p>Божа, што я чую?</p>
<p>Ах, баязлівец! Кланяцца прыходзіў!</p>
<p>Руку лізаў паганай гэтай дзеўцы!</p>
<p> </p>
<p>Рэйнаў</p>
<p>Ну, маладзіцы, заспявайце песню.</p>
<p> </p>
<p>Эльза</p>
<p>Але вясёлую — я сумных не люблю.</p>
<p> </p>
<p>Ася</p>
<p>У нас няма прычын для весялосці.</p>
<p> </p>
<p>Эльза</p>
<p>Нічога не паробіце — вайна,</p>
<p>Даводзіцца быць лютым і суровым.</p>
<p> </p>
<p>Насця <i>(з дзіцем)</i>.</p>
<p>А чым жа вінавата гэтае дзіця,</p>
<p>Што вы яго марнуеце таксама?</p>
<p>Якую крыўду вам яно зрабіла,</p>
<p>Няшчаснае малое немаўлятка?</p>
<p>О божа, божа, злітуйся над ім!</p>
<p>Не шчасця я ў цябе яму прашу,</p>
<p>А я прашу хутчэйшай толькі смерці.</p>
<p> </p>
<p>Эльза</p>
<p>Якія нудныя напевы! Слухай,</p>
<p>Цябе мы з дзіцем можам адпусціць.</p>
<p>Але няхай тады твае сяброўкі</p>
<p>Спяваюць мне, пакуль я не засну.</p>
<p> </p>
<p>Ася</p>
<p>А вы адпусціце?</p>
<p> </p>
<p>Эльза</p>
<p>Адпусцім. Праўда, шэф?</p>
<p> </p>
<p>Хор дзяўчат</p>
<p>Ах, адпусціце, пане, адпусціце!</p>
<p>Што хочаце рабіце з намі ўсімі,</p>
<p>Не мучце толькі бедную жанчыну,</p>
<p>Дазвольце выратаваць ёй дзіця.</p>
<p> </p>
<p>Рэйнаў</p>
<p>Эй, Нагель! Выведзі жанчыну вон!</p>
<p> </p>
<p>Насця</p>
<p>Сястрыцы, Ася, дзякуй вам за ласку.</p>
<p>Бывайце, любыя, бывайце жывы!</p>
<p> </p>
<p>Нагель выводзіць Насцю.</p>
<p> </p>
<p>Штэкер</p>
<p>Ну, вось вам, Эльза, прыклад іх падзякі,</p>
<p>Не нам, а ім яна яе сказала.</p>
<p>Не даспадобы мне такі парадак.</p>
<p> </p>
<p>Рэйнаў</p>
<p>Пан Штэкер кажа праўду, Эльза.</p>
<p>Я думаю, пара і пачынаць.</p>
<p> </p>
<p>Эльза</p>
<p>Ну, што ж вы маўчыце? Спявайце! Чуеш?</p>
<p> </p>
<p>Ася</p>
<p>Вы што? Вы думаеце і напраўду,</p>
<p>Што мы сабраліся спяваць вам песні?</p>
<p>Што станем перад вамі на калені</p>
<p>І папаўзём, як інжынер Касценя?!</p>
<p> </p>
<p>Рэйнаў</p>
<p>Ого! Л ты, дзяўчына, з аганьком!</p>
<p> </p>
<p>Ася</p>
<p>Вы заняволілі наш родны край,</p>
<p>Вы знішчылі багацце і красу,</p>
<p>Вы закавалі нас у ланцугі.</p>
<p>Цяпер вам хочацца залезці ў сэрца</p>
<p>І растаптаць яго таксама? Не!</p>
<p> </p>
<p>Штэкер</p>
<p>Даволі! Змоўкні!</p>
<p> </p>
<p>Рэйнаў</p>
<p>Пачакайце, Штэкер.</p>
<p>Няхай гаворыць. Ну, кажы далей!</p>
<p> </p>
<p>Ася</p>
<p>Мы вольнымі радзіліся,</p>
<p>Мы вольнымі памром,</p>
<p>А вольнаму не боязна</p>
<p>Развітвацца з жыццём.</p>
<p> </p>
<p>Над нашымі магіламі</p>
<p>Не вырасце драсён,</p>
<p>Не будзе сны дзявочыя</p>
<p>Душыць людскі праклён.</p>
<p> </p>
<p>Спагадлівымі словамі</p>
<p>Успомняць людзі нас,</p>
<p>Што мы душой свабодныя</p>
<p>Былі і ў смертны час.</p>
<p> </p>
<p>Рэйнаў</p>
<p>Цяпер нам ясна, хто ты ёсць такая...</p>
<p>Узяць яе!</p>
<p> </p>
<p>Эльза</p>
<p>Узяць і закаваць!</p>
<p> </p>
<p>Ася</p>
<p>О, не! Мяне жывою вам не ўзяць!</p>
<p> </p>
<p>Кідаецца на веранду і знікае ў садзе. Вартавы страляе.</p>
<p> </p>
<p>Рэйнаў</p>
<p>Злавіць!</p>
<p> </p>
<p>Эльза</p>
<p>Злавіць!</p>
<p> </p>
<p>Немцы</p>
<p>Павесіць!</p>
<p> </p>
<p>Штэкер</p>
<p>Спакайней!</p>
<p>Ад Штэкера ніводная дзяўчына</p>
<p>Яшчэ ніколі не ўцякала. Нагель!</p>
<p>Дзяўчыну зараз жа злавіць і заўтра</p>
<p>Прывесці рана да мяне на допыт.</p>
<p> </p>
<p>Рэйнаў</p>
<p>А гэтых — вон! У карак выгнаць! Вон!..</p>
<p> </p>
<p>Дзяўчат выганяюць.</p>
<p> </p>
<p>Рэйнаў</p>
<p>О, д’ябальскае племя!</p>
<p> </p>
<p>Эльза</p>
<p>Пане шэф,</p>
<p>Навошта вам дарэмна хвалявацца.</p>
<p>Давайце будзем піць і танцаваць.</p>
<p> </p>
<p>Іграе музыка. Немцы танцуюць.</p>
<p> </p>
<p> </p>
<h3><a id="chapter3"></a>КАРЦІНА ДРУГАЯ</h3>
<p>Праз паўгода пасля падзей першай карціны. Ранняя вясна. Пляцоўка перад чыгуначным дэпо. У будынак шырока адчынены дзверы. Навокал тупаюць нямецкія вартавыя. Сашка, тулячыся ад іх, кагосьці выглядае.</p>
<p> </p>
<p>Сашка</p>
<p>От чортавы нямецкія спрунжыны,</p>
<p>Так акуратна ходзяць, як гадзіннік!</p>
<p>Ну, як кажа тут пагутарыць з Касценем?</p>
<p>Ша! Нехта быццам бы ідзе. Здаецца — ён.</p>
<p> </p>
<p>Уваходзіць Касценя. Сашка, аглянуўшыся, падлятае да яго.</p>
<p> </p>
<p>Сашка</p>
<p>Дазвольце далажыць, пан інжынер?</p>
<p> </p>
<p>Касценя</p>
<p>Не месца, Саша.</p>
<p> </p>
<p>Сашка</p>
<p>Вельмі пільна трэба.</p>
<p> </p>
<p>Касценя</p>
<p>Што сталася? Не выканаў задання?</p>
<p> </p>
<p>Сашка</p>
<p>Заданне выканалі: эшалон</p>
<p>Да фронту не дайшоў.</p>
<p> </p>
<p>Касценя</p>
<p>У чым жа справа?</p>
<p> </p>
<p>Сашка</p>
<p>Учора ў горадзе хадзіла Ася.</p>
<p> </p>
<p>Касценя</p>
<p>Ізноў? Што за бяспечная натура!</p>
<p>Яе ж чакае верная пагібель!</p>
<p> </p>
<p>Сашка</p>
<p>Вам трэба з ёю нейк пагаварыць.</p>
<p> </p>
<p>Касценя</p>
<p>Ты ведаеш, што гэта немагчыма:</p>
<p>Пра Асю немцы помняць і дагэтуль;</p>
<p>Калі мяне заўважаць разам з ёю,</p>
<p>На нас падзе таксама падазронасць.</p>
<p>Ты чуеш, Сашка?</p>
<p> </p>
<p>Сашка</p>
<p>Чую, камандзір.</p>
<p> </p>
<p>Касценя</p>
<p>Дык вось: зрабі ўсё, што толькі можна,</p>
<p>І выпраў Асю зараз жа за горад.</p>
<p> </p>
<p>Сашка</p>
<p>Я пастараюся...</p>
<p> </p>
<p>Касценя</p>
<p>Цішэй! Ідуць...</p>
<p> </p>
<p>Паказваецца Нагель; уваходзяць рабочыя: Чапля, Мядок, Прыгода і іншыя. Касценя прыкідваецца сярдзітым і разгневаным.</p>
<p> </p>
<p>Касценя</p>
<p>Я прывучу вас да нямецкага парадку!</p>
<p>На лініі штодзень ірвуцца паравозы,</p>
<p>Дэпо не паспявае іх рамантаваць,</p>
<p>А вы мне жарты строіце. Маўчаць!</p>
<p> </p>
<p>На крык падбягае Нагель.</p>
<p> </p>
<p>Нагель</p>
<p>Цурык Цурык!</p>
<p> </p>
<p>Касценя</p>
<p>Прабачце, пане Нагель,</p>
<p>Я хлопцу аддаю загад, а дурань</p>
<p>Ніяк не зразумее.</p>
<p> </p>
<p>Нагель</p>
<p>Бітэ! Гут!</p>
<p> </p>
<p>Касценя і Нагель выходзяць.</p>
<p> </p>
<p>Дзядзька Мядок</p>
<p>Во, брат, граза!</p>
<p>А злосці — поўны косці!</p>
<p> </p>
<p>Чапля</p>
<p>А як ім не злавацца,</p>
<p>Як немцам добрым быць —</p>
<p>Чыгунак шмат, а войска</p>
<p>Няма на чым вазіць!</p>
<p> </p>
<p>І рэйкі ёсць, і шпалы,</p>
<p>Хапае і калёс,</p>
<p>Ды ўшыліся бацылы</p>
<p>У кожны паравоз.</p>
<p> </p>
<p>І што з імі такое,—</p>
<p>Ніхто не разбярэ:</p>
<p>Ляціць, шыпіць і раптам —</p>
<p>Калёсы задзярэ.</p>
<p> </p>
<p>Над паўшым без прычыны,</p>
<p>Без славы, без пары —</p>
<p>Бядуюць і вядзьмараць</p>
<p>Нямецкія майстры.</p>
<p> </p>
<p>Абмацаюць, правераць</p>
<p>І рэбры і нутро,</p>
<p>На ногі зноў паставяць,</p>
<p>Ды ўсё не на дабро.</p>
<p> </p>
<p>Адзін адрамантуюць,</p>
<p>А гэтым часам пяць</p>
<p>За першым пераездам</p>
<p>Разбітыя ляжаць.</p>
<p> </p>
<p>Дык як тут не злавацца,</p>
<p>Як немцам добрым быць —</p>
<p>Чыгунак шмат, а войска</p>
<p>Няма на чым вазіць!</p>
<p> </p>
<p>Мядок</p>
<p>Ах, малайчына, Чапля, маладзец!</p>
<p>Павесяліў перад работай добра.</p>
<p> </p>
<p>Прыгода</p>
<p>Не весяліцца нам, а плакаць трэба:</p>
<p>Касценя ліжа подлым немцам рукі,</p>
<p>А паміж нас не знойдзецца нікога,</p>
<p>Хто плюнуў бы яму хоць раз у твар.</p>
<p> </p>
<p>Мядок</p>
<p>Хто ведае, што думае Касценя?</p>
<p>І ў яго можа сэрца збалела</p>
<p>За краіну сваю і народ.</p>
<p> </p>
<p>Прыгода</p>
<p>Не, няволя яму не да дзела,</p>
<p>Ён не ведае нашых нягод.</p>
<p> </p>
<p>Мядок</p>
<p>Хіба ён не між намі радзіўся,</p>
<p>А ці жыў не між намі ўвесь час?</p>
<p> </p>
<p>Прыгода</p>
<p>Ён з пагардай ад нас адступіўся,</p>
<p>Што яму, інжынеру, да нас!</p>
<p> </p>
<p>Мядок</p>
<p>Што ж, мяняюцца людзі часамі,</p>
<p>Ды Касценя не з гэткіх хлапцоў,—</p>
<p>Быў заўсёды ён некалі з намі,</p>
<p>З намі будзе заўсёды ізноў.</p>
<p> </p>
<p>Прыгода</p>
<p>Так, мяняюцца людзі часамі,</p>
<p>І Касценя з такіх жа хлапцоў:</p>
<p>Можа, некалі быў ён і з намі,</p>
<p>Ды ніколі не будзе ізноў.</p>
<p> </p>
<p>Першы хор</p>
<p>Мядок гаворыць вельмі слушна:</p>
<p>З Касценем можна жыць нам дружна.</p>
<p> </p>
<p>Другі хор</p>
<p>Прыгода кажа вельмі слушна:</p>
<p>З Касценем нельга жыць нам дружна.</p>
<p> </p>
<p>Два хоры разам</p>
<p>Даволі спрэчак, час пакажа:</p>
<p>Ці ваша праўда, а ці наша.</p>
<p> </p>
<p>Уваходзяць Рэйнаў і Касценя.</p>
<p> </p>
<p>Рэйнаў</p>
<p>Вы лішне бесклапотны, гер Касценя,</p>
<p>І мала іх ганяеце: рабочы</p>
<p>Павінен быць заўсёды пры станку.</p>
<p>Ну, што ж вы стаіце. Арбайтэн шнэль!</p>
<p>На працу! Марш на працу, доннэрвэтар!</p>
<p> </p>
<p>Салдаты заганяюць рабочых у дэпо.</p>
<p> </p>
<p>Рэйнаў</p>
<p>Чатыры паравозы, гер Касценя,</p>
<p>Павінны быць гатовы неадкладна.</p>
<p>Я не магу праз вас цярпець вымовы.</p>
<p> </p>
<p>Касценя</p>
<p>Я вас яшчэ ніколі не падводзіў,</p>
<p>Не падвяду і сёння, пане шэф.</p>
<p> </p>
<p>Рэйнаў</p>
<p>Прашу вас вельмі, гер Касценя, бітэ.</p>
<p> </p>
<p>Выходзіць.</p>
<p> </p>
<p>Касценя</p>
<p>Відаць, не ведае пра новы выбух.</p>
<p>Дазнаецца — такі падыме лямант,</p>
<p>Які заўсёды мне гучыць, як песня.</p>
<p>Гэй, адлучыся, Чапля, на хвілінку!</p>
<p>Падыдзем зараз жа з табой на склад.</p>
<p> </p>
<p>Касценя і Чапля выходзяць. Павольна і мерна абходзіць дэпо нямецкі вартавы. Калі ён знікае за будынкам, баязліва аглядаючыся, уваходзіць Ася.</p>
<p> </p>
<p>Ася</p>
<p>Знаёмыя і родныя сцяжынкі...</p>
<p>Як часта я хадзіла тут з Андрэем!</p>
<p>О, дні шчаслівага кахання!</p>
<p>Вы ўсталі зноў перада мной:</p>
<p>Я помню нашыя спатканні</p>
<p>Над ціхай цёмнаю ракой.</p>
<p> </p>
<p>У ёй на дне гарэлі зоры,</p>
<p>Драмалі дрэвы ўглыбіні,</p>
<p>А за ракою на прасторы</p>
<p>Спявалі травы ў цішыні.</p>
<p> </p>
<p>Ён гаварыў мне словы ласкі,</p>
<p>І мне здавалася парой,</p>
<p>Што ён прыйшоў з прыгожай казкі,</p>
<p>Прыйшоў пагутарыць са мной.</p>
<p> </p>
<p>Яго размовы, быццам чары,</p>
<p>Мне навявалі дзіўны сон;</p>
<p>Мяне на крыллях неслі мары</p>
<p>Да радасных, шчаслівых дзён.</p>
<p> </p>
<p>Не дачакалася я шчасця,</p>
<p>Мае жаданае вясны:</p>
<p>Прыйшлі нягоды і напасці,</p>
<p>Дзявочыя разбілі сны.</p>
<p> </p>
<p>Не радасць я ў жыцці пазнала,</p>
<p>А здраду чорную і зло.</p>
<p>Няхай жа гіне пад навалай</p>
<p>Усё, што некалі было.</p>
<p> </p>
<p>Канец лятункам і надзеям,</p>
<p>І шчасцю нашаму канец!</p>
<p>Мяне разлучыць з ліхадзеем</p>
<p>Калі не сэрца, дык свінец.</p>
<p> </p>
<p>З дэпо выходзіць Сашка і заўважае Асю.</p>
<p> </p>
<p>Сашка</p>
<p>Ася? Зноў прыйшла? Чаго ты ходзіш?</p>
<p>Цябе ж і ўдзень і ўночы сочаць немцы.</p>
<p> </p>
<p>Ася</p>
<p>Мне ўсё адно. Я не баюся смерці,</p>
<p>Каб толькі мне забіць яго...</p>
<p> </p>
<p>Сашка</p>
<p>Каго?</p>
<p> </p>
<p>Ася</p>
<p>Нямецкага прыслужніка Касценю.</p>
<p> </p>
<p>Сашка</p>
<p>Ты што? Ты, мабыць, звар’яцела, Ася?</p>
<p>Ці хіба ты не ведаеш Касцені?</p>
<p> </p>
<p>Ася</p>
<p>Не ведала, хоць і любіла шчыра,</p>
<p>Але цяпер пазнала вельмі добра.</p>
<p>Я бачыла яго ў пакоях шэфа,</p>
<p>Ён баляваў, з паненкай іх смяяўся,</p>
<p>Смяяўся з нас. О, подлы паслугач!</p>
<p>Я паклялася помсціцца да смерці,</p>
<p>І я прысягу даную стрымаю.</p>
<p> </p>
<p>Сашка</p>
<p>Эх, неразумная твая галоўка!</p>
<p>Ты сапраўды не ведаеш Андрэя.</p>
<p>Ён дзеля нас усіх, як родны брат,</p>
<p>Ён дапаможа кожнаму ў бядзе,</p>
<p>Суцешыць абяздоленага ў горы,</p>
<p>А для дабра краіны і народа</p>
<p>Не пашкадуе нават і жыцця.</p>
<p>Я мог бы шмат табе аб ім сказаць,</p>
<p>Ды ён саб’е мяне на горкі яблык.</p>
<p>У добры час ён сам табе раскажа.</p>
<p> </p>
<p>Ася</p>
<p>Чаму ж паверыць мне: сваім вачам,</p>
<p>А ці тваім такім прыемным словам?</p>
<p> </p>
<p>Сашка</p>
<p>Вер, Ася, мне і зараз жа ідзі,</p>
<p>Ратуй сваё жыццё.</p>
<p> </p>
<p>Ася</p>
<p>Не, Саша, не.</p>
<p>Я з ім хачу пагаварыць сама,</p>
<p>Апошні раз хачу праверыць сэрца.</p>
<p> </p>
<p>Сашка</p>
<p>Не трэба, Ася, слухайся мяне:</p>
<p>Ідзі адгэтуль! Зараз жа ідзі!</p>
<p>Глядзі, сюды ідуць. Хадзем, хадзем!</p>
<p> </p>
<p>Сашка амаль сілаю выводзіць Асю. Праходзіць вартавы, на момант прыслухоўваецца да песні, якая пачулася з дэпо, і пасля зноў мерна крочыць далей.</p>
<p> </p>
<p>Хор рабочых</p>
<p>Ад першай заранкі да ночы</p>
<p>Пры горнах стаяць кавалі.</p>
<p>Пот выеў блакітныя вочы,</p>
<p>Пакрылі далонь мазалі.</p>
<p> </p>
<p>Не праца іх плечы згінае,</p>
<p>Забраўшы і сон і спакой,</p>
<p>А горкая дума ліхая</p>
<p>Аб долі-няволі сваёй.</p>
<p> </p>
<p>Яна ім судзіла благое:</p>
<p>Куюць без спачынку яны</p>
<p>Не шчасце сваё залатое,</p>
<p>А самі сабе кайданы.</p>
<p> </p>
<p>Закутаных у моцныя путы,</p>
<p>У хмарны бязрадасны дзень,</p>
<p>Дарогамі страшнай пакуты</p>
<p>Іх вораг на смерць павядзе.</p>
<p> </p>
<p>Пагаснуць вясёлыя горны,</p>
<p>Не ўстануць з магіл кавалі,</p>
<p>І цемра глухая агорне</p>
<p>Прастор паднявольнай зямлі.</p>
<p> </p>
<p>Устаньце ж, таварышы, дбала</p>
<p>Знішчайце няволю і зло,</p>
<p>Каб чорная знікла навала,</p>
<p>Каб сонца над намі ўзышло.</p>
<p> </p>
<p>Пад канец песні ўваходзяць Касценя і Чапля.</p>
<p> </p>
<p>Касценя</p>
<p>Пастой, паслухаем хвілінку, Чапля,</p>
<p>Цудоўную спяваюць людзі песню.</p>
<p> </p>
<p>Касценя і Чапля спыняюцца і слухаюць. Убягае з салдатамі Рэйнаў.</p>
<p> </p>
<p>Рэйнаў</p>
<p>Вы песні слухаеце? Добра! Гут...</p>
<p>Я вас у лагер! У турму! Павешу!</p>
<p> </p>
<p>Касценя</p>
<p>Не разумею, пане шэф...</p>
<p> </p>
<p>Рэйнаў</p>
<p>За ноч</p>
<p>Зноў узарваліся два паравозы.</p>
<p>Напэўна, у дэпо ёсць партызаны.</p>
<p> </p>
<p>Касценя</p>
<p>Пры чым жа я?</p>
<p> </p>
<p>Рэйнаў</p>
<p>Прытым, што паравозы</p>
<p>Павінны неадкладна стаць на ногі.</p>
<p>Ганіце ўсіх рабочых на аўрал.</p>
<p> </p>
<p>Касценя</p>
<p>Вось гэта іншая зусім размова.</p>
<p>Склікайце, Чапля, зараз жа людзей!</p>
<p> </p>
<p>Чапля</p>
<p>Гэй, хлопцы, на аўрал, аўрал, аўрал!</p>
<p> </p>
<p>Песня рабочых абрываецца; з дэпо высыпаюць людзі; немцы іх гоняць на аўрал.</p>
<p> </p>
<p>Хор немцаў</p>
<p>Гэй, нох айн маль, гэй, нох айн маль,</p>
<p>Марш на аўраль, марш на аўраль!</p>
<p> </p>
<p>Хор рабочых</p>
<p>Калі сталі дубам шпалы,</p>
<p>Не памогуць і аўралы,</p>
<p>Для нямецкае калейкі</p>
<p>Не падходзяць нашы рэйкі.</p>
<p> </p>
<p>Хор немцаў</p>
<p>Не размаўляй, не размаўляй!</p>
<p>Марш на аўраль! Марш на аўраль!</p>
<p> </p>
<p> </p>
<h3><a id="chapter4"></a>КАРЦІНА ТРЭЦЯЯ</h3>
<p>Падзеі адбываюцца пад вечар таго ж самага дня, што і ў другой карціне. Сонца стаіць на захадзе. Вясна ўбіраецца ў сілу. Але ціха на ўскраіннай вуліцы разбуранага горада. Касценя адзін у сваёй невясёлай кватэры.</p>
<p> </p>
<p>Касценя</p>
<p>Заходзіць сонца. Вечарэе.</p>
<p>На брук кладзецца доўгі цень.</p>
<p>Закончыцца турботны дзень,</p>
<p>І ўсё навокал занямее.</p>
<p> </p>
<p>Замоўкнуць птушкі за ракою,</p>
<p>Задрэмлюць дрэвы ў лёгкім сне,</p>
<p>Кусты і травы. Толькі мне</p>
<p>Няма ніколі супакою.</p>
<p> </p>
<p>Цягну я дні і ночы гора,</p>
<p>Без таварыства і сяброў,</p>
<p>А на мяне з усіх бакоў</p>
<p>Глядзяць з пагардай і дакорам.</p>
<p> </p>
<p>І ты, мая краса і слава,</p>
<p>Што верыла заўсёды мне,</p>
<p>Не можаш зразумець мяне,</p>
<p>А я сказаць не маю права.</p>
<p> </p>
<p>Пачуй жа, друг, як я кахаю,</p>
<p>Свае сумненні разгані.</p>
<p>Я ночы цэлыя і дні</p>
<p>Заву цябе і заклікаю.</p>
<p> </p>
<p>І за маўклівасць, і за словы,</p>
<p>І за дакорны погляд твой —</p>
<p>Я найвялікшаю цаной,</p>
<p>Цаной жыцця плаціць гатовы.</p>
<p> </p>
<p>Але і ты мяне зраклася</p>
<p>Пабыць са мной, пагаварыць,</p>
<p>Маю самоту падзяліць</p>
<p>Не прыйдзеш ты, не прыйдзеш, Ася.</p>
<p> </p>
<p>Заходзіць сонца. Вечарэе.</p>
<p>На брук кладзецца доўгі цень.</p>
<p>Закончыцца турботны дзень,</p>
<p>І ўсё навокал занямее.</p>
<p> </p>
<p>Замоўкнуць птушкі за ракою,</p>
<p>Задрэмлюць дрэвы ў лёгкім сне,</p>
<p>Кусты і травы. Толькі мне</p>
<p>Няма ніколі супакою.</p>
<p> </p>
<p>Да кватэры Касцені падыходзяць Штэкер і гестапаўцы.</p>
<p> </p>
<p>Штэкер</p>
<p>Ты сам, Прыблында, заставайся тут</p>
<p>І не паказвайся людзям на вочы.</p>
<p>А вы пільнуйце ля дзвярэй і вокан.</p>
<p> </p>
<p>Гестапаўцы становяцца пад вокнамі і дзвярыма; Штэкер з некалькімі немцамі ўрываюцца да Касцені.</p>
<p> </p>
<p>Штэкер</p>
<p>Папаўся?! Стой! Ні з месца! Сволач! Хам!</p>
<p>Ты ведаеш, што я з табой зраблю?</p>
<p>Сагну ў дугу! Згнаю ў турме! Застрэлю!</p>
<p>Павешу на асіне! Вырву жылы!</p>
<p>Спалю! Жывога заганю ў зямлю!</p>
<p> </p>
<p>Немцы</p>
<p>Я, я, застрэліць! Рыхтык, вырваць жылы.</p>
<p>Яволь, яволь, жывога закапаць!</p>
<p> </p>
<p>Касценя <i>(гнеўна).</i></p>
<p>Даволі! Змоўкніце! Чаго вам трэба?</p>
<p> </p>
<p>Штэкер</p>
<p>Я вам не пан Рэйнаў і не паверу,</p>
<p>Што паравозы рвуцца без прычыны.</p>
<p>Ты падрываеш нашы паравозы!..</p>
<p> </p>
<p>Касценя</p>
<p>Вы глупства кажаце, пан Штэкер.</p>
<p>Я вам паправіў сотню паравозаў...</p>
<p> </p>
<p>Штэкер</p>
<p>А падарвалі восемдзесят пяць.</p>
<p> </p>
<p>Касценя</p>
<p>На жаль, я паравозаў не ваджу!</p>
<p> </p>
<p>Штэкер</p>
<p>Не вы іх водзіце, дык вашы людзі:</p>
<p>Вы — камандзір атрада партызан.</p>
<p> </p>
<p>Касценя</p>
<p>Чым вы дакажаце?</p>
<p> </p>
<p>Штэкер</p>
<p>Мінулай ноччу</p>
<p>У час нападу рускіх самалётаў</p>
<p>Вы падавалі ім з дэпо сігналы.</p>
<p>Папаліся?</p>
<p> </p>
<p>Касценя</p>
<p>Няпраўда, пры налёце</p>
<p>Я з панам шэфам быў у падзямеллі.</p>
<p> </p>
<p>Штэкер</p>
<p>О, д’ябал! Ведаю, што ты злачынца,</p>
<p>А падлавіць на справе не магу.</p>
<p>Але я ўсё ж такі цябе спаймаю.</p>
<p> </p>
<p>Касценя</p>
<p>І атрымаеце пятнаццаць тысяч марак?</p>
<p> </p>
<p>Штэкер</p>
<p>А вы не хочаце іх атрымаць?</p>
<p> </p>
<p>Касценя</p>
<p>Чаму ж не зарабіць, калі даюць?</p>
<p> </p>
<p>Штэкер</p>
<p>Дапамажыце мне злавіць злачынца.</p>
<p>Я вас азалачу. Вы згодны?</p>
<p> </p>
<p>Касценя</p>
<p>Згодзен.</p>
<p>Я ўсё зраблю, што толькі будзе можна.</p>
<p> </p>
<p>Штэкер</p>
<p>Упэўнены, што з вашай дапамогай</p>
<p>Мы іх падловім вельмі скора.</p>
<p>Бывайце, гер Касценя. <i>(Выходзіць.)</i></p>
<p> </p>
<p>Касценя</p>
<p>Да спаткання.</p>
<p>Хваробу ты каго падловіш, гіцаль!</p>
<p> </p>
<p>Штэкер</p>
<p><i>(На вуліцы да Прыблынды.)</i></p>
<p>Сачы за гэтым домам дзень і ноч.</p>
<p>Усіх запісвай, хто сюды прыходзіць.</p>
<p>А выйдзе ён, ідзі за ім услед</p>
<p>І з горада не выпускай нікуды.</p>
<p>Ты зразумеў?</p>
<p> </p>
<p>Прыблында</p>
<p>Так. Зразумеў.</p>
<p> </p>
<p>Штэкер</p>
<p>За мной!</p>
<p> </p>
<p>Штэкер і гестапаўцы выходзяць. Прыблында як зачарованы глядзіць ім услед. У гэты час у дом непрыкметна прыходзіць Ася і стукаецца да Касцені.</p>
<p> </p>
<p>Касценя</p>
<p>Хто там яшчэ? Заходзьце, калі ласка...</p>
<p> </p>
<p>Уваходзіць Ася.</p>
<p> </p>
<p>Касценя</p>
<p>Дзяўчынка!..</p>
<p> </p>
<p>Ася</p>
<p>Любы!..</p>
<p> </p>
<p>Касценя</p>
<p>Ася!..</p>
<p> </p>
<p>Ася</p>
<p>Андрэй!..</p>
<p> </p>
<p>Касценя</p>
<p>Ці гэта ў сне?!.</p>
<p>Прыйшла?.. Не адраклася?..</p>
<p> </p>
<p>Ася</p>
<p>А ты?.. А ты мяне?..</p>
<p> </p>
<p>Касценя</p>
<p>Краса мая і слава!</p>
<p> </p>
<p>Ася</p>
<p>Нядобры, мілы мой!</p>
<p> </p>
<p>Касценя</p>
<p>Ці гэта сон, ці ява,</p>
<p>Што ты ізноў са мной?</p>
<p>Не, скончыліся мукі</p>
<p>І наш пакутны шлях:</p>
<p>Твае малыя рукі</p>
<p>Зноў у маіх руках.</p>
<p>Я чую ўсёй душою</p>
<p>Жывое іх цяпло;</p>
<p>Я бачу над сабою</p>
<p>Тваіх вачэй святло;</p>
<p>Я слухаю бясконца</p>
<p>Ласкавы голас твой,—</p>
<p>І мне здаецца, сонца</p>
<p>Усходзіць нада мной.</p>
<p> </p>
<p>Ася</p>
<p>Ці гэта сон, ці ява,</p>
<p>Што я ізноў з табой?</p>
<p> </p>
<p>Не, скончыліся мукі</p>
<p>І наш пакутны шлях:</p>
<p>Мае малыя рукі</p>
<p>Зноў у тваіх руках.</p>
<p> </p>
<p>Я чую ўсёй душою</p>
<p>Жывое іх цяпло;</p>
<p>Я бачу над сабою</p>
<p>Тваіх вачэй святло;</p>
<p> </p>
<p>Я слухаю бясконца</p>
<p>Ласкавы голас твой,—</p>
<p>І мне здаецца, сонца</p>
<p>Усходзіць нада мной.</p>
<p> </p>
<p>Касценя і Ася</p>
<p>Як радасна на сэрцы,</p>
<p>Як светла на зямлі!</p>
<p>Нашто ж у паняверцы</p>
<p>Дагэтуль мы жылі?</p>
<p> </p>
<p>У нас адны дарогі</p>
<p>І думы ў нас адны.</p>
<p>Мы пойдзем без трывогі</p>
<p>Праз полымя вайны.</p>
<p> </p>
<p>Мы пойдзем цесным кругам —</p>
<p>Уся наша сям’я.</p>
<p>Тваім найлепшым другам</p>
<p>Навекі буду я.</p>
<p> </p>
<p>Ася</p>
<p>Андрэй, мы не павінны траціць часу.</p>
<p>Я звязана з атрадам партызан,</p>
<p>І трэба сёння ж выбірацца ў лес.</p>
<p> </p>
<p>Касценя</p>
<p>Я не магу пайсці з табою, Ася.</p>
<p> </p>
<p>Ася</p>
<p>Не можаш? Як жа так? Ты ж гаварыў,</p>
<p>Ты ж толькі што пакляўся мне ў каханні</p>
<p> </p>
<p>Касценя</p>
<p>Я звязаны тут вельмі важнай справай.</p>
<p> </p>
<p>Ася</p>
<p>Якою справай? Службай немцам?! Так!</p>
<p> </p>
<p>Касценя</p>
<p>У гэтай хаце сцены маюць вушы,</p>
<p>Я не магу сказаць.</p>
<p> </p>
<p>Ася</p>
<p>Якое ашуканства!</p>
<p>Я знаю, што цябе трымае — немка!..</p>
<p> </p>
<p>Касценя</p>
<p>Паслухай жа!..</p>
<p> </p>
<p>Ася</p>
<p>Я слухала нямала,</p>
<p>І сёння я хачу пачуць адно:</p>
<p>Ты пойдзеш зараз жа са мной ці не?</p>
<p> </p>
<p>Касценя</p>
<p>Я не магу...</p>
<p> </p>
<p>Ася</p>
<p>Падлец жа ты! Падлец!</p>
<p>Няхай цябе сустрэне наша куля! <i>(Выбягае.)</i></p>
<p> </p>
<p>Касценя</p>
<p>Я растлумачу... Слухай, Ася... Ася!..</p>
<p> </p>
<p>Кідаецца за Асяй на вуліцу. Заўважае, што ў твар Асі асцярожна і дапытліва зазірнуў Прыблында і стаў штосьці запісваць. Касценя шпарка вяртаецца ў пакой.</p>
<p> </p>
<p>Касценя</p>
<p>За мною сочаць. О, ліхая доля,</p>
<p>Ты адабрала шчасце і надзею</p>
<p>І ты ж самому мне рыхтуеш смерць!</p>
<p> </p>
<p>Стук у дзверы.</p>
<p> </p>
<p>Касценя</p>
<p>Не, я не здамся вам! Заходзьце, можна...</p>
<p> </p>
<p>Уваходзіць Чапля.</p>
<p> </p>
<p>Касценя</p>
<p>Ты не заўважыў, Чапля, там нічога?</p>
<p> </p>
<p>Чапля</p>
<p>За намі сочаць. Выстаўлена варта,</p>
<p>І з горада нікога не пускаюць.</p>
<p> </p>
<p>Касценя</p>
<p>А як жа Ася, як жа пройдзе Ася?</p>
<p> </p>
<p>Чапля</p>
<p>Якая Ася?</p>
<p> </p>
<p>Касценя</p>
<p>Ты не знаеш, Чапля,</p>
<p>Я загубіў нявінная жыццё.</p>
<p> </p>
<p>Чапля</p>
<p>Падумай аб сабе.</p>
<p> </p>
<p>Касценя</p>
<p>А што мне смерць?</p>
<p> </p>
<p>Чапля</p>
<p>Ты кіраўнік, і ты павінен жыць.</p>
<p>Перапранайся зараз жа ў маё адзенне,</p>
<p>На беразе чакаюць з лодкай хлопцы.</p>
<p> </p>
<p>Касценя</p>
<p>Ты прапануеш ратавацца мне</p>
<p>Цаной уласнага твайго жыцця?</p>
<p> </p>
<p>Чапля</p>
<p>Ёсць большая цана,— цана вялікай справы.</p>
<p>А на чале яе пастаўлен ты.</p>
<p> </p>
<p>Касценя</p>
<p>Ты кажаш праўду: трэба ратаваць</p>
<p>Даручаную справу і людзей.</p>
<p> </p>
<p>Шпарка пераапранаецца ў вопратку Чаплі.</p>
<p> </p>
<p>Касценя</p>
<p>Бывай, мой дарагі, мой добры Чапля.</p>
<p> </p>
<p>Чапля</p>
<p>Усё яшчэ наперадзе. Бывай.</p>
<p> </p>
<p>Касценя выходзіць. На вуліцы, цікуючы за ім, паказваецца Прыблында.</p>
<p> </p>
<p>Прыблында</p>
<p>Не той, зусім не той. Аднак запішам:</p>
<p>Прыйшоў увечары, пабыў і выйшаў.</p>
<p>Ах, якое гэта шчасце,</p>
<p>Што ўдалося мне напасці</p>
<p>На бальшавіка.</p>
<p>Тут яму ўжо не схавацца,</p>
<p>Бо ў мяне, калі прызнацца,</p>
<p>Цвёрдая рука.</p>
<p>Налажу спакойна лапу,</p>
<p>Адвяду яго ў гестапу:</p>
<p>— Стаўце, шэф, барыш.</p>
<p>Мне дадуць узнагароду,</p>
<p>Марак цэлы мех, як лёду,</p>
<p>І жалезны крыж.</p>
<p>Закуплю сабе фальварак,</p>
<p>Загадую тоўсты карак,</p>
<p>Проста заблішчыць.</p>
<p>Буду смачна піць і есці,</p>
<p>З самім шэфам дружбу весці,</p>
<p>Буду панам жыць.</p>
<p> </p>
<p>Выходзіць Чапля.</p>
<p>Прыблында набліжаецца да яго.</p>
<p> </p>
<p>Прыблында</p>
<p>Увага! Ён. Ды што такое?</p>
<p>Зусім жа непадобны тварам...</p>
<p> </p>
<p>Кідаецца і глядзіць праз акно ў кватэру.</p>
<p> </p>
<p>Ах, ашуканцы! Падвялі!</p>
<p>Прапаў мой крыж і мой фальварак.</p>
<p>Цяпер за ўсё адкажа карак.</p>
<p> </p>
<p> </p>
<h3><a id="chapter5"></a>КАРЦІНА ЧАЦВЁРТАЯ</h3>
<p>Пачатак лета. Лясны партызанскі лагер. На пярэднім плане — вартавы. Углыбіні — зямлянкі і шалашы. Каля аднаго з іх Насця калыша дзіця; Іван Прыгода і яшчэ некалькі партызан чысцяць зброю. З'яўляюцца Касценя, Чапля і Сашка.</p>
<p> </p>
<p>Чапля</p>
<p>Цана на галаву тваю расце.</p>
<p> </p>
<p>Касценя</p>
<p>А колькі ўжо даюць?</p>
<p> </p>
<p>Чапля</p>
<p>А вось пабач:</p>
<p>За труп Касцені — паўтараста тысяч,</p>
<p>А за жывога — дзвесце тысяч марак.</p>
<p> </p>
<p>Перадае Касценю нямецкую лістоўку.</p>
<p> </p>
<p>Касценя</p>
<p>Пан Штэкер скупаваты, а скупы</p>
<p>Два разы траціць. За маё жыццё</p>
<p>Я патрабую тысячу нямецкіх.</p>
<p> </p>
<p>Партызаны</p>
<p>Занадта мала, мала, камандзір!</p>
<p> </p>
<p>Касценя</p>
<p>Нямецкі гарнізон у Стайках</p>
<p>Нам трэба разграміць нашчэнт.</p>
<p>Ніводзін эшалон на тым участку</p>
<p>Дайсці да фронту цэлым не павінен.</p>
<p>Іван Прыгода!</p>
<p> </p>
<p>Прыгода</p>
<p>Я.</p>
<p> </p>
<p>Касценя</p>
<p>Бываў у Стайках?</p>
<p> </p>
<p>Прыгода</p>
<p>Я там узрос, таварыш камандзір.</p>
<p> </p>
<p>Касценя</p>
<p>Бяры людзей і пойдзеш з імі ў Стайкі.</p>
<p>Задача ваша — ціхенька, без бою</p>
<p>Разведаць аб усім, адзначыць доты,</p>
<p>Прыкінуць, колькі войска.</p>
<p> </p>
<p>Прыгода</p>
<p>Зразумела.</p>
<p> </p>
<p>Касценя</p>
<p>А стрэнецца надзейны чалавек —</p>
<p>Спытаеце пра Асю.</p>
<p> </p>
<p>Прыгода</p>
<p>Зразумела.</p>
<p>Дазволіце ісці?</p>
<p> </p>
<p>Касценя</p>
<p>У добры час.</p>
<p>Жадаю поспеху. Бывайце жывы.</p>
<p> </p>
<p>Іван Прыгода і некалькі партызан выходзяць.</p>
<p> </p>
<p>Чапля</p>
<p>А ты ўсё думаеш аб той дзяўчыне?</p>
<p> </p>
<p>Касценя</p>
<p>Яе жыццё разбіта праз мяне,</p>
<p>І я пра гэта буду помніць век.</p>
<p> </p>
<p>Сашка</p>
<p>А я упэўнены, што Ася жыва.</p>
<p> </p>
<p>Касценя</p>
<p>Пакінем гаварыць. Нам зараз трэба</p>
<p>Пад’ехаць у дванаццаты атрад.</p>
<p>Налёт прызначым на бліжэйшы дзень.</p>
<p>Гатовы коні?</p>
<p> </p>
<p>Сашка</p>
<p>Так, гатовы.</p>
<p> </p>
<p>Касценя</p>
<p>Едзем.</p>
<p> </p>
<p>Касценя, Чапля і Сашка выходзяць.</p>
<p> </p>
<p>Насця</p>
<p>Няма спачынку хлопцам ні хвіліны.</p>
<p>А навакол такое хараство!</p>
<p> </p>
<p>У небе воблакі плывуць у дальні край;</p>
<p>Бяжыць, гамонячы, спяшаецца ручай.</p>
<p> </p>
<p>Над ім схіліліся бярозы,</p>
<p>Свае зялёныя парасплятаўшы косы.</p>
<p> </p>
<p>Шуміць вяршалінай стары, высокі бор;</p>
<p>Жыццё ўслаўляючы, пяе птушыны хор.</p>
<p> </p>
<p>А з ім у лад гудуць чмялі і пчолы,</p>
<p>Аж лес увесь звініць, зялёны і вясёлы.</p>
<p> </p>
<p>О, пушча цёмная, пявучы сіні гай!</p>
<p>О, родная зямля, мой добры, шчодры край!</p>
<p> </p>
<p>Як многа ты даеш мне радасці і шчасця</p>
<p>Не толькі ў светлы час, але і ў час напасці.</p>
<p> </p>
<p>Як шумна й весела ў тваёй лясной цішы,</p>
<p>Так радасна ў мяне сягоння на душы.</p>
<p> </p>
<p>Ні болю, ні тугі яна цяпер не чуе,</p>
<p>Адно краса твая хвалюе і чаруе.</p>
<p> </p>
<p>І я, шчаслівая, імкліва, як дзіця,</p>
<p>Ірвуся ўсёй душой да сонца і жыцця.</p>
<p> </p>
<p>Вартавы</p>
<p>Стой! Хто ідзе?</p>
<p> </p>
<p>Мядок</p>
<p>Салодкі.</p>
<p>Вартавы</p>
<p>Хто?</p>
<p> </p>
<p>Мядок</p>
<p>Мядок.</p>
<p> </p>
<p>Вартавы</p>
<p>Пароль?</p>
<p> </p>
<p>Мядок</p>
<p>Змаганне.</p>
<p> </p>
<p>Вартавы</p>
<p>Пропуск?</p>
<p> </p>
<p>Мядок</p>
<p>Перамога.</p>
<p> </p>
<p>Вартавы</p>
<p>Як поспехі, таварыш нарыхтоўшчык?</p>
<p> </p>
<p>Мядок</p>
<p>А неблагія, пальчыкі абліжаш.</p>
<p> </p>
<p>Насця</p>
<p>Што ж вы прынеслі? Дзядзечка Мядок,</p>
<p>Саколік мой!..</p>
<p> </p>
<p>Мядок</p>
<p>Ага, затанцавала!</p>
<p>Я задком, перадком</p>
<p>Перад дзядзькам Мядком.</p>
<p>Даскачу да дзядзінца,</p>
<p>Дзядзька дасць мне гасцінца.</p>
<p> </p>
<p>Дзядзька быў у садку,</p>
<p>Ён прынёс мне мядку.</p>
<p> </p>
<p>Век салдацкі кароткі,</p>
<p>Хай жа будзе салодкі.</p>
<p> </p>
<p>Глядзі, якая важная здабыча.</p>
<p> </p>
<p>Насця</p>
<p>Пчаліны мёд, сапраўдны чысты мёд!</p>
<p> </p>
<p>Мядок</p>
<p>Хваліцца не люблю. Але падзяку</p>
<p>Ад камандзіра буду мець напэўна.</p>
<p> </p>
<p>Уваходзяць Касценя і Сашка.</p>
<p> </p>
<p>Касценя</p>
<p>Адразу ж шчыра дзякую, Мядок.</p>
<p> </p>
<p>Мядок</p>
<p>Браточак мой, дзеля брыгады</p>
<p>Мядок служыць заўсёды рады.</p>
<p>Дзе возьме сам, а дзе папросіць,</p>
<p>А ўсё што-небудзь ды прыносіць:</p>
<p>То бульбы мех, то бохан хлеба,—</p>
<p>Усё ж у гаспадарцы трэба.</p>
<p>У камандзіра — бойкі, слава,</p>
<p>А пакарміць — Мядкова справа.</p>
<p>Я так, мой браце, разважаю</p>
<p>І з тым падзяку і прымаю.</p>
<p> </p>
<p>Касценя</p>
<p>А ты забыў, што я аддаў загад</p>
<p>Нічога ад насельніцтва не браць?</p>
<p> </p>
<p>Мядок</p>
<p>Я сам не браў, я толькі папытаў:</p>
<p>А ці няма ў вас ад прастуды мёду?</p>
<p>Мне і наклалі цэлую каробку.</p>
<p> </p>
<p>Касценя</p>
<p>Дык вось: пакуль ты цэлы і здаровы,</p>
<p>Бяры свой мёд і занясі назад.</p>
<p> </p>
<p>Мядок</p>
<p>Таварыш камандзір, вы гэта — жартам?</p>
<p> </p>
<p>Касценя</p>
<p>Баец Мядок, выконвайце загад!</p>
<p> </p>
<p>Мядок</p>
<p>Ёсць выканаць загад! Ото няшчасце,</p>
<p>Убілі гвалтам людзі ў рукі мёд,</p>
<p>А мне цяпер нясі яго назад. <i>(Выходзіць.)</i></p>
<p> </p>
<p>Касценя</p>
<p>Сапраўды, горкае жыццё ў Мядка.</p>
<p>А ты чаго такі маркотны, Сашка?</p>
<p> </p>
<p>Сашка</p>
<p>Засумаваў.</p>
<p> </p>
<p>Касценя</p>
<p>Што, закахаўся? А?</p>
<p>А хто ж яна, твая красуня?</p>
<p> </p>
<p>Сашка</p>
<p>Хочаш?</p>
<p>Я заспяваю песню пра яе.</p>
<p> </p>
<p>Ёсць на Случчыне хаціна</p>
<p>З белым бэзам пад акном.</p>
<p>Там жыве мая кручына</p>
<p>З белакурым хлапчанём.</p>
<p> </p>
<p>Лебядзіная паходка,</p>
<p>Цёмна-русая каса...</p>
<p>Вось якая ў той малодкі</p>
<p>Небяспечная краса.</p>
<p> </p>
<p>Ды ні станам, ні хадою</p>
<p>І ні русаю касой,—</p>
<p>Заўладала яна мною</p>
<p>Шчырай вернасцю сваёй.</p>
<p> </p>
<p>Кожны вечар, кожны ранак</p>
<p>Паглядае на шляхі,</p>
<p>Ці не з’явіцца каханы,</p>
<p>Ці не прыйдзе дарагі.</p>
<p> </p>
<p>Не пыліць нідзе дарога,</p>
<p>Над палямі цішыня.</p>
<p>А жанчына ля парога</p>
<p>Усё чакае нас штодня.</p>
<p> </p>
<p>Касценя</p>
<p>А вось мяне ніхто ўжо не чакае.</p>
<p>Ах, Ася, Ася! Як жа недарэчна,</p>
<p>Як дзіка разышліся нашы сцежкі!</p>
<p>Дзе ты цяпер і што з табою стала? —</p>
<p>Мне гэта думка не дае жыцця.</p>
<p> </p>
<p>Сашка</p>
<p>Эге, таварыш камандзір! Ды вы</p>
<p>Таксама ўслед за мной засумавалі.</p>
<p>А ну, ударым трошкі весялей!</p>
<p> </p>
<p>Стаіць Грыц на вуліцы і, стоячы, плача.</p>
<p>Марфа ў Грыца пытаецца:</p>
<p>— Чаго, Грыцу, плачаш?</p>
<p>— Ой, плачу я, плачу — у сенечкі хочу.</p>
<p>Марфа Грыца спалюбіла, у сенечкі упусціла:</p>
<p>— Ой, цыц, Грыцу, цыц, чаго, Грыцу, плачаш?</p>
<p> </p>
<p>Плача Грыцу, плача, у сенечках стоячы.</p>
<p>Марфа ў Грыца пытаецца:</p>
<p>— Чаго, Грыцу, плачаш?</p>
<p>— Ой, плачу я, плачу — у хатачку хочу.</p>
<p>Марфа Грыца спалюбіла, у хатачку запрасіла:</p>
<p>— Ой, цыц, Грыцу, цыц, чаго, Грыцу, плачаш?</p>
<p> </p>
<p>Плача Грыцу, плача, у хатачцы стоячы.</p>
<p>Марфа ў Грыца пытаецца:</p>
<p>— Чаго, Грыцу, плачаш?</p>
<p>— Ой, плачу я, плачу — на лавачку хочу.</p>
<p>Марфа Грыца спалюбіла, на лавачку насадзіла:</p>
<p>— Ой, цыц, Грыцу, цыц, чаго, Грыцу, плачаш?</p>
<p> </p>
<p>Плача Грыцу, плача, на лавачцы седзячы.</p>
<p>Марфа ў Грыца пытаецца:</p>
<p>— Чаго, Грыцу, плачаш?</p>
<p>— Ой, плачу я, плачу — за столічак хочу.</p>
<p>Марфа Грыца спалюбіла, за столічак пасадзіла:</p>
<p>— Ой, цыц, Грыцу, цыц, чаго, Грыцу, плачаш?</p>
<p> </p>
<p>Вартавы</p>
<p>Стой! Хто ідзе?</p>
<p> </p>
<p>Прыгода</p>
<p>Разведчыкі, свае...</p>
<p> </p>
<p>Вартавы</p>
<p>Пароль?</p>
<p> </p>
<p>Прыгода</p>
<p>Змаганне.</p>
<p> </p>
<p>Вартавы</p>
<p>Пропуск?</p>
<p> </p>
<p>Прыгода</p>
<p>Перамога.</p>
<p> </p>
<p>Уваходзяць партызаны-разведчыкі.</p>
<p> </p>
<p>Касценя</p>
<p>Ну, як паводзілася, хлопцы?</p>
<p> </p>
<p>Прыгода</p>
<p>Блага.</p>
<p>Даведаліся, праўда, аб усім,</p>
<p>Ды невясёлыя навіны: Ася...</p>
<p> </p>
<p>Касценя</p>
<p>Арыштавана?</p>
<p> </p>
<p>Прыгода</p>
<p>Так, арыштавана...</p>
<p> </p>
<p>Касценя</p>
<p>О, час бязлітаснай напасці!</p>
<p> </p>
<p>Насця</p>
<p>Пракляты дзень!</p>
<p> </p>
<p>Сашка</p>
<p>Здрадлівы лёс!</p>
<p> </p>
<p>Касценя, Насця і Сашка</p>
<p>Якое страшнае няшчасце</p>
<p>Ты нечакана нам прынёс!</p>
<p>Яна, што ўсіх аберагала,</p>
<p>Усім уцехаю была,</p>
<p>Усіх з няволі ратавала,—</p>
<p>Сама сябе не ўсцерагла.</p>
<p> </p>
<p>Касценя</p>
<p>Жыццё маё, мая надзея!</p>
<p> </p>
<p>Насця</p>
<p>Маленства друг!</p>
<p> </p>
<p>Сашка</p>
<p>Таварыш мой!</p>
<p> </p>
<p>Касценя, Насця і Сашка</p>
<p>Якую кару ліхадзеі</p>
<p>Цяпер учыняць над табой?</p>
<p>Закута моцна твая воля,</p>
<p>І крыллі скручаны пятлёй,</p>
<p>І, можа быць, ужо ніколі</p>
<p>Мы не сустрэнемся з табой.</p>
<p> </p>
<p>Касценя</p>
<p>Мужайся, сокал мой бяскрылы!</p>
<p> </p>
<p>Насця</p>
<p>Мужайся, Ася!</p>
<p> </p>
<p>Сашка</p>
<p>Вер, мой друг!</p>
<p> </p>
<p>Касценя, Насця і Сашка</p>
<p>Растуць, мацнеюць нашы сілы.</p>
<p>Да помсты кліч ідзе наўкруг.</p>
<p>І ў час трывог, і ў час змагання</p>
<p>Мы не забудзем аб табе:</p>
<p>Мы здзейснім наша абяцанне —</p>
<p>Адпомсцім люта за цябе.</p>
<p> </p>
<p>Касценя</p>
<p>Так, рубанём! Склікайце партызан.</p>
<p>На бой! На бой!</p>
<p> </p>
<p>Прыгода</p>
<p>Таварыш камандзір,</p>
<p>Яшчэ не ўсё. Гестапа абвясціла,</p>
<p>Што, калі мы адважымся напасці,</p>
<p>Яны замучаць Асю.</p>
<p> </p>
<p>Касценя</p>
<p>О, злачынцы!</p>
<p>О, злыя вылюдкі! Яны мяркуюць,</p>
<p>Што гэта спыніць нашую расплату.</p>
<p>Няхай жа кроў нявіннае ахвяры</p>
<p>Падзе на іх галовы лютай карай!</p>
<p> </p>
<p>Чапля</p>
<p>Пастой, Касценя, трэба перадумаць.</p>
<p> </p>
<p>Касценя</p>
<p>Няма, няма другога выйсця, Чапля!</p>
<p>Ніводзін эшалон на тым участку</p>
<p>Дайсці да фронту цэлым не павінен.</p>
<p>Такі наказ нам дадзены з Масквы,</p>
<p>І мы свой абавязак здзейснім свята.</p>
<p>Дзеля жыцця і радасці радзімы</p>
<p>Я вырву сэрца ўласнае з грудзей,</p>
<p>Я растапчу сваё жыццё і шчасце</p>
<p>І цераз іх прайду да перамогі.</p>
<p>За мной, таварышы, на бой, на бой!</p>
<p>Не згінуць, хлопцы, нашы сілы</p>
<p>Ані ў агні, ані ў вадзе.</p>
<p>Дзе нас нядоля не насіла,</p>
<p>Дзе смерць павальна не касіла —</p>
<p>Мы не згіналіся нідзе.</p>
<p> </p>
<p>Хор</p>
<p>Дзе нас нядоля не насіла,</p>
<p>Дзе смерць павальна не касіла —</p>
<p>Мы не згіналіся нідзе.</p>
<p> </p>
<p>Касценя</p>
<p>І перад новаю навалай</p>
<p>Не схілім мы сваіх галоў.</p>
<p>А ці ж у нас адвагі мала,</p>
<p>Ці сіл людскіх забракавала,</p>
<p>Ці смелых не стае байцоў?</p>
<p> </p>
<p>Хор</p>
<p>О, не, адвагі ў нас нямала,</p>
<p>Ніколі сіл не бракавала,</p>
<p>І смелых досыць ёсць байцоў.</p>
<p> </p>
<p>Касценя</p>
<p>Гэй, уставайце ж на трывогу</p>
<p>Адзінай дружнаю сям’ёй!</p>
<p>За нашу радасць-перамогу</p>
<p>Смялей у цяжкую дарогу,</p>
<p>Смялей у грозны, люты бой!</p>
<p> </p>
<p>Хор</p>
<p>За нашу радасць-перамогу</p>
<p>Смялей у цяжкую дарогу,</p>
<p>Смялей у грозны, люты бой!</p>
<p> </p>
<p> </p>
<h3><a id="chapter6"></a>КАРЦІНА ПЯТАЯ</h3>
<p>Зарослы пустазеллем калгасны дзядзінец. Справа ад яго — сад, злева — абгарэлыя дрэвы і хаты. За вёскаю ідзе бой. Чуваць кулямётная і вінтовачная страляніна. Прыгода з групай партызан вядуць знябытую Асю.</p>
<p> </p>
<p>Прыгода</p>
<p>Вось тут, у гэтым садзе, адпачнём.</p>
<p> </p>
<p>Ася</p>
<p>Не, не, я не стамілася. Вядзі,</p>
<p>Хоць перад смерцю дай яго пабачыць.</p>
<p>Я вінавата перад ім. Вядзі.</p>
<p> </p>
<p>Прыгода</p>
<p>Куды ж я павяду? Каго мы знойдзем,</p>
<p>Калі навокал бой? Сядай. Спачні.</p>
<p> </p>
<p>Ён праводзіць Асю ў сад і садзіць на траву.</p>
<p> </p>
<p>Ася</p>
<p>Якія вы нядобрыя усе!</p>
<p>Ой, цяжка мне!</p>
<p> </p>
<p>Прыгода</p>
<p>Прыляж і адпачні.</p>
<p>Ну вось, ужо й забылася, заснула.</p>
<p> </p>
<p>Прыгода накрывае Асю сваім шынялём. Пад гэты час бой заціхае. Здалёку пачулася і набліжаецца пераможная песня. На вуліцу выходзяць калгаснікі — мужчыны і жанчыны.</p>
<p> </p>
<p>Хор партызан</p>
<p>На світанні рана-рана</p>
<p>Згуртаванай грамадой</p>
<p>Выйшлі з пушчы партызаны</p>
<p>З лютым ворагам у бой.</p>
<p> </p>
<p>— За сваю краіну шчыра</p>
<p>Пастаім мы тут і там.</p>
<p>Слава нашым камандзірам,</p>
<p>Слава храбрацам!</p>
<p> </p>
<p>Затрашчалі аўтаматы,</p>
<p>Мінамёты зараўлі.</p>
<p>Больш ніколі немцы-каты</p>
<p>Не падымуцца з зямлі.</p>
<p> </p>
<p>— За сваю краіну шчыра</p>
<p>Пастаім мы тут і там.</p>
<p>Слава нашым камандзірам,</p>
<p>Слава храбрацам!</p>
<p> </p>
<p>Партызаны павяртаюць</p>
<p>З перамогай у лясы.</p>
<p>Партызаны запяваюць</p>
<p>На чатыры галасы:</p>
<p> </p>
<p>— За сваю краіну шчыра</p>
<p>Пастаім мы тут і там.</p>
<p>Слава нашым камандзірам,</p>
<p>Слава храбрацам!</p>
<p> </p>
<p>Уваходзяць партызаны. Канвой вядзе палонных немцаў. Сярод іх — Штэкер, Рэйнаў, Эльза і іншыя.</p>
<p> </p>
<p>Штэкер</p>
<p>О, майн гот! О, майн гот!</p>
<p>Які няўдалы наш паход!</p>
<p> </p>
<p>Эльза</p>
<p>Што нас цяпер чакае тут?</p>
<p> </p>
<p>Рэйнаў</p>
<p>Капут усім. Усім капут.</p>
<p> </p>
<p>Хор немцаў</p>
<p>О, майн гот! О, майн гот!</p>
<p>Які няўдалы наш паход!</p>
<p>Не прычакаць нам свежых сіл,</p>
<p>Разбіта наша войска ў пыл,</p>
<p>Не вызваліць яно ўжо нас,</p>
<p>Прыходзіць наш смяротны час.</p>
<p>Зэр шлехт, зэр шлехт нам будзе тут:</p>
<p>Капут усім, усім капут.</p>
<p> </p>
<p>Уваходзяць Чапля, Сашка і Мядок.</p>
<p> </p>
<p>Мядок</p>
<p>Чаго скуголіце? А, пан Рэйнаў!</p>
<p>А як жа гэта пан сюды папаў?</p>
<p> </p>
<p>Рэйнаў</p>
<p>Рабочы! Мой рабочы! Пане, слухай...</p>
<p> </p>
<p>Сашка</p>
<p>Вось зараз я табе як дам у вуха!</p>
<p> </p>
<p>Чапля</p>
<p>Стрымайся, Сашка!</p>
<p> </p>
<p>Рэйнаў</p>
<p>Чапля!</p>
<p> </p>
<p>Эльза</p>
<p>Пане Чапля!</p>
<p> </p>
<p>Чапля</p>
<p>Адвесці іх пакуль што ў лес, у лагер.</p>
<p> </p>
<p>Немцаў выводзяць.</p>
<p> </p>
<p>Хор немцаў</p>
<p>О, майн гот! О, майн гот!</p>
<p>Які няўдалы наш паход!</p>
<p>Зэр шлехт, зэр шлехт нам будзе тут:</p>
<p>Капут усім, усім капут.</p>
<p> </p>
<p>Сашка</p>
<p>Вось так, паплачце трохі, фрыцы!</p>
<p>А мы станцуем, маладзіцы.</p>
<p> </p>
<p>І-эх! Ды калі ж я ў матулькі была,</p>
<p>Як вішанька у садочку цвіла.</p>
<p> </p>
<p>Дасталася злому немцу у палон,</p>
<p>Як ліпінку мяне высушыў ён.</p>
<p> </p>
<p>Не ўдалося мяне немцу дасушыць,—</p>
<p>Паляцелі партызаны немца біць.</p>
<p> </p>
<p>Як ударылі магутнай грамадой,</p>
<p>Разлучыўся немец з рыжай галавой.</p>
<p> </p>
<p>Агульны танец. Уваходзіць Касценя.</p>
<p> </p>
<p>Касценя</p>
<p>Цямнее, хлопцы. Досыць забаўляцца.</p>
<p>Паставіць трэба варту і дазоры.</p>
<p>Прыгода не вярнуўся?</p>
<p> </p>
<p>Сашка</p>
<p>Не відаць.</p>
<p> </p>
<p>Прыгода</p>
<p>Я тут, таварыш камандзір.</p>
<p> </p>
<p>Касценя</p>
<p>Ну, што?!</p>
<p> </p>
<p>Прыгода</p>
<p>Паспелі да турмы своечасова</p>
<p>І вызвалілі ўсіх.</p>
<p> </p>
<p>Касценя</p>
<p>Што з Асяй?</p>
<p> </p>
<p>Прыгода</p>
<p>Ёсць.</p>
<p> </p>
<p>Касценя</p>
<p>Знайшлі? Жывая? Дзе яна?</p>
<p> </p>
<p>Прыгода</p>
<p>У садзе,</p>
<p>Нядужая надзвычай.</p>
<p> </p>
<p>Касценя кідаецца ў сад.</p>
<p> </p>
<p>Касценя</p>
<p>Ася!.. Ася..</p>
<p> </p>
<p>Прыгода Цішэй, пабудзіце.</p>
<p> </p>
<p>Касценя</p>
<p>Мая дзяўчынка,</p>
<p>Вось як мне выпала з табой спаткацца!</p>
<p>Я нават не магу цябе абняць</p>
<p>І прытуліць да сэрца. Спі, дзяўчынка.</p>
<p>Твой сон аберагаюць партызаны.</p>
<p>Таварыш Чапля!</p>
<p> </p>
<p>Чапля</p>
<p>Я.</p>
<p> </p>
<p>Касценя</p>
<p>Вазьмі людзей,</p>
<p>Пастаў дзе трэба варту і дазоры.</p>
<p>Астатнія хай спачываюць тут.</p>
<p> </p>
<p>Некалькі партызан на чале з Чаплем выходзяць. Іншыя ідуць у хаты. Каля Асі застаецца адзін Касценя. Ноч. У бліжэйшай хаце Насця пад акном калыша дзіця і спявае калыханку.</p>
<p> </p>
<p>Касценя</p>
<p>Ну, вось — мы зноў адны з табою, Ася.</p>
<p>А ты маўчыш і слова мне не скажаш.</p>
<p>Спі, слаўная, пад гэту калыханку.</p>
<p>Няхай спачынак дасць табе здароўя.</p>
<p> </p>
<p>Насця</p>
<p>Пайшоў каток пад масток,</p>
<p>Злавіў рыбку за хвасток.</p>
<p>Пабег коцік у сялібку,</p>
<p>Панёс коцік хлопцу рыбку.</p>
<p> </p>
<p>На палаткі кот зайшоў,</p>
<p>Нарабіў ён там слядоў.</p>
<p>— Не хадзі каток па лаўцы,</p>
<p>Будзем біць цябе па лапцы.</p>
<p> </p>
<p>Узлез каток на шасток,</p>
<p>Горка плача галубок.</p>
<p>— Чаго, коцік, ты варкочаш,</p>
<p>Можа піць ці есці хочаш?</p>
<p> </p>
<p>У шчарбатым чарапку</p>
<p>Пададзім табе мядку.</p>
<p>— Я за ежу не вазьмуся,</p>
<p>Мяне скрыўдзіла бабуся,</p>
<p> </p>
<p>Хоча лапкі перабіць,</p>
<p>Чым жа рыбку мне лавіць?</p>
<p>— Ляж, каток, засні ля бабкі,</p>
<p>Зажывуць малыя лапкі.</p>
<p> </p>
<p>Будзеш к мосціку хадзіць,</p>
<p>Будзеш рыбку зноў лавіць.</p>
<p>Спі, мой коцік, люлі-люлі,</p>
<p>Людзі ўжо даўно паснулі.</p>
<p> </p>
<p>Убягае Чапля.</p>
<p> </p>
<p>Чапля</p>
<p>Прачніся, камандзір! Устаньце, хлопцы!</p>
<p>Трывога: немцы акружаюць вёску.</p>
<p> </p>
<p>Усхопліваецца Касценя. З хат выбягаюць партызаны.</p>
<p> </p>
<p>Касценя</p>
<p>Да зброі! Вырвемся, сябры! Да зброі!</p>
<p> </p>
<p>Хапаюць зброю і выбягаюць. Прачынаецца Ася. З хат выходзяць калгаснікі. Дзесьці блізка чуваць страляніна.</p>
<p> </p>
<p>Ася</p>
<p>Што тут за гоман? Дзе я? Што са мной?</p>
<p> </p>
<p>Насця</p>
<p>Не бойся. Ты паміж сваіх.</p>
<p> </p>
<p>Ася</p>
<p>Насця?!</p>
<p>А дзе ж Касценя, Насця, дзе Андрэй?</p>
<p> </p>
<p>Насця</p>
<p>Ён зараз прыйдзе, ты яго пабачыш.</p>
<p>А вось і ён...</p>
<p> </p>
<p>Чапля і Сашка вядуць параненага Касценю. Ася рванулася да яго.</p>
<p> </p>
<p>Ася</p>
<p>Андрэй!.. Каханы мой!..</p>
<p>Я так перад табою вінавата.</p>
<p> </p>
<p>Касценя</p>
<p>Даруй мне, Ася... Позна гаварыць,</p>
<p>Хто вінаваты з нас... Я... паміраю...</p>
<p> </p>
<p>Ася</p>
<p>Ратуйце, людзі добрыя, ратуйце!..</p>
<p> </p>
<p>Касценя</p>
<p>Будзь, Ася, мужнаю. Не плач, не трэба...</p>
<p>Я вельмі горача цябе любіў,</p>
<p>Але яшчэ мацней любіў радзіму</p>
<p>І для яе ахвяраваў усім.</p>
<p>І з любасцю маёю да цябе</p>
<p>Перадаю і любасць да радзімы...</p>
<p>Кляніся мне... А дзе ж мой Чапля? Чапля!</p>
<p> </p>
<p>Чапля</p>
<p>Я тут, Андрэй, з табою.</p>
<p> </p>
<p>Касценя</p>
<p>Слухай, Чапля.</p>
<p>Кляніцеся, што гэтая зямля</p>
<p>Ізноў шчаслівай будзе і свабоднай,</p>
<p>І я, спачыўшы ў цішыні халоднай,</p>
<p>Пачую голас з роднага Крамля.</p>
<p>Ты чуеш, Чапля?</p>
<p> </p>
<p>Чапля</p>
<p>Чую, камандзір.</p>
<p> </p>
<p>Касценя</p>
<p>Клянешся?</p>
<p> </p>
<p>Чапля</p>
<p>Так, клянуся.</p>
<p> </p>
<p>Касценя</p>
<p>Нахіліся</p>
<p>І пацалуй мяне ў знак вернай клятвы.</p>
<p>Бывай, мой друг!.. Бывайце, хлопцы!.. Ася!.</p>
<p> </p>
<p>Падае на рукі Асі і памірае.</p>
<p> </p>
<p>Ася</p>
<p>Андрэй?!. Каханы мой!.. Андрэй!..</p>
<p>Навошта ж ты ізноў мяне пакінуў?</p>
<p>Адну, адну пакінуў назаўсёды.</p>
<p>Дахаты хлопцы вернуцца з паходаў,</p>
<p>Адно цябе ні дома, ні на полі</p>
<p>Не прычакаю я цяпер ніколі.</p>
<p>Андрэй!.. Каханы мой!.. Андрэй, Андрэй!..</p>
<p> </p>
<p>Чапля</p>
<p>Маўчы. Зацісні зубы і маўчы.</p>
<p>Хай ворагі не ведаюць, што ён</p>
<p>Пакінуў нас. Няхай яго імя</p>
<p>Грыміць і наганяе на іх жах.</p>
<p> </p>
<p>Бывай, таварыш верны мой!</p>
<p>Не стрэцца болей нам.</p>
<p>І над магілаю тваёй</p>
<p>Табе я клятву дам.</p>
<p> </p>
<p>Клянуся зорамі начэй,</p>
<p>І сонцам залатым,</p>
<p>І шчасцем родных мне дзяцей,</p>
<p>І будучым сваім.</p>
<p> </p>
<p>Клянуся гэтым страшным днём</p>
<p>Быць верным барацьбе;</p>
<p>Клянуся смерцю і жыццём</p>
<p>Адпомсціць за цябе.</p>
<p> </p>
<p>Клянуся верны карабін</p>
<p>Трымаць, нібы салдат,</p>
<p>Пакуль тут будзе хоць адзін</p>
<p>Хадзіць нямецкі кат.</p>
<p> </p>
<p>Яшчэ табе клянуся я,</p>
<p>Што не скрыўлю твой шлях</p>
<p>І пранясу тваё імя,</p>
<p>Як пераможны сцяг.</p>
<p> </p>
<p>Партызаны</p>
<p>З табой клянецца ўся сям’я,</p>
<p>Што мы не скрывім шлях</p>
<p>І пранясём яго імя,</p>
<p>Як пераможны сцяг.</p>
<p> </p>
<p>Агульны хор</p>
<p>Да зброі, таварыш! Над намі</p>
<p>Няволі грымяць кайданы.</p>
<p>А жыць не прывыклі рабамі</p>
<p>Вялікай радзімы сыны.</p>
<p> </p>
<p>Да зброі, таварыш, да зброі!</p>
<p>Устань і другіх заклікай.</p>
<p>Будзь сынам адданым,</p>
<p>З няволі кайданнай</p>
<p>Краіну сваю вызваляй!</p>
<p> </p>
<p>Суровая наша дарога,</p>
<p>Ды веры не траціць салдат,</p>
<p>Што вернемся мы з перамогай</p>
<p>Да нашых разбураных хат.</p>
<p> </p>
<p>Да зброі, таварыш, да зброі!</p>
<p>Устань і другіх заклікай.</p>
<p>Будзь сынам адданым,</p>
<p>З няволі кайданнай</p>
<p>Краіну сваю вызваляй!</p>
<p> </p>
<p>Здабудзем свабоду радзіме,</p>
<p>Яна закрасуе ізноў,</p>
<p>І маці з падзякай абдыме</p>
<p>Адважных дачок і сыноў.</p>
<p> </p>
<p>Да зброі, таварыш, да зброі!</p>
<p>Устань і другіх заклікай.</p>
<p>Будзь сынам адданым,</p>
<p>З няволі кайданнай</p>
<p>Краіну сваю вызваляй!</p>
<p> </p>
<p class="sign"><i>24/XІІ.1945 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>