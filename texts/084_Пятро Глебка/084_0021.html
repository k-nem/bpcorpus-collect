<div class="container">
<div class="book-utils">
<div id="qrcode"></div>
<a href="/Piatro_Hlebka/Paslaniec.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1943 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1947 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Пасланец -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Пасланец</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Па сцежках таемных, з ляска да ляска,</p>
<p>Ідзе ў Беларусь пасланец ад ЦК.</p>
<p> </p>
<p>Заданне адказнае: спешна з Масквы</p>
<p>Даставіць атрадам наказ баявы.</p>
<p> </p>
<p>За поясам — фінка, мяшок на плячах.</p>
<p>А ў полі мяцеліцы спяць на шляхах.</p>
<p> </p>
<p>Кранешся іх дотыкам лёгкім нагі —</p>
<p>Завые вятрыска, закружыць снягі:</p>
<p> </p>
<p>— Спяшай, чалавеча, да выбраных мэт,</p>
<p>Мы зараз засыплем, завеем твой след!</p>
<p> </p>
<p>І вось — ані сцежак ужо, ні дарог...</p>
<p>А нельга зайсці да людзей на парог!</p>
<p> </p>
<p>Абходзячы вабны над хатай дымок,</p>
<p>Ганец павяртае ізноў у лясок.</p>
<p> </p>
<p>У лесе зацішна. Няблага б спачыць,</p>
<p>Ды важны наказ пад ватоўкай ляжыць.</p>
<p> </p>
<p>І ноч навылёт чалавек не засне.</p>
<p>Ці дзяцел застукае дзе на сасне,</p>
<p> </p>
<p>Ці шышка пакоціцца з елкі наніз,</p>
<p>Ці пройдзе, павольна ступаючы, ліс,</p>
<p> </p>
<p>Ці заяц праскочыць па свежым сняжку,</p>
<p>Не спіць пасланец, пасланец начыку.</p>
<p> </p>
<p>Не гэтак уласнай шкада галавы,</p>
<p>Як шкода заветнага слова з Масквы,</p>
<p> </p>
<p>Якое ганец пад ватоўкай нясе,</p>
<p>Якога так прагна чакаюць усе.</p>
<p> </p>
<p>І, ледзь адпачыўшы, з ляска да ляска</p>
<p>Ідзе ў Беларусь пасланец ад ЦК.</p>
<p> </p>
<p>Заданне адказнае: трэба з Масквы</p>
<p>Даставіць атрадам наказ баявы.</p>
<p> </p>
<p>За поясам — фінка, мяшок на плячах...</p>
<p>Нямецкая варта стаіць на шляхах.</p>
<p> </p>
<p>Благія шляхі, і няма ім канца,</p>
<p>Ды ў крыўду радзіма не дасць пасланца.</p>
<p> </p>
<p>Кашлатыя пушчы даюць яму дом,</p>
<p>Ад сцюжы кусты ахінаюць крысом,</p>
<p> </p>
<p>Мільёны на небе рассыпаных зор</p>
<p>Выводзяць з аблуды на чысты прастор,</p>
<p> </p>
<p>А ў чыстых палях ад пагібельных воч</p>
<p>Яго прыкрывае завейная ноч.</p>
<p> </p>
<p>І ён без спазнення, ў прызначаны час</p>
<p>Прыносіць з Масквы партызанам наказ.</p>
<p> </p>
<p>Яго абступаюць, пытаюць навін.</p>
<p>Ён гутарыць з хлопцамі пару гадзін,</p>
<p> </p>
<p>Гаворыць ім простыя словы: «Братва!</p>
<p>Трымайцеся, з вамі заўсёды Масква!»</p>
<p> </p>
<p>І вестка ідзе ад байца да байца,</p>
<p>Яна абганяе свайго пасланца,</p>
<p> </p>
<p>Яна падымае атрады на бой</p>
<p>І новыя сілы вядзе за сабой.</p>
<p> </p>
<p>Аж неба ад выбухаў грозных гудзе,</p>
<p>І вораг не мае спакою нідзе.</p>
<p> </p>
<p>Тым часам ізноў ад ляска да ляска</p>
<p>Ідзе пасланец з даручэннем ЦК.</p>
<p> </p>
<p>Заданне адказнае: спешна з Масквы</p>
<p>Даставіць атрадам наказ баявы.</p>
<p> </p>
<p>За поясам — фінка, мяшок на плячах...</p>
<p>Мяцеліцы белыя спяць на шляхах...</p>
<p> </p>
<p class="sign">1943 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>