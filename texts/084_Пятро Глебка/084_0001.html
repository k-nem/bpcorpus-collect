<div class="container">
<div class="book-utils">
<div id="qrcode"></div>
<a href="/Piatro_Hlebka/Ahni_Susvietu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1927 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Агні Сусвету -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Агні Сусвету</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p>Прысвячаецца дзесяцігоддзю</p>
<p>Кастрычніка</p>
</div>
<div class="CLEAR"></div>
<p> </p>
<p> </p>
<p>* * *</p>
<p>Жыццё — гэта песня, шырокі размах,</p>
<p>акорды складаюцца ў гамы.</p>
<p>А крыллі імкненняў так цяжка узняць,</p>
<p>калі іх патопчуць нагамі.</p>
<p> </p>
<p>Даўно, мо як толькі паўстаў Чалавек,</p>
<p>даўно, як запомніць ён можа,—</p>
<p>праходзілі людзі па чыстай траве,</p>
<p>тапталі і мялі прыгожасць.</p>
<p> </p>
<p>У прагным імкненні стварыць абсалют —</p>
<p>адвечную тайну сусвету —</p>
<p>галовы складалі на жвір, на зямлю,</p>
<p>а ўсё ж не засталася следу.</p>
<p> </p>
<p>Вятры у вяках замяталі сляды,</p>
<p>таму узрастала напорнасць.</p>
<p>Адны прападалі і чэзлі, як дым,</p>
<p>другіх уцяшала пакорнасць.</p>
<p> </p>
<p>А трэція толькі ішлі ды ішлі</p>
<p>да мэты — імкнуцца каб вечна.</p>
<p>І так вось папросту на чорнай зямлі</p>
<p>скавала людзей супярэчнасць.</p>
<p> </p>
<p>Яна тады крыллі зламала нашчэнт,</p>
<p>іх людзі стапталі нагамі,</p>
<p>як быццам не зналі, што рухі планет</p>
<p>заўсёды нязменны над намі.</p>
<p> </p>
<p>Жыцця выпадковасць не сцісне ніяк —</p>
<p>законам размераны формы —</p>
<p>і думка твая, ці яго, ці мая</p>
<p>сусвет не парэжа па норме.</p>
<p> </p>
<p>Жыццё — гэта песня, шырокі размах,</p>
<p>акорды складаюцца ў гамы.</p>
<p>Абломаных крылляў мо й нам не узняць —</p>
<p>стаптаны нашчэнт пад нагамі?!</p>
<p> </p>
<p>* * *</p>
<p>І сонца гарэла, і зоры цвілі,</p>
<p>і падалі ўніз метэоры,</p>
<p>а людзі прыпалі да цьмянай зямлі,</p>
<p>каб выплакаць скруху і гора.</p>
<p> </p>
<p>У сэрцах паслаўся няведамы гнеў —</p>
<p>бязмежнасць абняць немагчыма.</p>
<p>Як вецер каліны не зломіць — сагне,</p>
<p>развее лісты па лагчынах.</p>
<p> </p>
<p>Вось так і ў шалёнай пагоні людзей</p>
<p>сусвет пашчапаць на кавалкі...</p>
<p>Прыходзіла ноч адрадзіць новы дзень,</p>
<p>прыносіла думак навалы.</p>
<p> </p>
<p>І чыннасць людская — вар’яцкія сны —</p>
<p>згарала ў адных летуценнях.</p>
<p>І продкаў сваіх пракліналі сыны —</p>
<p>народ стаў тварцом без тварэнняў.</p>
<p> </p>
<p>Паклалі надоўга прымусу пячаць</p>
<p>На працу, на думку, імкненне...</p>
<p>Распялі Хрыста, каб сябе апраўдаць,</p>
<p>прыдумалі рай для збавення.</p>
<p> </p>
<p>Нібы у пакутах — людскі ідэал,</p>
<p>а мэта — ў імкненнях бязмэтных.</p>
<p>Віталі, хто цела й душу прадаваў,</p>
<p>прарочылі гэным бяссмертнасць.</p>
<p> </p>
<p>А вобраз вялікі як існасць і сон,</p>
<p>стапталі нагамі, пабілі,</p>
<p>(дагэтуль шчэ сочыцца кроў на пясок)</p>
<p>Сакрата яны атруцілі.</p>
<p> </p>
<p>Праз выдумкі-вобраз пакорны Хрыста,</p>
<p>праз тысячы смерцяў Сакратаў</p>
<p>хацелі вялікасцю свету паўстаць,</p>
<p>каб сонца рукамі ім кратаць.</p>
<p> </p>
<p>* * *</p>
<p>Гады праміналі, сталецці ішлі,</p>
<p>знікалі, як сон, пакаленні.</p>
<p>Ці ў колерах яркіх залочаных ліп</p>
<p>згарала людское сумленне?</p>
<p> </p>
<p>Ці ветры разносілі ў скаргах яго,</p>
<p>ці хмары мачылі дажджамі?..</p>
<p>Так тысячы тысяч нялічаных год</p>
<p>жалоба звісала над намі.</p>
<p> </p>
<p>Панурая цемра ляжала наўкол...</p>
<p>Гадалі і ўночы і ўдзень.</p>
<p>Згадае ўсялякі, не з’іншыць ніхто</p>
<p>агні гістарычных падзей.</p>
<p> </p>
<p>Адны вось за гэтым паўзлі па зямлі,</p>
<p>другія з пагардай тапталі.</p>
<p>Трывожныя пошчакі ў змроку ляглі</p>
<p>ад звону завостранай сталі.</p>
<p> </p>
<p>Ізноў узнімаліся людзі з магіл</p>
<p>і гінулі ў бойках нялюдскіх.</p>
<p>Адна за другой рэвалюцыі йшлі,</p>
<p>чакалі яшчэ рэвалюцый.</p>
<p> </p>
<p>Чакалі, што прыйдзе, народзіцца дзень,</p>
<p>запаліць агні над сусветам.</p>
<p>Бы рукі разняў чалавечыя цень,</p>
<p>высока ўзышоўшы над светам.</p>
<p> </p>
<p>А можа паўстаў ідэал-Чалавек,</p>
<p>загнаны пагоняю лютай? —</p>
<p>Ён такжа напорна ад веку у век</p>
<p>ішоў да свайго абсалюту.</p>
<p> </p>
<p>І месяц выходзіў з-пад хмараў і злёг,</p>
<p>глядзеў на худыя на рукі,</p>
<p>і доўга ён, доўга стаяў над зямлёй,</p>
<p>як вобраз сусветнае скрухі.</p>
<p> </p>
<p>* * *</p>
<p>Вайна, як здань, прасцерла рукі,</p>
<p>як цень, над светам бродзіць смерць...</p>
<p> </p>
<p>Ад таго над рэчкай</p>
<p>зашумелі вербы,</p>
<p>а лясы на ўзгорках</p>
<p>шалясцяць.</p>
<p>І туманы нешта</p>
<p>ахінулі неба...</p>
<p>(Дапівалі горкасць</p>
<p>ад жыцця).</p>
<p> </p>
<p>Заламала рукі,</p>
<p>заламала Маці:</p>
<p>— Сынку, ты загінуў!.. Як?!</p>
<p>І дзе?!</p>
<p>Засталася скруха</p>
<p>на уцеху ў працы,</p>
<p>на карысць краіны</p>
<p>У бядзе.</p>
<p> </p>
<p>Страчалі дзень, не лічачы калецтваў,</p>
<p>а смерці цень заўсёды рос;</p>
<p>здавалася, няма, не будзе чалавецтва,</p>
<p>і на зямлі суздром хаос.</p>
<p> </p>
<p>І заўсёды на жвір,</p>
<p>распаляючы зірк,</p>
<p>сыпаліся слёзы,</p>
<p>сыпаліся ціха:</p>
<p>— Ці мінецца гора,</p>
<p>ці мінецца ліха?!</p>
<p> </p>
<p>Праміналі гады,</p>
<p>скавыталі вятры...</p>
<p>Галасіла Маці-Беларусь</p>
<p>спрадвеку</p>
<p>і чакала сына,</p>
<p>сына-Чалавека.</p>
<p> </p>
<p>Ападалі лісты,</p>
<p>усцілалі масты:</p>
<p>перайсці да шчасця,</p>
<p>перайсці на бераг,</p>
<p>акавіты выпіць</p>
<p>і агню набераць.</p>
<p> </p>
<p>Зацвіталі сады,</p>
<p>прападалі сляды...</p>
<p>Сумавала Маці,</p>
<p>сумавала часта:</p>
<p> </p>
<p>— А ці сын забіты,</p>
<p>а ці сын прапашчы?!</p>
<p>Надзеі змрочныя, і мары чорныя,</p>
<p>і крыкі дзікія, і дзікі лямант...</p>
<p> </p>
<p>* * *</p>
<p>Змаганне не моўкне, змаганне шуміць,</p>
<p>змаганне вітаюць паэты.</p>
<p>Змагаліся продкі, змагаліся мы,</p>
<p>ды толькі за іншыя мэты.</p>
<p> </p>
<p>Адно вось не знаю — завошта яны</p>
<p>змагаліся наскаю сілай?</p>
<p>(Як сведкі нядаўна мінулай вайны,</p>
<p>травой зарастаюць магілы).</p>
<p> </p>
<p>Яны, пэўна, меліся знішчыць сусвет,</p>
<p>і тым дасягнуць абсалюту;</p>
<p>забыліся, мусіць, што вечнасцю свет</p>
<p>паб’е дарагую валюту.</p>
<p> </p>
<p>Забыліся такжа спрадвечны закон</p>
<p>(ён ляжа у нас у аснову);</p>
<p>не скрышацца формы на цягу вякоў,—</p>
<p>сусвет ужо гэтак заснован.</p>
<p> </p>
<p>Яны меркавалі: стаптаны нашчэнт,</p>
<p>не ўстане да працы напорнай.</p>
<p>Аднак жа праз ноч адраджаецца дзень,</p>
<p>і гіне самота і горкасць.</p>
<p> </p>
<p>Закованы гэтак народ-Праметэй</p>
<p>паўстаў і штандары узвеяў:</p>
<p>— Не трэба нам тысячы подлых ідэй —</p>
<p>адзіная наша ідэя:</p>
<p> </p>
<p>«Мы ўсё збудавалі! — разбурым наўсцяж,</p>
<p>пакінуўшы грунт непарушным,</p>
<p>каб зноў збудаваць, дзе ў эмблему жыцця</p>
<p>тварцы пакладуць свае душы».</p>
<p> </p>
<p>* * *</p>
<p>Зоры мае, залатыя мае,</p>
<p>асенняя ясная зорнасць!..</p>
<p>Ці гэта агні пачалі палымнець</p>
<p>у шатах маўклівасці чорнай?</p>
<p> </p>
<p>У марных патугах сусвет пашчапаць,</p>
<p>каб вытварыць форму трыкліні —</p>
<p>яны толькі здолелі свет разгадаць,</p>
<p>не здолеўшы сувязь адкінуць.</p>
<p> </p>
<p>І гэта не дзіўна: сусвет — абсалют,</p>
<p>а людзі — ягоная частка;</p>
<p>не створыць жа сотая доля зямлю,</p>
<p>а цэлае долю дык часта...</p>
<p> </p>
<p>Гараць і палаюць сусвету агні,</p>
<p>каб грунт абярнуць ў перагасу —</p>
<p>з яе нараджаецца ў нашыя дні</p>
<p>у руху няспыненым шчасце.</p>
<p> </p>
<p class="sign">1927 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>