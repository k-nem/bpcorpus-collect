<div class="container">
<div class="book-utils">
<div id="qrcode"></div>
<a href="/Piatro_Hlebka/Piesni_pryhonu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1934 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1938 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Песні прыгону -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Песні прыгону</h2>
<div style="height: 3rem"></div>
<!-- TOC_BEGIN -->
<a href="#chapter1">1. Жніўная</a><br/>
<a href="#chapter2">2. Палюбоўная</a><br/>
<a href="#chapter3">3. Песня французскіх жакаў</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1. Жніўная</h3>
<p>Зайшло сонейка за горы,</p>
<p>На зямлю апалі росы,</p>
<p>Запаліла ночка зоры,</p>
<p>Месяц глянуў на пакосы,</p>
<p>Затужыў над цёмным борам,</p>
<p>І пасыпаліся слёзы...</p>
<p> </p>
<p>Гэта плача вінавата</p>
<p>Наша скрыўджаная доля,</p>
<p>Што не маем мы ні хаты,</p>
<p>Ні худобы і ні поля,</p>
<p>Толькі плечы крыюць латы,</p>
<p>Толькі сэрцы ныюць болем.</p>
<p> </p>
<p>Мы над панскаю палосай</p>
<p>Цэлы дзень стаялі крукам,</p>
<p>Пагарэлі нашы косы,</p>
<p>Забалелі нашы рукі,</p>
<p>Па дарогах вецер носіць</p>
<p>Нашу песню, нашу скруху...</p>
<p> </p>
<p>Мы хвіліны не спачылі,</p>
<p>Усё чысценька пажалі,</p>
<p>Усё ў копы панасілі...</p>
<p>Толькі крыўды, толькі жалю,</p>
<p>Толькі струджанае сілы</p>
<p>У снапы не павязалі...</p>
<p> </p>
<p>Хай узнімецца пад зоры,</p>
<p>Хай дажджамі праліецца,</p>
<p>Забушуе чорным морам</p>
<p>І паводкай разліецца,—</p>
<p>Можа змые наша гора,</p>
<p>Можа панства захлынецца.</p>
<p> </p>
<p> </p>
<h3><a id="chapter2"></a>2. Палюбоўная</h3>
<p>Высока зоры ружавеюць,</p>
<p>Лятуць буслы пад Шляхам Млечным,</p>
<p>З лагчыны цёплы вецер вее,</p>
<p>Над пожняй ціхі летні вечар...</p>
<p>Ідуць ад панскай нівы жнеі,</p>
<p>Баляць іх стомленыя плечы.</p>
<p> </p>
<p>Гэй, сустрэнь, любы,</p>
<p>Прыгарні, любы,</p>
<p>Мяне, маладую,</p>
<p>Бо ніхто ж мяне,</p>
<p>Адзінокае,</p>
<p>Не шкадуе.</p>
<p> </p>
<p>Мы так стаміліся на полі,</p>
<p>Да ночы жалі ад світання,</p>
<p>Пачуй жа мой знябыты голас</p>
<p>І выйдзі, любы, на спатканне,</p>
<p>Я раскажу табе пра долю,</p>
<p>Пра наша горкае каханне.</p>
<p> </p>
<p>Дык сустрэнь, любы,</p>
<p>Прыгарні, любы,</p>
<p>Мяне, маладую,</p>
<p>Бо ніхто ж мяне,</p>
<p>Адзінокае,</p>
<p>Не шкадуе.</p>
<p> </p>
<p>Няхай бы цёмная магіла</p>
<p>Паноў праклятых пахавала,</p>
<p>Няхай бы паню смерць забіла,</p>
<p>Як цяжка нас яна скарала:</p>
<p>Навек з табою разлучыла</p>
<p>І не страчацца наказала.</p>
<p> </p>
<p>А ты стрэнь, любы,</p>
<p>Прыгарні, любы,</p>
<p>Мяне, маладую,</p>
<p>Бо ніхто ж мяне,</p>
<p>Адзінокае,</p>
<p>Не шкадуе.</p>
<p> </p>
<p>Усё ад нас з табой забрана:</p>
<p>І сэнс жыцця і радасць смерці,</p>
<p>І толькі думка, мой каханы,</p>
<p>Свабодна да цябе імкнецца:</p>
<p>Няма яшчэ такіх кайданаў,</p>
<p>Каб закаваць людское сэрца.</p>
<p> </p>
<p>Дык сустрэнь, любы,</p>
<p>Прыгарні, любы,</p>
<p>Мяне, маладую,</p>
<p>Бо ніхто ж мяне,</p>
<p>Адзінокае,</p>
<p>Не шкадуе.</p>
<p> </p>
<p> </p>
<h3><a id="chapter3"></a>3. Песня французскіх жакаў</h3>
<p>Не шумі ты, вецер,</p>
<p>У лістах вярбы,</p>
<p>Дай паслухаць сыну</p>
<p>Гэту песню-быль...</p>
<p> </p>
<p>Як у замку пышным</p>
<p>Баляваў барон,</p>
<p>Прыязджалі госці</p>
<p>З чатырох старон,</p>
<p>Сенешалы гналі</p>
<p>На прыгон сялян,</p>
<p>Рабавалі хаты,</p>
<p>Неслі госцям дань.</p>
<p> </p>
<p>Не шумі ж ты, вецер,</p>
<p>У лістах вярбы,</p>
<p>Дай паслухаць сыну</p>
<p>Гэту песню-быль...</p>
<p> </p>
<p>Як не сцерпеў здзеку</p>
<p>Смелы Жак Прастак,</p>
<p>З плеч кашулі зрэбнай</p>
<p>Не аддаў жабрак,</p>
<p> </p>
<p>Як спалілі Жака</p>
<p>За такі «злачын»,</p>
<p>Сіратой застаўся</p>
<p>Невялікі сын.</p>
<p> </p>
<p>Не шумі ж ты, вецер,</p>
<p>У лістах вярбы,</p>
<p>Дай паслухаць сыну</p>
<p>Гэту песню-быль...</p>
<p> </p>
<p>Як у працы цяжкай</p>
<p>Вырастаў, дужэў,</p>
<p>Распаляў пажарам</p>
<p>Супроць пана гнеў,</p>
<p>Заклікаў сялянства</p>
<p>У бары-лясы,</p>
<p>Падымаў паўстанне</p>
<p>Смелы Жакаў сын.</p>
<p> </p>
<p>Не шумі ж ты, вецер,</p>
<p>У лістах вярбы,</p>
<p>Дай паслухаць сыну</p>
<p>Гэту песню-быль...</p>
<p> </p>
<p>Як паўсталі жакі</p>
<p>На паноў вайной,</p>
<p>Як ішлі са зброяй</p>
<p>Дужай грамадой,</p>
<p>Як палілі замак</p>
<p>З чатырох старон,</p>
<p>Як навек загінуў</p>
<p>Ліхадзей барон.</p>
<p> </p>
<p>Не шумі ты, вецер,</p>
<p>У лістах вярбы,</p>
<p>Дай запомніць сыну</p>
<p>Гэту песню-быль.</p>
<p> </p>
<p class="sign">1934 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>