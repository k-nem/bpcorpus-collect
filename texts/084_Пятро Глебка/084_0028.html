<div class="container">
<div class="book-utils">
<div id="qrcode"></div>
<a href="/Piatro_Hlebka/Son_u_piersamajskuju_noc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1927 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Сон у першамайскую ноч -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Сон у першамайскую ноч</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Зямлю ахінае вясновая ночка,</p>
<p>Кладуцца маўкліва трывожныя цені.</p>
<p>Не надаўга дзень адвінуўся упрочкі,</p>
<p>А здані ўжо сцелюць сваё шалясценне.</p>
<p> </p>
<p>Стаю ў задуменні, акно расчыніўшы,</p>
<p>А вуліца звоніць, гамоніць стазвонам,</p>
<p>І радасць вянкамі у сэрцы завіўшы,</p>
<p>За думкамі думкі лятуць у пагоню.</p>
<p> </p>
<p>Лятуць, прападаюць, згасаюць далёка</p>
<p>Ды зноў у надхмарных глыбінях лунаюць</p>
<p>— Нап’ецца зямля акавітнага соку</p>
<p>І ружы падорыць прыгожыя маю...</p>
<p> </p>
<p>Цяпер над сусветам навалы і хмары,</p>
<p>Разносяцца стогны і плач навальніцы...</p>
<p>— Ці нашыя плечы не згорбіць цяжарам?</p>
<p>На стол у задуме схіляюся ніцам.</p>
<p> </p>
<p>На вуліцах людзі і людзі — не злічыш!..</p>
<p>Ссыпаецца іскрамі сонца;</p>
<p>Вясёлыя скрозь сустракаю абліччы,—</p>
<p>Кудысьці спяшаюць бясконца.</p>
<p> </p>
<p>Не хмары на небе, не хвалі на моры —</p>
<p>Усплёскам калышуцца людзі;</p>
<p>Раптоўна да сонца злятаюцца зоры,</p>
<p>У хмарах купаюцца, блудзяць.</p>
<p> </p>
<p>— Камуна над светам! — З усходу на захад,</p>
<p>Ад мора да мора без краю,</p>
<p>Дзе шлях векавечны ўсіх ворагаў вабіў,</p>
<p>Маяк і гарыць і палае.</p>
<p> </p>
<p>Надзеі, жаданні у радасць звіліся,</p>
<p>Імклівяць мае летуценні,</p>
<p>Праз Нёман бурлівы да стромкае Віслы</p>
<p>Ляту зачарованым ценем.</p>
<p> </p>
<p>Ляту, узнімаюся вышай і вышай,</p>
<p>Нанізе хвалюецца Нёман,</p>
<p>Шырока разліўся, на бераг аж выйшаў,</p>
<p>І пена паслалася лёнам.</p>
<p> </p>
<p>Панурая цемра наўкола лягла,</p>
<p>Ні сонца, ні месяц не свецяць;</p>
<p>Пакутуе, стогне, рыдае зямля —</p>
<p>Камуны няма шчэ на свеце.</p>
<p> </p>
<p>Здранцвела ўсё цела, адлічаны дні...</p>
<p>Ляту я ўсё ніжай і ніжай,</p>
<p>Прыпаў да зямлі... Замігалі агні</p>
<p>На стромкім далёкім узвышшы.</p>
<p> </p>
<p>І раптам, бы зоры упалі наніз,</p>
<p>Зямля асвяцілася ясна:</p>
<p>Красуня-дзяўчына над ямай стаіць,</p>
<p>А вочы — то яркнуць, то гаснуць.</p>
<p> </p>
<p>Упалі шаўковыя косы на стан</p>
<p>І вэлюмам віснуць дадолу.</p>
<p>І людзі гавораць, што гэта — Вясна,</p>
<p>А ветры зайшліся, скуголяць.</p>
<p> </p>
<p>З усмешкай на вуснах гаворыць Вясна:</p>
<p>— Вітаю, таварышы, з Маем!..</p>
<p>Завіўся і сумна зашастаў туман:</p>
<p>«Сягоння яе расстраляюць».</p>
<p> </p>
<p>— Браточкі мае, дарагія мае,</p>
<p>Над нашай Заходняй краінай</p>
<p>З караляў вяночак зарніца звіе</p>
<p>І людзям для радасці кіне.</p>
<p> </p>
<p>Глядзіце, наўкола магілы, крыжы,</p>
<p>Без крыжа магіла шчэ стане,</p>
<p>І сокалы будуць над ёю кружыць</p>
<p>І весткі даваць аб паўстаннях.</p>
<p> </p>
<p>Успомняць не раз і не двойчы мяне,—</p>
<p>Нядарам Камунаю клічуць.</p>
<p>Пакуты тады патануць у багне</p>
<p>І сонца ўсміхнецца ў абліччы.</p>
<p> </p>
<p>Цяпер не гавораць, што тут Беларусь,</p>
<p>А кажуць — «усходнія крэсы»...</p>
<p>Калі па-над краем убачу зару,</p>
<p>Тады я ізноў уваскрэсну.</p>
<p> </p>
<p>Браточкі мае, дарагія мае!..</p>
<p>І раптам замоўкла, упала.</p>
<p>Я чую, што грудзі пачалі смылець,</p>
<p>А ветры і хмары — навалай.</p>
<p> </p>
<p>У ветрах трава да зямлі прылягла,</p>
<p>І клён над магілай сагнуўся.</p>
<p>І вось... запалала агнямі зямля,</p>
<p>Я рынуўся ўвысь і прачнуўся...</p>
<p> </p>
<p>Раніца. Сонца гуляе на сценах,</p>
<p>На вуліцы чуецца гоман.</p>
<p>Знікаюць памалу мае летуценні —</p>
<p>Дзень Першага мая сягоння.</p>
<p> </p>
<p>Я ведаю — там, на Усходзе далёкім,</p>
<p>На Захадзе, Поўдні, Паўночы,</p>
<p>Сягоння зямля абліваецца кроўю,</p>
<p>А думкі нязменна прарочаць:</p>
<p> </p>
<p>— Камуна не згіне на свеце ніколі,</p>
<p>Хоць гінуць цяпер камунары;</p>
<p>Іх кроў зацвіце каласамі на полі,</p>
<p>І здзейсняцца іхнія мары.</p>
<p> </p>
<p>Сны сняцца прыгожа ў пару зацвітання,</p>
<p>Мне страшны сягоння прысніўся,</p>
<p>Ды толькі я веру ў магутнасць змагання,</p>
<p>Хоць стогн над зямлёю узвіўся.</p>
<p> </p>
<p>Няхай не сягоння, дык заўтра, дык скора</p>
<p>Дарогі усыплем мы цветам,</p>
<p>І праўдаю сон мой тады загаворыць,</p>
<p>Вячыстаю праўдай сусветнай.</p>
<p> </p>
<p>Над шостаю часткай зямлі — зацвітанне</p>
<p>І песня вясновага маю.</p>
<p>Браточкі далёкія, ваша змаганне</p>
<p>Вітаю, ад сэрца вітаю!</p>
<p> </p>
<p class="sign">1927 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>