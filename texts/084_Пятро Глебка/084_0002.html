<div class="container">
<div class="book-utils">
<div id="qrcode"></div>
<a href="/Piatro_Hlebka/Apoviesc_pra_kania.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1944 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1947 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Аповесць пра каня -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Аповесць пра каня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Дзесяцёх удоўж вуліцы гразкай</p>
<p>Сталі пільна пад кожным акном;</p>
<p>Чатырох у блішчастых касках</p>
<p>Увайшлі асцярожна у дом.</p>
<p> </p>
<p>Гаварылі спачатку спакойна:</p>
<p>— Нам вядома, што дзень пры дні</p>
<p>Хлеб і зброю у зараснік хвойны</p>
<p>Ты вазіў на сваім кані.</p>
<p> </p>
<p>Там твой сын,— нам і гэта вядома,</p>
<p>Можа, хлопец і сам не рад.</p>
<p>Мы не помсцімся. Будзе дома.</p>
<p>Толькі выкажы, дзе атрад.</p>
<p> </p>
<p>Горка ныла душа аб дзіцяці,</p>
<p>Але моўчкі стаяў стары.</p>
<p>Доўга білі яго ў хаце,</p>
<p>Потым білі яшчэ на двары.</p>
<p> </p>
<p>— Запрагай і паедзеш з намі.</p>
<p>Трэба справу зрабіць да паўдня! —</p>
<p>Не сваімі — чужымі нагамі</p>
<p>Гаспадар падышоў да каня.</p>
<p> </p>
<p>Што ён выказаць мог жывёле?</p>
<p>Прыгадаў яго спрытны бег</p>
<p>І прыпомніў, як хлопчык вясёлы</p>
<p>Часта ездзіў на ім на начлег.</p>
<p> </p>
<p>А на лузе раса буйная,</p>
<p>Хоць па каліву падбірай.</p>
<p>Конь дарогі туды не пытае,</p>
<p>Толькі поўную волю дай.</p>
<p> </p>
<p>«Што ж, мой быстры, ты будзеш вольны.</p>
<p>Выбірай куды хочаш шлях.</p>
<p>Па дарозе ж у зараснік хвойны</p>
<p>Заблудзіся ў знаёмых палях.</p>
<p> </p>
<p>Калі ж ты, неразумны, чужынца</p>
<p>Павядзеш да патайных дарог,</p>
<p>Хай цябе на шырокім гасцінцы</p>
<p>Пакарае бязлітасны бог».</p>
<p> </p>
<p>Конь пастукаў у дол капытамі,</p>
<p>Грывай веючы, рыжай, як медзь,</p>
<p>Неспакойна пастрыг вушамі,</p>
<p>Ды нічога не мог зразумець.</p>
<p> </p>
<p>Пакасіўся чуток, што чужыя,</p>
<p>Прывязаўшы старога за плот,</p>
<p>Узлажылі хамут на шыю</p>
<p>І, запрогшы, пусцілі з варот.</p>
<p> </p>
<p>Конь слухмяна пайшоў самапасам,</p>
<p>Не бывала, каб ён заблудзіў:</p>
<p>Хіба ж мала апошнім часам</p>
<p>Ён па гэтай дарозе хадзіў?</p>
<p> </p>
<p>Неўзабаве, за грэбляй выбойнай,</p>
<p>Будзе там, дзе канчаецца гаць,</p>
<p>Паваротка у зараснік хвойны.</p>
<p>Вось і сосны на ўзлессі відаць.</p>
<p> </p>
<p>Пах мурожны, густы і востры,</p>
<p>Кружыць хмелем каню галаву.</p>
<p>Конь ідзе, раздзьмухаючы ноздры,</p>
<p>Час ад часу зрывае траву.</p>
<p> </p>
<p>Пільна з хвоі высокай сочыць</p>
<p>За бяздомным канём хлапец.</p>
<p>Пацямнелі блакітныя вочы,</p>
<p>Сэрца ўпала, як грузны свінец.</p>
<p> </p>
<p>Ён пазнаў іх, у шэрых мундзірах,</p>
<p>Хітраватых нямецкіх салдат.</p>
<p>Без дазволу свайго камандзіра</p>
<p>Зняў з пляча баявы аўтамат.</p>
<p> </p>
<p>Я не знаю, куды ён цэліў,</p>
<p>Але хлопец быў добры стралок.</p>
<p>З дробным калівам сырадэлі</p>
<p>Конь зваліўся на цёплы пясок.</p>
<p> </p>
<p>Недаўменна глядзела вока</p>
<p>Сінім позіркам нежывым:</p>
<p>Як у возеры тым глыбокім:</p>
<p>Абярнулася неба ў ім.</p>
<p> </p>
<p class="sign">1944 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>