<div class="container">
<div class="book-utils">
<div id="qrcode"></div>
<a href="/Piatro_Hlebka/Ema.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1931 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1932 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Эма -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Эма</h2>
<div style="height: 3rem"></div>
<!-- TOC_BEGIN -->
<a href="#chapter1">* * *</a><br/>
<a href="#chapter2">* * *</a><br/>
<a href="#chapter3">* * *</a><br/>
<a href="#chapter4">* * *</a><br/>
<a href="#chapter5">* * *</a><br/>
<a href="#chapter6">* * *</a><br/>
<a href="#chapter7">* * *</a><br/>
<a href="#chapter8">* * *</a><br/>
<a href="#chapter9">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p>Можа казкай цябе назавуць,</p>
<p>Непачатая</p>
<p>мая паэма,</p>
<p>Будзе слухаць гаворку тваю</p>
<p>Гераіня маленькая Эма.</p>
<p> </p>
<p>Засмяецца з выгадкі скупой,</p>
<p>А ці бровы нахмурыць сур’ёзна —</p>
<p>Я пра лёс не гадаю твой,</p>
<p>Бо і лёс надзвычайна розны.</p>
<p> </p>
<p>Мы гаворым:</p>
<p>— Гамоняць палі</p>
<p>Віратлівым прыбоем калгасным...—</p>
<p>А нашчадкі запішуць калісь</p>
<p>Нашы словы,</p>
<p>як дзіўную казку.</p>
<p> </p>
<p>Мы гаворым звычайна услых:</p>
<p>— Наступіла камуны прадвесне...—</p>
<p>З гэтых слоў,</p>
<p>Як жыццё, дарагіх,</p>
<p>Зложаць некалі дзіўную песню.</p>
<p> </p>
<p>Разнастайны на колеры лёс,</p>
<p>Але ўчуюць нашчадкі ў наступным</p>
<p>У дзіцячых усмешках да слёз</p>
<p>Крокі нашай эпохі чыгуннай.</p>
<p> </p>
<p>Бо мы гневам змагання гарым,</p>
<p>Мужнай сілай ударнай дэкады,</p>
<p>А усмешкай вясновай зары</p>
<p>Усміхаецца нашая радасць.</p>
<p> </p>
<p>Няхай казкай цябе назавуць,</p>
<p>Непачатая</p>
<p>мая паэма.</p>
<p>Развіваю аснову тваю,</p>
<p>Песню мужнае сілы пяю</p>
<p>І усмешку маленькае Эмы.</p>
<p> </p>
<p> </p>
<h3><a id="chapter1"></a>* * *</h3>
<p><i>Тысяча дзевяцьсот </i></p>
<p><i>Дваццаць першы год.</i></p>
<p><i>Студзень. Сівер. Зіма.</i></p>
<p> </p>
<p>Вецер салому змяў,</p>
<p>Вецер салому растрос,</p>
<p>Холадам вецер прарос</p>
<p>У цёмным гнілым хляве.</p>
<p> </p>
<p>Курчыцца,</p>
<p>Як чалавек,</p>
<p>Сагрэцца не можа цялё.</p>
<p> </p>
<p>А вецер —</p>
<p>Яшчэ налёг,</p>
<p>А вецер —</p>
<p>Праз шчыліны сцен і дзвярэй</p>
<p>За горла жыццё бярэ.</p>
<p> </p>
<p>Выйшаў з хлява гаспадар,</p>
<p>Патушыў самадзельны ліхтар,</p>
<p>Пастаяў,</p>
<p>Запаліў ізноў,</p>
<p>Моўчкі у хлеў увайшоў,</p>
<p>На рукі падняў цялё.</p>
<p> </p>
<p>Глянула матка здалёк,</p>
<p>Бегма падбегла да госця,</p>
<p>Лізнула цяляці хвосцік,</p>
<p>Лізнула яшчэ капыткі</p>
<p>І загаласіла:</p>
<p> </p>
<p>— Пакінь,</p>
<p>Пакінь мне дачушку маю,</p>
<p>Я ў салому яе спавію,</p>
<p>Я прыгрэю яе сваім целам,</p>
<p>Выліжу лобік белы.</p>
<p> </p>
<p>Гаспадар не паслухаў слоў,</p>
<p>Гаспадар забраў цялё,</p>
<p>Выйшаў з хлява гаспадар,</p>
<p>Патушыў самадзельны ліхтар.</p>
<p> </p>
<p> </p>
<h3><a id="chapter2"></a>* * *</h3>
<p><i>Тысяча дзевяцьсот </i></p>
<p><i>Дваццаць першы год.</i></p>
<p><i>Студзень. Холадна. Ноч.</i></p>
<p> </p>
<p>Нехта лёг</p>
<p>Каля ног,</p>
<p>Нехта цёплы,</p>
<p>Касматы,</p>
<p>Як воўк...</p>
<p>Эма ножкай пагладзіла шоўк,</p>
<p>Перабегла па целе шчыкотка,</p>
<p>Узнялося дзяўчо на ўзлакоткі —</p>
<p>Штосьці ў змроку ляжыць на палку...</p>
<p>«Можа воўк</p>
<p>Прыблудзіўся адкуль?»</p>
<p> </p>
<p>— Мама,—</p>
<p>Шэпча ціхенька Эма,—</p>
<p>Паглядзі,</p>
<p>У нас страшная мэма.</p>
<p> </p>
<p>Засмяялася маці:</p>
<p>— Хавай галоўку! —</p>
<p>Запаліла на гзымсе газоўку.</p>
<p>Палахліва пабегла святло.</p>
<p>Бліснуў белы цялячы лоб.</p>
<p> </p>
<p>— Бачыш «мэму» цяпер,</p>
<p>Дачушка,</p>
<p>Гэта ж рыжанькая цялушка,</p>
<p>Холадна ёй у хляве...</p>
<p>— Дык няхай яна з намі жыве,</p>
<p>Мы пагрэцца палезем на печ...</p>
<p> </p>
<p>— А яна</p>
<p>Не пакрыўдзіць цябе?</p>
<p> </p>
<p>— Не! —</p>
<p>Саскочыла Эма з ложка,</p>
<p>Узагнала цялушку на ножкі,</p>
<p>Пагладзіла белую лысінку:</p>
<p>— Цялушачка мая,</p>
<p>Кісынька!</p>
<p>Так пазнаёмілася</p>
<p>З цялушкаю Эма,</p>
<p>І гэта пачатак</p>
<p>Маёй паэмы.</p>
<p> </p>
<p> </p>
<h3><a id="chapter3"></a>* * *</h3>
<p><i>Тысяча дзевяцьсот </i></p>
<p><i>Дваццаць першы год.</i></p>
<p><i>Дванаццаты дзень вясны.</i></p>
<p> </p>
<p>Сняцца Эме прыгожыя сны</p>
<p>Залатога маленства,</p>
<p>Як песні,</p>
<p>Сакавітыя на прадвесні.</p>
<p> </p>
<p>Але існасць над сном усплыла —</p>
<p>Чуе Эма матулін плач.</p>
<p>— Раскажы,</p>
<p>дарагая,</p>
<p>чаго ты?</p>
<p> </p>
<p>— Атруцілі мяне клапоты...</p>
<p>Ты не знаеш,</p>
<p>Мая дзяўчынка,</p>
<p>Гаспадарскай тугі і кручыны.</p>
<p>Яна каменем цяжкім на плечы</p>
<p>Апусцілася ўчора увечар...</p>
<p> </p>
<p>Пачыналася летась вясна,</p>
<p>Людзі выйшлі палетак узняць</p>
<p>Ад зімовага доўгага сну,</p>
<p>Яны радасна стрэлі вясну.</p>
<p>Толькі вузкая наша палоска</p>
<p>Дзірваном зарастала за вёскай.</p>
<p> </p>
<p>І не выцерпеў болей бацька,</p>
<p>Пакланіўся багатаму дзядзьку:</p>
<p>«Узары і засей палетак.</p>
<p>Мы адробім табе за гэта!»</p>
<p> </p>
<p>І за гэту кулацкую «ласку»</p>
<p>Петрык лета служыў падпаскам,</p>
<p>Працавалі мы дні і ночы,</p>
<p>Ад натугі вылазілі вочы,</p>
<p>Ад звярэды дранцвелі рукі</p>
<p>І згіналіся плечы крукам.</p>
<p> </p>
<p>Але доля прыйшла і да нас —</p>
<p>Далі ў воласці нам каня.</p>
<p> </p>
<p>А цяпер,</p>
<p>Дарагая дзяўчынка,</p>
<p>Зноў адолела нас кручына,</p>
<p>Зноў на поле прыйшла вясна:</p>
<p>Трэба ж мець да каня і снасць.</p>
<p>Бацька вывеў на продаж карову...</p>
<p> </p>
<p>Уздрыгнулі шырокія бровы,</p>
<p>Страпянуліся вейкі-крозы,</p>
<p>Зазвінелі буйныя слёзы.</p>
<p>— Дык чаго ж ты,</p>
<p>Матулька,</p>
<p>Плачаш?</p>
<p> </p>
<p>— Над жыццём тваім,</p>
<p>Дзетка,</p>
<p>Жабрачым.</p>
<p>Зноў сухі будзе хлеб,</p>
<p>Дачушка...</p>
<p> </p>
<p>— Дык жа ў нас засталася цялушка</p>
<p>Я вадзіць яе буду на пашу,</p>
<p>Маладую кароўку нашу.</p>
<p>Яна вырасце хутка,</p>
<p>Як бачыш,</p>
<p>А ты, мамка, чагосьці плачаш...</p>
<p> </p>
<p>Усміхнулася горка маці:</p>
<p>— Што ж ты скажаш</p>
<p>Такому дзіцяці?</p>
<p> </p>
<p> </p>
<h3><a id="chapter4"></a>* * *</h3>
<p><i>Тысяча дзевяцьсот </i></p>
<p><i>Дваццаць трэці год.</i></p>
<p><i>Раніца. Верасень. Восень.</i></p>
<p> </p>
<p>Вецер над полем галосіць,</p>
<p>Вецер праймае наскрозь,</p>
<p>Студзіць і цела і кроў.</p>
<p> </p>
<p>Холадна босай дзяўчыне,</p>
<p>Твар аж да чорнага сіні,</p>
<p>Рукі малыя пакрэплі.</p>
<p> </p>
<p>— Выгляні, сонейка, ветла,</p>
<p>Высвеці, сонейка, цёпла</p>
<p>Яснае, выйдзі на поплаў!</p>
<p> </p>
<p>Марныя толькі упросы —</p>
<p>Ходзіць над пожняю восень,</p>
<p>Хмарныя звесіўшы крыллі,</p>
<p>Сонейка імі укрыла.</p>
<p> </p>
<p>Хай сабе!</p>
<p>Хай сабе ходзіць,</p>
<p>Думак яна не пашкодзіць,</p>
<p>Сэрца яна не астудзіць —</p>
<p>Хай сабе,</p>
<p>Хай сабе блудзіць!</p>
<p> </p>
<p>Цешыць дзяўчыну надзея:</p>
<p>Будуць зімою завеі,</p>
<p>Пойдзе дзяўчына у школу,</p>
<p>Будзе у хаце вясёласць;</p>
<p>Стане цялушачка маткай,</p>
<p>Пойдзе на пашу у статак.</p>
<p> </p>
<p>— Дык жа старайся,</p>
<p>Сястрыца,</p>
<p>Жвава скубі ты травіцу.</p>
<p>Гладзіць дзяўчына цялушку</p>
<p>Лысінку,</p>
<p>Вочы і вушкі.</p>
<p> </p>
<p>Холадна босай у ногі,</p>
<p>Вецер шуміць на дарогах,</p>
<p>Вецер халодны скуголіць</p>
<p>Пад абязлюдзелым полем.</p>
<p> </p>
<p>Пэўна чытач ужо сам</p>
<p>Дзеўчынку гэту пазнаў:</p>
<p>Мы ёй далі у паэме</p>
<p>Імя прыгожае Эмы.</p>
<p> </p>
<p> </p>
<h3><a id="chapter5"></a>* * *</h3>
<p><i>Тысяча дзевяцьсот...</i></p>
<p> </p>
<p>Шмат прамінула год,</p>
<p>Шмат уцякло вады,</p>
<p>Шмат пастарэў малады,</p>
<p>Стаў дзецюком малы...</p>
<p> </p>
<p>Словам,</p>
<p>Гады ішлі.</p>
<p>З імі расла ўгару</p>
<p>Творчасць мазольных рук,</p>
<p>З імі напорнасць расла</p>
<p>Вывесці вёску на шлях</p>
<p>Светлай калгаснай зары,</p>
<p>Каб загулі трактары,</p>
<p>Каб заспявалі машыны,</p>
<p>Каб над палеткам загінуў</p>
<p>Сум непатрэбнай самоты,</p>
<p>Смутак мізэрных клапотаў,</p>
<p>Каб гадавалася радасць</p>
<p>Творчай</p>
<p>працоўнай брыгадай.</p>
<p> </p>
<p>І вось —</p>
<p>Пяцігодкі крок,</p>
<p>Першы яе гудок</p>
<p>Кінуў над краем кліч</p>
<p>Працаўнікам зямлі:</p>
<p>— Сілай мільённых мас</p>
<p>Рушым у бой за калгас!</p>
<p> </p>
<p>З краю</p>
<p>У край,</p>
<p>Наўсцяж</p>
<p>Ленінскі ўзняўшы сцяг,</p>
<p>Працы вялікай люд</p>
<p>Наступ павёў на зямлю,</p>
<p>Наступ</p>
<p>на ўласную кроў</p>
<p>І на старое нутро,—</p>
<p>Наступ</p>
<p>імклівых і смелых</p>
<p>На кулакоў азвярэлых.</p>
<p>Бойкамі фронт гарэў.</p>
<p>Значыць,</p>
<p>Стаяў на дварэ</p>
<p> </p>
<p> </p>
<h3><a id="chapter6"></a>* * *</h3>
<p><i>Тысяча дзевяцьсот </i></p>
<p><i>Дваццаць дзевяты год.</i></p>
<p> </p>
<p>Горка старому ў хаце,</p>
<p>Словам дакорным маці</p>
<p>Боль несціханы варушыць:</p>
<p>— Бачыш,</p>
<p>Мая дачушка!</p>
<p>Ты адтаптала ногі,</p>
<p>Ты абхадзіла дарогі,</p>
<p>Ты абвадзіла межы,</p>
<p>Чыстай вадою свежай</p>
<p>Ты «Маладуху» паіла,</p>
<p>Ты «Маладуху» карміла,</p>
<p>Цёмныя ночы не спала,</p>
<p>Ты нам яе гадавала.</p>
<p> </p>
<p>Дык запытайся ж,</p>
<p>Дачушка,</p>
<p>Хай, тваю скаргу пачуўшы,</p>
<p>Бацькава сэрца адкажа,</p>
<p>Што ён,</p>
<p>Пракляты,</p>
<p>Наважыў?!</p>
<p> </p>
<p>Не,</p>
<p>Мой ліхі і нялюбы!</p>
<p>Хай мяне возьме згуба,</p>
<p>Хай я загіну не ў час,</p>
<p>Ведай адно,</p>
<p>Што ў калгас</p>
<p>Я не аддам каровы...</p>
<p>Гэта апошняе слова.</p>
<p> </p>
<p>— Добра! —</p>
<p>Падняўся бацька,—</p>
<p>Зараз мы гэта пабачым.</p>
<p>Я,</p>
<p>Што наважыў,</p>
<p>Зраблю,</p>
<p>Хоць ты зубамі</p>
<p>Грызі зямлю,</p>
<p>Хоць на кавалкі парвіся.</p>
<p> </p>
<p>Ён павярнуўся</p>
<p>І выйшаў.</p>
<p>Роўны,</p>
<p>Шырокі след</p>
<p>Выслаўся з хаты ў хлеў.</p>
<p>Там на вяровачны повад</p>
<p>Бацька узяў карову,</p>
<p>Тушачы боль і скруху,</p>
<p>Вывеў на двор «Маладуху».</p>
<p> </p>
<p>Маці за повад схапіла,</p>
<p>І не хапіла сілы</p>
<p>Вырваць яго з рукі.</p>
<p> </p>
<p>— Татачка,</p>
<p>Родны,</p>
<p>Пакінь! —</p>
<p>Эма заплакала горна.</p>
<p>Рукі абмяклі,</p>
<p>Пакорна</p>
<p>Выпусціў бацька повад.</p>
<p> </p>
<p>Ціха стаяла карова,</p>
<p>Вочы блішчалі спакойна</p>
<p>Болем людскім няўгойным.</p>
<p> </p>
<p> </p>
<h3><a id="chapter7"></a>* * *</h3>
<p><i>Тысяча дзевяцьсот </i></p>
<p><i>Дваццаць дзевяты год.</i></p>
<p><i>Вечар. Цішынь. Прадвесне.</i></p>
<p> </p>
<p>І раптам —</p>
<p>Прыгожая песня</p>
<p>Шырокаю хваляй,</p>
<p>Як мора,</p>
<p>Ўзнялася высока над горы,</p>
<p>Пераплыла іх вяршыні</p>
<p>І спакойнай такой ручаінай</p>
<p>Пацякла да вясковых хат.</p>
<p>Сёння быў на палетках старт,</p>
<p>І калгасных аратых брыгада</p>
<p>Везла з поля вялікую радасць,</p>
<p>Везла песні калгаснай вясны</p>
<p>Пасля першай сырой баразны.</p>
<p> </p>
<p>Песня зноў</p>
<p>Апаразіла сэрца:</p>
<p> </p>
<p>— Досыць мучыцца у паняверцы!</p>
<p>Цэлы век я цярпеў пакуту</p>
<p>За няшчасны вось гэты закутак...</p>
<p>Але болей не буду,</p>
<p>Даволі!</p>
<p>Я ўжо бачу прасвет і волю.</p>
<p>Хай мяне яна</p>
<p>І не асвеціць,</p>
<p>Прычакаюць яе</p>
<p>Мае дзеці.</p>
<p> </p>
<p>І на матчын дакорны погляд</p>
<p>Бацька кінуў ад сэрца з болем:</p>
<p> </p>
<p>— Хмур</p>
<p>Не хмур</p>
<p>Свае грозныя бровы —</p>
<p>Я аддам у калгас карову,</p>
<p>Я хачу быць з усімі разам,</p>
<p>Разам з нашым калгасам.</p>
<p> </p>
<p>Вось тады</p>
<p>І падняўся вораг:</p>
<p>— Хэ, суседзе,</p>
<p>Ніякага гора,</p>
<p>Як відаць, у жыцці не маеш,</p>
<p>Што дабро за нішто збываеш.</p>
<p>У камуну,</p>
<p>Вядома,</p>
<p>Трэба,</p>
<p>Але ж можна туды і без хлеба...</p>
<p>Усё адно лысы чорт забярэ,</p>
<p>От вазьмі...</p>
<p>І паціху зарэж.</p>
<p> </p>
<p>Цішыня зазвінела ў хаце.</p>
<p>— Што ты скажаш на гэта,</p>
<p>Маці?</p>
<p>Не маўчы ты цяпер,</p>
<p>Гавары.—</p>
<p>Раззлаваўся ізноў стары.</p>
<p> </p>
<p>— Ты ж не слухаеш маёй гамонкі,</p>
<p>Быццам я табе больш не жонка:</p>
<p>І крычыш,</p>
<p>І зычыш,</p>
<p>І грозіш...</p>
<p>А на мой,</p>
<p>Значыць,</p>
<p>Бабскі розум,</p>
<p>Калі нельга пражыць без калгасу —</p>
<p>Дык, вядома,</p>
<p>Што лепей з мясам.</p>
<p> </p>
<p>Праняла электрычная дрож,</p>
<p>Бацька сціснуў нервова нож</p>
<p>І крануўся ісці да дзвярэй.</p>
<p> </p>
<p>— Супыніся!</p>
<p>Ты што,</p>
<p>Азвярэў?</p>
<p>Ты, відаць, не зусім здаровы...</p>
<p>Я не дам на зарэз каровы!</p>
<p> </p>
<p>Калі ты ўжо нядужы і хілы,</p>
<p>Калі ў сэрцы няма болей сілы,</p>
<p>Дык я заўтра сама завяду</p>
<p>Гадаванку маю ў чараду.</p>
<p> </p>
<p>Задрыжэлі дзяўчыніны вусны,</p>
<p>І навісла на момант вусціш.</p>
<p>Плечы выпрастаў зноў стары,</p>
<p>Зноўку радасна загаварыў:</p>
<p> </p>
<p>— Ты адна,</p>
<p>Дарагая дачушка,</p>
<p>Маё гора вялікае чуеш,</p>
<p>Ты адна не саступіш з дарогі,</p>
<p>Дык вядзі ж і мяне старога.</p>
<p> </p>
<h3><a id="chapter8"></a>* * *</h3>
<p><i>Тысяча дзевяцьсот </i></p>
<p><i>Трыццаць першы год.</i></p>
<p><i>Восень. Кастрычнік. Ноч.</i></p>
<p> </p>
<p>Вецер шуміць ізноў,</p>
<p>Вецер трывожыць сон,</p>
<p>Бразгае ў шыбы акон,</p>
<p>І...</p>
<p>Прыпынілася сэрца:</p>
<p>Тупае нехта,</p>
<p>Здаецца,</p>
<p>Бродзіць, як вусціш, ля хаты...</p>
<p>«Можа, на ферме прыпадак?»</p>
<p> </p>
<p>Звяла напружанасць рук,</p>
<p>Думкі пабеглі угрунь:</p>
<p> </p>
<p>«Летась спалілі гумно,</p>
<p>Можа, сяголета зноў...</p>
<p>Новую нашу абору?</p>
<p>Хіба ж урымсціцца вораг?»</p>
<p> </p>
<p>Хустку накінула Эма,</p>
<p>Босая выбегла ў цемень.</p>
<p>Ціха навокал,</p>
<p>Толькі</p>
<p>Вецер халодны і золкі</p>
<p>Свішча-шуміць аднастайна.</p>
<p>Воддаль чуваць — каля стайні</p>
<p>Ходзіць калгасная варта,</p>
<p>Сон перамогшы упарты.</p>
<p> </p>
<p>Роўна забілася кроў,</p>
<p>Дзеўчына сцішыла крок,</p>
<p>Вусны апырскаў смех:</p>
<p>«Мусіць, мне снілася ў сне...»</p>
<p> </p>
<p>Гэтак штоночы трывога</p>
<p>Прыйдзе,</p>
<p>Стаіць ля парога</p>
<p>З думак вялікім бярэмем,</p>
<p>Будзіць турботамі Эму,</p>
<p>Будзіць</p>
<p>І не без прычыны...</p>
<p>Ёй —</p>
<p>Маладой дзяўчыне —</p>
<p>Ферму даверыў калгас,</p>
<p>Помніць яна той наказ,</p>
<p>Помніць</p>
<p>І гэтую справу</p>
<p>Здзейсніць</p>
<p>На гонар і славу:</p>
<p>Дзень перамогі сустрэне</p>
<p>Камсамолка-ударніца Эма.</p>
<p> </p>
<p> </p>
<h3><a id="chapter9"></a>* * *</h3>
<p>Можа казкай цябе назавуць,</p>
<p>Маладая мая паэма,</p>
<p>Будзе слухаць гаворку тваю</p>
<p>Гераіня-ўдарніца Эма.</p>
<p> </p>
<p>Засмяецца з выгадкі скупой,</p>
<p>А ці бровы нахмурыць сур’ёзна —</p>
<p>Я пра лёс не гадаю твой,</p>
<p>Бо і лёс надзвычайна розны.</p>
<p> </p>
<p>Мы гаворым:</p>
<p>— Гамоняць палі</p>
<p>Віратлівым прыбоем калгасным...—</p>
<p>А нашчадкі запішуць калісь</p>
<p>Нашы словы,</p>
<p>Як дзіўную казку.</p>
<p> </p>
<p>Мы гаворым звычайна услых:</p>
<p>— Наступіла камуны прадвесне...—</p>
<p>З гэтых слоў,</p>
<p>Як жыццё дарагіх,</p>
<p>Зложаць некалі дзіўную песню.</p>
<p> </p>
<p>Разнастайны па колеры лёс,</p>
<p>Але ўчуюць нашчадкі ў наступным</p>
<p>У дзіцячых усмешках да слёз</p>
<p>Крокі нашай эпохі чыгуннай.</p>
<p> </p>
<p>Бо мы гневам змагання гарым,</p>
<p>Мужнай сілай ударнай дэкады,</p>
<p>А усмешкай вясновай зары</p>
<p>Усміхаецца нашая радасць.</p>
<p> </p>
<p>Няхай казкай цябе назавуць,</p>
<p>Маладая мая паэма,</p>
<p>Развінуў я аснову тваю,</p>
<p>Каб уславіць ударніцу Эму.</p>
<p> </p>
<p class="sign">1931 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>