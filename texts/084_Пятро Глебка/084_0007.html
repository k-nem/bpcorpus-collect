<div class="container">
<div class="book-utils">
<div id="qrcode"></div>
<a href="/Piatro_Hlebka/Hieroj_i_partyzanka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1928 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Герой і партызанка -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Герой і партызанка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Між стромкіх узгоркаў і нізкіх лагчын,</p>
<p>Праз цёмныя зараслі лесу</p>
<p>Я з горада еду дамоў на спачын.</p>
<p>З нябёс углядаецца месяц.</p>
<p> </p>
<p>Даўно ён не бачыў мяне на палях,</p>
<p>Дык вось насміхаецца зверху.</p>
<p>Пяюць правады на высокіх слупах,</p>
<p>Прысады спатканню не вераць.</p>
<p> </p>
<p>Віецца дарога істужкай удаль,</p>
<p>Не спыняцца лёгкія сані.</p>
<p>Як вокам акінуць — раўніна відаць,</p>
<p>Палотнамі белымі ўслана.</p>
<p> </p>
<p>— Вітанне маё вам, палеткі, лясы!</p>
<p>Знаёмыя месцы страчаю.</p>
<p>Такая прыгожая ясная сінь</p>
<p>І ў казках, глядзі, не бывае.</p>
<p> </p>
<p>Па сіні ж рассыпаны нечай рукой</p>
<p>Узорна-бліскучыя зоры.</p>
<p>Ніколі не моўкне вярба над ракой,</p>
<p>Адвечныя казкі гаворыць.</p>
<p> </p>
<p>І падаюць словы на хвалі вясной,</p>
<p>А хвалі разносяць па свеце.</p>
<p>Такія легенды успомніш ізноў,</p>
<p>Хоць іх не друкуюць ў газеце.</p>
<p> </p>
<p>Убачыўшы зараз над рэчкай вярбу,</p>
<p>Легенду снуюць успаміны.</p>
<p>А коні няспынна бягуць ды бягуць,</p>
<p>Імкнуцца дагнаць далячыні.</p>
<p> </p>
<p>Узгоркі, лагчыны, азёры, лясы</p>
<p>Мінулі, даўно за плячыма.</p>
<p>Раўніна і рэчка ў абоймах красы</p>
<p>Снягамі знітованы шчыльна.</p>
<p> </p>
<p>На полі ля рэчкі бялее курган,</p>
<p>Над ім узрастае бяроза.</p>
<p>Празвалі ў народзе Героем курган</p>
<p>А дрэва — Паўстанкаю грознай.</p>
<p> </p>
<p>І ходзіць легенда з кутка да кутка</p>
<p>Аб насыпе й дрэве высокім.</p>
<p>Адкуль узялася? Няйначай рака</p>
<p>Прынесла на хвалях здалёку.</p>
<p> </p>
<p>* * *</p>
<p>Калісьці ў мінулыя даўнія дні</p>
<p>На гэтай бязмежнай раўніне</p>
<p>Жылі у вялікім маёнтку паны —</p>
<p>Вяльможныя каты краіны.</p>
<p> </p>
<p>Ад іх мы зазналі нямала пакут,</p>
<p>Ды што ўспамінаць пра старое.</p>
<p>Мы самі цяпер гаспадарыма тут,—</p>
<p>Над мёртвым пануе жывое.</p>
<p> </p>
<p>Гады за гадамі няспынна ішлі,</p>
<p>І людзі мяняліся такжа,</p>
<p>А мы ўсё атрутную чарку пілі,</p>
<p>А пан усміхаўся і княжыў.</p>
<p> </p>
<p>Працуеш, бывала, а прыйдзе зіма —</p>
<p>Пустуюць старыя аруды:</p>
<p>Ні хлеба, ні корму скаціне няма,</p>
<p>Ад крыўды ірваліся грудзі.</p>
<p> </p>
<p>Вядома, зямелькі тае недахват;</p>
<p>Пасееш — збіраеш не ў пору:</p>
<p>Раз пану заўсёды ва ўсім вінават,</p>
<p>Павінен жа вырабіць норму.</p>
<p> </p>
<p>Пасля пачалася ліхая вайна,</p>
<p>Забралі мужчын у салдаты,</p>
<p>Ад ранку да ночы, ды зноў да відна</p>
<p>Рыдалі жанчыны па хатах.</p>
<p> </p>
<p>А дзеці збіралі на хлеб каласы,</p>
<p>І гэтым жывіліся людзі.</p>
<p>Трывожна шумелі, шумелі лясы,</p>
<p>Пыталіся — што ж гэта будзе?</p>
<p> </p>
<p>І раптам прымчалася вестка здалёк,</p>
<p>Не помню, удзень, а ці ўночы:</p>
<p>«Здаволены будуць сяляне зямлёй,</p>
<p>А фабрыкі ўсе — для рабочых».</p>
<p> </p>
<p>Набрыдала нам за цара ваяваць,—</p>
<p>Вярнуліся людзі дадому</p>
<p>І панскія землі пачалі араць</p>
<p>Без лішніх і нізкіх паклонаў.</p>
<p> </p>
<p>Ды толькі нядоўга была цішыня,</p>
<p>Заляскалі зброяй вяльможы:</p>
<p>Хацелі імклівасць працоўных суняць,</p>
<p>Не ведалі, хто пераможа.</p>
<p> </p>
<p>Ад краю да краю узняўся народ,</p>
<p>І так — без усякіх загадаў —</p>
<p>Пайшоў бараніць вызваленне сваё.</p>
<p>Ізноў страсянуліся хаты.</p>
<p> </p>
<p>У нашай жа вёсцы жыў хлопец Максім,</p>
<p>Дзяцюк — пашукаць такіх трэба;</p>
<p>Раней ён у пана аратым служыў</p>
<p>За лусту мякіннага хлеба.</p>
<p> </p>
<p>Кахаў ён дзяўчыну адну — сірату;</p>
<p>Дзяўчыну Алесяю звалі.</p>
<p>Жыла у той хаце, дзе клёны растуць,</p>
<p>Цяпер жа вучыцца паслалі.</p>
<p> </p>
<p>Дык вось усхадзіўся не жартам Максім:</p>
<p>— Даволі цярпелі, даволі!</p>
<p>І лепей адважна загінуць усім,</p>
<p>Як жыць і марнець у няволі!</p>
<p> </p>
<p>І плакала горка дзяўчына адна,—</p>
<p>Пра хлопца ні слыху, ні чутак.</p>
<p>Вясной разгарэлася болей вайна,</p>
<p>Стагнала зямля у пакутах.</p>
<p> </p>
<p>Аднойчы імчаўся праз вёску атрад,</p>
<p>Спыніўся у нас на змярканні.</p>
<p>І хлопец спатканню з дзяўчынаю рад,</p>
<p>Не надаўга толькі спатканне.</p>
<p> </p>
<p>Дзе толькі не глянь і дзе вокам не кінь —</p>
<p>Наехала белых у вёску...</p>
<p>Стары, а не помню я жахаў такіх,</p>
<p>Што дзеяла панскае войска.</p>
<p> </p>
<p>Адважна змагаўся чырвоны атрад,</p>
<p>Ды што ж, калі хлопцам не сіла:</p>
<p>Зляглі, як трава у пракосы, падрад,—</p>
<p>Усіх прытуліла магіла.</p>
<p> </p>
<p>Адно вось Максіма не могуць узяць,</p>
<p>Адважны быў хлопец, адважны...</p>
<p>І доўга б прыйшлося панам пастраляць,</p>
<p>Ды толькі Максім не заўважыў.</p>
<p> </p>
<p>Падкраліся нішкам, схапілі яго;</p>
<p>Нядоўга, вядома, судзілі —</p>
<p>Назаўтра чуць дзень павялі за сяло...</p>
<p>І стала у полі магіла.</p>
<p> </p>
<p>Клялася дзяўчына, ўзышоўшы на жвір,</p>
<p>Адпомсціць панам за каханне.</p>
<p>І плакалі ў полі, рыдалі вятры,</p>
<p>Алеся ж пайшла ў партызаны.</p>
<p> </p>
<p>Хадзілі ўсялякія чуткі тады,</p>
<p>Што быццам дзяўчыну забілі,</p>
<p>Ажно цераз год, як квітнелі сады,</p>
<p>Алеся прыйшла на магілу.</p>
<p> </p>
<p>Яна й пасадзіла бярозу сама,</p>
<p>Вадой палівала з крыніцы.</p>
<p>Цяпер жа Алесі у вёсцы няма —</p>
<p>У горад паслалі вучыцца.</p>
<p> </p>
<p>А людзі назвалі магілу — «Герой»,</p>
<p>Бярозу празвалі — «Паўстанкай».</p>
<p>Прыгожа там летам вячэрняй парой,</p>
<p>Прыгожа вясною уранку.</p>
<p> </p>
<p>* * *</p>
<p>Я чуў гэту казку калісьці даўно,</p>
<p>Нямала іх ходзіць па свеце.</p>
<p>Такія легенды успомніш ізноў,</p>
<p>Хоць іх не друкуюць ў газеце.</p>
<p> </p>
<p>Яны узыходзяць пад гоман травы,</p>
<p>Як людзі змаганне распаляць,</p>
<p>І вечную славу спяваюць жывым,</p>
<p>А мёртвым вячыстую памяць.</p>
<p> </p>
<p class="sign">1928 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>