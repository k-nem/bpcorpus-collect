<div class="container">
<div class="book-utils">
<div id="qrcode"></div>
<a href="/Piatro_Hlebka/Muznasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 04.01.1934 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1934 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Мужнасць -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Мужнасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<p>Падымі мяне,</p>
<p>Мужнасць класа,</p>
<p>Над галовамі паўшых ніц,</p>
<p>Правядзі над імклівым часам,</p>
<p>Над палётам планет і зарніц!</p>
<p> </p>
<p>Дай звычайнаму слову дужасць,</p>
<p>Каб шумела яно,</p>
<p>Як пажар!</p>
<p>Ты ж спыніла калісьці,</p>
<p>Мужнасць,</p>
<p>Загаіла найбольшы жаль.</p>
<p> </p>
<p>Роўным крокам тады з узгоркаў</p>
<p>Зледзянелая ноч ішла.</p>
<p>Чалавек пад Масквой у Горках</p>
<p>Скончыў свой непаўторны шлях.</p>
<p> </p>
<p>І калі над зімовым усходам</p>
<p>Праразаецца воблік дня,—</p>
<p>Па крутых і суровых усходах</p>
<p>Адплывае наніз труна.</p>
<p> </p>
<p>На прастор вырываецца скруха,</p>
<p>Асірочаны кінуўшы дом,</p>
<p>І ад болю знямелыя рукі</p>
<p>Апускаюць труну на дол.</p>
<p> </p>
<p>Ападаюць сняжынкі на вусны,</p>
<p>На высокі адкрыты лоб...</p>
<p>Баявыя таварышы й вучні</p>
<p>Закрываюць астанкі шклом.</p>
<p> </p>
<p>І празрыстае тонкае века</p>
<p>З ледзянога халоднага шкла</p>
<p>Адлучае ад нас чалавека,</p>
<p>Што прайшоў непаўторны шлях.</p>
<p> </p>
<p> </p>
<p>* * *</p>
<p>Белая дарога,</p>
<p>Векавая глуш,</p>
<p>Сосны снегавыя</p>
<p>Сцежку сцерагуць.</p>
<p> </p>
<p>Селянін пануры</p>
<p>На крывых санях</p>
<p>Ельнікам зялёным</p>
<p>Высцілае шлях.</p>
<p> </p>
<p>На глухі паўстанак</p>
<p>(Пяць далёкіх вёрст)</p>
<p>Будзе слацца ельнік</p>
<p>Лапкамі напрост.</p>
<p> </p>
<p>Гэтаю дарогай,</p>
<p>Дзе галосіць сум,</p>
<p>Ленінцы палямі</p>
<p>Леніна нясуць.</p>
<p> </p>
<p>Над шырокай Волгай</p>
<p>Хлапчуком ён рос,</p>
<p>Паднявольным людзям</p>
<p>Сваю праўду нёс.</p>
<p> </p>
<p>Ён паўстаў над светам</p>
<p>Навальнічных хмар,</p>
<p>Як жывы і грозны</p>
<p>Агнявы штандар.</p>
<p> </p>
<p>Выгадаваў класу</p>
<p>Партыю ў баях,</p>
<p>На прастор шырокі</p>
<p>Паказаў нам шлях.</p>
<p> </p>
<p>І рабоў калоній,</p>
<p>Фабрык і палёў</p>
<p>На цара,</p>
<p>На пана</p>
<p>Ваяваць павёў.</p>
<p> </p>
<p>З-пад ярма краіну</p>
<p>Вызваліў маю</p>
<p>І з рэспублік вольных</p>
<p>Утварыў Саюз.</p>
<p> </p>
<p>Ён душу і сэрца</p>
<p>Палажыў у грунт,</p>
<p>Каб над светам здзеку</p>
<p>Вырас свет Камун,</p>
<p> </p>
<p>Каб прастор Расіі —</p>
<p>Гэта глуш і шыр</p>
<p>Гаманілі,</p>
<p>Пелі</p>
<p>Голасам машын.</p>
<p> </p>
<p>А цяпер палямі,</p>
<p>Цераз гэту ж глуш,</p>
<p>Дзе сухія дрэвы</p>
<p>Сцежку сцерагуць,</p>
<p> </p>
<p>Дзе рыдае скруха,</p>
<p>Дзе галосіць сум —</p>
<p>Ленінцы маўкліва</p>
<p>Леніна нясуць.</p>
<p> </p>
<p>Ані слоў,</p>
<p>Ні песень,</p>
<p>Толькі стогне крок...</p>
<p>Ад вялікай крыўды</p>
<p>Ледзянее кроў:</p>
<p> </p>
<p>Той,</p>
<p>Каторы вечна</p>
<p>Працаваў і жыў,</p>
<p>Каб змяніць краіну</p>
<p>Рускае глушы,—</p>
<p> </p>
<p>Па глухой дарозе,</p>
<p>Цераз стэп і лес</p>
<p>Пракладае ў горад</p>
<p>Свой апошні след!</p>
<p> </p>
<p>Ашукала смерць нас,</p>
<p>Насмяяўся лёс...</p>
<p>На абмёрзлых вейках</p>
<p>Стынуць зоры слёз.</p>
<p> </p>
<p>На глухім паўстанку</p>
<p>Журацца агні,</p>
<p>У жалобных сцягах</p>
<p>Рушыцца цягнік.</p>
<p> </p>
<p> </p>
<p>* * *</p>
<p>Белым снегам усыпаны плошчы,</p>
<p>Белым снегам укрыты сады.</p>
<p>Золкі вецер штандары палошча,</p>
<p>Замятае на бруку сляды.</p>
<p> </p>
<p>Мы ідзём —</p>
<p>І падзёншчык,</p>
<p>І токар,</p>
<p>І шахцёр,</p>
<p>І марак,</p>
<p>І гарбар,</p>
<p>І студэнт,</p>
<p>Малады і высокі,</p>
<p>І пануры сівы качагар.</p>
<p> </p>
<p>Мы ідзём —</p>
<p>У палапленых світках,</p>
<p>У шынелях,</p>
<p>Падраных з вайны,</p>
<p>У падшытых вятрамі намітках —</p>
<p>Мы ідзём да ягонай труны.</p>
<p> </p>
<p>Дом Саюзаў,</p>
<p>Калонная зала.</p>
<p>Чорным крэпам спавіта труна.</p>
<p>Мы прыйшлі...</p>
<p>І наўсцяж зарыдала</p>
<p>Насцярожаная цішыня.</p>
<p> </p>
<p>І ніколі не знойдзеш ні ў якіх</p>
<p>Летапісных аналах пяра,</p>
<p>Каб народ гэтак горка плакаў</p>
<p>Над магілаю правадыра.</p>
<p> </p>
<p>Нашы сэрцы наўзрыд галасілі,</p>
<p>Нашы вочы заслала імгла...</p>
<p>Чалавечага плачу сіла</p>
<p>Горы змыць векавыя магла.</p>
<p> </p>
<p>Але вырасла мужнасць класа,</p>
<p>Падняла нас ізноў на бой:</p>
<p>Над палётам планет,</p>
<p>Над часам,</p>
<p>Над праклятай суровай зімой.</p>
<p> </p>
<p>Над снягамі,</p>
<p>Над горам,</p>
<p>Над жалем,</p>
<p>Над законамі смерці й жыцця</p>
<p>Вучні Леніна клятву давалі,</p>
<p>Узнімаючы ленінскі сцяг:</p>
<p> </p>
<p>— Мы людзі адменнага складу —</p>
<p>Сыны векавой барацьбы.</p>
<p>Нам дадзена права і радасць</p>
<p>У ленінскіх шэрагах быць.</p>
<p>Заўсёды ж —</p>
<p>У маршах паходных,</p>
<p>У жорсткіх баях,</p>
<p>У агні —</p>
<p>Высока партыйную годнасць</p>
<p>Павінен трымаць камуніст.</p>
<p> </p>
<p>Так гаварыў нам Ленін,</p>
<p>Навек пакідаючы нас.</p>
<p>Клянёмся,</p>
<p>Таварыш Ленін,</p>
<p>Што мы ажыццёвім наказ.</p>
<p> </p>
<p>— Цямнейшай за цёмныя ночы</p>
<p>Працоўнага доля была,</p>
<p>Адна толькі ўлада рабочых</p>
<p>Сапраўдную волю дала.</p>
<p>І покуль не скончыцца бура</p>
<p>Да самых бяскласавых дзён,</p>
<p>Гартуйце цвярдзей дыктатуру —</p>
<p>Рабочага класа закон.</p>
<p> </p>
<p>Так гаварыў нам Ленін,</p>
<p>Навек пакідаючы нас.</p>
<p>Клянёмся,</p>
<p>Таварыш Ленін,</p>
<p>Што мы ажыццёвім наказ.</p>
<p> </p>
<p>— Нам рочылі гібель,</p>
<p>Магілу...</p>
<p>Супроць азвярэлых банд</p>
<p>Мы рушылі дружную сілу —</p>
<p>Сяброўства рабочых,</p>
<p>Сялян.</p>
<p>І зараз</p>
<p>На ўзораных нівах,</p>
<p>На фабрыках,</p>
<p>Стаўшых у строй,</p>
<p>Саюз гэты трэба рупліва</p>
<p>Расціць пралетарскай рукой.</p>
<p> </p>
<p>Так гаварыў нам Ленін,</p>
<p>Навек пакідаючы нас.</p>
<p>Клянёмся,</p>
<p>Таварыш Ленін,</p>
<p>Што мы ажыццёвім наказ.</p>
<p> </p>
<p>— У час незабыўных паходаў,</p>
<p>Гуртуючы нашы палкі,</p>
<p>Жалезная дружба народаў</p>
<p>Высока ўзнімала штыкі.</p>
<p>Ад Новай Зямлі да Паміра,</p>
<p>Да самых далёкіх юрт</p>
<p>Упарта ж разгортвайце шырай</p>
<p>Савецкіх Рэспублік Саюз.</p>
<p> </p>
<p>Так гаварыў нам Ленін,</p>
<p>Навек пакідаючы нас.</p>
<p>Клянёмся,</p>
<p>Таварыш Ленін,</p>
<p>Што мы ажыццёвім наказ.</p>
<p> </p>
<p>— Вось так у змаганні напружным</p>
<p>Мы свой здабывалі спакой —</p>
<p>Саюзам,</p>
<p>Братэрствам</p>
<p>І дружбай,</p>
<p>Чырвонаармейскай рукой.</p>
<p>Але неадступна,</p>
<p>Штодзённа</p>
<p>Рыхтуецца новы налёт.</p>
<p>Мацуйце ж сваю абарону —</p>
<p>Чырвоную армію й флот.</p>
<p> </p>
<p>Так гаварыў нам Ленін,</p>
<p>Навек пакідаючы нас.</p>
<p>Клянёмся,</p>
<p>Таварыш Ленін,</p>
<p>Што мы ажыццёвім наказ.</p>
<p> </p>
<p>— На бой за вялікія мэты</p>
<p>Ўзнімаецца Захад і Ўсход,</p>
<p>Усе пралетарыі свету</p>
<p>Ідуць у рашучы паход.</p>
<p>І вось,</p>
<p>Каб дарогаю вернай</p>
<p>Мільёны працоўных пайшлі,</p>
<p>Змыкайце рады Камінтэрна</p>
<p>На ўсіх паралелях зямлі.</p>
<p> </p>
<p>Так гаварыў нам Ленін,</p>
<p>Навек пакідаючы нас.</p>
<p>Клянёмся,</p>
<p>Таварыш Ленін,</p>
<p>Што мы ажыццёвім наказ.</p>
<p> </p>
<p>На кожнае слова прысягі</p>
<p>Мы цвёрды давалі зарок:</p>
<p>— Ніколі пад ленінскім сцягам</p>
<p>Ад мэт не адступім на крок!</p>
<p> </p>
<p>І мы сваё цяжкае гора</p>
<p>Панеслі маўкліва без слёз.</p>
<p>На снежных шырокіх прасторах</p>
<p>Хадзіла зіма і мароз.</p>
<p> </p>
<p>Але нашых плеч не сагнулі</p>
<p>Ні замець,</p>
<p>Ні снег,</p>
<p>Ні скавыш,—</p>
<p>Гайдаліся рэчышчы вуліц,</p>
<p>Высокія вежы Масквы.</p>
<p> </p>
<p>Пад маршы,</p>
<p>Пад гром барабанаў,</p>
<p>На стромкіх шырокіх плячах</p>
<p>На самы апошні прыстанак</p>
<p>Мы неслі труну Ільіча.</p>
<p> </p>
<p>І вось наступіла часіна,</p>
<p>Адна з найцяжэйшых часін,</p>
<p>І сэрца бязмежнай краіны</p>
<p>Замерла на пяць хвілін.</p>
<p> </p>
<p>У роспачы сціснуўшы зубы,</p>
<p>Мы чулі,</p>
<p>Як стогнуць гудкі,</p>
<p>Як горна рыдаюць трубы,</p>
<p>Як ціха стаяць палкі,</p>
<p>Як страшна равуць сірэны,</p>
<p>Як віхрам імчыцца зямля,</p>
<p>Як стынуць нямыя сцены,</p>
<p>Высокія сцены Крамля,</p>
<p>Як гулка цяжкія гарматы</p>
<p>Апошні салют аддаюць,</p>
<p>Як плача над страшнай утратай</p>
<p>Савецкіх Рэспублік Саюз.</p>
<p> </p>
<p>Чырвона-жалобныя сцягі</p>
<p>Схіліліся ў горы наніз.</p>
<p>І словы нядаўнай прысягі</p>
<p>Ізноў прагулі ў цішыні.</p>
<p> </p>
<p>Мы цвёрда ў калоны пасталі,</p>
<p>Нас мужнасць ізноў узняла,</p>
<p>Бо партыя наша і ў жалі</p>
<p>І ў горы з народам была.</p>
<p> </p>
<p> </p>
<p>* * *</p>
<p>Мінаюць гады за гадамі,</p>
<p>Суровай эпохі гады.</p>
<p>Наперад крутымі шляхамі</p>
<p>Вядзе яна нашы рады.</p>
<p> </p>
<p>І гэтай нязменнай дарогай —</p>
<p>Праверыць здабыткі свае,</p>
<p>Адзначыць свае перамогі</p>
<p>Прыходзіць Семнаццаты з’езд.</p>
<p> </p>
<p>Ізноў наступае часіна,</p>
<p>Схіляемся ўсе,</p>
<p>Як адзін.</p>
<p>І сэрца бязмежнай краіны</p>
<p>На пяць замірае хвілін.</p>
<p> </p>
<p>Нібы па сігналу трывогі,</p>
<p>За радам становіцца рад</p>
<p>І слухаюць</p>
<p>Мужны і строгі</p>
<p>Партыйны наказ і загад:</p>
<p> </p>
<p>— Устань,</p>
<p>Саюз сясцёр-рэспублік,</p>
<p>Шарэнгамі,</p>
<p>Раўней струны,</p>
<p>Міні рады маскоўскіх вуліц,</p>
<p>Прайдзі каля яго труны.</p>
<p>Ударная брыгада класа,</p>
<p>Рабочым свету дай адказ:</p>
<p>Ці здзейсніла,</p>
<p>Як ты клялася,</p>
<p>Вялікі ленінскі наказ?</p>
<p>Ці стала слова</p>
<p>Словам справы,</p>
<p>Узлётам дум,</p>
<p>Геройствам дзей?</p>
<p>Ці ляжа гонар,</p>
<p>Наша слава</p>
<p>Вянком на строгі Маўзалей?</p>
<p> </p>
<p>На ўсіх шырынях земнай кулі</p>
<p>Маўчаць станкі,</p>
<p>Гудуць гудкі,—</p>
<p>З усіх трыбун усіх рэспублік</p>
<p>Даюць адказ бальшавікі:</p>
<p>— Мы кляліся:</p>
<p>Трымаць высока</p>
<p>Сцяг,</p>
<p>Асвечаны яснай зарой.</p>
<p>Кожным рухам сваім і крокам,</p>
<p>Кожнай думкай сцвярджалі зарок.</p>
<p>І ніхто не пакажа справы,</p>
<p>Ад якой адступіў бальшавік:</p>
<p>Як геройства,</p>
<p>Як гонар,</p>
<p>Як славу,</p>
<p>Мы праносім штандар баявы.</p>
<p>Апалосканы дымам і кроўю</p>
<p>На франтах грамадзянскай вайны,</p>
<p>Ён узвіўся над нашай будоўляй,</p>
<p>Самай стромкай дасяг вышыні.</p>
<p>Ён лунае ў міжзорнай сіні,</p>
<p>Дзе шумяць стратасферы вятры,</p>
<p>Ён, як сэрца жывое краіны,</p>
<p>На паўночных ільдзінах гарыць.</p>
<p> </p>
<p>— Мы кляліся:</p>
<p>Адзінства партыі,</p>
<p>Быццам вока сваё, берагчы.</p>
<p>Процьма хіжых галоў упарта</p>
<p>Падымалася з брудных лагчын.</p>
<p>Мы грамілі іх —</p>
<p>«Левых» і правых,</p>
<p>Адсякалі няшчадна з пляча,</p>
<p>Каб аматары чорнае справы</p>
<p>Не скрывілі дарог Ільіча,</p>
<p>Каб ніколі,</p>
<p>Ні ў якіх варунках</p>
<p>Не крануў нашых сіл разлад.</p>
<p>Так у жорсткіх баях за Камуну</p>
<p>Непарушная еднасць расла.</p>
<p>І наперад, у светлыя далі</p>
<p>Павядзе яна нас праз гады.</p>
<p>Як кавалак адменнае сталі,</p>
<p>Загартованы нашы рады.</p>
<p> </p>
<p>— Мы кляліся:</p>
<p>Адважна змагацца,</p>
<p>Пасці трупамі,</p>
<p>Стаць на касцёр,</p>
<p>Каб жыццё дыктатуры працы</p>
<p>Бараніла рэспублік жыццё.</p>
<p>Ад нацдэмаўскіх збродных шаек,</p>
<p>З буржуазнага чорнага дна</p>
<p>Выпаўзала,</p>
<p>Ішла глухая,</p>
<p>Наступала на нас вайна.</p>
<p>Кожны хутар,</p>
<p>Абнесены садам,</p>
<p>Па дарозе да нашых мэт —</p>
<p>Гэта дваццаць чатыры засады</p>
<p>На адзін усяго кіламетр.</p>
<p>Безліч іх,</p>
<p>Што хацелі краіну</p>
<p>І ўладарства над намі займець!</p>
<p>Берагла нас нястомная пільнасць,</p>
<p>Дыктатуры навостраны меч.</p>
<p> </p>
<p>— Мы кляліся:</p>
<p>Расціць рупліва</p>
<p>Пралетарска-сялянскі саюз.</p>
<p>І сягоння на ўзораных нівах</p>
<p>Аглядаем работу сваю.</p>
<p>Па калгасных палях</p>
<p>(Аж рэха</p>
<p>Векавыя калыша бары)</p>
<p>Ходзяць нашы найлепшыя шэфы</p>
<p>Сталінградскія трактары.</p>
<p>За іх следам шуміць пшаніца,</p>
<p>Канюшына шалее,</p>
<p>Аўсы,</p>
<p>Аж на дол прыпадаюць ніцма</p>
<p>Пад цяжарам зярнят каласы.</p>
<p>Лапушацца сады...</p>
<p>Увечар</p>
<p>Яркнуць вуліцы ў песнях дзяўчат</p>
<p>Так мяняецца лёс чалавечы</p>
<p>Ля сялянскіх абноўленых хат.</p>
<p> </p>
<p>— Мы кляліся:</p>
<p>Ад гор Паміра</p>
<p>І да самых далёкіх юрт</p>
<p>Мацаваць і разгортваць шырай</p>
<p>Пралетарскіх рэспублік саюз.</p>
<p>Мы выконвалі нашу прысягу</p>
<p>Дзень і ноч над работай сваёй:</p>
<p>Кожны край надзялілі пасагам —</p>
<p>Гарадамі,</p>
<p>Садамі,</p>
<p>Зямлёй.</p>
<p>Ад усходніх граніц да заходніх,</p>
<p>Праз увесь велізарны абшар,</p>
<p>Б’юцца роўна,</p>
<p>Упэўнена,</p>
<p>Згодна</p>
<p>Сэрцы нашых заводаў і шахт.</p>
<p>Больш няма занядбалых ускраін,</p>
<p>Дзе зацішак і лямант стаяў,</p>
<p>Дзе няшчадна каралі і кралі,—</p>
<p>Скрозь квітнее радзіма мая.</p>
<p> </p>
<p>— Мы кляліся:</p>
<p>І мора,</p>
<p>І сушу,</p>
<p>І вышыні аблок бараніць,</p>
<p>І ніколі ніхто не парушыць</p>
<p>Умацованых нашых граніц.</p>
<p>Хай паслухаюць летам уранку,</p>
<p>Як спяваюць прасторы зямлі —</p>
<p>Гэта ходзяць жалезныя танкі,</p>
<p>Баявыя плывуць караблі,</p>
<p>Самалёты ідуць,</p>
<p>Аж вецер</p>
<p>Прыгінае галовы лясоў...</p>
<p>Наймацнейшая армія ў свеце</p>
<p>Беражэ нашу працу і сон.</p>
<p>І калі, азвярэўшы, падымуць</p>
<p>Ліхадзеі на нас нажы —</p>
<p>Будзем мы за сваю радзіму</p>
<p>Ваяваць на прасторах чужых.</p>
<p> </p>
<p>— Мы кляліся:</p>
<p>Сумленна і мужна</p>
<p>Нашу працу і сілы аддаць,</p>
<p>Каб расла пралетарская дружнасць</p>
<p>Па ўсіх сёлах,</p>
<p>Па ўсіх гарадах.</p>
<p>І мы прагна ішлі да мэты:</p>
<p>Дзень і ноч,</p>
<p>У любую пару</p>
<p>Будавалі краіну Саветаў,</p>
<p>Не шкадуючы стомленых рук.</p>
<p>Яна сонцам сягоння свеціць,</p>
<p>Як маяк, над сусветам гарыць...</p>
<p>З цёмных турам нявольнага свету</p>
<p>Прыязджаюць да нас змагары.</p>
<p>Мы прымаем іх ветла і проста,</p>
<p>Згуртаваныя ўсе, як адзін.</p>
<p>І расце баявое сяброўства</p>
<p>Між працоўнымі розных краін.</p>
<p> </p>
<p>— Мы кляліся...</p>
<p>І кожнае слова —</p>
<p>На вадзе,</p>
<p>На агні,</p>
<p>На зямлі,</p>
<p>На вышынях,</p>
<p>На стромкіх будовах —</p>
<p>Ператворана ў сацыялізм.</p>
<p> </p>
<p>Грыміць адказ з мільённых вуснаў,</p>
<p>Шарэнгамі,</p>
<p>Раўней струны,</p>
<p>Парадным маршам</p>
<p>Крокам мужным</p>
<p>Праходзім мы каля труны.</p>
<p> </p>
<p>Мінаем час няшчаднай смерці,</p>
<p>Смуткуем зноў аб ім усе,</p>
<p>І кожны з нас глыбока ў сэрцы</p>
<p>Часцінку Леніна нясе.</p>
<p> </p>
<p>Ягоны смех,</p>
<p>Яго вясёласць</p>
<p>Гарыць на тварах акцябрат,</p>
<p>Жыве ў рабоце камсамола,</p>
<p>У песнях маладых дзяўчат.</p>
<p> </p>
<p>Ягоных спраў размах вялізны,</p>
<p>Яго нянавісць і любоў</p>
<p>Нясуць будаўнікі сацыялізму —</p>
<p>Героі фабрык і палёў.</p>
<p> </p>
<p>Яго упартасць,</p>
<p>Волю,</p>
<p>Мудрасць,</p>
<p>Што абняла прастор і час,</p>
<p>Яго вялікасную мужнасць</p>
<p>Нясе увесь рабочы клас.</p>
<p> </p>
<p>Яна згаіла нашы раны,</p>
<p>Пякучы патушыла боль,</p>
<p>Яна ішла заўсёды з намі,</p>
<p>Вяла і павядзе у бой.</p>
<p> </p>
<p>І мы ніколі не прыстанем</p>
<p>Ні ў цяжкай працы,</p>
<p>Ні ў хадзе,</p>
<p>Бо нас у працы і змаганні</p>
<p>Наперад партыя вядзе.</p>
<p> </p>
<p>Бо з намі кожнае імгненне</p>
<p>Шырокім шляхам баявым</p>
<p>Вялікі і магутны Ленін</p>
<p>Сярод жывых</p>
<p>Ідзе жывы.</p>
<p> </p>
<p class="sign">1934 г.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>