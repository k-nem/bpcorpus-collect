<div class="container">
<div class="book-utils">
<div id="qrcode"></div>
<a href="/Piatro_Hlebka/Karmensita.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1932-1934 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1933; 1935 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Кармэнсіта -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Кармэнсіта</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Б. НОРДУ</p>
<p>О Кармэн, мне печально и дивно,</p>
<p>Что приснился мне сон о тебе.</p>
</div>
<div class="CLEAR"></div>
<p> </p>
<p class="sign">А. Блок</p>
<p> </p>
<p>Незвычайны быў нейкі час:</p>
<p>І гадзіны яшчэ не прабіла,</p>
<p>А за вокнамі</p>
<p>Клён зачах,</p>
<p>Апалосканы шэрым пылам;</p>
<p> </p>
<p>А за вокнамі</p>
<p>Плавіўся брук,</p>
<p>Карабаціўся выгнутым хібам;</p>
<p>Сухажылле напяўшы рук,</p>
<p>Сонца білася ў нашы шыбы.</p>
<p> </p>
<p>Ад санлівасці позірк тух</p>
<p>На балонах чужых рукапісаў:</p>
<p>Не мірыўся мой творчы дух</p>
<p>З тым,</p>
<p>Што я...</p>
<p>Рэдакцыйны пісар.</p>
<p> </p>
<p>Звадыяшная думка праз сон</p>
<p>Неадчэпна звінела упарта:</p>
<p>— Я не веру,</p>
<p>Каб быў закон</p>
<p>Катаваць чалавечы характар!</p>
<p>Я не веру,</p>
<p>Каб быў дазвол</p>
<p>Замяняць у паэзіі душы</p>
<p>Фізкультурнай гульнёй у футбол,</p>
<p>Апісаннямі мора і сушы.</p>
<p>Толькі з ясных глыбінь нутра</p>
<p>Падымаецца творчы геній,</p>
<p>Толькі так пачынаецца йгра</p>
<p>Чорнай подласці і сумлення.</p>
<p>Вось чаму</p>
<p>Не хачу й не магу</p>
<p>Адзіноты свае патурыць:</p>
<p>Я самотных людзей берагу</p>
<p>І здымаю з іх тонкую скуру,</p>
<p>На далоні душу бяру,</p>
<p>Разразаю на часткі глыбока,</p>
<p>І тады —</p>
<p>Даручаю пяру,</p>
<p>І тады —</p>
<p>Станаўлюся прарокам.</p>
<p> </p>
<p>Пэўна, вырас бы ў злосны учынак</p>
<p>Самахвальства майго пастулат,</p>
<p>Але шэнціла нейкай дзяўчыне</p>
<p>Заблудзіць ля майго стала.</p>
<p>Яна віхрам прайшла кабінетам</p>
<p>І адразу пайшла крышыць:</p>
<p>Напішы,</p>
<p>Калі ты паэта,</p>
<p>Біяграфію нечай душы.</p>
<p>Пражывала там некалі недзе</p>
<p>Маладая такая Кармэн —</p>
<p>Не то лэдзі,</p>
<p>Не то мілэдзі,</p>
<p>Не то ў Слуцку,</p>
<p>Не то ў Карме.</p>
<p>Словам,</p>
<p>Прывіды галюцынацый</p>
<p>Перайшлі цераз край уваччу.</p>
<p>Я гатоў быў сумленна прызнацца,</p>
<p>Што ніколі такое не чуў.</p>
<p> </p>
<p>Але памяць мая і мудрасць</p>
<p>Спакусілі ізноў мяне:</p>
<p>Прыгадалася белая пудра</p>
<p>З чужаземнаю назвай «Кармэн».</p>
<p> </p>
<p>— Значыць, вам напісаць агітку,</p>
<p>Каб ішоў парфумовы тавар? —</p>
<p>Не то з жалем,</p>
<p>Не то з агідай</p>
<p>Паглядзела дзяўчына ў твар:</p>
<p>— Вы залішне, паэт, наіўны —</p>
<p>Кармэнсіту кахаў Хазэ...</p>
<p>Гэта ёй</p>
<p>Перуновыя гімны</p>
<p>Прысвяціў кампазітар Бізэ.</p>
<p>Гэта к ёй —</p>
<p>Недаступна далёкай —</p>
<p>Як бацькоўскі да сына доўг,</p>
<p>Незвычайныя словы Блока</p>
<p>Перайшлі цераз горы гадоў.</p>
<p>Гэта з ёю Лявоніха наша</p>
<p>І французская Жанна д’Арк</p>
<p>На бульварах спявалі маршы,</p>
<p>Каб сусветны узняць пажар.</p>
<p>І калі ты сапраўды паэта —</p>
<p>Неадкладна бяры і пішы</p>
<p>Напаказ занядбанаму свету</p>
<p>Біяграфію гэтай душы.</p>
<p> </p>
<p>Што ты скажаш такой благое?</p>
<p>Усміхнешся таквеле чуць</p>
<p>І дасі абяцанне любое,</p>
<p>Абы крыку таго не чуць.</p>
<p>А пасля,</p>
<p>Дажджавым адвячоркам,</p>
<p>У лібрэта упяўшы зрок,</p>
<p>Будзеш слухаць такую гаворку,</p>
<p>Ад каторай сціскаецца кроў.</p>
<p>І нарэшце</p>
<p>Дырэктар Гітгарц,</p>
<p>А ці можа таварыш Норд,</p>
<p>Скамячыўшы цябе,</p>
<p>Як гідру,</p>
<p>Адыграюць апошні акорд:</p>
<p> </p>
<p>— Каб даставіў у час інтэрмедыі,</p>
<p>Каб не болей,</p>
<p>Радкоў як на сто,</p>
<p>Каб фрывольнасць была камедыі</p>
<p>І трагічны не выпетраў тон.</p>
<p> </p>
<p>Ты раз’юшаны гэтай пачосткай:</p>
<p>— Пачакай жа,</p>
<p>Мая Кармэн,</p>
<p>Я няшчадна цябе і жорстка</p>
<p>Адлучу ад твайго Мерымэ.</p>
<p>Я разбуру твае салоны,</p>
<p>Пасваруся нашчэнт з Бізэ,</p>
<p>Кропляй поту,</p>
<p>Атрутна-салонай,</p>
<p>Я спалю вас усіх пакрысе.</p>
<p> </p>
<p>І, дахаты вярнуўшыся позна,</p>
<p>Калі зорамі высыпан сад,</p>
<p>Быццам хмара,</p>
<p>Пануры і грозны,</p>
<p>Я саджуся за стол пісаць.</p>
<p> </p>
<p>Мой рабочы пакой —</p>
<p>Невялікі і просты:</p>
<p>Злева —</p>
<p>Кніжная шафа,</p>
<p>Направа —</p>
<p>Дыван,</p>
<p>А як глянеш з дзвярэй —</p>
<p>Перад поглядам проста</p>
<p>Літаграфскі малюнак</p>
<p>Палёў гаалян.</p>
<p> </p>
<p>Цэлы кут ля акна</p>
<p>Заняла этажэрка,</p>
<p>Перадаўшы паліцу</p>
<p>Пад Ленінаў бюст;</p>
<p>Наўкасы аркушы рукапісаў</p>
<p>На жэрдках</p>
<p>Паразвешаны скрозь</p>
<p>На пісьменніцкі густ.</p>
<p> </p>
<p>Міжваконны прамежак</p>
<p>Таксама замошчан,</p>
<p>Ля сцяны падняліся</p>
<p>Паліцы пад столь...</p>
<p>Вось і ўся,</p>
<p>Як гаворыцца,</p>
<p>Наша жылплошча,</p>
<p>Бо два метры займае</p>
<p>Пісьмовы мой стол.</p>
<p> </p>
<p>І скажы,</p>
<p>Дарагі мой чытач,</p>
<p>Калі ласка,</p>
<p>Дзе ж вялікае тут</p>
<p>Разгарнуць палатно,</p>
<p>Калі нават</p>
<p>І гэтай паэмы завязку</p>
<p>Перанесці даводзіцца нам</p>
<p>За акно?</p>
<p>Там —</p>
<p>Маёвая ноч,</p>
<p>На калюшках шыпшыны</p>
<p>Ацяжэла раса,</p>
<p>Аж асыплецца вось...</p>
<p>Можа так і пачаць?</p>
<p>Але гэта дзяўчына</p>
<p>Зноў прыходзіць,</p>
<p>Капрызна падняўшы брыво.</p>
<p>Што ёй трэба —</p>
<p>Такой,</p>
<p>Як вясна,</p>
<p>Сінявокай?</p>
<p>А яна запявае</p>
<p>З вятрамі у лад:</p>
<p>— Дагані</p>
<p>І вярні</p>
<p>Свае думкі здалёку,</p>
<p>Каб сучаснасці дзель</p>
<p>І ў мінулым была.</p>
<p>Каб спявала цыганка,</p>
<p>А словы дзяўчыны</p>
<p>Галасілі,</p>
<p>Як горы,</p>
<p>Лясы</p>
<p>І зямля,</p>
<p>Каб пазналі,</p>
<p>Што й наша старая айчына</p>
<p>Векавую гісторыю</p>
<p>Горда прайшла.</p>
<p>І не сілай разваг</p>
<p>І халоднай здагадкі,</p>
<p>А навальнай паводкай</p>
<p>Твайго пачуцця</p>
<p>Ты падымеш яе,</p>
<p>Пранясеш цераз кладкі</p>
<p>Гэту дужую сілу</p>
<p>Чужога жыцця.</p>
<p>І радкі непачатых</p>
<p>Тваіх інтэрмедый</p>
<p>Перакрыюць гучаннем</p>
<p>Гучанне вякоў,</p>
<p>І з далёкага даўняга</p>
<p>Рокатам медзі</p>
<p>Адгукнуцца і крыкі</p>
<p>І стогны рабоў.</p>
<p>Пакідай жа самоту</p>
<p>І смутак турэмны,</p>
<p>Я цябе павяду</p>
<p>У далёкія дні,</p>
<p>Дзе грымеў ланцугамі</p>
<p>Народ пад’ярэмны,</p>
<p>Дзе надземнай красы</p>
<p>Палыхаюць агні.</p>
<p>Пакідай жа свае</p>
<p>Спарахнелыя сцены,</p>
<p>Я цябе павяду</p>
<p>На прасторы вясны!</p>
<p>Усміхаецца</p>
<p>Гіпсавым воблікам</p>
<p>Ленін,</p>
<p>А дзяўчына заходзіцца</p>
<p>Рэхам лясным.</p>
<p> </p>
<p>— Адступіся,</p>
<p>Праклятая!..</p>
<p>Дай мне спачынак!</p>
<p>Я не хочу тваіх</p>
<p>Невыразных трывог.</p>
<p> </p>
<p>А яна —</p>
<p>Сінявокая</p>
<p>Гэта дзяўчына —</p>
<p>Падымае ізноўку</p>
<p>Капрызна брыво.</p>
<p>Каб не ведаць спакусы,</p>
<p>Тамамі Граната</p>
<p>Адлучаю ад зор</p>
<p>І ад свету</p>
<p>Душу,</p>
<p>І пад літарай «Г»,</p>
<p>Адшукаўшы Гранаду,</p>
<p>Ноч наўсцяж</p>
<p>Без спачынку</p>
<p>Сяджу і пішу.</p>
<p> </p>
<p>І пакуль за гарамі,</p>
<p>За пушчаю недзе,</p>
<p>Нараджаўся вясновы</p>
<p>Заранкавы дзень,</p>
<p>У мяне ўжо ляжала</p>
<p>Аж пяць інтэрмедый</p>
<p>Да вядомае оперы</p>
<p>Жоржа Бізэ.</p>
<p> </p>
<p>Дзень паказу стаў на ростань,</p>
<p>Затрымцела зала ў люстрах,</p>
<p>І прыйшлі дзве роўных сёстры,</p>
<p>Ды няроўных толькі густаў.</p>
<p> </p>
<p>Я сказаў ім:</p>
<p>— Добры вечар! —</p>
<p>Маладой руку паціснуў.</p>
<p>І яна пры гэтай стрэчы</p>
<p>Падняла брыво капрызна.</p>
<p> </p>
<p>Неўгамонліва вітала</p>
<p>Мой удзел у іх тэатры,</p>
<p>А пасля кагось шукала</p>
<p>На другім, здаецца, пятры.</p>
<p> </p>
<p>Я стаяў,</p>
<p>Злажыўшы рукі,</p>
<p>Напусціўшы выгляд посны,</p>
<p>Бо тачыла сэрца скруха,</p>
<p>Бо расла нявера ў поспех.</p>
<p> </p>
<p>І тады сястра малодшай</p>
<p>Пачала са мной гаворку:</p>
<p> </p>
<p>— Не сумуйце!..</p>
<p>Мой харошы,</p>
<p>Разганіце смутак горкі.</p>
<p>Вы ж, напэўна, прачыталі,</p>
<p>Што пісаў калісьці Ленін</p>
<p>Пра культуру пакаленняў.</p>
<p>Шлях цяпер да славы просты,</p>
<p>Скрозь назначан яркай вехай,</p>
<p>Застаецца —</p>
<p>Стаць на ростань,</p>
<p>Асядлаць каня і ехаць.</p>
<p> </p>
<p>Як жа мне было прызнацца,</p>
<p>Што,</p>
<p>На мой вялікі сорам,</p>
<p>Не кранулі мае пальцы</p>
<p>Ні балонкі з гэтых твораў.</p>
<p>І, абы сказаць што-кольвек,</p>
<p>Я сказаў сястры старэйшай:</p>
<p>— Гэта наш ружовы золак</p>
<p>Даў іспанскі колер вершу.</p>
<p> </p>
<p>А сястра малодшай зноўку</p>
<p>Гаварыла гэтым часам:</p>
<p>— Вам дала ў красу пуцёўку</p>
<p>Маладая сіла класа.—</p>
<p>І пазней</p>
<p>(Ужо аж после</p>
<p>Першых крыкаў трубнай медзі).</p>
<p>— Я ручаюся за поспех</p>
<p>Вашых сціплых</p>
<p>інтэрмедый!</p>
<p> </p>
<p>Але выдаў твар здзіўленне,</p>
<p>Замарозіў вусны холад,</p>
<p>Калі ў змроку з авансцэны</p>
<p>Прагучаў акторскі голас:</p>
<p> </p>
<p>— Дарагія таварышы!</p>
<p>Мы стварылі паказ</p>
<p>Не для той,</p>
<p>што апранута ў золата, публікі.</p>
<p>Веліч дум і пачуццяў</p>
<p>мы неслі для вас,</p>
<p>Для сыноў маладых</p>
<p>маладое рэспублікі.</p>
<p>Вы прабачыце нам</p>
<p>недадуманы жэст,</p>
<p>Непатрэбную,</p>
<p>можа,</p>
<p>супынку між тонамі,</p>
<p>Але разам падымеце</p>
<p>грозны пратэст</p>
<p>Супраць тых,</p>
<p>што царылі</p>
<p>мячом і законамі.</p>
<p>Перад вамі разгорнецца</p>
<p>просты сюжэт:</p>
<p>Закахаўся Хазэ</p>
<p>ў Кармэнсіту,</p>
<p>каторая</p>
<p>Гадавала лятункі</p>
<p>пра волю</p>
<p>і свет...</p>
<p>Надзвычайна</p>
<p>звычайная</p>
<p>будзе гісторыя.</p>
<p>І таму</p>
<p>не шукайце</p>
<p>надзённых ідэй,</p>
<p>Пахваліўшы герояў</p>
<p>ад пят і да гузікаў,</p>
<p>А бярыце</p>
<p>імклівую</p>
<p>радасць людзей,</p>
<p>Што напоўнілі сілаю</p>
<p>песню і музыку.</p>
<p>Разрывайце вузлы</p>
<p>асабовых інтрыг,</p>
<p>Каб яны не заціснулі</p>
<p>рытмікі масавай,</p>
<p>І пад кволенькім пульсам</p>
<p>любоўнай ігры —</p>
<p>Вы пачуеце пульс</p>
<p>супярэчнасцей класавых.</p>
<p>Я гадаю, што вы</p>
<p>запытаеце ўсе:</p>
<p>— Ці павінна Кармэн</p>
<p>авалодаць увагаю?</p>
<p>Яна іскру,</p>
<p>таварышы,</p>
<p>праўды нясе</p>
<p>Абяздоленых,</p>
<p>поўных</p>
<p>жыццёваю смагаю.</p>
<p>Яна мужна...</p>
<p>Ды зрэшты,</p>
<p>нашто гаварыць?</p>
<p>Каб суджэнняў чыіх</p>
<p>мае словы не ўразілі —</p>
<p>Прыглядайцеся лепш</p>
<p>да самое ігры,</p>
<p>А пакуль —</p>
<p>адлятайце</p>
<p>на крыллях фантазіі,</p>
<p>Уявіце Іспанію,</p>
<p>сонца,</p>
<p>базар,</p>
<p>Вартаўнічую будку,</p>
<p>цыгарную фабрыку.</p>
<p>Адыдзіце гадоў...</p>
<p>на сто дваццаць</p>
<p>назад,</p>
<p>На далёкія вуліцы,</p>
<p>поўныя фарбамі.</p>
<p>Ну,</p>
<p>ітак,</p>
<p>пачынаем...</p>
<p>Маэстра!</p>
<p>Смялей!..</p>
<p>Няхай павадкай</p>
<p>рокаты струн</p>
<p>разліваюцца.</p>
<p>Вы гатовы,</p>
<p>акторы?</p>
<p>Выходзьце хутчэй!</p>
<p>Запаліце пражэктар!</p>
<p>Заслона ўзвіваецца.</p>
<p>Цераз бераг галёркі</p>
<p>Пасыпаўся свіст.</p>
<p>І замоўк.</p>
<p>І прыйшла адзінота.</p>
<p>Я пачуў,</p>
<p>Як у садзе</p>
<p>Калышацца ліст,</p>
<p>Ашалёстаны ветрам,</p>
<p>Склізотай.</p>
<p>Над пагнутаю рампай</p>
<p>Нязграбны мой цень</p>
<p>Быў такі непатрэбны</p>
<p>І лішні,</p>
<p>Бо смяялася</p>
<p>Хіжаю самкай Кармэн</p>
<p>І сачыліся вусны,</p>
<p>Як вішні.</p>
<p>Калыхаліся круглыя</p>
<p>Дыні грудзей,</p>
<p>Выгіналіся рук</p>
<p>Лебядзіныя шыі,</p>
<p>Апляталі вузей</p>
<p>І сціскалі тужэй,</p>
<p>Катавалі,</p>
<p>Гнялі</p>
<p>І душылі.</p>
<p>І пад гэтым праклёнам</p>
<p>Ніводзін жывы</p>
<p>Не скрануў цішыні і прасторы,</p>
<p>І фантазія несла</p>
<p>На злом галавы</p>
<p>Аж пад самыя цёмныя зоры.</p>
<p> </p>
<p>Так на цягу гадзіны,</p>
<p>А можа і двух,</p>
<p>Чалавек не пачуў</p>
<p>Чалавечага слова,</p>
<p>Але музыка змоўкла,</p>
<p>Пражэктар патух</p>
<p>І апала цяжкая заслона.</p>
<p> </p>
<p>Быў антракт —</p>
<p>Даўгі, як вечнасць:</p>
<p>У тунелях калідораў,</p>
<p>Загубіўшы чалавечнасць,</p>
<p>Кожны быў каханнем хворы.</p>
<p> </p>
<p>А Кармэн хадзіла следам</p>
<p>І злучала рукі парна.</p>
<p>Сінявокай вобраз бледны</p>
<p>Прамільгнуў,</p>
<p>Як прывід карны.</p>
<p>І сястры старэйшай вочы</p>
<p>Паланіў агонь і вусціш,</p>
<p>І здавалася,</p>
<p>Што моўчкі</p>
<p>Галасілі яе вусны:</p>
<p>— Адлучыце гэту жрыцу</p>
<p>Бажавольнага кахання,</p>
<p>Каб яна асела крыцам,</p>
<p>Не дайшоўшы рыштаванняў.</p>
<p>І вітайце іншы вобраз —</p>
<p>Непакорнай Кармэнсіты,</p>
<p>Што ішла з жабрацкай торбай</p>
<p>І прасіла хлеба ў сытых,</p>
<p>Што агнём паліла замкі</p>
<p>З нарабованым багаццем!..</p>
<p>Адлучыце ж злую самку</p>
<p>І сваю Кармэн вітайце.</p>
<p> </p>
<p>Я хацеў,</p>
<p>Наколькі змога,</p>
<p>Закрычаць трывогу тлуму,</p>
<p>Але іншаю дарогай</p>
<p>Папляліся нішкам думы:</p>
<p>— Што з такога стане крыку,</p>
<p>Калі спадчына культуры</p>
<p>Падлажыла гэты прыкуп?!</p>
<p> </p>
<p>...Зноў ігралі уверцюру,</p>
<p>Зноў хістаўся цень мой чорны,</p>
<p>Пападаючы у такту,</p>
<p>Зноў чытаў актор напорна</p>
<p>Інтэрмедыю да акту:</p>
<p> </p>
<p>— Упартая хада падзей</p>
<p>нязменна</p>
<p>Вядзе далей герояў нашых.</p>
<p>Прайшлі яны</p>
<p>імкліва авансцэнай,</p>
<p>І на паўцалі</p>
<p>долі не дагнаўшы.</p>
<p>Ад інквізітарскіх</p>
<p>ярэм турэмных</p>
<p>Кармэн знайшла</p>
<p>ў натоўпе паратунак.</p>
<p>Тым часам</p>
<p>нечакана і дарэмна</p>
<p>Папаў Хазэ</p>
<p>у гэты пастарунак.</p>
<p>Ці то іронія</p>
<p>чыіх настрояў,</p>
<p>Ці лёс, як кажуць,</p>
<p>насваволіў,</p>
<p>Але ж</p>
<p>сапраўды</p>
<p>стаў салдат героем</p>
<p>Насупраць дум сваіх</p>
<p>і ўласнай волі.</p>
<p>За кратамі</p>
<p>ён цешыць сэрца стрэчай</p>
<p>З Кармэн прыгожаю,</p>
<p>вясёлаю дзяўчынай,</p>
<p>А з захаду</p>
<p>прыйшоў паволі вечар</p>
<p>І людзям загадаў</p>
<p>на адпачынак.</p>
<p>Кармэн знайшла</p>
<p>прытул у Лілас-Пасця,</p>
<p>Сярод бадзяг,</p>
<p>бяздомных і галодных,</p>
<p>Што пражывалі дні</p>
<p>лятункамі пра шчасце,</p>
<p>Што гадавалі гнеў</p>
<p>суровы і халодны,</p>
<p>Што стромаю маглі</p>
<p>навальна рынуць</p>
<p>На гандляроў</p>
<p>крывавага чырвонца,</p>
<p>Каб зваяваць</p>
<p>і нашчадкам пакінуць</p>
<p>Хоць месца на жыццё</p>
<p>пад кругам сонца.</p>
<p>Кармэн з Хазэ</p>
<p>таксама хоча стрэцца,</p>
<p>Каб выказаць яму</p>
<p>сваю удзячнасць,</p>
<p>Але ж дзявочае</p>
<p>такое сэрца,</p>
<p>Што выведаць яго</p>
<p>надзвычай цяжка.</p>
<p>Ды што я станаўлюся</p>
<p>ў роль прарока?!</p>
<p>Вы знойдзеце і самі</p>
<p>праўды зерне.</p>
<p>Паўстане зараз</p>
<p>перад вашым зрокам</p>
<p>Усімі занядбаная</p>
<p>таверна.</p>
<p>Начамі тут,</p>
<p>пакінуўшы свой кляштар,</p>
<p>Чырвонец тулячы</p>
<p>за пазухаю душнай,</p>
<p>Сыходзяцца крадком</p>
<p>манахі часта</p>
<p>Пацешыць жываты свае</p>
<p>і душы.</p>
<p>Адсюль</p>
<p>і пачынаем дзею зноўку...</p>
<p>Я слова вам перадаю, маэстра,</p>
<p>Каб вы</p>
<p>аддалі дыспаноўку</p>
<p>І права на пачын — аркестру!</p>
<p> </p>
<p>Рассыпаўся звонам акорд,</p>
<p>Не здолеўшы ў высі падняцца,</p>
<p>Замоўкнуў збянтэжаны хор,</p>
<p>Заглушаны громам авацый.</p>
<p> </p>
<p>Узмах дырыжоравых рук,</p>
<p>Гнуткасць балетных ног,</p>
<p>Шалёных музык ігру —</p>
<p>Так не страчалі даўно.</p>
<p>Біўся далоняў пляск,</p>
<p>Біўся,</p>
<p>Бунтуючы кроў,</p>
<p>Біўся праз вокны</p>
<p>На бляск</p>
<p>Мутных шкляных ліхтароў.</p>
<p>— Што ж ты, паэт, стаіш,</p>
<p>Горбячы плечы свае?</p>
<p>Чуеш,</p>
<p>У вершах тваіх</p>
<p>Звярыная кроў пяе?!</p>
<p>Выйдзі і слова скажы,</p>
<p>Каб пакарыла стыхію.</p>
<p>Мы хочам спяваць і жыць</p>
<p>Іначай зусім, як другія!</p>
<p>Мы хочам культуру вякоў —</p>
<p>Набыткі вялікае працы,</p>
<p>Падняць</p>
<p>І паставіць ізноў</p>
<p>За нашую долю змагацца.</p>
<p>Каб словы —</p>
<p>Грымелі, як гром,</p>
<p>Каб словы —</p>
<p>Шумелі, як мора,</p>
<p>Каб словы —</p>
<p>Гарэлі агнём,</p>
<p>Каб словы —</p>
<p>Звінелі, як зоры!</p>
<p> </p>
<p>Дзе ж мне набраць было сіл</p>
<p>На гучную песню мажору,</p>
<p>І я пагражаў і прасіў</p>
<p>Непаслухмяных актораў:</p>
<p> </p>
<p>— Вы не чытайце слоў,</p>
<p>Каторых я вам не пісаў,</p>
<p>У вершах маіх не было</p>
<p>Ніякіх, здаецца, пісаг.</p>
<p>І ўсё ж такі зноў</p>
<p>непакорны актор</p>
<p>Чытаў тую ж лірыку</p>
<p>ветру і гор.</p>
<p>І вышай і вышай,</p>
<p>ямчэй і ямчэй</p>
<p>Голас ягоны</p>
<p>над залай гучэў:</p>
<p> </p>
<p>— Там, дзе вецер</p>
<p>Шуміць і звоніць,</p>
<p>Дзе прыстанак знайшлі беглякі,</p>
<p>Дзе няўладны былі законы</p>
<p>Каралеўскіх мячоў і рукі;</p>
<p>Там,</p>
<p>Дзе віхрам</p>
<p>Сляды замятала,</p>
<p>Не пакінуўшы жадных адзнак,—</p>
<p>На высокіх,</p>
<p>На дзікіх</p>
<p>На скалах</p>
<p>Пачынаецца трэці акт.</p>
<p>І калі скалыхнецца заслона</p>
<p>І павольна ўгару папаўзе,</p>
<p>На змайстрованых намі адхонах</p>
<p>Вы пабачыце дон Хазэ.</p>
<p>Ён заўсёды сумленна і шчыра</p>
<p>Каралю і айчыне служыў,</p>
<p>Але стаў праз Кармэн дэзерцірам</p>
<p>І прымушан з бадзягамі жыць.</p>
<p>Ды апрыкрала веліч прасторы</p>
<p>І лятункаў пра волю</p>
<p>Няма,</p>
<p>Бо ніколі не ведаў ён гора,</p>
<p>Не насіўшы цяжкога ярма.</p>
<p>І цяпер,</p>
<p>Ахінёны задумай,</p>
<p>Ён адзін сярод дзікіх цяснін,</p>
<p>І плывуць яго ціхія думы</p>
<p>Да радзімых утульных мясцін,</p>
<p>Да спакойнай сваёй нарачонай,</p>
<p>Да маўклівай старэнькай царквы,</p>
<p>Да севільскіх напеваў вячорніх,</p>
<p>Да малюнкаў,</p>
<p>Як памяць,</p>
<p>Жывых.</p>
<p>І калі скалыхнецца заслона</p>
<p>І павольна ўгару папаўзе,</p>
<p>На змайстрованых намі адхонах</p>
<p>Вы пабачыце дон Хазэ.</p>
<p>Пачынайце ж ігру,</p>
<p>Музыкі,</p>
<p>Каб герояў бадзяжных жарт</p>
<p>На высокіх</p>
<p>На скалах,</p>
<p>На дзікіх</p>
<p>Ракатаў і грымеў,</p>
<p>Як пажар!</p>
<p> </p>
<p>Так урачыста</p>
<p>закончыў актор</p>
<p>Пажоўклую лірыку</p>
<p>ветру і гор.</p>
<p>І ён не паспеў</p>
<p>адступіць за кулісы,</p>
<p>Як строгія столкі</p>
<p>заслоны ўзвіліся.</p>
<p> </p>
<p>Яна прайшла,</p>
<p>Як чорны вусціш</p>
<p>Ідзе праз морак і туман,</p>
<p>І не сачыліся больш вусны,</p>
<p>Не выгінаўся хіжа стан.</p>
<p>Аблашчаная скрозь рукамі</p>
<p>Да самых дальніх</p>
<p>Цёмных рыс —</p>
<p>Яна,</p>
<p>Успёршыся на камень,</p>
<p>Маўкліва плакала наўзрыд.</p>
<p>Але хапіла цвёрдай змогі</p>
<p>Сказаць Хазэ апошні раз:</p>
<p>— Ідзі ад нас сваёй дарогай</p>
<p>На спажыўны,</p>
<p>На свой папас.</p>
<p>Мы самі дойдзем цесным кругам</p>
<p>Да ясных дзён.</p>
<p>Да светлых рат...—</p>
<p>І паслухмяна валацугі</p>
<p>Выконвалі яе загад.</p>
<p>Хвалёная вякамі самка,</p>
<p>Паэтамі прапетая наскрозь,</p>
<p>Вяла паліць на попел замкі,</p>
<p>Звярыную спаліўшы кроў.</p>
<p>Так вырас сціпла вобраз новы</p>
<p>Зняслаўленай,</p>
<p>Старой Кармэн,</p>
<p>Яму я сам шукаў асновы,</p>
<p>Але ніяк знайсці не ўмеў.</p>
<p>І я,</p>
<p>Пагардлівы,</p>
<p>Карыўся,</p>
<p>Далоняй у далонь пляскаў,</p>
<p>Калі адходзіла актрыса,</p>
<p>Калі партнёр яе знікаў.</p>
<p> </p>
<p>Музыкі правялі іх маршам,</p>
<p>І змоўклі струны,</p>
<p>Змоўкла медзь,</p>
<p>Адно суладна сэрцы нашы</p>
<p>Не пакідалі доўга пець.</p>
<p> </p>
<p>Я гэту песню слухаў дбайна,</p>
<p>Як слухаюць вялікі хор,</p>
<p>Тым часам</p>
<p>Зноўку аднастайна</p>
<p>Чытаў радкі мае актор:</p>
<p>— Мы бачылі з вамі,</p>
<p>як нашы героі</p>
<p>(Галоўных было,</p>
<p>калі помніце, трое)</p>
<p>То праўдаю чуць,</p>
<p>то няпраўдаю крыху</p>
<p>Вілі, развівалі</p>
<p>патроху інтрыгу.</p>
<p>Цяпер, з рэжысёрскай</p>
<p>ці з аўтарскай ласкі,</p>
<p>Мы хутка падходзім</p>
<p>да самай развязкі.</p>
<p>Хазэ,</p>
<p>занядбаны</p>
<p>сваёй Кармэнсітай</p>
<p>Вярнуўся ізноў</p>
<p>да спакойных і сытых,</p>
<p>Дзе шуму няма,</p>
<p>апрача самавара,</p>
<p>Дзе добра насмажаць</p>
<p>і смачна навараць.</p>
<p>Наліха яму</p>
<p>над вяршаліны ўзлёты,</p>
<p>Калі ён і так</p>
<p>пражыве без клапотаў</p>
<p>Пад знакам апек</p>
<p>каралеўскіх законаў,</p>
<p> </p>
<p>Пад вартай</p>
<p>драгунскіх</p>
<p>ліхіх эскадронаў.</p>
<p>Кармэн —</p>
<p>процілеглыя думы насіла,</p>
<p>І хоць бы не стрэла</p>
<p>зусім Эскаміллё,</p>
<p>Хазэ ўсё адно</p>
<p>занядбала б яна,</p>
<p>Бо ёй у цішы —</p>
<p>супакою няма,</p>
<p>Бо дух неспакойны яе —</p>
<p>не закован,</p>
<p>Бо ёй каралі —</p>
<p>не пісалі законаў,</p>
<p>Бо ў грудзях яе —</p>
<p>апаражана сэрца,</p>
<p>Яно на прасторы</p>
<p>шырокія рвецца.</p>
<p>І думку такую</p>
<p>Кармэн гадавала:</p>
<p>Вярнуцца ізноў</p>
<p>з Эскаміллё у скалы</p>
<p>І там,</p>
<p>з дружакамі бадзяжнай няволі,</p>
<p>Змагацца за лепшую,</p>
<p>светлую долю.</p>
<p>І вось Кармэнсіта</p>
<p>і дон Эскаміллё,</p>
<p>Мінаючы вёскі,</p>
<p>і вёрсты,</p>
<p>і мілі,</p>
<p>Адкінуўшы смутак</p>
<p>і песцячы радасць,</p>
<p>Спяшаюць</p>
<p>на бойку быкоў</p>
<p>у Гранаду.</p>
<p>Там шумны,</p>
<p>цвятлівы</p>
<p>натоўп каля цырку,</p>
<p>Там плешчацца сонца</p>
<p>у колерах зыркіх,</p>
<p>Там дзіўным узорам</p>
<p>звіваюцца цені...</p>
<p>Вы зараз пабачыце</p>
<p>гэта на сцэне.</p>
<p>Зайграйце ж, музыкі,</p>
<p>апошнюю песню,</p>
<p>Што ў сэрцы Кармэн,</p>
<p>як паходню, пранесла,</p>
<p>Што грозна грымела,</p>
<p>што трэсла палацы,</p>
<p>Што клікала мужна</p>
<p>за волю змагацца.</p>
<p>А вы, дарагія, таварышы з залы,</p>
<p>Каб дружнай авацыяй</p>
<p>нам адказалі.</p>
<p> </p>
<p>Я не чуў,</p>
<p>Калі звіўся</p>
<p>Заслонавы зыб,</p>
<p>Бо распаліся сцены</p>
<p>І людзі аглухлі,</p>
<p>І пад тонкімі пальцамі</p>
<p>Першых музык</p>
<p>Цішыня разраслася</p>
<p>І залы набухлі.</p>
<p> </p>
<p>Пашчапаўшы дашчэнту</p>
<p>Дзвярэй касякі,</p>
<p>Гукі маршу, як гром,</p>
<p>Паплылі калідорамі,—</p>
<p>Перад цыркам у танец</p>
<p>Ішлі басякі</p>
<p>І над лёсам смяяліся</p>
<p>І над гісторыяй.</p>
<p> </p>
<p>Хто ж ім песню</p>
<p>Вясёлую гэту стварыў?</p>
<p>Дзе мне тайну знайсці</p>
<p>Іхняй мужнасці дзікай?</p>
<p>Пачакай,</p>
<p>Кармэнсіта!</p>
<p>Са мной гавары...</p>
<p>Пачакайце!</p>
<p>Са мною іграйце, музыкі!</p>
<p> </p>
<p>Але голас фагота</p>
<p>Чамусьці асіп,</p>
<p>Вось і флейты сыгралі</p>
<p>Апошняе скерца,</p>
<p>І прыйшла</p>
<p>І лягла,</p>
<p>Як лавіна,</p>
<p>На ўсім</p>
<p>Цішыня і туга</p>
<p>Адзінокага сэрца.</p>
<p> </p>
<p>Тады прайшлі няўлоўным ценем</p>
<p>Цераз парог маіх задум</p>
<p>Шуканні,</p>
<p>Смутак</p>
<p>І сумненні,</p>
<p>Урыўкі зблытаныя дум.</p>
<p>Сястры старэйшай строгі вобраз,</p>
<p>Як грозны статуй, камянеў,</p>
<p>І позіркі</p>
<p>Ліхіх і добрых,—</p>
<p>Усе былі супроць мяне.</p>
<p> </p>
<p>А я ж хацеў душой самотнай</p>
<p>Падняць цяжар сівых вякоў,</p>
<p>Усцерагчы ад самкі моднай</p>
<p>Яшчэ не грэшных юнакоў.</p>
<p> </p>
<p>І вось яны панеслі радасць —</p>
<p>Чужынскай песні цвёрды дух,</p>
<p>Мае ж радкі прайшлі парадам,</p>
<p>Не закрануўшы іхніх душ.</p>
<p> </p>
<p>І я,</p>
<p>Што браўся быць прарокам,</p>
<p>На палях важыў сэрцы іх,</p>
<p>Я сам лунаю дзесь далёка,</p>
<p>Сярод сваіх,</p>
<p>Сярод чужых.</p>
<p> </p>
<p>Я сам іду за іхнім маршам,</p>
<p>Я сам люблю цябе,</p>
<p>Кармэн,</p>
<p>Я сам,</p>
<p>Да ног тваіх прыпаўшы,</p>
<p>Благаслаўляю Мерымэ.</p>
<p> </p>
<p>Я сам з Бізэ паладзіў тайна,</p>
<p>Цалую вусны ўсіх актрыс,</p>
<p>Што з любасцю тварылі дбайна</p>
<p>Знаёмы вобраз з новых рыс.</p>
<p> </p>
<p>Я сам сяброў сваіх па ўзросту</p>
<p>Вітаю ўсіх,</p>
<p>Сабраўшы ў круг,</p>
<p>Што прыпялі Кармэн папросту:</p>
<p>Як дзеўчыну</p>
<p>І як сястру.</p>
<p> </p>
<p>Я сам цяпер не разумею,</p>
<p>Дзе шлях прарока і папас,</p>
<p>Дзе лучацца натхнення змеі</p>
<p>І галасы вялікіх мас.</p>
<p> </p>
<p>Я сам у вершах сваіх чую</p>
<p>Іронію калючых слоў,</p>
<p>Фальшывую,</p>
<p>Наскрозь чужую,</p>
<p>Якой дагэтуль не было.</p>
<p> </p>
<p>І я крычу:</p>
<p>— Гучней, валторны!</p>
<p>Яшчэ не скончана ігра.</p>
<p>Чытай, актор!..</p>
<p> </p>
<p>І ён пакорна</p>
<p>Чытаў апошнюю мараль.</p>
<p>— Ітак, за кароткі</p>
<p>сягонняшні вечар —</p>
<p>Ад самай</p>
<p>Ад першай</p>
<p>(на рынку)</p>
<p>сустрэчы</p>
<p>Да самых апошніх</p>
<p>фінальных настрояў</p>
<p>Прайшло перад вамі</p>
<p>змаганне герояў.</p>
<p>І здэцца — не будзе</p>
<p>ніякіх дакораў,</p>
<p>Што быццам бы дрэнна</p>
<p>ігралі акторы,</p>
<p>Што часта ірваліся</p>
<p>струны ў аркестры,</p>
<p>Што мала стараўся</p>
<p>калега маэстра.</p>
<p>Усё,</p>
<p>мне здаецца,</p>
<p>было беззаганна,</p>
<p>Адно можа толькі</p>
<p>паўстане пытанне:</p>
<p>— Якую ж мараль</p>
<p>мы падносім паказам?</p>
<p>На гэта вы самі</p>
<p>шукайце адказу.</p>
<p>Вядома, няхай</p>
<p>не бярэ з вас</p>
<p>ніводзін</p>
<p>Трыманне герояў</p>
<p>за прыклад паводзін.</p>
<p>Але,</p>
<p>адшвырнуўшы</p>
<p>любоўныя сцэны,</p>
<p>Прымайце</p>
<p>людзей занядбаных</p>
<p>імкненні,</p>
<p>Іх гнеўны пратэст</p>
<p>супроць панскай сваволі,</p>
<p>Іх прагныя пошукі</p>
<p>лепшае долі.</p>
<p>Бярыце бадзёрую</p>
<p>іхнюю песню,</p>
<p>Што горда яны</p>
<p>у змаганні пранеслі,</p>
<p>Каб тыя акорды</p>
<p>магутнае сілы</p>
<p>Кранулі</p>
<p>і рэхам</p>
<p>адказ абудзілі</p>
<p>Інакшае песні</p>
<p>пра волю і шчасце,</p>
<p>Што ў нашых</p>
<p>у сэрцах</p>
<p>ніколі не згасне,</p>
<p>Бо гэтая песня</p>
<p>надзей і трывогі —</p>
<p>Ёсць песня вялікай, як свет,</p>
<p>перамогі</p>
<p>Адгрымелі музыкі акордамі,</p>
<p>Рагатала над роспаччу радасць,</p>
<p>І пайшлі</p>
<p>Непадкупныя й гордыя</p>
<p>Гукі Марша далёкай Гранады.</p>
<p> </p>
<p>Я стаяў пад галёркай высокаю,</p>
<p>Нежывым апалосканы смехам,</p>
<p>І прайшла праз мяне сінявокая,</p>
<p>А за крокамі гналася рэха.</p>
<p>Гаслі зоры над цьмянымі люстрамі,</p>
<p>Абязлюдзела душная зала.</p>
<p>Я спытаў пасінелымі вуснамі,</p>
<p>І дзяўчына здалёк адказала:</p>
<p>— Я вяла цябе тымі дарогамі,</p>
<p>Дзе краса ланцугамі закута.</p>
<p>Ты адрокся развагамі строгімі</p>
<p>І сябе асудзіў на пакуты.</p>
<p>І сябе перадаў на пасмешышча,</p>
<p>Баязлівец,</p>
<p>Рыторык</p>
<p>І здраднік!</p>
<p>Хай цяпер твае ворагі цешацца,</p>
<p>Урачыстую правячы радасць.</p>
<p>Не ўдалося табе павесіцца,</p>
<p>Зачапіўшы за рог вяроўку,</p>
<p>На халодным высокім месяцы —</p>
<p>Паспрабуй, калі хочаш, ізноўку.</p>
<p>Можа дзіва такое станецца,</p>
<p>Што ад гэтых вар’яцкіх хаўтураў</p>
<p>Закалышацца, захістаецца</p>
<p>Высачэзная вежа культуры.</p>
<p>Але ж нехта на свеце валодае</p>
<p>Невымоўнае дужасці словам,</p>
<p>Ад каторага ляжа калодаю</p>
<p>Беларускае песні аснова.</p>
<p>Ад каторага даўняя спадчына</p>
<p>Стане зноўку труізнаю вострай...</p>
<p>Гэта слёзы пальюцца матчыны,</p>
<p>Гэта рогатам зойдуцца сёстры.</p>
<p>Гэта будуць паліць пачуццямі</p>
<p>Вас,</p>
<p>Халодных і цвёрдых,</p>
<p>Як камень,</p>
<p>Што сваімі прамовамі гучнымі</p>
<p>Разлучылі мяне з вякамі.</p>
<p> </p>
<p>Так закончыла краля важная</p>
<p>І пайшла,</p>
<p>Развітаўшыся суха,</p>
<p>Недаступная,</p>
<p>Толькі прадажная,</p>
<p>Маладая,</p>
<p>Куслівая сука.</p>
<p>Але дробнай,</p>
<p>Смяртэльнай дрыготкаю</p>
<p>Скалануліся круглыя плечы,</p>
<p>Калі слова,</p>
<p>Як крык, кароткае,</p>
<p>Перакрэсліла шлях</p>
<p>да сустрэчы.</p>
<p> </p>
<p>Я сказаў ёй:</p>
<p>— Раскаешся, блудніца,</p>
<p>Станеш зноў пацяшацца блудам,</p>
<p>Бо на стоптаных мінскіх вуліцах</p>
<p>Я ніколі вісець не буду.</p>
<p>І хаўтуры мае дачасныя</p>
<p>Не развеюць твайго спалоху:</p>
<p>Дні шчаслівыя,</p>
<p>Дні няшчасныя</p>
<p>Заклікаюць мяне ў дарогу.</p>
<p>Я прайду незлічоныя тысячы</p>
<p>Кіламетраў</p>
<p>Праз прорвы і гаці,</p>
<p>І ніякая гібель не высеча</p>
<p>На чале ракавой пячаці.</p>
<p>Бо мае маладыя равеснікі —</p>
<p>Я пазнаў —</p>
<p>Не скупыя на сэрцы,</p>
<p>І яны завалодаюць песнямі,</p>
<p>Недаступнымі нават і смерці.</p>
<p> </p>
<p>І па цёмных,</p>
<p>Спустошаных вуліцах</p>
<p>Я шукаў таго новага слова,</p>
<p>Ад каторага вежы сутуляцца</p>
<p>І губляюць сваю аснову,</p>
<p>Ад каторага цені мінулага</p>
<p>У смяртэльных звіваюцца звівах,</p>
<p>Ад каторага родзяцца чулыя</p>
<p>Гамы песень жывых і праўдзівых.</p>
<p> </p>
<p>Але вуліцы спалі зацятыя,</p>
<p>Не хацелі майго сяброўства,</p>
<p>І самотны вярнуўся дахаты я</p>
<p>У пакой невялікі і просты.</p>
<p> </p>
<p>Нахапіўся звычайны дзень,</p>
<p>Даўжыню і шырыні абняўшы,</p>
<p>І ў ягонай у сціплай хадзе</p>
<p>Зноў пачуліся крокі нашы.</p>
<p> </p>
<p>І, напэўна, ніхто не згадаў</p>
<p>Учарашняга дзікага палу,</p>
<p>Бо рытмічна звінела хада</p>
<p>І на роздум хвілін не хапала.</p>
<p> </p>
<p>Але ж нехта, аднак, з-за акна,</p>
<p>Адхіліўшы навотлю фіранку,</p>
<p>Цікаваў за падзеямі дня</p>
<p>Аж да ночы ад самага ранку.</p>
<p> </p>
<p>Непакоіла думка, відаць,</p>
<p>Што, падняўшы чужую уцеху,</p>
<p>Не падолеюць людзі падняць</p>
<p>План заводаў сваіх і цэхаў.</p>
<p> </p>
<p>Вельмі смешная сувязь разваг,</p>
<p>Але ж быў гэты выпадак прыкры,</p>
<p>І пара мне героя назваць,</p>
<p>Каб не зблытаў імён нашых крытык.</p>
<p> </p>
<p>Час пакласці між намі мяжу —</p>
<p>І пяро прытупела і тэма,</p>
<p>Я сумленна цяпер раскажу</p>
<p>Пра героя вось гэтай паэмы.</p>
<p> </p>
<p>Ён радзіўся на свет апаўдні —</p>
<p>Безыменны паэт і рамантык,</p>
<p>Калі хаты гарэлі ў агні,</p>
<p>Раз’язджалі апрычнікаў банды,</p>
<p> </p>
<p>Выракалі прысуд грамадзе,</p>
<p>Заклікалі на край непагоду,</p>
<p>Залівалі крывёю мяцеж</p>
<p>Непакорнага пятага году.</p>
<p> </p>
<p>Хлапчуком ён ганяў чараду,</p>
<p>А падлеткам —</p>
<p>Хадзіў за сахою,</p>
<p>І натоўпы лятункаў і дум</p>
<p>Захапілі юнацтва героя.</p>
<p> </p>
<p>Каб пазбыцца самоты на міг,</p>
<p>Думка песень праўдзівых шукала,</p>
<p>І яму адгукнуліся з кніг</p>
<p>Перуновыя словы Купалы.</p>
<p> </p>
<p>Так з’явіўся на свет —</p>
<p>Непакліканы</p>
<p>І непрызнаны —</p>
<p>Малады безыменны паэт,</p>
<p>Да вушэй у красу закаханы.</p>
<p> </p>
<p>Ён шукаў незвычайнай красы,</p>
<p>Ад каторай дужэюць калекі,</p>
<p>Ад каторай палі і лясы</p>
<p>Б’юць паклоны да ног чалавеку.</p>
<p> </p>
<p>Ён ад свету сябе адлучыў,</p>
<p>Ён адрокся ад скарбаў культуры</p>
<p>І з халодным спакоем сачыў,</p>
<p>Як душа апранаецца ў скуру.</p>
<p> </p>
<p>Потым скальпелем скуру здымаў,</p>
<p>Станавіўся у ролю прарока,</p>
<p>І аднойчы прыйшла праз туман</p>
<p>Невыразная здань сінявокай.</p>
<p> </p>
<p>Яна клікала некуды ўдаль,</p>
<p>Цалавала у вусны паэта,</p>
<p>Абяцала ўладарства аддаць</p>
<p>Над мінулым і будучым светам.</p>
<p> </p>
<p>Перад гэтым,</p>
<p>Ласкавы чытач,</p>
<p>Мы якраз і спаткалі героя,</p>
<p>Перайшлі з ім праз прорвы няўдач</p>
<p>І праз чорныя тхлані настрояў.</p>
<p> </p>
<p>Ашалёваны смехам людскім,</p>
<p>Ён пракляў сінявокую суку</p>
<p>I пайшоў адзінокі,</p>
<p>Ні з кім</p>
<p>Не заручаны цвёрдай зарукай.</p>
<p> </p>
<p>Мы дахаты яго правялі</p>
<p>І пазаўтра яшчэ цікавалі,</p>
<p>Калі дзень узышоў на зямлі</p>
<p>І на роздум хвілін не хапала,</p>
<p> </p>
<p>Калі сумны герой з-за акна,</p>
<p>Адхіліўшы навотлю фіранку,</p>
<p>Цікаваў за падзеямі дня</p>
<p>Аж да ночы ад самага ранку.</p>
<p> </p>
<p>Непакоіла думка, відаць,</p>
<p>Што, падняўшы чужую уцеху,</p>
<p>Не падолеюць людзі падняць</p>
<p>План заводаў сваіх і цэхаў.</p>
<p> </p>
<p>Але гэты ліхі неспакой</p>
<p>Нечакана развеяла стрэча,</p>
<p>Што якраз адбылася у той</p>
<p>Веснавы кармазынавы вечар,</p>
<p> </p>
<p>Калі воддаль,</p>
<p>За стромкай гарой</p>
<p>Маладзік узыходзіў крамяны...</p>
<p>Хай пра гэта раскажа герой —</p>
<p>Безыменны паэт і рамантык.</p>
<p> </p>
<p>Спакайней жа,</p>
<p>Мае чытачы,</p>
<p>Нахіліце дадолу галовы:</p>
<p>Я ўжо чую —</p>
<p>Ідзе з далячынь</p>
<p>Пакаяннае шчырае слова.</p>
<p> </p>
<p>Казалі мне калісьці ўсе</p>
<p>(Не верыў я,</p>
<p>Нашто хавацца):</p>
<p>—Ёсць сіла, роўная красе,</p>
<p>Багатшая за ўсе багацці.</p>
<p> </p>
<p>Я толькі сёння распазнаў</p>
<p>Глыбокі сэнс звычайных ісцін...</p>
<p>Прыйшла,</p>
<p>Як позняя вясна,</p>
<p>І зашумелі дрэвы лісцем.</p>
<p> </p>
<p>Я недаверліва спаткаў</p>
<p>Яе мужчынскі,</p>
<p>Цвёрды поступ.</p>
<p>Але кранулася рука</p>
<p>Маіх плячэй</p>
<p>Ласкава й проста.</p>
<p> </p>
<p>І дзеўчына сказала мне</p>
<p>(Сястра вядомай сінявокай):</p>
<p>— Засумаваў, хлапчук, па мне,</p>
<p>А я хадзіла ў свет далёка.</p>
<p> </p>
<p>Як шмат цікавых ёсць краін!</p>
<p>Але шчаслівай я не стрэла.</p>
<p>Ты вопратку маю крані —</p>
<p>Яна ад пылу пасівела.</p>
<p> </p>
<p>Як дым, ён сцелецца густы</p>
<p>Ад разбурэння</p>
<p>І ад смерці...</p>
<p>І чым жа не здаволен ты,</p>
<p>Канструктар чалавечых сэрцаў?</p>
<p> </p>
<p>Калі рэспубліка твая</p>
<p>Ідзе непераможным крокам;</p>
<p>Калі высока,</p>
<p>Як маяк,</p>
<p>Становяцца над хатай кроквы;</p>
<p> </p>
<p>Калі навокала цябе</p>
<p>Гудзе няспынная работа;</p>
<p>Калі і вецер наш цяпер</p>
<p>Прапах наскрозь вясной і нотам;</p>
<p> </p>
<p>Калі і твой цвілы пакой</p>
<p>Напоен пахам смольнай хвоі,—</p>
<p>Змяні свой вузенькі настрой</p>
<p>На шырыню людскіх настрояў.</p>
<p> </p>
<p>Вазьмі, жывы,</p>
<p>Сабе жывых,</p>
<p>Адлушч нягодную палову,</p>
<p>І загудзе ў людской крыві</p>
<p>Тваё абноўленае слова.</p>
<p> </p>
<p>І водгуллем пальецца спеў</p>
<p>На шырачэзныя прасторы,</p>
<p>І будуць песні твае спець,</p>
<p>Як маладыя нашы зоры.</p>
<p> </p>
<p>— Чакай! —</p>
<p>Спыніў дзяўчыну я:</p>
<p>— Мяне ж гісторыя патурыць,</p>
<p>Калі паэзія мая</p>
<p>Не здолее вякоў культуры.</p>
<p> </p>
<p>А хто мне выкрасіць красу</p>
<p>На крэмені чужых настрояў?</p>
<p>Самотную душу нясу</p>
<p>І ўсю на песні перакрою.</p>
<p> </p>
<p>— Самота душ —</p>
<p>Мана суздром:</p>
<p>Ёсць пульс жыцця</p>
<p>І рытмы смерці.</p>
<p>Паводле іх пульсуе кроў</p>
<p>І лучацца людскія сэрцы.</p>
<p> </p>
<p>Таму,</p>
<p>Хто першы пульс нясе,</p>
<p>Няма чаго жыцця хавацца:</p>
<p>Ёсць сіла,</p>
<p>Роўная красе,</p>
<p>Багатшая за ўсе багацці.</p>
<p> </p>
<p>Глядзі,</p>
<p>Зняверлівы паэт,—</p>
<p>Акно дзяўчына адчыняе,—</p>
<p>Яны стары руйнуюць свет</p>
<p>І новы свет красы ствараюць! —</p>
<p> </p>
<p>Над плошчай узнімаўся гмах,</p>
<p>Упарта працавалі цеслі,</p>
<p>І кожны іхні крок і ўзмах</p>
<p>Напоўнен быў маўклівай песняй.</p>
<p> </p>
<p>Нарэшце</p>
<p>Нехта не сцярпеў,</p>
<p>Адбіўшы такт двума нагамі,</p>
<p>Ён выбраў словы</p>
<p>І запеў</p>
<p>Дзівацкую якуюсь гаму.</p>
<p> </p>
<p>Яна расла, і сотні рук</p>
<p>Яе паднялі і панеслі,</p>
<p>Пасля рассыпалі на брук</p>
<p>Кавалкамі жывое песні.</p>
<p> </p>
<p>І над галовамі людзей і стрэх</p>
<p>Цягнуўся альт,</p>
<p>Грымеў басіла,</p>
<p>Каціўся дыскантовы смех,</p>
<p>І ў сценах ракатала сіла.</p>
<p> </p>
<p>Я сілу гэтую адчуў,</p>
<p>Як незнаёмую прыгожасць,</p>
<p>І я сказаў:</p>
<p>— Я сам хачу</p>
<p>Сысці з крывога раздарожжа.</p>
<p> </p>
<p>Я сам пазнаў,</p>
<p>Што не Кармэн</p>
<p>Гарачым абсыпала прыскам</p>
<p>Сухое дрэва панскіх сцэн,</p>
<p>А гэта ты, мая актрыса.</p>
<p> </p>
<p>Узяўшы песню даўніх дзён,</p>
<p>Сягонняшнім агнём гарэла.</p>
<p>І ты не ведаеш імён,</p>
<p>Але з табой мільёны пелі.</p>
<p> </p>
<p>І ты не знаеш іх вачэй,</p>
<p>Але яны цябе віталі —</p>
<p>Над светам голас твой гучэў</p>
<p>Грамамі бур,</p>
<p>Агню</p>
<p>І сталі.</p>
<p> </p>
<p>Вядзі ж у гэты свет цяпер</p>
<p>Мяне ад вузкага пакою.</p>
<p>Няхай жыццё мой сціплы верш</p>
<p>Густымі сокамі напоіць,</p>
<p> </p>
<p>Няхай у стройным тканні жыл</p>
<p>Жывая кроў людзей заб’ецца,—</p>
<p>Тады ён толькі будзе жыць</p>
<p>І хваляваць людскія сэрцы.</p>
<p> </p>
<p>Я змоўк...</p>
<p>І на маім вяку</p>
<p>Упершыню маўчала вусціш.</p>
<p>Дзяўчына сціснула руку,</p>
<p>Пацалавала ціха вусны.</p>
<p> </p>
<p>Такі шаблонны быў канец</p>
<p>Гісторыі і Кармэнсіты —</p>
<p>Жывая дзеўчына мяне</p>
<p>Прывабіла вачэй блакітам.</p>
<p> </p>
<p>Але шчэ ў песнях прапяюць,</p>
<p>Яшчэ у музыцы уславяць,</p>
<p>Якімі сродкамі</p>
<p>Маю</p>
<p>Нягодную ламалі славу.</p>
<p> </p>
<p>Якімі горнамі цяпла</p>
<p>Мой голас</p>
<p>І мае настроі</p>
<p>На мужны гартавалі лад</p>
<p>Уласныя мае героі,</p>
<p> </p>
<p>Героі фабрык і садоў,</p>
<p>Высозных гор,</p>
<p>Марэй вялізных,</p>
<p>Героі сёл і гарадоў —</p>
<p>Будаўнікі сацыялізму.</p>
<p> </p>
<p class="sign">1933 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>