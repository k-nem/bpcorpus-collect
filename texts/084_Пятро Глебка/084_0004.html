<div class="container">
<div class="book-utils">
<div id="qrcode"></div>
<a href="/Piatro_Hlebka/Arka_nad_akijanam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1929-1931 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1930 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Арка над акіянам -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Арка над акіянам</h2>
<div style="height: 3rem"></div>
<!-- TOC_BEGIN -->
<a href="#chapter1">І. Крыху гісторыі і геаграфіі</a><br/>
<a href="#chapter2">ІІ. Як можна апланаваць балота</a><br/>
<a href="#chapter3">ІІІ. Згадка пра заўтрае</a><br/>
<a href="#chapter4">IV. Праца пачалася вокамгненна</a><br/>
<a href="#chapter5">V. Першыя веснікі непарадку</a><br/>
<a href="#chapter6">VI. Новы праект</a><br/>
<a href="#chapter7">VII. Гутарка Яновіча з Яцынам</a><br/>
<a href="#chapter8">VIII. Вораг ізноў непакоіць</a><br/>
<a href="#chapter9">ІХ. Праз некалькі дзён</a><br/>
<a href="#chapter10">Х. Яцына, які ён ёсць</a><br/>
<a href="#chapter11">ХІ. Яновіч дома</a><br/>
<a href="#chapter12">XII. Змова</a><br/>
<a href="#chapter13">ХІІІ. Навальніца</a><br/>
<a href="#chapter14">XIV. Пажар</a><br/>
<a href="#chapter15">XV. Думы над лёсам</a><br/>
<a href="#chapter16">XVI. Трывожныя прыкметы</a><br/>
<a href="#chapter17">XVII. Сход</a><br/>
<a href="#chapter18">XVII. Ударнікі</a><br/>
<a href="#chapter19">XIX. Тайна застаецца тайнай</a><br/>
<a href="#chapter20">ХХ. Сны вар’ята</a><br/>
<a href="#chapter21">ХХІ. Пачатак развязкі</a><br/>
<a href="#chapter22">ХХІІ. Міналі дні</a><br/>
<a href="#chapter23">XXIII. Суд</a><br/>
<a href="#chapter24">ХХІV. Прамова тав. Гафрона</a><br/>
<a href="#chapter25">XXV. Прысуд</a><br/>
<a href="#chapter26">XXVI. Шаржыраваная смерць</a><br/>
<a href="#chapter27">XXVII. Эпілог</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І. Крыху гісторыі і геаграфіі</h3>
<p>Шумелі стагоднія пушчы, лясы</p>
<p>Над багнай балот багуністых.</p>
<p>Азёры у пышных абоймах лазы</p>
<p>Вянком выглядалі квяцістым.</p>
<p> </p>
<p>Ажына, і лотаць, і дзікі чарот</p>
<p>Разносілі водар навокал.</p>
<p>Звярыныя сцежкі у нетрах балот</p>
<p>У твані губляліся вохкай.</p>
<p> </p>
<p>Ніколі не быў чалавечы там след,</p>
<p>І толькі паданні гавораць:</p>
<p>Калі дзецюку станавілася зле,</p>
<p>Ішоў утапіць сваё гора...</p>
<p> </p>
<p>Напоены водарам дзікай красы,</p>
<p>Паветрам азёр халаджавых,</p>
<p>Былі тыя пушчы-балоты-лясы</p>
<p>Як бы самастойнай дзяржавай.</p>
<p> </p>
<p>І вось нечакана спрадвечны спакой</p>
<p>Парушаным стаўся ў момант:</p>
<p>У вёску прыгожаю ранняй вясной</p>
<p>З’явіліся два незнаёмых.</p>
<p> </p>
<p>Адзін быў высокі, як гора, худы, —</p>
<p>Адзнака, што зносіў і ліха і кепствы, —</p>
<p>Чарнявай чупрыны скудлачаны дым</p>
<p>На брыль узвіваўся з-пад кепкі.</p>
<p> </p>
<p>У постаці гэтай адчулі красу</p>
<p>І сілу лясоў беларускіх:</p>
<p>Чало упрыгожыў адценнямі сум,</p>
<p>А радасць гуляла на вуснах.</p>
<p> </p>
<p>У смелых абрысах шырокіх брывей</p>
<p>Лягла назаўсёды упартасць;</p>
<p>Суседзі казалі: «Такі чалавек —</p>
<p>Нашчадак далёкае Спарты».</p>
<p> </p>
<p>Кагалам шукалі спартанскіх манер,</p>
<p>У жылах — крыві каляровай.</p>
<p>Ды толькі дарэмна — ён быў інжынер,</p>
<p>Антон Аляксандраў Яновіч.</p>
<p> </p>
<p>Другі незнаёмы — маленькі зусім,</p>
<p>Прычэсаны гладка да глянцу,</p>
<p>На носе пенснэ залатое насіў,</p>
<p>Наогул выглядваў франтам.</p>
<p> </p>
<p>Зіялі лакіркі, як шкло, на нагах,</p>
<p>Зіхцеў пазлацанасцю гальштук;</p>
<p>Быў ветліў з усімі, як толькі ільга,</p>
<p>І асабліва з начальствам.</p>
<p> </p>
<p>Калі запытае пра што інжынер —</p>
<p>Лагодны адказ: «Калі ласка!»</p>
<p>І голаў нахіліць як можна ніжэй,</p>
<p>Да сэрца прыціснуўшы ляску.</p>
<p> </p>
<p>Гукне вокамгненна старшому аўто,</p>
<p>Малодшага ўзяўшы пад руку,</p>
<p>Спытае пра жонку, пахваліць пальто,</p>
<p>Раскажа, што пішуць у друку.</p>
<p> </p>
<p>Выконваў сціпла загады усе,</p>
<p>Да смерці гатоў быў старацца.</p>
<p>Ён быў інжынеру і блізкі сусед</p>
<p>І першы намеснік у працы.</p>
<p> </p>
<p>Чамусьці усё ж не любіў інжынер</p>
<p>Ні мовы яго сакавітай,</p>
<p>Ні тонкіх, да прыкрасці тонкіх, манер</p>
<p>І толькі хваліў працавітасць.</p>
<p> </p>
<p>Затое у свойскім знаёмым кругу</p>
<p>Хвалілі яго без прычыны:</p>
<p>— Які ён прыветлівы, добры наш друг!</p>
<p>— Які далікатны Яцына!..</p>
<p> </p>
<p>(Ласкавы чытач мой, Яцыну заўваж:</p>
<p>Ён будзе таксама героем,</p>
<p>Хоць можа да густу не прыйдзецца вам</p>
<p>Разбурыць суладнасць настрою.)</p>
<p> </p>
<p>Сяляне аднолькава стрэлі гасцей,</p>
<p>Агледзелі, стрэўшы, уважна:</p>
<p>— Вось гэты, каторы апранен чысцей,</p>
<p>Напэўна, начальнік больш важны.</p>
<p> </p>
<p>Яновіч спытаў у іх:</p>
<p>— Дзе сельсавет?</p>
<p>— А вось, калі трэба — пакажам. —</p>
<p>І грузны, высокі, як дуб, чалавек</p>
<p>Пайшоў з інжынерамі разам.</p>
<p> </p>
<p>Вярнуўшыся, доўга расказваў усім,</p>
<p>Як толькі ільга, іранічна:</p>
<p>— Балота надумалі тут асушыць,</p>
<p>А з торфу рабіць электрычнасць.</p>
<p> </p>
<p>Смяяліся з выдумкі гэтай усе:</p>
<p>— Нічога не будзе з работы...</p>
<p>— Няхай сабе трацяць дабро пакрысе,</p>
<p>А нам вось — абы заработак.</p>
<p> </p>
<p>І толькі адзін, маладзейшы за ўсіх,</p>
<p>Заўважыў вясёла і жвава:</p>
<p>— Зямлю можна гуртам перакруціць, —</p>
<p>Не то што балота управіць.</p>
<p> </p>
<p> </p>
<h3><a id="chapter2"></a>ІІ. Як можна апланаваць балота</h3>
<p>Хто не бачыў палескіх паводак вясной,</p>
<p>Той ніколі прыгожай не знаў панарамы:</p>
<p>Чайкі, плаўна махаючы белым вяслом,</p>
<p>Не дасягнуць сысціся ніяк з берагамі.</p>
<p> </p>
<p>Берагі адыходзяць, паводка расце,</p>
<p>Паляшук у святочным кужэльным адзенні</p>
<p>Яшчэ ўранку чакае на выспу гасцей,</p>
<p>Але толькі увечар убачыць, сустрэне.</p>
<p> </p>
<p>І прабудзе нямала на выспе той госць,</p>
<p>Як бы дзе ў чужаземным, далёкім палоне,</p>
<p>Покуль хвалі не ўцешаць няўтольную злосць</p>
<p>І павольна знікаць не пачнуць з абалоны.</p>
<p> </p>
<p>Як спрадвеку, таксама і ў гэту вясну</p>
<p>Паглядалі сяляне ў бязмежнае мора:</p>
<p>Можа, друга пазнаюць свайго па вяслу,</p>
<p>Можа, з сынам каханым убачацца скора.</p>
<p> </p>
<p>Але ціха вакол, і куды ты ні глянь —</p>
<p>Ні каханага сына, ні любага друга.</p>
<p>Балаты і азёры — нібы акіян,</p>
<p>Адзінокая чайка плыве валацугай...</p>
<p> </p>
<p>Дваццаць пяць весляроў апусцілі вясло,</p>
<p>Ловяць пальцамі казачны цень багавіння;</p>
<p>Яны змералі шыр непраходных балот,</p>
<p>Адплываюць павольна цяпер на спачынак.</p>
<p> </p>
<p>І калі даплылі ўжо да цвёрдай зямлі, —</p>
<p>Люстравалася пушча ў празрыстасці хваляў,</p>
<p>І здалося, стаяць пад вадой караблі,</p>
<p>Што затоплены некалі ў часе навалы.</p>
<p> </p>
<p>Гэты вобраз красы, як здабытак вякоў,</p>
<p>Кінуў кліч паўставаць на змаганне ізноўку.</p>
<p>Схвалявалася бурна гарачая кроў,</p>
<p>І Яновіч падаў веслярам дыспаноўку:</p>
<p> </p>
<p>— Покуль павадка йдзе, прасціраючы шлях,</p>
<p>Трэба змераць глыбінь гэтых нетраў</p>
<p>дзівосных,</p>
<p>Бо пасля недаступнаю стане зямля, —</p>
<p>Налягайце ж мацней, мараходы, на вёслы.</p>
<p> </p>
<p>Разыходзяцца кругі,</p>
<p>Замыкаюцца кругі,</p>
<p>Пырскі крохкія, як шкло,</p>
<p>Узлятаюць пад вяслом.</p>
<p> </p>
<p>Устурбованыя хвалі</p>
<p>Чайку плаўна залюлялі,</p>
<p>Адыходзіць яна ўдаль,</p>
<p>Замыкаецца вада.</p>
<p> </p>
<p>А вясна узлёты песціць:</p>
<p>— Заспявайце, хлопцы, песню,</p>
<p>Хай усплёскамі ад слоў</p>
<p>Выгінаецца вясло.</p>
<p> </p>
<p>Разыходзяцца кругі,</p>
<p>Замыкаюцца кругі...</p>
<p>Падхапіў вясёлы хор</p>
<p>Стройны песенны акорд.</p>
<p> </p>
<p><i>Песня</i></p>
<p> </p>
<p>Вышай, таварыш, вясло!</p>
<p>Чайка імчыць да ясноты.</p>
<p>Толькі зімой і вясной</p>
<p>Нас не пужае балота.</p>
<p> </p>
<p>Павадкі сіняй шляхі</p>
<p>Не беражэ перашкода;</p>
<p>Белай раўніны снягі</p>
<p>Такжа вядуць да ясноты.</p>
<p> </p>
<p>Лета і восені дні</p>
<p>Нас падняволяць стыхіі.</p>
<p>Гэй жа, наперад, чаўны,</p>
<p>Коні мае залатыя!</p>
<p> </p>
<p>Вышай, таварыш, вясло!</p>
<p>Чайка імчыць да ясноты.</p>
<p>Толькі зімой і вясной</p>
<p>Мы непакорны балоту!</p>
<p> </p>
<p> </p>
<h3><a id="chapter3"></a>ІІІ. Згадка пра заўтрае</h3>
<p>Які заблытаны хаос,</p>
<p>Нібы іронія прыроды:</p>
<p>Налева скрозь, азёры скрозь</p>
<p>І непраходныя балоты.</p>
<p> </p>
<p>На ўсход жа сонца ад балот</p>
<p>Пяскі рассыпчата жаўцеюць;</p>
<p>Працята смагай навылёт</p>
<p>Зямлі спустошанае цела.</p>
<p> </p>
<p>Узгоркі зганьбілі уздым,</p>
<p>Прасцерлі гладкія далоні,</p>
<p>І чарадою да вады</p>
<p>Збягаюць чорныя адхоны.</p>
<p> </p>
<p>Уткнуўшы нізкія ілбы</p>
<p>У камяністы цвёрды бераг,</p>
<p>Спадаюць стромаю, як бы</p>
<p>Свае раты на воду шчэраць.</p>
<p> </p>
<p>Як толькі ж хваля набяжыць —</p>
<p>Ваду рачную смокчуць смагла:</p>
<p>Ніяк не могуць атушыць</p>
<p>Сваёй няўтольнай вечна смагі.</p>
<p> </p>
<p>У гэты край — пустэльны сад —</p>
<p>Вітаць вясновыя заранкі,</p>
<p>Свае праекты расказаць</p>
<p>Хадзіў Яновіч на гулянку.</p>
<p> </p>
<p>На стромкім беразе ракі</p>
<p>Стаяў ён доўга у задуме;</p>
<p>Шумелі крыллем ветракі,</p>
<p>Як неўтаймованыя думы.</p>
<p> </p>
<p>Тут і лятункі расцвілі</p>
<p>Мігценнем пышным, каляровым</p>
<p>Пра лёс спустошанай зямлі...</p>
<p>Але раскажа лепш Яновіч.</p>
<p> </p>
<p><i>Яновіч</i></p>
<p>Краіна вечная туманаў,</p>
<p>Лясоў шумлівых і лазы,</p>
<p>Яшчэ не скончаны паўстанні —</p>
<p>Ты чуеш, клічуць галасы!</p>
<p> </p>
<p>У вёску горад шле сігналы:</p>
<p>Пара ісці ў апошні бой</p>
<p>Супроць балотнае навалы,</p>
<p>Супроць звычайнасці старой.</p>
<p> </p>
<p>Ў адказ на шчырае вітанне</p>
<p>Запульсавала бурна кроў;</p>
<p>Ідуць на новае змаганне</p>
<p>Сыны учорашніх рабоў.</p>
<p> </p>
<p>У першых шэрагах армейцаў —</p>
<p>Гідраўлікі жыццёвых хваль,</p>
<p>Каб без крыві людской і смерці</p>
<p>Навукай свет пабудаваць.</p>
<p> </p>
<p>Я чую, любая краіна,</p>
<p>Я чую гэтую хаду:</p>
<p>Цяжкія крокі індустрыі</p>
<p>Да перамогі нас вядуць.</p>
<p> </p>
<p>Наперакор ліхой стыхіі,</p>
<p>На гэтай згруджанай жарстве,</p>
<p>Узняўшы вежы залатыя,</p>
<p>Прыгожы горад расцвіце.</p>
<p> </p>
<p>Узляжа ён красой чыгуннай</p>
<p>На плечы згорбленыя гор,</p>
<p>І прабягуць тунелі вуліц,</p>
<p>Умітусь выснуюць узор.</p>
<p> </p>
<p>Уранку высцелецца густа</p>
<p>Ад новых фабрык чорны дым,</p>
<p>І расцвітуць заместа пушчы</p>
<p>Зялёнакосыя сады.</p>
<p> </p>
<p>Я веру ў гэтыя лятункі,</p>
<p>Загоцім долі нашай гаць...</p>
<p>Імкнецца вораг злосны тунна,</p>
<p>Бо мы не станем удыгаць.</p>
<p> </p>
<p>Ад наканованае заспы</p>
<p>Тварцы ўздымаюцца на кліч.</p>
<p>Я першы высыплю тут наспу —</p>
<p>Хаос у стройнасці злучыць.</p>
<p> </p>
<p>Замкнём развой навал у шлюзы,</p>
<p>І ажыве электрастан...</p>
<p>Ён будзе сімвалам саюза</p>
<p>Тварцоў — рабочых і сялян.</p>
<p> </p>
<p> </p>
<h3><a id="chapter4"></a>IV. Праца пачалася вокамгненна</h3>
<p>Начавалі зоры над узлессем,</p>
<p>Устурбованых наснілі сноў:</p>
<p>Пад нагамі нечымі у лесе</p>
<p>Чулі ў ночы шэлест верасоў.</p>
<p> </p>
<p>Даняла трывога галасамі</p>
<p>Задуменнасць вечную зарніц:</p>
<p>— Можа хочуць людзі над лясамі</p>
<p>Запаліць уласныя агні?!</p>
<p> </p>
<p>Неспакойна досвітку чакалі,</p>
<p>Каб даведацца якіх прычын,</p>
<p>Але сон закрыў павекі шалем,</p>
<p>І пайшлі зарніцы на спачын.</p>
<p> </p>
<p>Прыпыніўся месяц на адкосах</p>
<p>І абліччам нават пацямнеў:</p>
<p>Прыглядаўся доўга на дзівосы,</p>
<p>Ды не мог нічога зразумець.</p>
<p> </p>
<p>Выдавалася, што белы мошаст</p>
<p>На пясках пажоўклых пабялеў;</p>
<p>Незлічоныя мільёны мошак</p>
<p>Аж кішаць у скошанай траве.</p>
<p> </p>
<p>— От наладзілі ж паганы вэрхал,</p>
<p>Знепакоілі высокі мой пасад, —</p>
<p>Пасмяяўся месяц ціхі зверху</p>
<p>І пайшоў паволі у свой сад.</p>
<p> </p>
<p>Толькі сонца выведала тайну,</p>
<p>На пустэчу глянуўшы здалёк:</p>
<p>На пляцы электрастану</p>
<p>Будаваўся новы гарадок.</p>
<p> </p>
<p>Узраслі будынкі вокамгненна</p>
<p>(Развінуўся утрапёны лёс),</p>
<p>Быццам волат, сціснуўшы у жменю,</p>
<p>Іх сюды аднекуль перанёс.</p>
<p> </p>
<p>На пясках, здратованых слядамі,</p>
<p>Як узгоркі, высяцца шатры...</p>
<p>Воблік створанай зямлі вякамі</p>
<p>Рух людскі за ноч ператварыў.</p>
<p> </p>
<p>І мільёны грабароў і цесляў</p>
<p>На работу сталі ад цямна:</p>
<p>— Трэба воту дадзеную здзейсніць,</p>
<p>Трэба край да радасці узняць!</p>
<p> </p>
<p>Загудзелі нетры і алёсы,</p>
<p>Зашумелі пушчы і лясы...</p>
<p>Там не трэ прынуклівых упросаў,</p>
<p>Дзе так шмат і шчасця і красы!</p>
<p> </p>
<p>Кліча сэрца сэрцы на дагонкі,</p>
<p>Каб хутчэй дапяць за Рубікон,</p>
<p>Адклікаецца на іх гамонку</p>
<p>Маладая кроў будаўнікоў.</p>
<p> </p>
<p><i>Грабары </i></p>
<p> </p>
<p>Цвёрдай, працоўнай рукой</p>
<p>Рэжам глыбока каналы:</p>
<p>Хай адплывае з вадой</p>
<p>Доля ашчадная — скнара.</p>
<p> </p>
<p>Будзем мы лепшай глядзець,</p>
<p>Будзем тварыць яе дбайна;</p>
<p>Працу цяжкую людзей</p>
<p>Хутка падменяць камбайны.</p>
<p> </p>
<p><i>Муляры </i></p>
<p> </p>
<p>Выведзем выш камяніц</p>
<p>Вышай ад самых узлётаў.</p>
<p>Будуць гудкамі званіць</p>
<p>Фабрыкі нашы, заводы...</p>
<p> </p>
<p>Як падарунак вясне,</p>
<p>Без макулінкі завады,</p>
<p>Будзе цвятліва яснець</p>
<p>Намі здабытая радасць.</p>
<p> </p>
<p><i>Рабочыя чыгункі</i></p>
<p> </p>
<p>Праз балаты, лазнякі</p>
<p>Высцелем крохкія рэйкі,</p>
<p>Будуць іграць цягнікі</p>
<p>На галасістых жалейках.</p>
<p> </p>
<p>Лёгкай хадою экспрэс</p>
<p>Будзе прыходзіць у госці...</p>
<p>Згіне і выцвіце спрэс</p>
<p>Жальба з вачэй маладосці.</p>
<p> </p>
<p><i>Усе</i></p>
<p> </p>
<p>Долі прыгожай зару</p>
<p>Мы прывітаема заўтра.</p>
<p>Но навярэджвае рук</p>
<p>Радаснай працы упартасць.</p>
<p> </p>
<p>Творцы даюць пачуццё</p>
<p>Новаму стылю ў сучассі.</p>
<p>Мы пераможам усё</p>
<p>Для чалавечага шчасця.</p>
<p> </p>
<p>Будзем дняваць, начаваць,</p>
<p>А не пакінем работы:</p>
<p>Строгі зарок — будаваць</p>
<p>Новыя свету ясноты!</p>
<p> </p>
<p> </p>
<h3><a id="chapter5"></a>V. Першыя веснікі непарадку</h3>
<p>На ўзгорку кантора</p>
<p>І поруч жа склад;</p>
<p>Са склада ў кантору</p>
<p>Нясуць даклад.</p>
<p> </p>
<p>Вытворцаў нарада —</p>
<p>Рабочы кантроль</p>
<p>Паслаў дэлегатаў</p>
<p>У ліку трох.</p>
<p> </p>
<p>Крутыя усходы</p>
<p>На трэці паверх</p>
<p>Усходзяць, сыходзяць</p>
<p>То ўніз, то уверх.</p>
<p> </p>
<p>Здаецца, гайдаюць</p>
<p>Арэлі натоўп:</p>
<p>Увыш узлятаюць,</p>
<p>Злятаюць на дол.</p>
<p> </p>
<p>Кантору для справы</p>
<p>Разбілі на дзве;</p>
<p>Налева, направа</p>
<p>Натоўп ідзе.</p>
<p> </p>
<p>Рабочыя проста:</p>
<p>— Няхай разбярэ</p>
<p>Учынкі прахвоста</p>
<p>Сам інжынер.</p>
<p> </p>
<p>У чуласці крохкай</p>
<p>Званок празвінеў,</p>
<p>Некалькі крокаў</p>
<p>І — кабінет.</p>
<p> </p>
<p>Дубовыя дзверы,</p>
<p>Стрывожаны скрып...</p>
<p>І вось к інжынеру</p>
<p>Ўвайшлі грабары.</p>
<p> </p>
<p><i>Першы рабочы </i></p>
<p> </p>
<p>Мы проста са склада</p>
<p>Сюды ў кабінет...</p>
<p> </p>
<p><i>Другі рабочы</i></p>
<p> </p>
<p>Прыйшлі вось з дакладам</p>
<p>Да вас, інжынер...</p>
<p> </p>
<p><i>Трэці рабочы</i></p>
<p> </p>
<p>Мы хочам, каб новы</p>
<p>Парадак стварыць...</p>
<p> </p>
<p><i>Яновіч</i></p>
<p> </p>
<p>Я слухаць гатовы —</p>
<p>Сядайце, сябры!</p>
<p> </p>
<p><i>Першы рабочы</i></p>
<p> </p>
<p>Адна толькі днёўка —</p>
<p>І вораг налёг:</p>
<p>Прапалі рыдлёўкі</p>
<p>І сорак шуфлёў.</p>
<p> </p>
<p><i>Другі рабочы</i></p>
<p> </p>
<p>Прасілі адразу</p>
<p>На склад загадаць...</p>
<p>Яцына адказу</p>
<p>Дагэтуль не даў.</p>
<p> </p>
<p><i>Трэці рабочы</i></p>
<p> </p>
<p>Цяпер без начыння</p>
<p>Гуляе арцель...</p>
<p>Такога злачынства</p>
<p>Ніхто не цярпеў!</p>
<p> </p>
<p><i>Яновіч </i></p>
<p> </p>
<p>На сорак адсоткаў</p>
<p>Вінуйце не нас:</p>
<p>На ўсё трэба сродкі,</p>
<p>Таксама і час.</p>
<p> </p>
<p><i>Першы рабочы</i></p>
<p> </p>
<p>Мінуў цэлы тыдзень —</p>
<p>Чарпалкі няма...</p>
<p>Калі ж яна прыйдзе?</p>
<p>Як будзе зіма?</p>
<p> </p>
<p><i>Другі рабочы</i></p>
<p> </p>
<p>Няма чаго болей</p>
<p>Марнець і чакаць:</p>
<p>Падайце нам новы</p>
<p>На працу чарпак.</p>
<p> </p>
<p><i>Трэці рабочы</i></p>
<p> </p>
<p>Не зробім за лета</p>
<p>Інакш магістралі,</p>
<p>Даўно мы пра гэта</p>
<p>Яцыну казалі.</p>
<p> </p>
<p>— Казалі? — сур’ёзна</p>
<p>Здзівіўся Яновіч,</p>
<p>Нахмурыўшы грозна</p>
<p>Шырокія бровы.</p>
<p> </p>
<p><i>Яновіч </i></p>
<p> </p>
<p>Мы будзем старацца</p>
<p>Як толькі ільга,</p>
<p>І стане на працу</p>
<p>Праз тыдзень чарпак.</p>
<p> </p>
<p>Мы знойдзем прычынных</p>
<p>У гэтай віне...</p>
<p>Паклічце Яцыну</p>
<p>Ка мне ў кабінет.</p>
<p> </p>
<p> </p>
<h3><a id="chapter6"></a>VI. Новы праект</h3>
<p>Як толькі людзі за парог,</p>
<p>Не зачыніліся і дзверы, —</p>
<p>Ізноўку чорнае пяро</p>
<p>Гафтуе белую паперу.</p>
<p> </p>
<p>Адна ўжо лінія лягла,</p>
<p>Абрысаваўшы стройны сектар,</p>
<p>А колькі іх каля стала</p>
<p>Чаргі чакае да праекта.</p>
<p> </p>
<p>І кемным вокам інжынер</p>
<p>Іх у канструкцыі плануе:</p>
<p>То адкідае, то бярэ,</p>
<p>Адну мяняе на другую.</p>
<p> </p>
<p>Мінулі думы дзённы шум,</p>
<p>У творчым выраі лунаюць, —</p>
<p>Трывога чулую душу</p>
<p>Нагімі пальцамі кранае.</p>
<p> </p>
<p>І скруха смутная гняце</p>
<p>Штораз глыбей, вастрэй і горай:</p>
<p>Ты кінуў творчай працы дзень,</p>
<p>Заняўся вышукам тэорый!</p>
<p> </p>
<p><i>Яновіч</i></p>
<p>Які скандал!.. Якая жудзь!..</p>
<p>У чым маёй віны прычына?</p>
<p>Няўжо за ўзлёты творчых дум</p>
<p>Мяне вінуюць у злачыне?</p>
<p> </p>
<p>Я толькі радасці хацеў,</p>
<p>Увесь аддаўся парыванням...</p>
<p>Мой дух высока ўзляцеў</p>
<p>У творчых домыслах, шуканнях...</p>
<p> </p>
<p>Перада мной жывы праект</p>
<p>Лятункі ўзвіхраныя чэрцяць;</p>
<p>Як той удумлівы паэт,</p>
<p>Ствараю планы кроўю сэрца.</p>
<p> </p>
<p>Калі ж да творчасці туга</p>
<p>Праект істотаю атуліць, —</p>
<p>Вясёлкі новае дуга</p>
<p>Краямі стане на паўкулях.</p>
<p> </p>
<p>Цераз шумлівы акіян</p>
<p>Узнімем створчатую арку;</p>
<p>Сусвет рабочых і сялян</p>
<p>Знітуе лёт часіны шпаркай.</p>
<p> </p>
<p>Без грамадзянскае вайны</p>
<p>Адвечныя развяжам спрэчкі:</p>
<p>Зямлі вялікае сыны</p>
<p>Па-братняму павінны стрэцца.</p>
<p> </p>
<p>Па электрычных правадах,</p>
<p>Як віхар, хуткія трамваі</p>
<p>Праложаць над вадою шлях</p>
<p>І будуць лётам сваім вабіць.</p>
<p> </p>
<p>Над аркай пройдуць цягнікі,</p>
<p>Пад аркай пройдуць параходы...</p>
<p>І скрозь — агні... суздром — агні,</p>
<p>Як сонца новага усходу.</p>
<p> </p>
<p>Высокай аркі вышыня,</p>
<p>Прасцяг узрочысты, бяскрайні,</p>
<p>Вады марское глыбіня —</p>
<p>Раскрыюць людзям свае тайны.</p>
<p> </p>
<p>Над акіянам медны звон</p>
<p>Давацьме грозныя сігналы;</p>
<p>Пакорыць наш, людскі, закон</p>
<p>Шалёна-морскія навалы.</p>
<p> </p>
<p>Вясёлы дзень і злую ноч</p>
<p>Стаяцьме арка на дазоры,</p>
<p>Як сімвал нашых перамог,</p>
<p>Як сімвал радасці без гора.</p>
<p> </p>
<p>Няўжо ж за гэты вынік дум</p>
<p>Мяне вінуюць у злачыне?!</p>
<p>Які скандал!.. Якая жудзь!..</p>
<p>Няхай ідзе хутчэй Яцына!..</p>
<p> </p>
<p> </p>
<h3><a id="chapter7"></a>VII. Гутарка Яновіча з Яцынам</h3>
<p>Яцына выгладзіў свой чуб,</p>
<p>Наваксаваў свае лакеркі</p>
<p>І усміхнуўся краем губ,</p>
<p>Самога ўбачыўшы ў люстэрку.</p>
<p> </p>
<p>Відаць, што выгляд і убор</p>
<p>Здаволіў густы кавалера:</p>
<p>Ён выйшаў горда ў калідор,</p>
<p>Накіраваўся к інжынеру.</p>
<p> </p>
<p>Хадой, якой ідуць у сне,</p>
<p>Якою ходзяць падхалімы,</p>
<p>Ён увайшоў у кабінет,</p>
<p>Нат і не піснуўшы дзвярыма.</p>
<p> </p>
<p>Лагодны кінуўшы пагляд,</p>
<p>Застыў у паслухмяным стане...</p>
<p>Ну, хлопец — чысты мармелад,</p>
<p>Здаецца, зараз і растане.</p>
<p> </p>
<p>Пяшчотным голасам вынег,</p>
<p>Зацяўшы дух варожы туга:</p>
<p>— Вы, здэцца, клікалі мяне?</p>
<p>Я ўвесь гатовы на паслугі!</p>
<p> </p>
<p><i>Яновіч </i></p>
<p> </p>
<p>Ага!.. Яцына?.. Добры дзень!</p>
<p>Сядайце тут вось, калі ласка...</p>
<p>Ну, як жа праца ў нас ідзе?..</p>
<p>Нідзе ніякае апаскі?</p>
<p> </p>
<p><i>Яцына </i></p>
<p> </p>
<p>Ды што вы? Як жа можна так?!</p>
<p>Нашто ж памочнік інжынеру,</p>
<p>Нашто ж дзесяцкіх цэлы штат,</p>
<p>Рахункаводаў і кур’ераў?!</p>
<p> </p>
<p><i>Яновіч </i></p>
<p> </p>
<p>Вось гэты ваш хвалёны штат</p>
<p>Мяне найболей непакоіць...</p>
<p>Вы не заходзілі на склад? —</p>
<p>Там штось няладнае такое.</p>
<p> </p>
<p><i>Яцына </i></p>
<p> </p>
<p>Антон Ляксандрыч!.. Божа мой!</p>
<p>Хто мог няпраўды напрарочыць</p>
<p>Магу клясціся галавой,</p>
<p>Што гэта нехта ад рабочых...</p>
<p> </p>
<p><i>Яновіч </i></p>
<p> </p>
<p>Пакіньце глупства гаварыць!</p>
<p>Вы добра знаеце, таварыш:</p>
<p>Адны прыйшлі жыццё тварыць, —</p>
<p>Другія хочуць разбазарыць.</p>
<p> </p>
<p>І вось сягоння уначы</p>
<p>На складзе зроблена пакража...</p>
<p>Каму даручаны ключы?!</p>
<p>Каму даверана паклажа?!</p>
<p> </p>
<p>Ніяк не можна уявіць,</p>
<p>Што не было удзелу штату...</p>
<p> </p>
<p><i>Яцына </i></p>
<p> </p>
<p>Антон Ляксандрыч!..</p>
<p> </p>
<p><i>Яновіч </i></p>
<p> </p>
<p>Кіньце вы!..</p>
<p>Як найхутчэй дазнаць растрату!</p>
<p> </p>
<p><i>Яцына </i></p>
<p> </p>
<p>Я заўтра ж дам на ўсё адказ,</p>
<p>Ужо у гэтым — будзьце пэўны,</p>
<p>Мне непрыемна толькі вас</p>
<p>Трывожыць дробяззю надзеннай.</p>
<p> </p>
<p><i>Яновіч</i></p>
<p> </p>
<p>Я такжа верны будаўнік...</p>
<p>Гараць агнём мае пачуцці —</p>
<p>Ці ж далі права нашы дні</p>
<p>Ад усяго мне адкаснуцца?</p>
<p> </p>
<p><i>Яцына</i></p>
<p> </p>
<p>А геніяльны ваш праект</p>
<p>Хіба не тое ж будаванне?..</p>
<p>Ці хутка ён убачыць свет? —</p>
<p>Я даў бы колькі меркаванняў</p>
<p>Наконт таго, каб збыць...</p>
<p> </p>
<p><i>Яновіч</i></p>
<p> </p>
<p>Даўно</p>
<p>Жыву лятункамі будовы,</p>
<p>І вось сягоннячы адно</p>
<p>Закончыў першую палову.</p>
<p> </p>
<p><i>Яцына</i></p>
<p>Вітаю вас! Прыемна чуць...</p>
<p> </p>
<p><i>Яновіч</i></p>
<p> </p>
<p>Я вельмі дзякую за шчырасць!</p>
<p> </p>
<p><i>Яцына </i></p>
<p> </p>
<p>У вольны час я ўсё ж хачу</p>
<p>Пагаварыць шчэ болей шчыра.</p>
<p>І мо тады, як з цесцем зяць,</p>
<p>Наладзім мы шыкарны гандаль...</p>
<p> </p>
<p><i>Яновіч </i></p>
<p> </p>
<p>Пра што вы хочаце сказаць,</p>
<p>У чым аснова прапаганды?</p>
<p> </p>
<p><i>Яцына</i></p>
<p> </p>
<p>Я раскажу у вольны час,</p>
<p>Пакуль — дазвольце развітацца,</p>
<p>Прашу за ўсё мне прабачаць,</p>
<p>Да пабачэння зноў!..</p>
<p> </p>
<p><i>Яновіч </i></p>
<p> </p>
<p>Бывайце!..</p>
<p> </p>
<p> </p>
<h3><a id="chapter8"></a>VIII. Вораг ізноў непакоіць</h3>
<p> </p>
<p>Расцвітала вясна, красавалі лясы</p>
<p>У вянках зеляніны купчастай;</p>
<p>На прасторах вясны пад шатрамі красы</p>
<p>Гадавалася доля і шчасце.</p>
<p> </p>
<p>Ад відна — да відна, ад цямна — да цямна</p>
<p>Не змаўкала ў нетрах работа;</p>
<p>Роўным рытмам хады уздыхала зямля,</p>
<p>I шумелі лясы і балоты.</p>
<p> </p>
<p>А калі раніцой на палетку у рад</p>
<p>Стала першая трактар-калона —</p>
<p>На спаборніцтва кліч ад рабочых брыгад</p>
<p>Пакаціўся на поле адхонам.</p>
<p> </p>
<p>І мацней і шпарчэй бунтавалася кроў,</p>
<p>Сэрцы біліся ўзгодненым тактам;</p>
<p>Несупынна ішла валка цёмных дуброў,</p>
<p>аб да радасці вымасціць тракты.</p>
<p> </p>
<p>А як вечар настаў, дагарэў і ачах —</p>
<p>Разышлася нядобрая дзейка,</p>
<p>І на дзесяць гадзін сакратар назначаў</p>
<p>Пасяджэнне партыйнай ячэйкі.</p>
<p> </p>
<p>Лёгкім крокам вясны надыходзіла ноч,</p>
<p>Ахінала крылом незнаёмым;</p>
<p>Цені гонкія дрэў шалясцелі ля ног,</p>
<p>Спавівалі нервовай утомай.</p>
<p> </p>
<p>Даўкі водар красы з багуністых амшар</p>
<p>Напаіў утаймованым шалам,</p>
<p>І замоўклі лясы і палеткаў абшар,</p>
<p>І работа на ноч замаўкала.</p>
<p> </p>
<p>Толькі ў клубе раслі ўсё мацней галасы,</p>
<p>Разгараліся шумныя спрэчкі:</p>
<p>Цяжка гневу агні у грудзях пагасіць</p>
<p>Так, як гаснуць пад ветрамі свечкі.</p>
<p> </p>
<p>Але дзень ужо зноў у акно бразгатаў,</p>
<p>Заклікаў да імклівасці новай.</p>
<p>І патухлі агні, слова ўзяў сакратар</p>
<p>Для заключнай высноўнай прамовы.</p>
<p> </p>
<p><i>Сакратар ячэйкі</i></p>
<p> </p>
<p>Дарагія таварышы!.. Струджаны лёс</p>
<p>Нас паклікаў усіх на вялікую працу.</p>
<p>Мы кляліся краіны узмоцніць узрост,</p>
<p>Дык і будзем нязменна яго дабівацца.</p>
<p> </p>
<p>Але вораг не ўрымсціцца, покуль жывы,</p>
<p>Не пакіне да смерці рабіць перашкоды...</p>
<p>Досыць прыкладаў чулі сягоннячы вы</p>
<p>Пра завадную дзейнасць у нас на работах.</p>
<p> </p>
<p>Хтосьці часта у змроку наведвае склад,</p>
<p>Хтосьці ўночы блукае, як здань,</p>
<p>ля машыны...</p>
<p>Я спачатку казаў, як рабіў свой даклад,</p>
<p>Што не спіцца найбольш інжынеру Яцыну.</p>
<p> </p>
<p>Ці не ў гэтым зацяжным бяссонні віна</p>
<p>І прычына гулянак трывожна-нясмелых...</p>
<p>Каб галоўныя часткі ў машыне адняць,</p>
<p>Трэба мець і навуку, і спрыт, і умеласць.</p>
<p> </p>
<p>Акрамя машыніста, дагэтуль ніхто</p>
<p>Не знаёмы з дэталямі новай машыны,—</p>
<p>Вось чаму навальніцай кляновых лістоў</p>
<p>Падазронасць апала над імем Яцыны.</p>
<p> </p>
<p>Па-зладзейску ён жвавы, на ўсё дабіўны:</p>
<p>Адначасна на любасць і воражасць здатны.</p>
<p>Як жа дзейнасць яго назаўсёды спыніць,</p>
<p>Як жа першую спробу зрабіць і астатняй?!</p>
<p> </p>
<p>Мы паклічам грамадскасць, як грозных ваяк</p>
<p>На вялікую бойку пачуццяў —</p>
<p>на мітынг:</p>
<p>Дзе узгоднена сэрцы пульсуюць у такт,</p>
<p>Там дазнаем фальшывыя пульсы у рытмах.</p>
<p> </p>
<p>Станем зорка і пільна за працай сачыць,</p>
<p>Загартуем цвярдзей у змаганні упартасць,</p>
<p>Не даверым Яцыну ад склада ключы,</p>
<p>Ля машыны паставім надзейную варту.</p>
<p> </p>
<p>А калі атрымаем навочны даказ, —</p>
<p>Гнеў працоўных узвіхрыць маланкамі буру,</p>
<p>Хай не жджэ тады літасці вораг ад нас:</p>
<p>Дасць праўдзівую кару яму дыктатура.</p>
<p> </p>
<p> </p>
<h3><a id="chapter9"></a>ІХ. Праз некалькі дзён</h3>
<p>Мінула ноч, а дзень на змену</p>
<p>Выходзіў рупнаю хадой,</p>
<p>І праца сціплая нязменна</p>
<p>Ішла балотамі уздоўж.</p>
<p> </p>
<p>Яна сляды свае паклала:</p>
<p>Праз багну, гліну і пяскі</p>
<p>Прайшлі глыбокія каналы</p>
<p>Ад цёмнай пушчы да ракі.</p>
<p> </p>
<p>Істужкі рэек залацістых</p>
<p>Віліся стройна аж да гор;</p>
<p>Высока зложаны у сцірты</p>
<p>Пятрэў на сонцы чорны торф.</p>
<p> </p>
<p>Ад рыштаванняў тонкіх спіцы</p>
<p>Спляліся, быццам дзіўны цень;</p>
<p>Высокай гордай камяніцы</p>
<p>Стаялі стромы грузных сцен.</p>
<p> </p>
<p>На сценах накрыж сталі кроквы,</p>
<p>Як верны доказ без заган,</p>
<p>Што праца йдзе напружным крокам</p>
<p>Расце штодзень электрастан.</p>
<p> </p>
<p>Узрост кагосьці знепакоіў,</p>
<p>Наклікаў хтосьці перашкод:</p>
<p>Дазнаць варожыя настроі</p>
<p>Прыйшлі рабочыя на сход.</p>
<p> </p>
<p>І грозны гоман дыша гневам:</p>
<p>— Дакончыць ворага пара!..</p>
<p>— Мы гэту сволач кормім хлебам,</p>
<p>А трэба смерцю пакараць!</p>
<p> </p>
<p><i>Галасы</i></p>
<p> </p>
<p>Паклікаць зараз інжынера —</p>
<p>Няхай адказ рабочым дасць,</p>
<p>Якія ўжыты былі меры,</p>
<p>Каб не псавалі нашу снасць?!</p>
<p> </p>
<p><i>Рабочы </i></p>
<p> </p>
<p>Чакай адказу!</p>
<p> </p>
<p><i>Другі рабочы </i></p>
<p> </p>
<p>Сам Яцына</p>
<p>Прымаў, напэўна, тут удзел...</p>
<p> </p>
<p><i>Трэці рабочы</i></p>
<p> </p>
<p>Не мы ж вялі разбор машыны,</p>
<p>А нехта з вучаных людзей.</p>
<p> </p>
<p><i>Грамада</i></p>
<p> </p>
<p>У гэтай шкодзе — іх аснова!</p>
<p>Давай на шыбеніцу ўсіх!</p>
<p> </p>
<p><i>Галасы</i></p>
<p> </p>
<p>Цішэй!..</p>
<p>Яновіч просіць слова...</p>
<p> </p>
<p><i>Грамада</i></p>
<p> </p>
<p>Няхай адкажа, д’яблаў сын!..</p>
<p> </p>
<p><i>Галасы </i></p>
<p> </p>
<p>Спыніце гоман!..</p>
<p>Хай гаворыць!</p>
<p>Пакіньце гутаркі...</p>
<p>Цішэй!..</p>
<p> </p>
<p>У вочы сыплюцца дакорам</p>
<p>Агні раз’яраных вачэй.</p>
<p>Але Яновіч выйшаў смела</p>
<p>І на трыбуне скамянеў...</p>
<p>Узмах рукі нервова-белай —</p>
<p>І стала ціха, як у сне.</p>
<p> </p>
<p><i>Яновіч </i></p>
<p> </p>
<p>Мне горка за вашыя словы:</p>
<p>Ці ж я адшчапенец які?!</p>
<p>Вы знаеце ўсе, што Яновіч</p>
<p>Таксама з працоўнай сям’і.</p>
<p> </p>
<p>За кожнае каліва шчасця,</p>
<p>Здабытае вашай рукой,</p>
<p>Гатоў я загінуць, прапасці,</p>
<p>Як верны сучаснасці вой...</p>
<p> </p>
<p><i>Галасы </i></p>
<p> </p>
<p>Ён праўду гаворыць...</p>
<p>Дарэмна</p>
<p>Спагналі на ім сваю злосць...</p>
<p>Ён з нашай дарогі не зверне...</p>
<p>Ён з намі, як сябар і госць...</p>
<p> </p>
<p><i>Яновіч </i></p>
<p> </p>
<p>За што ж вінаваціце ў здрадзе?!</p>
<p>Вялікая наша віна,</p>
<p>Што мы ў згуртаваным суладдзі</p>
<p>Не ўмеем злачынцаў дазнаць.</p>
<p> </p>
<p>Дазнаем затое у працы,</p>
<p>Хто крывіць парадак і лад...</p>
<p>Дык будзем жа дружна старацца</p>
<p>Я выдам Яцыну загад...</p>
<p> </p>
<p><i>Галасы </i></p>
<p> </p>
<p>Яцына найбольшы злачынца...</p>
<p>Ці ж ён тут удзелу не браў?..</p>
<p>Вядома даўно, што Яцыну</p>
<p>Не шкода працоўных дабра...</p>
<p> </p>
<p><i>Яновіч</i></p>
<p> </p>
<p>Зусім беспадстаўныя весці:</p>
<p>Яцына мой блізкі зямляк,</p>
<p>У працы штодзённай, сумеснай...</p>
<p> </p>
<p><i>Голас</i></p>
<p> </p>
<p>Складалі па шкодніцтву план?!</p>
<p> </p>
<p><i>Другі голас</i></p>
<p> </p>
<p>Відаць, пад апеку нядарам</p>
<p>Бярэ выхаванца свайго!</p>
<p> </p>
<p><i>Грамада </i></p>
<p> </p>
<p>Даволі нам слухаць дабары,</p>
<p>Мы ведаем добра яго!</p>
<p> </p>
<p><i>Яновіч</i></p>
<p> </p>
<p>Таварышы, любыя!..</p>
<p> </p>
<p><i>Грамада </i></p>
<p> </p>
<p>Годзе!</p>
<p> </p>
<p><i>Яновіч </i></p>
<p> </p>
<p>Дазвольце!..</p>
<p> </p>
<p><i>Галасы</i></p>
<p> </p>
<p>Не трэба!..</p>
<p>Кажы!..</p>
<p>Пакінь свае песні заводзіць!..</p>
<p>Вы разам вастрылі нажы...</p>
<p> </p>
<p><i>Сакратар ячэйкі</i></p>
<p> </p>
<p>Спыніце, таварышы, лямант,</p>
<p>Суцішце узбураны гнеў:</p>
<p>Яновіч імя не запляміў,</p>
<p>А толькі змагацца не ўмеў.</p>
<p> </p>
<p>Навукай імкнецца ён тунна</p>
<p>Класавы бой сутрымаць.</p>
<p>Вядома, такія лятункі —</p>
<p>Адно пазалота ярма.</p>
<p> </p>
<p>І практыку гэтых тэорый</p>
<p>Яновічу трэба пазбыць,</p>
<p>Бо шчасце працоўныя створаць</p>
<p>Толькі ў агні барацьбы.</p>
<p> </p>
<p>Мы такжа зрабілі памылку;</p>
<p>Яцына аблытаў, як мог:</p>
<p>У вочы дарыў нас ухмылкай,</p>
<p>А зачы навострываў нож.</p>
<p> </p>
<p>Канкрэтных няма яшчэ даных,</p>
<p>Замежны ж падхоплены ліст,</p>
<p>Па зместу зусім беззаганны,</p>
<p>Гаворыць пра сувязь з былым.</p>
<p> </p>
<p>Высновай згаворак інтымных</p>
<p>Таксама ільга дакараць:</p>
<p>Калі і не быў ён актыўным,</p>
<p>То ўсё ж, як відаць, патураў.</p>
<p> </p>
<p>Яновічу зараз жа трэба</p>
<p>Расследаваць гэта, дазнаць,</p>
<p>Каб дольнікаў справы ганебнай</p>
<p>Сурова маглі пакараць.</p>
<p> </p>
<p>Па каліву, дробнаму зерню</p>
<p>Праверым работу і дні!..</p>
<p>Таварышы, правільна?!</p>
<p> </p>
<p><i>Грамада </i></p>
<p> </p>
<p>Верна!</p>
<p>На ворага ўсе як адзін!</p>
<p> </p>
<p><i>Яновіч </i></p>
<p> </p>
<p>Што чую?.. Якія навіны!</p>
<p>Чаго ж на каго наракаць?</p>
<p>Чакаў я ўсяго ад Яцыны,</p>
<p>А здрады ніяк не чакаў.</p>
<p> </p>
<p><i>Галасы </i>(цішком)</p>
<p> </p>
<p>Яновіч збянтэжаны...</p>
<p>Шкода...</p>
<p>Суладнасць разбурылі дум...</p>
<p> </p>
<p><i>Яновіч </i></p>
<p> </p>
<p>Адкіньце наводшыб пяшчоты,</p>
<p>Гартуйце сурова свой дух!</p>
<p>Знайду яшчэ сілы ударнай</p>
<p>Скрышыць перашкоды жыццём.</p>
<p> </p>
<p><i>Грамада </i></p>
<p> </p>
<p>Вітаем тваю мы упартасць</p>
<p>І самі на помач ідзём.</p>
<p> </p>
<p> </p>
<h3><a id="chapter10"></a>Х. Яцына, які ён ёсць</h3>
<p>Нахмурыўшы да болю грозна бровы</p>
<p>І затаіўшы гнеў у сэрцы шчыльна,</p>
<p>Хадой знервованай прайшоў Яновіч</p>
<p>У кабінет спакойнага Яцыны.</p>
<p> </p>
<p>Агні вачэй зацеплілі варожасць:</p>
<p>Прызнаў адзін другога супаратам.</p>
<p>Яцыну гэты позірк устрывожыў,</p>
<p>І ён прыветліва і далікатна</p>
<p> </p>
<p>Зашчабятаў, падсоўваючы крэсла,</p>
<p>Стараючыся ў тон лагодны трапіць:</p>
<p>— А можа, тут нявыгадна і цесна,</p>
<p>Тады прашу — сядайце на канапе!</p>
<p> </p>
<p><i>Яновіч </i></p>
<p> </p>
<p>Пакіньце вы дакучныя забегі,</p>
<p>Цярпеў я досыць ваша падхалімства:</p>
<p>Умееце на задніх лапках бегаць,</p>
<p>Але сягоння гэта будзе лішнім.</p>
<p> </p>
<p><i>Яцына </i></p>
<p> </p>
<p>Прашу, калега, толькі без абразы!..</p>
<p> </p>
<p><i>Яновіч</i></p>
<p> </p>
<p>Калі вы нажылі натуру лорда? —</p>
<p>Мне помніцца, спачатку безуразна</p>
<p>Цярпелі вы у нашай мове цвёрдасць.</p>
<p> </p>
<p><i>Яцына </i></p>
<p> </p>
<p>На ўсё свой час, і час за нас парука:</p>
<p>Вы прымеце маю таксама веру...</p>
<p> </p>
<p><i>Яновіч</i></p>
<p> </p>
<p>Гуляць у хованкі з дарослымі — дакука:</p>
<p>Смялей разгортвайце свае паперы!</p>
<p> </p>
<p><i>Яцына </i></p>
<p> </p>
<p>Даўно хацеў вас выклікаць на шчырасць,</p>
<p>Але трывога замыкала вусны...</p>
<p>Ці не пара нам вылецець у вырай</p>
<p>Куды-небудзь за межы... Беларусі?</p>
<p> </p>
<p><i>Яновіч </i></p>
<p> </p>
<p>Ах, вось!.. Я вашы планы разумею...</p>
<p> </p>
<p><i>Яцына</i></p>
<p> </p>
<p>Магу пераказаць і растлумачыць.</p>
<p> </p>
<p><i>Яновіч</i></p>
<p> </p>
<p>Якую ж мэту ваша праца мела</p>
<p>І ваш удзел, адданы і гарачы?</p>
<p> </p>
<p><i>Яцына </i></p>
<p> </p>
<p>Чакаў я ўсё дагэтуль перамены:</p>
<p>Душу і сэрца ўкладаў у руіны,</p>
<p>Каб з іх стварыць навекі неадменны</p>
<p>Парадак-лад загубленай краіны.</p>
<p> </p>
<p>Каб так, як робіцца ў сям’і паліпаў,</p>
<p>Усё, што зрушана і зрабавана,</p>
<p>Ізноўку аднавіць у працы сціплай</p>
<p>І здаць таму, ў каго яно забрана.</p>
<p> </p>
<p>Я жыў адзінай думай і надзеяй,</p>
<p>Што дасягненні вашы мы падлічым,</p>
<p>Што ажывуць, разгорнуцца падзеі...</p>
<p>І вось насіў я маску на абліччы...</p>
<p>Але цяпер...</p>
<p> </p>
<p><i>Яновіч</i></p>
<p> </p>
<p>А што цяпер такое?</p>
<p> </p>
<p><i>Яцына</i></p>
<p> </p>
<p>Надзеі гаснуць, думы аблятаюць,</p>
<p>І кожны крок наперад — непакоіць...</p>
<p> </p>
<p><i>Яновіч </i></p>
<p> </p>
<p>Скажы, чаго табе не далягае?</p>
<p> </p>
<p><i>Яцына</i></p>
<p> </p>
<p>Не захапляўся я ідэямі братэрства, —</p>
<p>Задачы кожнаму напісаны ад роду:</p>
<p>Адным прызначаны пакуты, кепствы,</p>
<p>Другім жа — хлеб і слава ад народу.</p>
<p> </p>
<p>Скажыце мне, дык па якому праву</p>
<p>Павінен здаць не толькі прывілеі,</p>
<p>А й гонар мой, маю пашану, славу...</p>
<p>Скажыце мне, бо я не разумею!</p>
<p> </p>
<p>Я не хачу быць лёкаем бяспраўным</p>
<p>Натоўпу нейкага, дзе «мне — нічога»,</p>
<p>А «нам — усё»!..</p>
<p> </p>
<p><i>Яновіч </i></p>
<p> </p>
<p>Гаворыш вельмі слаўна!..</p>
<p>Якую ж выбраў ты сабе дарогу?</p>
<p> </p>
<p><i>Яцына</i></p>
<p> </p>
<p>Я... вырашыў... пакуль хапае сілы,</p>
<p>Змагацца з ворагам... з пралетарыятам!..</p>
<p>Я з вамі гавару, Яновіч, шчыра,</p>
<p>Не думайце, што гэта сон вар’ята.</p>
<p> </p>
<p><i>Яновіч </i></p>
<p> </p>
<p>Арыштаваць вас трэба за варожасць!</p>
<p> </p>
<p><i>Яцына</i></p>
<p> </p>
<p>А хто варожасць гэтую пасведчыць?</p>
<p>Трымаўся я дагэтуль асцярожна,</p>
<p>І ваш данос палічаць недарэчным.</p>
<p> </p>
<p><i>Яновіч </i></p>
<p> </p>
<p>Я сёння ж вызвалю цябе ад працы...</p>
<p> </p>
<p><i>Яцына</i></p>
<p> </p>
<p>Не вы паставілі, — спытайце ў трэсце.</p>
<p> </p>
<p><i>Яновіч</i></p>
<p> </p>
<p>Якая подласць другам прыкідацца!..</p>
<p> </p>
<p><i>Яцына </i></p>
<p> </p>
<p>Пакінем сварку гэтую нарэшце:</p>
<p>Павінны мы прыйсці да нейкай згоды.</p>
<p>Паслухайце, Яновіч, раз уважна:</p>
<p>У вас над аркай скончана работа,</p>
<p>А гэта мне — і вам не меней — важна.</p>
<p> </p>
<p>Што зробяць тут з такім выдатным</p>
<p>творам?</p>
<p>Вас абсмяюць на урачыстых кпінах:</p>
<p>Вам сто прамоў вітальных нагавораць,</p>
<p>А план усё ж няздзейсненым загіне.</p>
<p> </p>
<p>Як другу, даць хачу дзве прапановы:</p>
<p>Адна — пакіньце ўсё, мы пойдзем разам</p>
<p>Туды, дзе грунт культур, дзе іх аснова,</p>
<p>Там знойдзеце свой лёс, сваю украсу.</p>
<p> </p>
<p>Там зразумеюць вас і вашу здольнасць,</p>
<p>Там мы не будзем лёкаямі толькі,</p>
<p>А кожны з нас, як правамоцны дольнік,</p>
<p>Належную адрэжа шчасця столку.</p>
<p>Ну, як вы мысліце?</p>
<p> </p>
<p><i>Яновіч </i></p>
<p> </p>
<p>Кажэце казкі!..</p>
<p>Не маю сілы пашчапаць вам голаў,</p>
<p>Парэзаць скуру белую на паскі</p>
<p>За мой народ, які галодны й голы</p>
<p>Пакутуе дагэтуль за мяжою.</p>
<p> </p>
<p><i>Яцына </i></p>
<p> </p>
<p>Тады падам другую прапанову,</p>
<p>Калі не хочаце пайсці са мною...</p>
<p>Прадайце мне праект і план будовы.</p>
<p>Мы узвядзём над акіянам арку,</p>
<p>А тут яна загіне вечнай марай...</p>
<p> </p>
<p><i>Яновіч</i></p>
<p> </p>
<p>Не смейце гаварыць! Я ў твар вам харкну</p>
<p>І заплюю глянцованую хару.</p>
<p> </p>
<p><i>Яцына</i></p>
<p> </p>
<p>Падобна, што вярнуўся ты з хаўтураў,</p>
<p>Таму і не крыўдую за абразу...</p>
<p>Твой быў дэвіз жыцця — тварыць культуру,</p>
<p>Зусім не важна, для якога класа.</p>
<p> </p>
<p>Цяпер з табой ладу знайсці не можна:</p>
<p>Жабрак зусім, а раскідаеш грошы;</p>
<p>Ты будзеш каяцца, ды будзе позна:</p>
<p>Яшчэ паглядзім, хто з нас пераможа.</p>
<p> </p>
<p><i>Яновіч</i></p>
<p> </p>
<p>А пераможа той, каго мільёны,</p>
<p>Чый пульс крыві ў адзіным б’ецца рытме! —</p>
<p>І ён сарваўся, быццам утрапёны,</p>
<p>І выбег, бразнуўшы на ўзмах дзвярыма.</p>
<p> </p>
<p><i>Яцына </i></p>
<p> </p>
<p>Антон Ляксандрыч!.. Слухайце!.. Яновіч!..—</p>
<p>Загаласілі дзверы ў калідоры,</p>
<p>Забразгаталі пошчакам дубовым,</p>
<p>І загайсала рэха па канторы.</p>
<p> </p>
<p> </p>
<h3><a id="chapter11"></a>ХІ. Яновіч дома</h3>
<p>Сцелецца пыл над сялом,</p>
<p>Быццам бы цёмны туман;</p>
<p>Вецер цалуе крылом</p>
<p>Белыя грудзі хмар.</p>
<p> </p>
<p>Сонца на захадзе, глянь,</p>
<p>Косы павесіла ўдоўж;</p>
<p>Дыхае спёкай зямля —</p>
<p>Будзе, напэўна, дождж.</p>
<p> </p>
<p>Вось ад таго грабары</p>
<p>Жвава шпурляюць глей,</p>
<p>Рупяцца больш муляры,</p>
<p>Кельні звіняць званчэй.</p>
<p> </p>
<p>Толькі Яновіч адзін</p>
<p>Кінуў рабочы свой дзень:</p>
<p>Смутак душу астудзіў —</p>
<p>Дзе ж яго шпурыць, дзець?</p>
<p> </p>
<p>Можа, у вір утапіць —</p>
<p>Горкаю стане вада;</p>
<p>Кінуць на сцежку, у пыл —</p>
<p>Дык узрасце бяда.</p>
<p> </p>
<p>Як жа куды яго дзець,</p>
<p>Каб не знайшоў аніхто?! —</p>
<p>Сумны Яновіч ідзе,</p>
<p>Вочы свідруюць дол.</p>
<p> </p>
<p>Вось і драўляны ўжо дом, —</p>
<p>Стройны, высокі фасад...</p>
<p>Трое дзяцей пад акном</p>
<p>Садзяць маленькі сад.</p>
<p> </p>
<p>Крокі пачуўшы, бягуць</p>
<p>Радасць сваю расказаць,</p>
<p>Смех асыпаецца з губ,</p>
<p>Быццам з травы раса.</p>
<p> </p>
<p>Сціснулі колам жывым,</p>
<p>Ярка звіняць галасы:</p>
<p>— Ну, адгадай жа, аб чым</p>
<p>Будзем цябе прасіць!</p>
<p> </p>
<p>Яновіч утомна садзіцца на ганку,</p>
<p>Каб выслухаць просьбы, каб гора суняць:</p>
<p>— Купі мне, татуля, маленькую ляльку!..</p>
<p>— Купі мне, саколік, жывога каня!..</p>
<p> </p>
<p>— А мне, мой харошы, купі лепей трактар</p>
<p>Люблю я прасторы бяскрайнія ніў;</p>
<p>Як стану вялікім, каханы мой татка,</p>
<p>Пайду й запішуся тады ў калектыў.</p>
<p> </p>
<p>Развеялі дзеці утому і смутак,</p>
<p>Гаворкай ласкавай да працы завуць;</p>
<p>Ізноў утрапёныя кружацца думы,</p>
<p>Шчапаюць, нітуюць ізноў галаву;</p>
<p> </p>
<p>«У імя наступных нашчадкаў камуны</p>
<p>Не смей адступіць ані кроку назад:</p>
<p>Ты чуў і ў гаворках рабочых чыгункі,</p>
<p>І ў просьбах дзіцячых —</p>
<p>няўхільны загад</p>
<p> </p>
<p><i>Яновіч</i></p>
<p> </p>
<p>На вір цёмна-сіні ідзі, мая жальба,</p>
<p>Гартуйся ў змаганні, збянтэжаны дух!</p>
<p>Куплю, мае дзеці, і трактар і ляльку,</p>
<p>Бяжыце гуляйце... я ў хату пайду.</p>
<p> </p>
<p>Зацвіў і адцвіў над балотамі вечар,</p>
<p>І ноч надышла па халоднай зямлі.</p>
<p>Яновіч, ссутуліўшы вузкія плечы,</p>
<p>Канчае кароткі і экстраны ліст.</p>
<p> </p>
<p>«...Варожасць Яцыны амаль што дазнана,</p>
<p>Чакаю загаду, што далей рабіць.</p>
<p>Наконт выканання намечаных планаў —</p>
<p>Дваістай гаворкі не можа і быць».</p>
<p> </p>
<p>Рашуча пастаўлена цвёрдая кропка,</p>
<p>Як быццам хістанняў — зусім не было...</p>
<p>Схіляецца голаў ніжэй на ўзлакотках,</p>
<p>І сон ахінае маўклівым крылом.</p>
<p> </p>
<p> </p>
<h3><a id="chapter12"></a>XII. Змова</h3>
<p>Не спіцца Яцыну, утульны пакой</p>
<p>Трывогі ніяк не разгоніць.</p>
<p>А вецер шуміць і шуміць над ракой</p>
<p>І хмары за хмарамі гоніць.</p>
<p> </p>
<p>Яны аблажылі увесь небакрай;</p>
<p>Далёка у засціле чорнай</p>
<p>Жывыя маланкі намітусь гараць</p>
<p>І коцяцца рокаты грому.</p>
<p> </p>
<p><i>Яцына </i></p>
<p> </p>
<p>Якая нервовая, вострая дрож!..</p>
<p>Чаго там баяцца, што будзе? —</p>
<p>Ў цяжкую хвіліну навостраны нож</p>
<p>Разрэжа заблытаны вузел.</p>
<p> </p>
<p>Няма у забойстве злачынства ніяк —</p>
<p>Адкрыта гуляюць дзве масці,</p>
<p>Калі перамогу дастану не я,</p>
<p>Дык, значыцца, ворагу шчасце.</p>
<p> </p>
<p>Чаму гэта толькі дагэтуль няма</p>
<p>Супольнікаў верных і чынных?</p>
<p>Хутчэй бы развеяць загадкі туман</p>
<p>І вырашыць: жыць ці загінуць?</p>
<p> </p>
<p>Старожка Яцына глядзіць у акно,</p>
<p>Заходзіцца сэрца ў трывозе:</p>
<p>Навокала хмурая, чорная ноч,</p>
<p>Нікога нідзе на дарозе.</p>
<p> </p>
<p>І зноўку руплівай, паспешнай хадой</p>
<p>Яцына знервована крочыць,</p>
<p>І доўгія цені растуць аж пад столь,</p>
<p>А з імі — іх зубы і вочы.</p>
<p> </p>
<p>Здаецца, імкнуцца за шыю абняць,</p>
<p>Заціснуць у клямарах костак...</p>
<p> </p>
<p><i>Яцына </i></p>
<p> </p>
<p>Няўжо ў гэтым вобразе — сіла мая?</p>
<p>Якая агідная постаць!</p>
<p> </p>
<p>Каб здань адкаснулася — песню вядзе,</p>
<p>І, бровы нахмурыўшы строга,</p>
<p>Ізноў да акна устурбованы йдзе,</p>
<p>Упарта глядзіць на дарогу.</p>
<p> </p>
<p>Ні ценю у чорнай смузе не відно,</p>
<p>Маўкліва у цемені крохкай.</p>
<p>Апоўначы толькі пад нізкім акном</p>
<p>Пачуліся ціхія крокі.</p>
<p> </p>
<p>Яцына нячутна падбег да акна,</p>
<p>Заморгалі радасна вейкі;</p>
<p>Шырокую раму уверх прыпадняў,</p>
<p>Паклікаў цішком чалавека:</p>
<p>— Пралазьце!.. Цішэй толькі...</p>
<p> </p>
<p><i>Незнаёмы </i>(пралазячы)</p>
<p> </p>
<p>Хоць заскандаль,</p>
<p>Ніхто не пачуе, не ўбачыць...</p>
<p> </p>
<p><i>Яцына</i></p>
<p> </p>
<p>Чаму гэтак позна з’явіліся, Фальц,</p>
<p>Насцігла якая няўдача?</p>
<p> </p>
<p><i>Фальц </i></p>
<p> </p>
<p>Не мог жа я коней у вёсцы узяць,</p>
<p>Прыйшлося ісці аж на хутар.</p>
<p> </p>
<p><i>Яцына</i></p>
<p> </p>
<p>Я думаю, трэба... пара пачынаць,</p>
<p>Бо стане зарэць ужо хутка.</p>
<p> </p>
<p><i>Фальц </i></p>
<p> </p>
<p>Ноч цёмная, коні паблізу стаяць,</p>
<p>Дамчаць да мяжы за хвіліну.</p>
<p> </p>
<p><i>Яцына </i></p>
<p>Вяроўку ўзялі?</p>
<p> </p>
<p><i>Фальц</i></p>
<p> </p>
<p>Навошта пытаць?</p>
<p>Ёсць нават піла і драбіны.</p>
<p> </p>
<p><i>Яцына </i></p>
<p> </p>
<p>Я дзякую вельмі!</p>
<p> </p>
<p><i>Фальц</i></p>
<p> </p>
<p>Пакіньце сабе</p>
<p>Падзяку для модных салонаў:</p>
<p>Не за падзяку сюды я прыбег</p>
<p>Аж з-за мяжы, як шалёны.</p>
<p>Збірайцеся!.. Дайце сюды мне нажы!</p>
<p> </p>
<p><i>Яцына </i></p>
<p> </p>
<p>Мне страшна!..</p>
<p> </p>
<p><i>Фальц</i></p>
<p> </p>
<p>Хаця не заплачце!</p>
<p> </p>
<p><i>Яцына</i></p>
<p> </p>
<p>I сэрца балюча, трывожна дрыжыць!</p>
<p>Што станецца тутака з бацькам?</p>
<p> </p>
<p><i>Фальц </i></p>
<p> </p>
<p>Пакіньце вы хныкаць!.. Сабралі усё?</p>
<p>Не трэ забывацца нічога...</p>
<p>Гатовы? — ў дарогу!</p>
<p> </p>
<p><i>Яцына </i></p>
<p> </p>
<p>Ісці, то ідзём,</p>
<p>Але не зусім у дарогу.</p>
<p> </p>
<p>Схіснуўся ад лямпы за вокнамі бляск,</p>
<p>І цемень лягла на экране;</p>
<p>Зашастала глуха сухая зямля,</p>
<p>І бразнула ціхенька рама.</p>
<p> </p>
<p> </p>
<h3><a id="chapter13"></a>ХІІІ. Навальніца</h3>
<p> </p>
<p>Вецер біўся, качаўся раз’ятраным зверам,</p>
<p>Бразгатаў у акно, аканіцамі ляпаў;</p>
<p>Пазляталі з прабояў дубовыя дзверы</p>
<p>Пад ударам ягонай вялізманай лапы.</p>
<p> </p>
<p>Прахапіўся Яновіч, утомлены снамі:</p>
<p>Быццам струны, напяты трывогаю нервы...</p>
<p>Ўсё імчацца, лятуць над палямі, лясамі</p>
<p>Бліскавіцы-маланкі, як коннікі верхам.</p>
<p> </p>
<p>Нагінаюцца долу стагоднія клёны,</p>
<p>Мітусяцца натоўпы спалоханых сосен,</p>
<p>І нішто не стрымае навалы шалёнай,</p>
<p>І ніхто сабе літасці кроплі не ўпросіць.</p>
<p> </p>
<p>Толькі думы бунтуюць вялікасцю ведаў</p>
<p>Супраць гнеўнай і грознай і дзікай стыхіі:</p>
<p>«Пачакай, яшчэ прыйдзе чарга да сусвету,</p>
<p>Перад большаю сілай ён голаву схіліць.</p>
<p> </p>
<p>Мы прымусім навалу мільённаю воляй</p>
<p>Пакарыцца разумнай, разважлівай думцы,</p>
<p>І не будуць вятры-скавышы ў чыстым полі</p>
<p>Бунтаваць, узнімаць і чыніць рэвалюцый.</p>
<p> </p>
<p>І не будуць маланкі гайсаць у прасторах:</p>
<p>Пойдуць сціпла на працу — на першую змену,</p>
<p>Да зямлі мы наблізім далёкія зоры,</p>
<p>І яны электрычныя лямпы заменяць».</p>
<p> </p>
<p>Падуладны квяцістым лятункам і марам,</p>
<p>Упівацца Яновіч любіў бажавольна</p>
<p>Шпаркім лётам вятроў, скамянеласцю хмараў,</p>
<p>Іх магутнай красой, што ад сілы няўтольнай.</p>
<p> </p>
<p>І цяпер, у шатрыстасці цемені плаўкай</p>
<p>Падышоў да акна на сусвет падзівіцца:</p>
<p>Нагінаюцца хвоі шумлівыя плаўна,</p>
<p>Прыпадаюць бярозы да долу аж ніцма.</p>
<p> </p>
<p>Старасвецкія вязы махаюць чубамі,</p>
<p>І дубы векавыя шумяць беспрытомна;</p>
<p>Разлятаюцца гукі звар’ёванай гамы</p>
<p>І галосяць — рыдаюць у засціле цёмнай.</p>
<p> </p>
<p>На застыглым экране — на чорных скрыжалях</p>
<p>Загараюцца лініі тонкіх маланак,</p>
<p>Рассыпаюцца дробнымі іскрамі ў далях</p>
<p>І зліваюцца з бляскам лясоў пазлацаных.</p>
<p> </p>
<p>А пасля яшчэ больш зацвітаюць агніста,</p>
<p>Як шаўковых істужак празрыстыя пасмы,</p>
<p>Кутасы залацістыя звесіўшы нізка,</p>
<p>Зіхацяць, шалясцяць, замаўкаюць і гаснуць.</p>
<p> </p>
<p>І далёка, ў цішы пачарнелага змроку,</p>
<p>Дзесьці там — за гарамі, у іншай краіне,</p>
<p>Узнімаецца роўны, прытоены рокат</p>
<p>І плыве над балотам, як лямант звярыны.</p>
<p> </p>
<p>Разрываючы чорнае месіва ночы,</p>
<p>Штохвіліны ўсё бліжай і бліжай той рокат,</p>
<p>І вось грозна ужо над канторай рагоча</p>
<p>І грыміць вокамгненна ізноўку далёка.</p>
<p> </p>
<p>Выдаецца: вясною, у мораку сінім</p>
<p>Чараду на зарэз выганяюць на бойню;</p>
<p>Зарыкалі каровы працяжна і сіпла,</p>
<p>Бо няма ані сілы, ні дужасці гойнай.</p>
<p> </p>
<p>Ай як хочацца ім на зялёную пашу,</p>
<p>Дзе разносіцца водар квяцісты, мурожны,</p>
<p>Толькі пахне трава нечым даўкім і страшным,</p>
<p>І зачмыхалі ўсе неспакойна, трывожна.</p>
<p> </p>
<p>Гэта цёплая кроў пацякла на іржэўнік...</p>
<p>Усе сілы сабраўшы змагацца са згубай,</p>
<p>Зараўла чарада, аж зямля задрыжэла,</p>
<p>І замоўкла, зацяўшы ад роспачы зубы...</p>
<p> </p>
<p>— Што за блытаны сон?.. А ці гэта ад зморы</p>
<p>Я ў бяссонні убачыў міраж каляровы?..—</p>
<p>Сам з сабою Яновіч паціху гаворыць,</p>
<p>Але рэхам чужым адклікаюцца словы.</p>
<p> </p>
<p>А навала шуміць, і шуміць, і не моўкне,</p>
<p>Дождж ліецца халодны, сякучы і косы;</p>
<p>Да касцей ужо клёны і сосны прамоклі</p>
<p>І дрыжаць палахліва у цемры бялёсай.</p>
<p> </p>
<p>Закружылася раптам на фоне пярэстым</p>
<p>Тонкай рысай маланка, як згіблены протар,</p>
<p>Завілася, як стромкі віецца пярэступ,</p>
<p>І прабіла страху над кантораю потырч.</p>
<p> </p>
<p>Зашастаў вецер крыллямі,</p>
<p>Узняўся слупам дым,</p>
<p>Рукамі чорна-сінімі</p>
<p>Схапіўшы правады.</p>
<p> </p>
<p>Заружавела іскрамі</p>
<p>Ад сполаху страха,</p>
<p>І вось — праменні бліскаюць</p>
<p>Над камінамі хат.</p>
<p> </p>
<p>Над змрочнаю кантораю</p>
<p>Вялізманы стажар;</p>
<p>Гайсае над прасторамі</p>
<p>Адзіны крык:</p>
<p>— Па-жар!..</p>
<p> </p>
<p> </p>
<h3><a id="chapter14"></a>XIV. Пажар</h3>
<p>У змроку постаці бягуць,</p>
<p>За імі гоніцца іх сполах,</p>
<p>Аж зацінае ў грудзях дух</p>
<p>І на кавалкі рвецца голас.</p>
<p> </p>
<p>Навокал лямант, сумятня,</p>
<p>Бо ноч спакойная памерла.</p>
<p>І нехта сіліцца супяць,</p>
<p>Упланаваць вар’яцкі вэрхал:</p>
<p> </p>
<p>— Імчы па бочкі у павець,—</p>
<p>Пажар не стушыце адвагай;</p>
<p>Найменей трэба вар’яцець,</p>
<p>Найбольш — халоднае развагі!</p>
<p> </p>
<p>Яновіч з домыслу пазнаў</p>
<p>Па цвёрдым голасе Гафрона...</p>
<p>Натоўп суняўся і адстаў,</p>
<p>Бягуць адзінкі толькі гонна.</p>
<p> </p>
<p>Яновіч першым ад усіх:</p>
<p>— Хутчэй, каб выратаваць планы!</p>
<p>Кантора ў блясках залатых</p>
<p>На чорным фоне — шэрай плямай.</p>
<p> </p>
<p>І вось вялізманым хвастом</p>
<p>Махнула полымя па сценах,</p>
<p>І захліпнуўся увесь дом,</p>
<p>Пабеглі спуджаныя цені.</p>
<p> </p>
<p>Вось-вось абрушыцца страха,—</p>
<p>Агонь трасе шалёнай грывай.</p>
<p>— Яшчэ хвіліну, і няхай,</p>
<p>Няхай тады будынак рыне!..</p>
<p> </p>
<p>Не буду нават шкадаваць,</p>
<p>Каб толькі выратаваць планы...</p>
<p>Нашто было так будаваць,</p>
<p>Нашто паверх адзін драўляны?</p>
<p> </p>
<p>Хутчэй, хутчэй, яшчэ хутчэй!..</p>
<p>У грудзях схлупілася гара,</p>
<p>А радасць бліснула з вачэй</p>
<p>Ясней ад полымя пажару:</p>
<p> </p>
<p>Агонь да краю не дайшоў,</p>
<p>Яшчэ спакойна ў кабінеце.</p>
<p>І толькі дым, як чорны шоўк,</p>
<p>Хавае тайны у сакрэце.</p>
<p> </p>
<p>Але дармо, бо хтось даўно</p>
<p>Паставіў стромкія драбіны...</p>
<p>І праз хвіліну у акно</p>
<p>Пралезла згорбленая спіна.</p>
<p> </p>
<p>Ступае боязна уніз,—</p>
<p>Высока з трэцяга паверха.</p>
<p>Гатоў Яновіч слацца ніц,</p>
<p>Вачам сваім не хоча верыць:</p>
<p> </p>
<p>Нясе сутулы чалавек</p>
<p>Пад пахай сціснутыя папкі...</p>
<p>Вось там Яновічаў праект</p>
<p>І планы будучае аркі.</p>
<p> </p>
<p>— Ці сам прыйшоў, ці хто прыслаў?..</p>
<p>Адкуль, калі прынёс драбіны?..—</p>
<p>І раптам думка удала,</p>
<p>Узвіўся просьбы крык: — Яцына!</p>
<p> </p>
<p>Суняўся, глянуў чалавек І</p>
<p>задрыжэў сутулым целам,</p>
<p>І папка з планамі навек</p>
<p>Увысь наводшыб паляцела.</p>
<p> </p>
<p>Паперы белыя лісты</p>
<p>Адну хвіліну пакружылі</p>
<p>І ў хвалях полымя густых</p>
<p>Гаркавым дымам заімжылі.</p>
<p> </p>
<p>Яновіч быццам скамянеў,</p>
<p>А чалавек (ён быў Яцына)</p>
<p>На землю віхрам паляцеў,</p>
<p>Мінуўшы выгаду драбіны,</p>
<p> </p>
<p>І вокамгненна знік у змрок...</p>
<p>— Трымайце злодзея, трымайце!.. —</p>
<p>Але слядоў не бачыў зрок,</p>
<p>Кусаў Яновіч свае пальцы:</p>
<p> </p>
<p>— Знайду яго, куды б ні бег!..</p>
<p>Набраклі вочы дзікім смехам,</p>
<p>Сарваўся з вуснаў гэты смех,</p>
<p>Заекатала ў лесе рэха.</p>
<p> </p>
<p> </p>
<h3><a id="chapter15"></a>XV. Думы над лёсам</h3>
<p>Пагода трымціць пазалотаю,</p>
<p>Прыгожая летняя рань.</p>
<p>Такою часінай з ахвотаю</p>
<p>Выходзіш настроі збіраць.</p>
<p> </p>
<p>Пачуцці звіваюцца нізкамі,</p>
<p>І думы суладнасць снуюць:</p>
<p>Далёкія лучацца з блізкімі,</p>
<p>Цвятлівяць надзею тваю.</p>
<p> </p>
<p>Уцеху даюць падарожную —</p>
<p>Яна для самоты урон.</p>
<p>Такою часінай прыгожаю</p>
<p>І выйшаў на ляды Гафрон.</p>
<p> </p>
<p>Быў тыдзень бядою надзелены:</p>
<p>Пакража, варожасць, пажар...</p>
<p>— Падумай, Гафрон, над падзеямі,</p>
<p>Нядарам жа ты сакратар</p>
<p> </p>
<p>Партыйнай ячэйкі. І добра ўсё</p>
<p>Прадумай, як працу пачаць...—</p>
<p>Жывыя малюнкі і вобразы</p>
<p>Стаяць неадступна ў вачах:</p>
<p> </p>
<p>Абліччы рабочых задумныя,</p>
<p>Суровыя твары ў сялян,</p>
<p>Усе загадалі, задумалі,</p>
<p>Як здзейсніць намечаны план.</p>
<p> </p>
<p>Паклікаць упэўненым голасам —</p>
<p>І стануць на працу яны</p>
<p>З вялікаю сілаю волатаў,</p>
<p>Сучаснасці нашай сыны.</p>
<p> </p>
<p>Бо сэрцы да краю напоены</p>
<p>Узрочыстым сокам жыцця;</p>
<p>Усе перашкоды адхонамі</p>
<p>На вір цёмна-сіні зляцяць.</p>
<p> </p>
<p>Бо грудзі уздымам распалены,</p>
<p>Шукае вытокаў агонь.</p>
<p>— Падумай уважна над планамі,</p>
<p>Падумай, таварыш Гафрон!..</p>
<p> </p>
<p>Як цені дарог неразведаных,</p>
<p>Маршчыны ляглі на чале,</p>
<p>І кожная — вернай прыкметаю,</p>
<p>Што творчая думка жыве.</p>
<p> </p>
<p>— Пагутарыць трэба з Яновічам:</p>
<p>Даволі яму вандраваць,</p>
<p>Хай зноўку за працу становіцца,</p>
<p>Хай зноўку ідзе кіраваць.</p>
<p> </p>
<p>А сёння ці заўтра увечары</p>
<p>Наладзім адчынены сход,</p>
<p>Пытанням вялікім прысвечаны:</p>
<p>За новы — ударны — паход.</p>
<p> </p>
<p>Гамонкай вясёлаю, шумнаю</p>
<p>Сустрэнуць рабочыя план,</p>
<p>Нядарам абліччы задумныя,</p>
<p>Суровыя твары ў сялян!</p>
<p> </p>
<p>Гудок гаваркою сірэнаю</p>
<p>Паклікаў на працу ісці,</p>
<p>І цвёрдай хадою, упэўненай,</p>
<p>Ідзе бальшавік у жыцці.</p>
<p> </p>
<p>І лёс не напоіць нас шаламі</p>
<p>І не завядзе ў растанцы,</p>
<p>Бо самі віём, развіваем мы</p>
<p>Яго суравыя канцы.</p>
<p> </p>
<p>Калі ж на лятункавай выгадзе</p>
<p>Увысь узлятаем угрунь,</p>
<p>Дык толькі разведаць і выглядзець</p>
<p>Для творчасці плённае грунт.</p>
<p> </p>
<p> </p>
<h3><a id="chapter16"></a>XVI. Трывожныя прыкметы</h3>
<p>Спахмурнеў знепакоены дом,</p>
<p>Не ад старасці нізка схіліўся:</p>
<p>Чорнай зданню прайшло пад акном</p>
<p>Падасланае ворагам ліха.</p>
<p> </p>
<p>Занядбаны і кнігі і стол,—</p>
<p>Гаспадар заклапочаны іншым;</p>
<p>Дым віецца высока пад столь,</p>
<p>Ад маркоты становіцца сіньшым.</p>
<p> </p>
<p>Але смутку агнём не спаліць,</p>
<p>Не развеяць ні плачам, ні песняй,</p>
<p>І маўкліва Яновіч стаіць,</p>
<p>Углядаецца ў далі балесна.</p>
<p> </p>
<p>Нехта ходзіць, здаецца, ў бары,</p>
<p>Нехта блудзіць у змроку лагчыны,</p>
<p>Нехта крадзецца там з-за гары...</p>
<p>— Гэта ён, гэта, пэўна, Яцына!</p>
<p> </p>
<p>Вось на ганку ўжо крокі чуваць,</p>
<p>Адчыняюцца з скогатам дзверы:</p>
<p>— Выбачайце, мы з працы да вас</p>
<p>І наведаць зайшлі інжынера.</p>
<p> </p>
<p>Паціскаюць ласкава руку:</p>
<p>— Ну калі ж вы?..</p>
<p>— Прыходзьце на працу!</p>
<p> </p>
<p><i>Яновіч </i></p>
<p>Як жа так? А Яцына?.. Пакуль</p>
<p>Адшукаць яго буду старацца.</p>
<p> </p>
<p>Не падумайце толькі — вар’ят!</p>
<p>Я знайду яго?.. Праўда?.. Бясспрэчна?</p>
<p>Словы болем шалёным гучаць,</p>
<p>Хто ж адважыцца ім супярэчыць?</p>
<p> </p>
<p>— Ды напэўна ж... Бывайце, пакуль!..</p>
<p>Пажадаем пазбыцца вам ліха,—</p>
<p>Паціскаюць на ростань руку</p>
<p>І хістаюць галовамі ціха.</p>
<p> </p>
<p>У пакоі застаўся Гафрон:</p>
<p>— Пагаворым, Яновіч, на згоду...</p>
<p>Шлюць рабочыя шчыры паклон,</p>
<p>Запрашаюць на працу прыходзіць.</p>
<p> </p>
<p>Добра ведаеш, як без стырна...</p>
<p>Нам патрэбна тваё кіраўніцтва.</p>
<p>Просьбу нашу павінен прыняць,—</p>
<p>Перашкоды ўсе схіляцца ніцма.</p>
<p> </p>
<p>Даўся вельмі Яцына табе,</p>
<p>Не турбуйся — яго пакараюць,</p>
<p>Але мусіць далёка забег,</p>
<p>Як гавораць, да панскага краю.</p>
<p> </p>
<p>Устрывожаны бліснуў агонь</p>
<p>У вачах неспакойных Алісы;</p>
<p>І заўважыў Гафрон, як бягом</p>
<p>Перабеглі трывожныя рысы.</p>
<p> </p>
<p>Думка згадку яму падала:</p>
<p>«Ці не стала Аліса прычынай?</p>
<p>Але ж не, яна заўжды была</p>
<p>Добрай жонкай, сумленнай жанчынай.</p>
<p> </p>
<p>І відаць, у прадонні вачэй</p>
<p>Гэта скруха была, а не сполах...»</p>
<p>А тым часам званчэй і званчэй</p>
<p>Разліваўся Яновічаў голас:</p>
<p> </p>
<p>— ...Ён жа сэрца маё абакраў,</p>
<p>Ён душу маю кінуў нішчымнай.</p>
<p>Я не хочу яго ні караць,</p>
<p>Ні судзіць за варожасць учынкаў.</p>
<p> </p>
<p>Я хачу толькі кроўю яго</p>
<p>Да хваробы упіцца, набракнуць,</p>
<p>Каб вярнуць маладосць маіх год,</p>
<p>Каб тварыць маю любую арку.</p>
<p> </p>
<p>Сам ты знаеш, таварыш Гафрон,</p>
<p>Колькі смерці і дзікай і лютай</p>
<p>Творыць наш, чалавечы, закон</p>
<p>Для адных перамог рэвалюцый!</p>
<p> </p>
<p>А каб арку адну збудаваць,</p>
<p>Што злучала б працоўных сусвету,—</p>
<p>Без паўстанняў, ахвяр і адваг</p>
<p>Дасягнулі б вялікае мэты.</p>
<p> </p>
<p><i>Гафрон</i></p>
<p> </p>
<p>Не магу я цябе зразумець,</p>
<p>Гэта вельмі рамантыкай пахне;</p>
<p>Ад такіх разважанняў мне смех,</p>
<p>Бо вядуць яны толькі да багны.</p>
<p> </p>
<p>Толькі ў бойцы народзіцца дзень,</p>
<p>Што знітуе працоўных сусвету...</p>
<p>Рэвалюцыя блізка ідзе,</p>
<p>І яна давядзе нас да мэты.</p>
<p> </p>
<p><i>Яновіч</i></p>
<p> </p>
<p>Ты зняславіў лятункі мае,</p>
<p>Ты рамантыкай клічаш узлёты...</p>
<p>Як і ўсе, ты — драпежнік і звер,</p>
<p>Адкідаеш вышыні, ясноты!</p>
<p> </p>
<p><i>Гафрон</i></p>
<p> </p>
<p>Варта толькі тады узлятаць,</p>
<p>Калі грунт пажадаеш агледзець,</p>
<p>А лятаць для таго, каб лятаць,—</p>
<p>Адракліся цяпер нават дзеці.</p>
<p> </p>
<p>Кінь і думаць пра планы свае,</p>
<p>Будзем жыць тады ў зладзе, у згодзе...</p>
<p>Калектыў наш на працу заве,</p>
<p>Заклікае, каб хутка прыходзіў.</p>
<p> </p>
<p><i>Яновіч</i></p>
<p> </p>
<p>Ты вар’ятам мяне палічыў,</p>
<p>Але я ўсё ж свайго дамагуся.</p>
<p>Забярыце праекты, ключы,</p>
<p>Я на працу пакуль не вярнуся.</p>
<p> </p>
<p><i>Гафрон</i></p>
<p> </p>
<p>Развітаемся... Што ж, калі так!..—</p>
<p>І Гафрон вокамгненна прыкмеціў:</p>
<p>Зірк вачэй ярка-вогненным стаў</p>
<p>І далёка блукае па свеце.</p>
<p> </p>
<p>Сапраўды ён пачаў вар’яцець?..</p>
<p>Дзе ж ратунак?.. Няўжо так і высах?..</p>
<p>Аглянуўся — стрывожаны цень</p>
<p>Мільгануў на абліччы Алісы.</p>
<p> </p>
<p>Зноўку холадам белым чала</p>
<p>Захаваць хоча цень яна дбайна,</p>
<p>Але думка такі працяла:</p>
<p>Жонка ведае гэтую тайну!</p>
<p> </p>
<p> </p>
<h3><a id="chapter17"></a>XVII. Сход</h3>
<p> </p>
<p>Дым сцелецца засцілай горкай,</p>
<p>Як сіня-бялёвы туман,</p>
<p>Калышуцца словы гаворкі:</p>
<p>— Брыгады...</p>
<p>спаборніцтва...</p>
<p>план...</p>
<p> </p>
<p>Гамоніць людская паводка</p>
<p>Узбуджаным гоманам хваль;</p>
<p>Пранізлівы, ярка-кароткі</p>
<p>Падалі чацвёрты сігнал.</p>
<p> </p>
<p>Сціхаюць, змаўкаюць размовы,</p>
<p>Згасаюць у зале агні...</p>
<p>Гафрон урачыстай прамовай</p>
<p>Пашыраны сход адчыніў.</p>
<p> </p>
<p>Гараць яго чорныя вочы...</p>
<p>Звычайны ў жыцці чалавек</p>
<p>Вось тут — ў калектыве рабочых —</p>
<p>Вялікім героем жыве.</p>
<p> </p>
<p>Бо сілу і волю адзінкам</p>
<p>Заўсёды дае грамада:</p>
<p>Знітуе настроем адзіным,</p>
<p>Гіпнозам запал перадасць.</p>
<p> </p>
<p>Ад гэтага стройная постаць</p>
<p>Яшчэ выглядае страйней,</p>
<p>І словы упэўнена-проста</p>
<p>У гурце звіняць выразней.</p>
<p> </p>
<p><i>Гафрон</i></p>
<p> </p>
<p>Вас на сход сюды паклікаў</p>
<p>Дасягненні й недахопы</p>
<p>Падлічыць у час вялікі</p>
<p>Нашай творчае эпохі.</p>
<p> </p>
<p>Мы — сыны працоўных класаў</p>
<p>Узышлі ўжо на арэну...</p>
<p>Ды нашто тачыць балясы,</p>
<p>Словы траціць надарэмна?</p>
<p> </p>
<p>Вам не менш вядома роля</p>
<p>І не менш вядома мэта:</p>
<p>Здабываем сваю долю</p>
<p>Для працоўнага сусвету.</p>
<p> </p>
<p>Мы не згубцы чалавецтва:</p>
<p>За жыццё людзей бунтуем,</p>
<p>А ў змаганні ёсць калецтвы</p>
<p>Ды і смерці не бракуе.</p>
<p> </p>
<p>Але зерне творчай працы</p>
<p>Дасць багаты плён і шчодры.</p>
<p>Будзем біцца і змагацца,</p>
<p>Будаваць упарта й добра!</p>
<p> </p>
<p>Як жа йдзе у нас работа?</p>
<p>Вам усім вядома, здэцца,</p>
<p>Што у выніку прыгоды</p>
<p>Засталіся мы без спецаў.</p>
<p> </p>
<p>Развінуліся падзеі:</p>
<p>То пакражы, то пажары;</p>
<p>Ад нядзелі да нядзелі</p>
<p>Час патрацілі як дарам.</p>
<p> </p>
<p>За хвілінаю — часіна,</p>
<p>За часінаю — і днёўка:</p>
<p>Едзе лета ў адпачынак —</p>
<p>Не дасі адтэрміноўкі.</p>
<p> </p>
<p>Але покуль дзе прыпынак</p>
<p>Яно знойдзе на папасе —</p>
<p>Апавесцім безупынку,</p>
<p>Каб вярнуць растрату часу.</p>
<p> </p>
<p>А каб сіле даць магчымасць</p>
<p>Развінуцца больш у радасць —</p>
<p>Мы згуртуемася шчыльна</p>
<p>У вытворчыя брыгады.</p>
<p> </p>
<p>Каб у працы рупнай, сціплай</p>
<p>Гаманілі сэрцы звонка —</p>
<p>На спаборніцтва паклічам,</p>
<p>Гэта значыць — на дагонкі.</p>
<p> </p>
<p>Але ёсць у нас апаска,</p>
<p>Перашкодаў вельмі многа:</p>
<p>Мы ж працуем самапасам —</p>
<p>Ні дырэктара ж, нікога...</p>
<p> </p>
<p>Два лядаштых інжынеры,</p>
<p>Ды і тыя круцяць носам,</p>
<p>Мы таксама ім не верым,</p>
<p>Паглядаем такжа скоса.</p>
<p> </p>
<p>Прыязджалі ўчора з трэста,</p>
<p>Аглядалі, дазнавалі...</p>
<p>Нарабілі шуму, трэску,</p>
<p>А карысці вельмі мала.</p>
<p> </p>
<p>Абяцалі ў хуткім часе</p>
<p>Даць дырэктара на змену...</p>
<p> </p>
<p><i>1-шы рабочы</i></p>
<p> </p>
<p>Ты на іх не спадзявайся,—</p>
<p>Тыдзень пройдзе, сама меней,</p>
<p> </p>
<p>Покуль спецаў дзе абмацаць,</p>
<p>Адшукаць, знайсці пашэнціць,</p>
<p>Кіраваць усёю працай</p>
<p>Трэ паставіць вылучэнца.</p>
<p> </p>
<p>Бо з якой, скажы, уцехі</p>
<p>Супыняць работу, ўрэшце,—</p>
<p>Што Яновіч з глузду з’ехаў,</p>
<p>Што сядзяць чынушы ў трэсце?!</p>
<p> </p>
<p>Кожны дзень, хвіліна нават,</p>
<p>Даражэй цяпер за вечнасць,</p>
<p>спыняць на тыдзень справы —</p>
<p>Будзе проста недарэчна.</p>
<p> </p>
<p><i>Гафрон</i></p>
<p> </p>
<p>У прамове, як у казцы,</p>
<p>Хутка робіцца і слаўна,</p>
<p>А скажыце, калі ласка,</p>
<p>Ці падолеем на справе?</p>
<p> </p>
<p><i>Галасы </i></p>
<p> </p>
<p>Ўсё падолеем і зможам!..</p>
<p>Кіраваць ты сам бярыся...</p>
<p>Ды глядзі, брат, асцярожна,</p>
<p>Каб не зблышыў, не змыліўся!..</p>
<p> </p>
<p><i>1-шы рабочы</i></p>
<p> </p>
<p>Што мы — зломкі?.. Ці няўмекі?..</p>
<p> </p>
<p><i>2-гі рабочы</i></p>
<p> </p>
<p>Сапраўды, якое дзіва:</p>
<p>Не заменім чалавека</p>
<p>Цэлым нашым калектывам?!</p>
<p> </p>
<p><i>Галасы</i></p>
<p> </p>
<p>Праўду кажа!..</p>
<p>Час, здаецца,</p>
<p>Мець людзей сваёй гадоўлі.</p>
<p>Кожны быць павінен спецам</p>
<p>Дзён вялікае будоўлі!</p>
<p> </p>
<p><i>Гафрон</i></p>
<p> </p>
<p>Пачакайце, трэба ладам:</p>
<p>Па чарзе бярыце слова!</p>
<p> </p>
<p><i>Галасы</i></p>
<p> </p>
<p>Мы не ўмеем доўга ладзіць</p>
<p>І не здольны на прамовы...</p>
<p>Ды й раней абсаймавалі,</p>
<p>Што і як цяпер такое...</p>
<p>Вось бяры і, як казалі,</p>
<p>Запішы у пратаколе!..</p>
<p> </p>
<p><i>Гафрон </i></p>
<p> </p>
<p>Як вялізманую радасць,</p>
<p>Запішу на ўсю балонку:</p>
<p>«Ўсе злучаюцца ў брыгады</p>
<p>І выходзяць на дагонкі».</p>
<p> </p>
<p><i>Грамада</i></p>
<p> </p>
<p>Як вялізманую радасць,</p>
<p>Запішы на паўбалонкі:</p>
<p>«Ўсе злучаемся ў брыгады</p>
<p>І выходзім на дагонкі.</p>
<p> </p>
<p>З той прычыны, што Яновіч</p>
<p>Адказаўся справы весці,</p>
<p>Хоць дырэктар яшчэ новы</p>
<p>Не назначаны ў трэсце,—</p>
<p> </p>
<p>Каб з прастоямі не знацца,</p>
<p>Каб не мець ад іх урону,</p>
<p>Кіраваць усёю працай</p>
<p>Даручаецца Гафрону.</p>
<p> </p>
<p>Заклікаем на падмогу</p>
<p>Нашых тэхнікаў як моладзь...»</p>
<p> </p>
<p><i>Галасы</i></p>
<p> </p>
<p>Ну і до!</p>
<p>І так замнога!</p>
<p>Хай запіша ў пратаколе!</p>
<p> </p>
<p><i>Гафрон</i></p>
<p> </p>
<p>Ўсё запісана да толку,</p>
<p>Зачыняю сход на гэтым...</p>
<p>Вось не вырашылі толькі,</p>
<p>Як жа з нормай і разметкай?</p>
<p> </p>
<p><i>Грамада</i></p>
<p> </p>
<p>Што не вырашана словам,</p>
<p>Дык на справе стане ясным:</p>
<p>У спаборніцтвах — аснова,</p>
<p>У брыгадах — тэмп сучасны!</p>
<p> </p>
<p> </p>
<h3><a id="chapter18"></a>XVII. Ударнікі</h3>
<p>Супярэчнасці — твораць адзінства,</p>
<p>Перашкоды — упартасць нясуць;</p>
<p>Пераможна ідзе будаўніцтва,</p>
<p>На шляхах пасцілае красу.</p>
<p> </p>
<p>Бо падзеі жыццё ўзбунтавалі,—</p>
<p>Нарадзіўся ў змаганні уздым,</p>
<p>Непакорная сілай навала</p>
<p>Згуртавала шчыльней калектыў.</p>
<p> </p>
<p>Кожны атам праняўся настроем</p>
<p>І жаданнем людскім навылёт:</p>
<p>Апрануць у жалезныя строі</p>
<p>Занядбанае цела балот.</p>
<p> </p>
<p>Стала сочнаю ціхая радасць,</p>
<p>Сэрцы поўняцца ёю да дна...</p>
<p>Весялосцю гуллівай брыгада</p>
<p>Сустракае Гафрона штодня:</p>
<p> </p>
<p>— Ну, вазьміся, чырвоны дырэктар!..</p>
<p>— Гэта, брат, не паперы пісаць...</p>
<p>— Нешта цэглу кладзеш вельмі рэдка.</p>
<p>— Лепш і майстра не вырабіць сам...</p>
<p> </p>
<p>І гавораць рабочыя ветла</p>
<p>Заклапочаным зіркам вачэй:</p>
<p>— Мы збудуем хоць сорак паверхаў,</p>
<p>Заглядай у кантору часцей.</p>
<p> </p>
<p>Але цяжка Гафрону расстацца</p>
<p>З малатком працавітых людзей,</p>
<p>І пасля кабінетнае працы</p>
<p>Ён на змену прыходзіць штодзень.</p>
<p> </p>
<p>Галасы гаварлівай машыны</p>
<p>І людскі знепакоены рух...</p>
<p>Даганяе цагліна цагліну</p>
<p>На далонях Гафронавых рук.</p>
<p> </p>
<p>Ды ніяк не падолеюць спрыту,</p>
<p>Даганяюць хай сотню гадоў:</p>
<p>У размераным рухамі рытме</p>
<p>Лягуць роўна цагліны ў радок.</p>
<p> </p>
<p>Толькі дум не ўтаймуеш шумлівых;</p>
<p>Толькі зірк адвінуўся удаль —</p>
<p>І сустрэўся з другім — палахлівым,</p>
<p>І ягоныя тайны згадаў.</p>
<p> </p>
<p>Тады думка звілася капрызна</p>
<p>І ўжо кліча, і голас чуваць:</p>
<p>— Пачакайце хвілінку, Аліса,</p>
<p>Я пра штосьці хачу запытаць!</p>
<p> </p>
<p>Прыпынілася постаць наводдаль,</p>
<p>Прытаіўшы пужлівы агонь;</p>
<p>Па дашчаных адхонах усходаў</p>
<p>З рыштавання спяшае Гафрон.</p>
<p> </p>
<p>Прывіталіся моўчкі за рукі,</p>
<p>Выбіралі дарогу наўгад,</p>
<p>Адыходзілі — слухалі грукат:</p>
<p>Пераклічку вячэрніх брыгад.</p>
<p> </p>
<p><i>1 - я брыгада</i></p>
<p> </p>
<p>Пагулянкі — прагулы</p>
<p>Зваяваны дашчэнту;</p>
<p>Здалі нормы агулам</p>
<p>Сто дванаццаць працэнтаў.</p>
<p> </p>
<p>Гэта — першая радасць,</p>
<p>Але будзе уцехай:</p>
<p>Ад ударнай брыгады —</p>
<p>Да ударнага цэху!</p>
<p> </p>
<p><i>2 - я брыгада</i></p>
<p> </p>
<p>Узрасла прадукцыйнасць</p>
<p>У сягонняшняй працы,</p>
<p>Але будзе злачынна,</p>
<p>Каб на гэтым застацца.</p>
<p> </p>
<p>Мы пашырым уцеху</p>
<p>Яшчэ большай ахвотай:</p>
<p>Ад ударнага цэху —</p>
<p>Да ударных заводаў!</p>
<p> </p>
<p><i>3 - я брыгада </i></p>
<p> </p>
<p>Без датацыі сродкаў,</p>
<p>Па сягонняшніх даных,</p>
<p>На пятнаццаць адсоткаў</p>
<p>Перавышаны планы.</p>
<p> </p>
<p>Але такжа з ахвотай</p>
<p>Прымем заклік агульны:</p>
<p>Ад ударных заводаў —</p>
<p>Да ударнай камуны!</p>
<p> </p>
<p><i>Усе брыгады</i></p>
<p> </p>
<p>У нас выстарчыць спрыту</p>
<p>І жадання даволі!..</p>
<p>Творцы новыя прыйдуць,</p>
<p>Што жывуць у няволі.</p>
<p> </p>
<p>Будзе заклік агульны</p>
<p>Да адзінае мэты:</p>
<p>Ад ударнай камуны —</p>
<p>Да камуны сусвету!</p>
<p> </p>
<p> </p>
<h3><a id="chapter19"></a>XIX. Тайна застаецца тайнай</h3>
<p>Прысады (бяроза і дуб)</p>
<p>Вячорным напоены шумам...</p>
<p>Дзве постаці моўчкі ідуць,</p>
<p>І ў кожнай асобныя думы.</p>
<p> </p>
<p>Гафрон над усхонамі гор</p>
<p>Любуецца ростам будоўлі:</p>
<p>Такі неаглядны прастор,</p>
<p>І шлях высцілаецца доўгі!</p>
<p> </p>
<p>Далёка, на ўскраі балот,</p>
<p>У мораку новага тракту,</p>
<p>Дзе некалі — твань навылёт,</p>
<p>Паўзе заклапочаны трактар.</p>
<p> </p>
<p>Крыжуюцца, ў бляску зіхцяць</p>
<p>Вадою іскрыстай каналы;</p>
<p>Наводдаль, як горы, стаяць</p>
<p>Будынкі ў цьмяных пакрывалах.</p>
<p> </p>
<p>Шчыльней захінае туман</p>
<p>Кастлявыя іх сілуэты,</p>
<p>І вось яны гінуць... няма...</p>
<p>Агні толькі ў засціле свецяць.</p>
<p> </p>
<p>Іначай шасцяць верасы,</p>
<p>Адменнымі сталі прасторы:</p>
<p>Загінулі багны,</p>
<p>лясы,</p>
<p>Радзіўся й выроствае горад.</p>
<p> </p>
<p>«Як хутка змяніла зямля</p>
<p>Свой выгляд пануры і сонны!»</p>
<p>І радасць задумна лягла</p>
<p>На смуглым абліччы Гафрона.</p>
<p> </p>
<p>Зайздросна глядзела у твар</p>
<p>На радасць чужую Аліса:</p>
<p>«Які ў яго змучаны твар</p>
<p>І цвёрдасць у рэзкіх абрысах!</p>
<p> </p>
<p>Якія агні у вачах</p>
<p>У круглых, вялізных, шырокіх,</p>
<p>І мужная сіла ў плячах,</p>
<p>І стройнасць у стомленых кроках!»</p>
<p> </p>
<p>Хацелася з ім жартаваць:</p>
<p>Стаяць над глыбокай магілай,</p>
<p>Каб ён бараніў, ратаваў</p>
<p>Сваёю звярынаю сілай.</p>
<p> </p>
<p>Сказаць пра таго... пра закон...—</p>
<p>Расло неадступна жаданне,</p>
<p>Але нечакана Гафрон</p>
<p>Суровае кінуў пытанне:</p>
<p> </p>
<p>— Вы жонка Яновіча? Так?</p>
<p>Вы смерці жадаеце мужу?</p>
<p> </p>
<p><i>Аліса </i></p>
<p> </p>
<p>Нашто вам пра гэта пытаць?</p>
<p>Пакіньце! Іначай я мушу...</p>
<p> </p>
<p><i>Гафрон</i></p>
<p> </p>
<p>Яновічаў лёс і жыццё</p>
<p>Залежыць ад гэтых пытанняў:</p>
<p>Калі вы раскажаце ўсё,</p>
<p>Да кроплі маленькай, дазвання —</p>
<p> </p>
<p>Ратунак мы знойдзем тады,</p>
<p>Бо знішчым хваробы прычыну..</p>
<p>Скажыце... далёка сляды?</p>
<p> </p>
<p><i>Аліса </i></p>
<p> </p>
<p>Чые?</p>
<p> </p>
<p><i>Гафрон </i></p>
<p> </p>
<p>Ну, вядома, Яцыны!</p>
<p> </p>
<p><i>Аліса </i></p>
<p> </p>
<p>Не ведаю!</p>
<p> </p>
<p><i>Гафрон</i></p>
<p> </p>
<p>Кіньце дурэць!</p>
<p>Якога вам ліха баяцца?!</p>
<p> </p>
<p><i>Аліса </i></p>
<p> </p>
<p>Узяць прапануеце грэх,</p>
<p>Душой на пакуты аддацца?</p>
<p> </p>
<p><i>Гафрон</i></p>
<p> </p>
<p>Ах, так?.. Дык вы знаеце ўсё ж!</p>
<p> </p>
<p><i>Аліса</i></p>
<p> </p>
<p>Хто гэта сказаў?.. Я нічога,</p>
<p>Нічога не знаю, бо лёс</p>
<p>Вядомы адзінаму богу...</p>
<p> </p>
<p><i>Гафрон </i></p>
<p> </p>
<p>Даволі лухту гаварыць!</p>
<p>Я ведаю вас ад маленства,—</p>
<p>Якую ж прынесла карысць</p>
<p>Пакутнае ваша маленне?</p>
<p> </p>
<p>Вас білі, плявалі у твар,</p>
<p>А вы даравалі, цярпелі.</p>
<p>Забыўся ваш бог шкадаваць</p>
<p>Пакутнае сэрца і цела.</p>
<p> </p>
<p>Чакае лёс гэты дзяцей,</p>
<p>Калі за міфічнага бога</p>
<p>І крыўды і здзекі цярпець...</p>
<p>Вы скажаце што ці нічога?..</p>
<p> </p>
<p><i>Аліса </i></p>
<p> </p>
<p>Гафрон, пашкадуйце мяне,</p>
<p>Не мучце, пакіньце, ідзеце!..</p>
<p>Нічога не ведаю!..</p>
<p> </p>
<p><i>Гафрон </i></p>
<p> </p>
<p>Не?..</p>
<p> </p>
<p><i>Аліса</i></p>
<p> </p>
<p>Ах, дзеці! Няшчасныя дзеці!</p>
<p> </p>
<p>І чорнай касы яе шоўк</p>
<p>Развіўся на плечы з-пад шалю...</p>
<p>Гафрон павярнуўся й пайшоў,</p>
<p>Ірвалася сэрца ад жалю.</p>
<p> </p>
<p>— Чакайце! — хацела крычаць,</p>
<p>А пальцы ўпіліся у горла:</p>
<p>Дарэмна! Далёка... Чуваць,</p>
<p>Сыходзіць, мінае узгор’е.</p>
<p> </p>
<p> </p>
<h3><a id="chapter20"></a>ХХ. Сны вар’ята</h3>
<p>Агні патушаны, завешана акно,</p>
<p>Каб не прабіўся бляск і галашэнне ночы;</p>
<p>Ахутаны знервованым, трывожным сном,</p>
<p>Як беспрытомны вой, заснуў Яновіч.</p>
<p> </p>
<p>Звісае цяжкая з падушкі галава,</p>
<p>На ўзмах адкінута чарнявая чупрына,</p>
<p>На шчоках плямы, быццам хто нацалаваў,</p>
<p>І пальцы дрыгацяць, як лісце на асінах.</p>
<p> </p>
<p>Дванаццаць выбіла... Скруцілася рука,</p>
<p>Трасецца галава ў вар’яцкім утрапенні:</p>
<p>Сышліся здані зноў насмешліва скакаць,</p>
<p>Закалыхаліся іх змучаныя цені.</p>
<p> </p>
<p>Няма бо ў целе іх ні сэрца, ні душы,</p>
<p>І толькі косці бразгацяць, кагосьці ловяць.</p>
<p>— Ага, яны мяне імкнуцца задушыць! —</p>
<p>І дзіка закрычаў у роспачы Яновіч.</p>
<p> </p>
<p>Шалёнай плоймай здані рынулі ў акно,</p>
<p>Замітусіліся, забразгалі балонкай...</p>
<p>— Ты супакойся, спі!..—</p>
<p>Здаецца, шэпча ноч,</p>
<p>А звонкасць выдае ласкавы голас жонкі.</p>
<p> </p>
<p>— Аліса, чуеш, за акном</p>
<p>Шукае нехта цемнаты?</p>
<p>— Ты супакойся,— гэта сон</p>
<p>І асыпаюцца лісты!</p>
<p> </p>
<p>— Аліса, чуеш нечы плач...</p>
<p>А можа, гэта нашы дзеці?</p>
<p>— Ты супакойся,— дзеці спяць,</p>
<p>Шуміць і плача ў лесе вецер!</p>
<p> </p>
<p>— Аліса, чуеш, на гары</p>
<p>Знаёмыя якіясь крокі?</p>
<p>— Мой любы, спі, не гавары,—</p>
<p>Скрыпяць пад ветрам нашы кроквы!</p>
<p> </p>
<p>— Аліса, чуеш? — страшны крык...</p>
<p>Пажар... Галошанні... Літанні...</p>
<p>— Ты супакойся,— хай гарыць,</p>
<p>Бо гэта дзень нясе світанне!</p>
<p> </p>
<p>— Аліса, чуеш? — шкло звініць,</p>
<p>У вокны сыплюцца чырвонцы...</p>
<p>— Засні, каханы мой, засні,—</p>
<p>У шыбы ціха звоніць сонца!</p>
<p> </p>
<p>— Як лёгка мне, што дзень прыйшоў:</p>
<p>Пайду у сад — там цвет вясны...</p>
<p>— Ты супакойся,— сад пажоўк;</p>
<p>— Засні, каханы мой, засні!..</p>
<p> </p>
<p>Мінулі сполахі і ноч прайшла,</p>
<p>А ўсё стаіць яшчэ Аліса,</p>
<p>І на бялявым мармуры чала</p>
<p>Трапечуцца, як цені, рысы.</p>
<p> </p>
<p>А думы голаў точаць навылёт,</p>
<p>Шукаюць тайны, знойдуць, здэцца...</p>
<p>Штось цяжкае, халоднае, як лёд,</p>
<p>Лягло пакутліва на сэрца,</p>
<p> </p>
<p>І слёзы пакаціліся з вачэй.</p>
<p>Аліса ўпала на калені...</p>
<p>І так на цягу дваццаці начэй</p>
<p>Ідзе вар’яцтва і маленне.</p>
<p> </p>
<p> </p>
<h3><a id="chapter21"></a>ХХІ. Пачатак развязкі</h3>
<p>Моліцца доўга за мужа «грахі»,</p>
<p>Падае ніцма да долу Аліса,</p>
<p>Сэрца ж бунтуе, і ў пасмах тугі</p>
<p>Пасмы трывогі й сумнення звіліся.</p>
<p> </p>
<p>Клічуць пачуцці да шчасця ляцець,</p>
<p>Словамі марна Аліса іх гоніць...</p>
<p>Вобраз маленства, як воблачны цень,</p>
<p>Думы прыносяць з далёкай пагоні.</p>
<p> </p>
<p>Вось яна, з беднай яўрэйскай сям’і,</p>
<p>Белая, з чорнай касою дзяўчынка,</p>
<p>Босая ходзіць па мёрзлай зямлі —</p>
<p>Бульбу збірае на полі ў лагчынах.</p>
<p> </p>
<p>Холадна... Ногі азяблі зусім...</p>
<p>— Божа, дай сонейка! — просіць у бога.</p>
<p>Толькі не рушыцца цвёрдая сінь,—</p>
<p>Бедным ніхто не дае дапамогі.</p>
<p> </p>
<p>Рукі згібацца не могуць ужо...</p>
<p>Хтосьці далёка,— хутчэй няхай крочыць:</p>
<p>Гэта вясковы малы пастушок,</p>
<p>Любіць яна яго чорныя вочы.</p>
<p> </p>
<p>Толькі не прыйдзецца болей глядзець:</p>
<p>Сэрца зайшлося, ў вачах пацямнела...</p>
<p>Потым згадала, як стала цяплей,—</p>
<p>Хлопчык накрыў кажухом сваім цела.</p>
<p> </p>
<p>Помніць, як стрэла дарослым ужо,</p>
<p>Упадабала шырокія бровы;</p>
<p>Успамінаўся стары кажушок...</p>
<p>Стала з яўрэйкі — мужычкай Яновіч.</p>
<p> </p>
<p>Бога свайго замяніла чужым...</p>
<p>Колькі сцярпела за ўчынены рэзрух:</p>
<p>Мужа дражнілі зняважліва: «Жыд!»</p>
<p>Лаялі часта самую: «Пярэхрыст!»</p>
<p> </p>
<p>— Дзе ж вы тады былі, нашы багі?! —</p>
<p>Аж закрычала ад гневу Аліса...</p>
<p>Зноў успаміны, і ў пасмах тугі</p>
<p>Новыя здані і цені звіліся.</p>
<p> </p>
<p>Вось нарадзіўся, таўсцее, расце</p>
<p>Бог, што забраў у Алісы маленства;</p>
<p>Вельмі ж знаёмая, прыкрая цень:</p>
<p>Ён быў уласнікам школы-малельні.</p>
<p> </p>
<p>Цені мяняюцца: бог і Хрыстос,</p>
<p>Толькі ізноў тыя ж самыя фарбы:</p>
<p>Дзесьці струцілі яе маладосць</p>
<p>Бацька і сын, як уласнікі фабрык.</p>
<p> </p>
<p>Новая родзіцца боская цень,</p>
<p>Вобраз падобны на постаць Яцыны:</p>
<p>Гэта апошняя здань ад дзяцей</p>
<p>Хоча іх волю забраць і краіну...</p>
<p> </p>
<p>— Досыць пакуты цярпець жывучы,</p>
<p>Хай лепш у пекле замучаць дашчэнту!..</p>
<p>Станцыя?.. Будзьце ласкавы... Злучыць</p>
<p>Праз акруговую лінію з Мінскам!</p>
<p> </p>
<p>Слухайце, Мінск!.. Я прашу ГПУ...</p>
<p>Дзякую!.. Гэта з Імшары-балота...</p>
<p>Фальц і Яцына у лесе пакуль,</p>
<p>Хутка за межы... З вялікай ахвотай</p>
<p>Я вас сама завяду на іх след...</p>
<p>Ведаю!</p>
<p> </p>
<p>Трубка забразгала глуха,</p>
<p>Доўга званок тэлефонны звінеў,</p>
<p>Некаму толькі было яго слухаць.</p>
<p>Бегла Аліса глядзець верасы</p>
<p>Там, дзе сляды застаюцца увечар.</p>
<p>Чорнай тугою плылі валасы,</p>
<p>Быццам бы морскія хвалі, на плечы.</p>
<p> </p>
<p> </p>
<h3><a id="chapter22"></a>ХХІІ. Міналі дні</h3>
<p>Ўжо лісты абляцелі адзін за адным,</p>
<p>У дарогу збіраюцца гусі,—</p>
<p>Гэта значыць, прайшлі вераснёвыя дні</p>
<p>І кастрычнік наблізіцца мусіў.</p>
<p> </p>
<p>Але ў золаку раніцы восеньскі дзень</p>
<p>Разгараўся пагодліва, ярка...</p>
<p>Каб ніводнай хвіліны не страціць нідзе,—</p>
<p>Будавалі рупліва і шпарка.</p>
<p> </p>
<p>І ніколі няўтомны і жвавы Гафрон</p>
<p>Павялічыў нагрузку удвойчы:</p>
<p>Ад шасці да гадзіны — кантора, пяро,</p>
<p>Ад гадзіны да восьмай — вытворчасць.</p>
<p> </p>
<p>Не выходзіў на працу Яновіч адзін:</p>
<p>Біўся ў роспачы дзікай начамі,</p>
<p>Разліваліся сінія ў вочах агні,</p>
<p>І цямнелі кругі пад вачамі.</p>
<p> </p>
<p>Цалавала Аліса вар’яцтва кругі,</p>
<p>У трывозе чакала чагосьці;</p>
<p>На бялёвым экране маўклівай тугі</p>
<p>Паўставала краса маладосці.</p>
<p> </p>
<p>І яшчэ паўставала:</p>
<p>Яцыну вядуць,</p>
<p>А лісты шалясцяць пад навалай;</p>
<p>Такжа борзда ідзе ён, спяшае на суд,</p>
<p>Як тады... калі ў лесе спаткала.</p>
<p> </p>
<p>Нікне постаць Яцыны ў туманнай імгле,</p>
<p>І становіцца цёмна навокал;</p>
<p>Гэта дзень перабраўся за горы, за лес,</p>
<p>Ноч прыйшла чужаніцай здалёку...</p>
<p>..................................................................</p>
<p>Так міналі, знікалі кастрычніка дні</p>
<p>Па чарзе і ў адменным парадку...</p>
<p>Дзень апошні ўвагу людскую спыніў,</p>
<p>Хоць не быў нечаканай загадкай.</p>
<p> </p>
<p>Але ўсё ж, калі ў мораку цьмянага шкла</p>
<p>Прачыталі абвестку ў вітрыне,</p>
<p>Бліскавіцаю вестка ў пасёлку прайшла:</p>
<p>— Заўтра ўвечары суд над Яцынам.</p>
<p> </p>
<p>Сустракаюць па-рознаму людзі вясну,</p>
<p>Бо і пульс не аднолькава б’ецца,</p>
<p>Такжа стрэлі па-рознаму ўсе навіну:</p>
<p>Абыякава, горача, з сэрцам...</p>
<p> </p>
<p>Гаварылі рабочыя:</p>
<p>— Добра было б</p>
<p>Запытацца цяпер у Яцыны:</p>
<p>Хто ж змяніў, пакарыў недаступнасць балот</p>
<p>Калектыў, а ці розум адзінак?!</p>
<p> </p>
<p>І каб вышай была калектыўная моц</p>
<p>(Дзень асенні кароткі, аж вельмі),</p>
<p>Працавалі цалюткую цёмную ноч,</p>
<p>Завіхаліся людзі і кельні.</p>
<p> </p>
<p>Непадобныя думы Яновіч насіў,</p>
<p>Атруціў іх звар’ёваным сокам:</p>
<p>— Вось цяпер... дык нап’юся крывавай расы,</p>
<p>Дух ізноў узвіецца высока!..</p>
<p> </p>
<p>Стануць праўдай ружовыя мары і сны,</p>
<p>Што з маленства далёкага яркнуць...</p>
<p>І здаваўся Яновічу пошчак лясны</p>
<p>Цягніковым сігналам над аркай.</p>
<p> </p>
<p>Знепакоіла вестка Алісу інакш:</p>
<p>— Ці не згубіць тады свайго слова,</p>
<p>І ці скажа рашуча і цвёрда яна:</p>
<p>«Пакараць яго трэба сурова»?</p>
<p> </p>
<p>Чула кволым хістаннем свайго пачуцця:</p>
<p>Калі зможа падняць тады векі,</p>
<p>Адкаснецца яна ад былога смяцця,</p>
<p>Стане новым зусім чалавекам.</p>
<p> </p>
<p>І з няўтольнаю смагай красы і жыцця</p>
<p>Рысавалася постаць жанчыны:</p>
<p>Вось яна аглядае бяскрайні прасцяг —</p>
<p>Там пачнецца удзячная чыннасць.</p>
<p> </p>
<p> </p>
<h3><a id="chapter23"></a>XXIII. Суд</h3>
<p>Дзе тысячы пар чалавечых вачэй</p>
<p>Застыла ў цішы мармуровай:</p>
<p>Не толькі каб слыхам, а й зрокам яшчэ</p>
<p>Узважыць Яцынавы словы.</p>
<p> </p>
<p><i>Яцына </i></p>
<p> </p>
<p>Калісьці даўно мы някепска жылі,</p>
<p>Не так, як усе хутаране:</p>
<p>Меў бацька чатыры валокі зямлі,</p>
<p>Якая нядаўна забрана...</p>
<p> </p>
<p>Тады мне й падаўся задуманы план</p>
<p>Вар’яцтвам усёй пяцігодкі...</p>
<p>Мы ўсклалі надзеі свае на сялян,</p>
<p>Чакалі, што будзе паводка</p>
<p> </p>
<p>І ўсё захлынецца само па сабе,</p>
<p>Без нашых учынкаў актыўных.</p>
<p>А вёска жыла, і раслі ў барацьбе,</p>
<p>Мацнелі штодзень калектывы.</p>
<p> </p>
<p>У гэтым я ўбачыў пагібель сваю,</p>
<p>Стаў дзейна, актыўна змагацца...</p>
<p>Віну, безумоўна, цяпер прызнаю:</p>
<p>Пашкодзіў учынкамі працы.</p>
<p> </p>
<p>Не трэба гісторый маіх выпукляць,</p>
<p>Бо сам расказаў іх да слова...</p>
<p> </p>
<p><i>Суддзя</i></p>
<p> </p>
<p>Ці лічыце вы, што Яновічаў план</p>
<p>Ільга было ўсё ж ажыццёвіць?</p>
<p> </p>
<p><i>Яцына </i></p>
<p> </p>
<p>Пры пэўных варунках і сродках ільга!</p>
<p> </p>
<p><i>Пракурор</i></p>
<p> </p>
<p>Навошта ж спалілі праекты?</p>
<p> </p>
<p><i>Яцына </i></p>
<p> </p>
<p>Завесіла розум якаясь імгла,—</p>
<p>Бываюць такія дэфекты...</p>
<p> </p>
<p><i>Суддзя</i></p>
<p> </p>
<p>Даволі! Пытанняў ні ў кога няма?</p>
<p>Сядайце, Яцына, на лаўцы.</p>
<p>Паклічце у залу цяпер, камендант,</p>
<p>Падсуднага Генрыка Фальца.</p>
<p> </p>
<p>Заблытана, хітра расказвае Фальц</p>
<p>Пра дзейнасць сваю і учынкі.</p>
<p>Суддзя прыпыняе пытаннямі фальш,</p>
<p>Паводку гаворкі нішчымнай.</p>
<p> </p>
<p><i>Суддзя</i></p>
<p> </p>
<p>Заданне канкрэтнае ваша было</p>
<p>Даставіць за межы Яцыну?</p>
<p>Дык вось адкажыце, не трацячы слоў,</p>
<p>Чаму не ўдалося... прычыну!</p>
<p> </p>
<p><i>Фальц</i></p>
<p> </p>
<p>Не стала надзейных людзей на мяжы,</p>
<p>Усе арыштованы зараз...</p>
<p>Прыйшлося на час перабег адлажыць,</p>
<p>Каб сілы сабраць і ударыць.</p>
<p>........................................................</p>
<p>Умітусь і накрыж людзей на прыцэл</p>
<p>Бярэ абарона і суддзі.</p>
<p>Да хуткай развязкі падходзіць працэс</p>
<p>Закончыўся допыт падсудных.</p>
<p> </p>
<p>— Паклічце,— гукае суддзя ласкавей,</p>
<p>Яновіч Алісу як сведку.—</p>
<p>І ціха падходзіць да сцэны бліжэй</p>
<p>У чорным убранні кабета.</p>
<p> </p>
<p><i>Суддзя </i></p>
<p> </p>
<p>Яцыну вы самі на суд аддалі?</p>
<p> </p>
<p><i>Аліса</i></p>
<p> </p>
<p>Я толькі на след паказала.</p>
<p> </p>
<p><i>Пракурор</i></p>
<p> </p>
<p>А дзе вы сустрэлі яго і калі?</p>
<p> </p>
<p><i>Аліса</i></p>
<p> </p>
<p>Вясною, як сціхла навала,</p>
<p>Шукала я мужа... Пакінуў ён дом,</p>
<p>Па лесе хадзіў беспрытомным.</p>
<p>Усюды глядзела ягоных слядоў —</p>
<p>Паблізу й далёка ад дому.</p>
<p> </p>
<p>Увечары, помню, як сонца зайшло,</p>
<p>Цень нечы заўважыла воддаль.</p>
<p>Угрунь я тады даганяла яго,</p>
<p>А ён ўсё далей адыходзіў.</p>
<p> </p>
<p>Нарэшце спыніўся, нібы скамянеў,</p>
<p>Тады я пазнала Яцыну,</p>
<p>Ён кінуўся зверам спярша на мяне,</p>
<p>А потым прасіўся...</p>
<p> </p>
<p><i>Гафрон </i></p>
<p> </p>
<p>Вось дзіўна!..</p>
<p>Чаму не сказалі пра гэта раней?</p>
<p> </p>
<p><i>Аліса </i></p>
<p> </p>
<p>Такое дала абяцанне...</p>
<p>Сягоння крыху нават сорамна мне</p>
<p>За гэта дурное маўчанне.</p>
<p> </p>
<p>Расло неадступна жаданне удаць,</p>
<p>А сэрца чагось смуткавала...</p>
<p>Такая дваістасць зусім не наўда,—</p>
<p>Рашучасці мне бракавала.</p>
<p> </p>
<p>Лічыла вялікім і цяжкім грахом</p>
<p>На смерць аддаваць чалавека.</p>
<p>Цяпер я не веру ніякім багом,</p>
<p>Мане, што вядзецца спрадвеку.</p>
<p> </p>
<p>Міфічны людзям абяцаючы рай,</p>
<p>Уцеху зямлі адбіраюць...</p>
<p>Прашу гэтых ворагаў строга караць,</p>
<p>Як нас яны колісь каралі.</p>
<p> </p>
<p> </p>
<h3><a id="chapter24"></a>ХХІV. Прамова тав. Гафрона</h3>
<p>Чацвёртага слова трымаў Гафрон,</p>
<p>Можа нязграбнае стылем слова —</p>
<p>Ён не чытаў яго з кніжных балон,</p>
<p>Ён прачытаў яго з фактаў жыццёвых.</p>
<p> </p>
<p>Узважыўшы кожны учынак людзей,</p>
<p>Разгледзеўшы кожную завіць спіралі,</p>
<p>Ён адшукаў асяродак падзей,</p>
<p>Даўшы злачынству наступны аналіз:</p>
<p> </p>
<p>— У жорсткім змаганні праходзяць дні</p>
<p>Вялікай і слаўнай будоўлі.</p>
<p>Ярчэюць над краем электраагні,</p>
<p>Вышэюць плавільныя домны.</p>
<p> </p>
<p>Даўжэюць чыгунныя рэйкі шляхоў,</p>
<p>Гусцеюць каналы на цёмных выжарах.</p>
<p>Маладое краіны</p>
<p>маладая кроў</p>
<p>Шуміць у артэрыях і капілярах.</p>
<p> </p>
<p>Развінаецца шырай мільённы паход</p>
<p>Працоўных сялян за калгасы,</p>
<p>А кожная шахта,</p>
<p>камуна,</p>
<p>завод —</p>
<p>Сцяг перамогі рабочага класа.</p>
<p> </p>
<p>Ворагі чуюць пагібель сваю;</p>
<p>Шчэрачы зубы й пашчэнкі,</p>
<p>Вострачы кіпці,</p>
<p>Яны паўстаюць,</p>
<p>Каб задушыць нас дашчэнту.</p>
<p> </p>
<p>І ў класавых бойках —</p>
<p>нейтральных няма:</p>
<p>Хто не за нас —</p>
<p>той супраць!</p>
<p>Калі запражэш маладога каня,</p>
<p>Парвецца старая вупраж.</p>
<p> </p>
<p>Так і ў змаганні за новы свет</p>
<p>З ашчапкамі гнілі і цвілі</p>
<p>Ірвецца так званы нейтралітэт</p>
<p>Службоўцаў былых і цывільных.</p>
<p> </p>
<p>Адны адыходзяць у ворагаў стан,</p>
<p>Другія знаходзяць дарогу</p>
<p>Да нас —</p>
<p>Да рабочых, працоўных сялян;</p>
<p>Каб з намі здабыць перамогу.</p>
<p> </p>
<p>Згадайце як прыклад Алісу...</p>
<p>Яна</p>
<p>На свет нарадзілася зноўку,</p>
<p>Атрутнай рэлігіі цёмны туман</p>
<p>Змаганне развеяла вонках.</p>
<p> </p>
<p>Бо кожны наш рух,</p>
<p>бо кожны узмах,</p>
<p>Рук працавітых разгібы і згібы,</p>
<p>Фабрыкаў гул,</p>
<p>рокаты шахт —</p>
<p>Гэта рэлігіі такжа пагібель.</p>
<p> </p>
<p>Так у змаганні за новы свет</p>
<p>З ашчапкамі гнілі і цвілі</p>
<p>Ірвецца так званы нейтралітэт</p>
<p>Службоўцаў былых</p>
<p>і цывільных.</p>
<p> </p>
<p>Не абыходзіцца тут без ахвяр:</p>
<p>Гінуць часамі патрэбныя людзі.</p>
<p>Прыклад —</p>
<p>Яновіч:</p>
<p>Бядняк, пралетар,</p>
<p>А збіўся з дарогі —</p>
<p>Упоцемках блудзіць.</p>
<p> </p>
<p>Прычыны —</p>
<p>вядомыя:</p>
<p>Поўны адрыў</p>
<p>Ад мас,</p>
<p>ад рабочага класа</p>
<p>І...</p>
<p>(непрыкметны)</p>
<p>Варожы уплыў —</p>
<p>Вось сацыяльная</p>
<p>хныкання база.</p>
<p> </p>
<p>Яновіч — адзінка?</p>
<p>Згаджаюся,</p>
<p>так,</p>
<p>Але ж адзінка,</p>
<p>патрэбная вельмі:</p>
<p>Не кожны з нас можа</p>
<p>сягоннячы стаць</p>
<p>Як дойлід будоўлі,</p>
<p>адкінуўшы кельню.</p>
<p> </p>
<p>Праўда,</p>
<p>на змену старому ідуць</p>
<p>Новыя спецыялісты,</p>
<p>Але ж і тэмпы будоўлі растуць</p>
<p>Вышай ад кадраў</p>
<p>на процантаў трыста.</p>
<p> </p>
<p>Нядарам жа партыя</p>
<p>дала свой наказ,</p>
<p>Каб мы інжынерамі сталі.</p>
<p>«Тэхніка</p>
<p>Ў рэканструкцыйны час</p>
<p>Ўсё вырашае»</p>
<p>(Сталін).</p>
<p> </p>
<p>Вось,</p>
<p>калі мы</p>
<p>не падымем наш сцяг,</p>
<p>Сцяг перамог,</p>
<p>над вышынёю гэтай —</p>
<p>Будуць расці перашкоды наўсцяж</p>
<p>На светлым шляху</p>
<p>да вялікае мэты.</p>
<p>Бо наша Краіна Саветаў —</p>
<p>адна,</p>
<p>А зубы навокала точаць —</p>
<p>Сусветныя гады імкнуцца суняць</p>
<p>Узрост гэтай першай</p>
<p>краіны рабочых.</p>
<p>На лаве падсудных —</p>
<p>Яцына і Фальц,</p>
<p>Але на судзе</p>
<p>перад намі</p>
<p>Стаіць без адзення інтрыга і фальш</p>
<p>У фашыстоўскай панаме.</p>
<p>Бо шкодная дзейнасць</p>
<p>у нас унутры</p>
<p>Расла на вынезе замежнай.</p>
<p>Працэс паказаў,</p>
<p>што ў звіванні інтрыг</p>
<p>Урад буржуазны замешан.</p>
<p>І сёння выносім мы строгі прысуд</p>
<p>Над зграяй драпежнікаў хцівых,</p>
<p>А заўтра рабочыя</p>
<p>там</p>
<p>панясуць</p>
<p>На барыкады</p>
<p>прысуд наш праўдзівы.</p>
<p> </p>
<p>Уздымецца дзень рэвалюцыі скрозь,</p>
<p>Так, як калісьці</p>
<p>над нашым краем,</p>
<p>І пралетарскай адолі крок</p>
<p>Гэтую банду</p>
<p>на смерць пакарае.</p>
<p>А покуль.</p>
<p>Я вельмі упарта прашу</p>
<p>(Урон ад злачынства вялізны)</p>
<p>Вынесці строгі,</p>
<p>суровы прысуд</p>
<p>Над агентурай фашызму.</p>
<p> </p>
<p> </p>
<h3><a id="chapter25"></a>XXV. Прысуд</h3>
<p>Назаўтра уранку чыталі прысуд:</p>
<p>— Імем Саюза Рэспублік</p>
<p>Вышэйшы Савецкай Рэспублікі суд</p>
<p>Выносіць свой вырак наступны:</p>
<p> </p>
<p>«Генрыка Фальца,</p>
<p>Яцыну С. Р.,</p>
<p>Былых афіцэраў белых,</p>
<p>За шкодную дзейнасць</p>
<p>супроць СССР</p>
<p>Прыгаварыць да расстрэлу...»</p>
<p> </p>
<p>Кароткая паўза.</p>
<p>Ток цішыні.</p>
<p>Істота замерла дачасна.</p>
<p>Папробуй, Яцына,</p>
<p>рукой зварухні,</p>
<p>Жыві, адшчапенец няшчасны!</p>
<p> </p>
<p>У нас не бракуе</p>
<p>ні волі,</p>
<p>ні сіл —</p>
<p>Зямлю перавернем рукамі,</p>
<p>Напружыўшы пасмы</p>
<p>нерваў і жыл</p>
<p>Мускулаў цвёрдых, як камень.</p>
<p> </p>
<p>У класавай дужасці —</p>
<p>наша мараль,</p>
<p>І помстаю дзікай ніколі</p>
<p>Мы не пісалі судовых скрыжаль,</p>
<p>Кроўю баронячы волю.</p>
<p> </p>
<p>Падсудны Яцына!</p>
<p>Дзе ж гордасць твая?!</p>
<p>Якая агідная</p>
<p>постаць і выраз!</p>
<p>Сусветнае банды прадажны сваяк,</p>
<p>Паслухай да рэшты свой вырак!</p>
<p> </p>
<p>«Узяўшы на ўвагу,</p>
<p>што гэтыя дні</p>
<p>Раскрылі работу і план ашуканцаў,—</p>
<p>Зняволеннем строгім</p>
<p>расстрэл замяніць,</p>
<p>Пазбавіць правоў грамадзянства.</p>
<p> </p>
<p>Бо вораг адкрыты</p>
<p>не здолее нас</p>
<p>У працы штодзённай вытворчай.</p>
<p>На подлае шкодніцтва —</p>
<p>лепшы адказ —</p>
<p>Хваля энергіі творчай».</p>
<p> </p>
<p>Яцына скруціўся, як слізкі чарвяк.</p>
<p>На вуснах ліслівыя словы...</p>
<p>— Чакайце!..</p>
<p>Не смейце!</p>
<p>Ахвяра мая! —</p>
<p>Узняўся ў шаленстве Яновіч.</p>
<p> </p>
<p>— Вам шкода прадажнай сабачай крыві,</p>
<p>А я хачу ўпіцца, як жалем...—</p>
<p>Згубіўся ягоны звар’ёваны крык</p>
<p>У здружаных воплесках залы.</p>
<p> </p>
<p> </p>
<h3><a id="chapter26"></a>XXVI. Шаржыраваная смерць</h3>
<p>У дні вялікіх перамог</p>
<p>На ўсіх дарогах рэвалюцый,</p>
<p>На слаўна пройдзеных шляхох</p>
<p>Гараць вітальныя салюты.</p>
<p> </p>
<p>Агні імшараўскіх балот</p>
<p>Упершыню сягоння яркнуць.</p>
<p>«Кастрычніка вітаем новы год»,—</p>
<p>Гаворыць лозунгамі арка.</p>
<p> </p>
<p>Наводдаль чалавечы цень</p>
<p>Хістаецца ў імгле ружовай:</p>
<p>Замучаны тугой надзей,</p>
<p>Вандруе ў мораку Яновіч.</p>
<p> </p>
<p>І арка урачыстых дзён</p>
<p>Яму здаецца іншай аркай:</p>
<p>Бягуць трамваі наўздагон,</p>
<p>І цягнікі праходзяць шпарка.</p>
<p> </p>
<p>Чамусьці толькі анідзе</p>
<p>Нячутна воклічных сігналаў,</p>
<p>Такі парадак прывядзе</p>
<p>Катастрафічную навалу.</p>
<p> </p>
<p>Але Яновіч гонар свой</p>
<p>Ад катастрофы упільнуе:</p>
<p>Над аркаю павесіць звон</p>
<p>І рух няспынны уплануе.</p>
<p> </p>
<p>І ён знікае хутка ў змрок,</p>
<p>Адтуль вяртаецца з драбінай...</p>
<p>Вяроўку, звітую знарок,</p>
<p>На перакладзіну закінуў.</p>
<p> </p>
<p>Звязаў на засмаргу пятлю,</p>
<p>Прымераў борздзенька на голаў:</p>
<p>— Якраз, здаецца... зачаплю,</p>
<p>Каб толькі сіл набрацца болей...</p>
<p>......................................................</p>
<p>Сарваўся раптам цяжкі звон,</p>
<p>На горла вострым краем цісне,</p>
<p>І сіл няма падняць ізноў,</p>
<p>І кожны рух здаецца лішнім.</p>
<p> </p>
<p>Душа ж не хоча паміраць,</p>
<p>І цела б’ецца ў страшных скрутах.</p>
<p>Чуваць шалёная ігра,</p>
<p>І хутка скончацца пакуты.</p>
<p> </p>
<p>Шуміць пад аркай акіян,</p>
<p>Над галавою — зоры, неба...</p>
<p>І ўсё знікае у туман,</p>
<p>Бо чалавеку іх не трэба.</p>
<p> </p>
<p>Наліўся кроўю твар, азыз;</p>
<p>На пачарнелых вуснах пена;</p>
<p>Павіс закушаны язык,</p>
<p>Наліты холадам каменным.</p>
<p> </p>
<p>Халодны зірк мінуў жыццё,</p>
<p>Паплыў у мораку над лесам,</p>
<p>Набраклі вочы небыццём</p>
<p>І сталі круглымі, як месяц.</p>
<p> </p>
<p>Здаецца, выслізнуць з глазніц,</p>
<p>Агнём шугаючы шалёным,</p>
<p>Уніз пакоцяцца, уніз,</p>
<p>Як камень, пушчаны з адхону.</p>
<p> </p>
<p>Навекі страчан цвёрды грунт,</p>
<p>На вейках смерць ужо заснула.</p>
<p>Шукаючы апорны пункт,</p>
<p>Яшчэ раз ногі уздрыгнулі,</p>
<p> </p>
<p>Ды не дасталі да зямлі...</p>
<p>І назаўсёды спруцянела</p>
<p>Ў крутой вяровачнай пятлі</p>
<p>Кастлявае, худое цела.</p>
<p> </p>
<p>Нарысавалі цені шарж</p>
<p>На сценах камяніц аддальніх,</p>
<p>А правады ігралі марш</p>
<p>Жалобны, сумны, пахавальны...</p>
<p> </p>
<p>Застыла цела ўжо даўно,</p>
<p>А не разбілася зацішша:</p>
<p>Не смела зварухнуцца ноч,</p>
<p>Каб не парушыць урачыстасць.</p>
<p> </p>
<p> </p>
<h3><a id="chapter27"></a>XXVII. Эпілог</h3>
<p>Калі будзеш, мой добры чытач,</p>
<p>Вывучаць Беларусі абшары —</p>
<p>Не забудзься: на карце адзнач</p>
<p>Алаўком каляровым імшару.</p>
<p> </p>
<p>Перакрэслі, закрэслі зусім</p>
<p>Ценявую умоўную лотаць:</p>
<p>Дзе была запляснелая сінь,</p>
<p>Там няма і адзнакі балота.</p>
<p> </p>
<p>Высцілаецца роўны прастор,</p>
<p>Быццам стэп неаглядны, навокал,</p>
<p>І гавораць жыты аж да зор,</p>
<p>Наліваюцца ядраным сокам.</p>
<p> </p>
<p>І чумее вясной ярына,</p>
<p>І шалеюць мурожныя травы.</p>
<p>Непраходных балот —</p>
<p>не пазнаць</p>
<p>І звычайнаю песняй —</p>
<p>не ўславіць.</p>
<p> </p>
<p>Толькі звон залатых правадоў,</p>
<p>Што напнуты, як струны, над краем,</p>
<p>Толькі рокат турбін над вадой</p>
<p>Урачыстыя гімны сыграюць.</p>
<p> </p>
<p>І праславяць змаганне людзей</p>
<p>І папружную творчую працу,</p>
<p>Бо яны ўмелі</p>
<p>ў віхры падзей</p>
<p>Адначасна тварыць і змагацца.</p>
<p> </p>
<p>І раскажуць, калі ўпершыню</p>
<p>Праз балота-імшару па шпалах</p>
<p>Цягнікі перайшлі глыбіню</p>
<p>Непраходных азёр і каналаў;</p>
<p> </p>
<p>І раскажуць дакладна, калі</p>
<p>На магутным электрыкастане,</p>
<p>Несучы індустрыю ў палі,</p>
<p>Зашумелі маторы, дынамы;</p>
<p> </p>
<p>І раскажуць яшчэ, як прасцяг</p>
<p>Спавілі у драцяныя струны...</p>
<p>Усю веліч будоўлі жыцця</p>
<p>Ты пачуеш у песнях чыгунных.</p>
<p> </p>
<p>Дзе ж там словам яе апісаць!</p>
<p>Ты паслухай, чытач, мае ж рады:</p>
<p>Лепш паедзь і падзівішся сам,</p>
<p>Там убачыць цябе будуць рады.</p>
<p> </p>
<p>На вакзале спаткае герой,—</p>
<p>Ты пазнаеш Яновіч Алісу? —</p>
<p>Падарожны развее настрой</p>
<p>І раскажа табе усё чыста.</p>
<p> </p>
<p>А захочаш пра арку спытаць,</p>
<p>Дасць Аліса адказ і на гэта:</p>
<p>— Можна будзе яе збудаваць,</p>
<p>Бо яна не выгадка паэта.</p>
<p> </p>
<p>Але збудзецца гэта тады,</p>
<p>Як сусветны віхор рэвалюцый</p>
<p>Страсяне на зямлі гарады,</p>
<p>Стануць вольнымі творцамі людзі;</p>
<p> </p>
<p>Калі скончым апошні мы бой,</p>
<p>З глыбіні выйдуць сілы людскія,</p>
<p>Пульс сальецца ў адзіны прыбой</p>
<p>На змаганне з свавольнай стыхіяй.</p>
<p> </p>
<p>І тады будзем сціпла пісаць</p>
<p>Новы план у сусветным маштабе,</p>
<p>Будзе арка над морам стаяць,</p>
<p>Як палац генеральнага штаба.</p>
<p> </p>
<p class="sign">1929—1930 гг.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>