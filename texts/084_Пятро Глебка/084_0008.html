<div class="container">
<div class="book-utils">
<div id="qrcode"></div>
<a href="/Piatro_Hlebka/Dvanaccaty_zjezd_KPB.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1929 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Дванаццаты з'езд КПБ -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Дванаццаты з'езд КПБ</h2>
<div style="height: 3rem"></div>
<!-- TOC_BEGIN -->
<a href="#chapter1">Вершаваная хроніка</a><br/>
  <a href="#chapter2">1</a><br/>
  <a href="#chapter3">2</a><br/>
  <a href="#chapter4">3</a><br/>
  <a href="#chapter5">4</a><br/>
    <a href="#chapter6">Прывітанне ад рабочых</a><br/>
    <a href="#chapter7">Прывітанне ад сялян</a><br/>
    <a href="#chapter8">Прывітанне ад інжынераў</a><br/>
  <a href="#chapter9">5</a><br/>
  <a href="#chapter10">6</a><br/>
    <a href="#chapter11">Заключнае слова</a><br/>
  <a href="#chapter12">7</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Вершаваная хроніка</h3>
<p>У яркасці белай і снежнай</p>
<p>Зарніца гаворыць з зарой.</p>
<p>У думках такая разбежнасць,</p>
<p>Што вызначыць цяжка настрой.</p>
<p> </p>
<p>Ні сум і ні радасць, прынамсі;</p>
<p>Ні прозу, ні вершы пісаць...</p>
<p>Настрой пад увагу прыняўшы,</p>
<p>Пакінуў я песенны сад.</p>
<p> </p>
<p>І хронікай важнай заняўся</p>
<p>(Прабачыць няхай рэпарцёр);</p>
<p>Нядарам я некалі кляўся</p>
<p>Уславіць у песнях жыццё.</p>
<p> </p>
<p>Ды песні мяняюць свой нораў,</p>
<p>Мяняюць дарогу і след;</p>
<p>Няхай праспявае іх жораў,</p>
<p>Пакуль не з’явіўся паэт.</p>
<p> </p>
<p>Жыццё паспрабую уславіць,</p>
<p>Адкінуўшы песенны шум:</p>
<p>Вялікую хроніку слаўна</p>
<p>У вершах сваіх напішу.</p>
<p> </p>
<p> </p>
<h4><a id="chapter2"></a>1</h4>
<p>Харошая зіма. Марозная зіма.</p>
<p>Такой не ведалі і нашы продкі.</p>
<p>А вуліцы шумяць,</p>
<p>на вуліцах размах</p>
<p>Наколькі выстарчае сродкаў.</p>
<p> </p>
<p>Каля ЦК аўто... аж пяць аўто!</p>
<p>У Мінску гэта трохі дзіўна...</p>
<p>І вось пытаюцца цікавыя —</p>
<p>нашто? —</p>
<p>Індывідуальна і калектыўна.</p>
<p> </p>
<p>Уцямім сэнс сягонняшніх падзей</p>
<p>У заўтрашніх радках газеты свежай.</p>
<p>Мінае дзень, згасае дзень,</p>
<p>І надыходзіць зорны вечар.</p>
<p> </p>
<p> </p>
<h4><a id="chapter3"></a>2</h4>
<p>Ціха зараз у цэхах.</p>
<p>На вуліцах — гоман.</p>
<p>Белы вечар і снег,</p>
<p>Электрычнасці бляск.</p>
<p>Хутка восем гадзін.</p>
<p>Да партыйнага дома</p>
<p>Людзі мераюць</p>
<p>Мернымі крокамі шлях.</p>
<p> </p>
<p>Ад Мазырскіх балот,</p>
<p>І ад Слуцкай раўніны,</p>
<p>І ад Мінскіх узгоркаў,</p>
<p>Бабруйскіх нізін,</p>
<p>З найдалейшых і блізкіх</p>
<p>Ускраін краіны,</p>
<p>Ад працоўнага люду</p>
<p>Усе, як адзін...</p>
<p> </p>
<p>З думкай яснай і смелай —</p>
<p>Жыццё перайначыць —</p>
<p>На вялікі і слаўны</p>
<p>Сабраліся з’езд.</p>
<p>Прывітанне маё</p>
<p>З пажаданнем у працы</p>
<p>Дасягнуць перамог,</p>
<p>Нечуваных нідзе!</p>
<p> </p>
<p> </p>
<h4><a id="chapter4"></a>3</h4>
<p>Званок прыпыніў на хвіліну размовы.</p>
<p>Успыхнулі дружныя ў зале агні.</p>
<p>Таварыш Гамарнік кароткай прамовай</p>
<p>Дванаццаты з’езд КПБ адчыніў.</p>
<p>.................................................................</p>
<p>Год мінуў. Падлічым дасягненні,</p>
<p>Нашы цяжкасці і веліч перамог.</p>
<p>У падмурак моцнае каменне</p>
<p>Дружна клаў рабочы клас як мог.</p>
<p> </p>
<p>Збудавалі фабрыкі, заводы,</p>
<p>Засвяціла электрычнасць скрозь.</p>
<p>На шляху былі і перашкоды,</p>
<p>Што імкнуліся спыніць узрост.</p>
<p> </p>
<p>А памылак мы хіба не сустракалі?</p>
<p>Іх рабілі нават сумысля.</p>
<p>Я да працы пільнай заклікаю,</p>
<p>Жджэ яе Савецкая зямля.</p>
<p> </p>
<p>Супраць вывіхаў, ухілаў і зацішкаў,</p>
<p>За адзіны, ленінскі партыйны шлях.</p>
<p>Не гуляць з палітыкай у цот і лішку,</p>
<p>А сумленна несці прамяністы сцяг.</p>
<p> </p>
<p>На завод, на поле трэба рушыць,</p>
<p>Там ідзе цяпер апошні бой</p>
<p>За жыццё працоўнай Беларусі,</p>
<p>Бой з адвечнай цемрай і бядой.</p>
<p> </p>
<p> </p>
<h4><a id="chapter5"></a>4</h4>
<p>Пакуль у залу нам зайсці,</p>
<p>Дзе пойдуць спрэчкі па дакладзе,</p>
<p>Дазвольце вам апавясціць</p>
<p>Вітанні партыі і ўладзе.</p>
<p> </p>
<p> </p>
<h5><a id="chapter6"></a>Прывітанне ад рабочых</h5>
<p>Сябры-таварышы, якое шчасце</p>
<p>Вітаць са з’ездам КПБ!</p>
<p>У працы гарт наш не пагасне,</p>
<p>Як не пагас у барацьбе.</p>
<p> </p>
<p>Мы верым партыі нязменна,</p>
<p>Рупліва будзем працаваць;</p>
<p>Не мы — дык наша пакаленне</p>
<p>Камуну зможа збудаваць.</p>
<p> </p>
<p>Расце упартасць і свядомасць,</p>
<p>І ў сэрцах творчыя агні,</p>
<p>І перашкоды мы ўсе зломім,</p>
<p>Іх пераможа ленінізм.</p>
<p> </p>
<p> </p>
<h5><a id="chapter7"></a>Прывітанне ад сялян</h5>
<p>З далёкае вёскі, з сялянскіх палёў</p>
<p>Прыйшлі мы вітаць вас са з’ездам.</p>
<p>Яшчэ ў нас часамі на межах быльнёг</p>
<p>Красуе купчастым агрэстам.</p>
<p> </p>
<p>Ды толькі не страшыць такая бяда:</p>
<p>Мы знаем ад гэтага сродкі</p>
<p>І зможам як трэба ўраджаі падняць —</p>
<p>На сорак і болей адсоткаў.</p>
<p> </p>
<p>Адна толькі просьба: не дрэмле кулак,</p>
<p>Сачыце за ворагам пільна,</p>
<p>Тады яго гуртам мы зможам сяк-так...</p>
<p>Няхай жа красуе краіна!</p>
<p> </p>
<p> </p>
<h5><a id="chapter8"></a>Прывітанне ад інжынераў</h5>
<p>Вітанне шле вам Асінбуд!</p>
<p>Размах работ у нас вялізны:</p>
<p>У хуткім часе прабягуць</p>
<p>Па дроце іскры камунізма.</p>
<p> </p>
<p>І ў кожнай хаце, дзе свяча,</p>
<p>Дзе тлее комінак сялянскі,</p>
<p>Засвеціць лямпа Ільіча,</p>
<p>Раскінуўшы навокал бляскі.</p>
<p> </p>
<p>Агні далёка пабягуць,</p>
<p>Над светам будуць разлівацца.</p>
<p>Вітанне шле вам Асінбуд,</p>
<p>Жадае поспехаў у працы!</p>
<p>............................................................</p>
<p>Закончылі госці прамовы,</p>
<p>Дарэчы і нам адпачыць.</p>
<p>На вуліцы вечар бялёвы</p>
<p>Пачаў ужо зоры тушыць.</p>
<p> </p>
<p> </p>
<h4><a id="chapter9"></a>5</h4>
<p>Раным-рана штодзень ажывае пад’езд,</p>
<p>Дзе дымяцца таполі, як свечкі.</p>
<p>Там працягвае працу дванаццаты з’езд,</p>
<p>Запытанні, дыскусіі, спрэчкі...</p>
<p> </p>
<p>А хвіліны лятуць, а дзянёчкі бягуць,</p>
<p>Нават лёту таго не заўважыць,</p>
<p>Ды кладуцца яны на такую вагу,</p>
<p>Дзе і хібы і поспех узважаць.</p>
<p> </p>
<p> </p>
<h4><a id="chapter10"></a>6</h4>
<p>У сцягах чырвоных эстрада</p>
<p>І Леніна светлы партрэт.</p>
<p>Гарыць прамяністая радасць,</p>
<p>Вялікая радасць, паэт.</p>
<p> </p>
<p>Яе не парушыць асновы,</p>
<p>Як нельга зямлю павярнуць.</p>
<p>Сягоння заключнае слова</p>
<p>Прыйшлі дэлегаты пачуць.</p>
<p> </p>
<p> </p>
<h5><a id="chapter11"></a>Заключнае слова</h5>
<p>Праца нядрэнная, добрая праца,</p>
<p>Слаўная праца за год.</p>
<p>Смела наперад, не трэба баяцца</p>
<p>Цяжкасцей і перашкод.</p>
<p> </p>
<p>Шлях наш вядомы —</p>
<p>ён роўны і просты,</p>
<p>Ён да камуны вядзе.</p>
<p>Будзе адзіны наказ вам на ростань:</p>
<p>Смела хай кожны ідзе.</p>
<p> </p>
<p>Там, дзе заводы, і там, дзе палеткі,</p>
<p>Зерне пасейце, сябры,</p>
<p>Хай закрасуюць калоссе і кветкі,</p>
<p>Радасць людская гарыць.</p>
<p> </p>
<p>Роднай краіне, сягоння забранай</p>
<p>Ворагам лютым і злым,</p>
<p>Шлём прывітанне сваё тэлеграмай,</p>
<p>Шлём ад Савецкай зямлі.</p>
<p> </p>
<p>Хай паўстаюць,</p>
<p>у змаганні адважным</p>
<p>Прыйдзе, народзіцца дзень —</p>
<p>Крыўду падлічым, няволю паважым,</p>
<p>Радасць на поле ўпадзе.</p>
<p> </p>
<p>І, аб’яднаўшыся, выйдзе, сустрэне</p>
<p>Шчасце камуны сусвет...</p>
<p>Сейце, таварышы, буйнае зерне,</p>
<p>Хай закалосіцца цвет!</p>
<p> </p>
<p> </p>
<h4><a id="chapter12"></a>7</h4>
<p>Цягнік імчыць, мінае пераезды,</p>
<p>Мінае вёскі і лясы.</p>
<p>Стаяць у вокнах дэлегаты з’езда,</p>
<p>Не зводзячы вачэй з красы.</p>
<p> </p>
<p>А думы ткуць другія ім узоры —</p>
<p>І вырастаюць спакваля</p>
<p>Перад вачамі іншыя прасторы,</p>
<p>Дзе мёртвая ляжыць зямля.</p>
<p> </p>
<p>Цягнік імчыць. А з ім наперагонкі</p>
<p>Дэпешу сэрцы іх нясуць:</p>
<p>— Паўстань, народ зняволенай старонкі,</p>
<p>Выходзь спаткаць вясну!</p>
<p> </p>
<p class="sign">1929 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>