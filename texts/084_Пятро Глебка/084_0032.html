<div class="container">
<div class="book-utils">
<div id="qrcode"></div>
<a href="/Piatro_Hlebka/U_padarozzy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1928 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: У падарожжы -->
<h2><a href="http://knihi.com/Piatro_Hlebka/">Пятро Глебка</a></h2>
<h2>У падарожжы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>...А на вакзале гоман не змаўкае,</p>
<p>Не гаснуць там ніколі ліхтары:</p>
<p>Ад раніцы і да вячэрняе зары</p>
<p>Няспынна коціцца за цягніком цягнік,</p>
<p>Мігаюць сінія, чырвоныя агні.</p>
<p> </p>
<p>Народу шмат мяняецца ў вагонах:</p>
<p>Адны прыехалі, другія ад’язджаюць,</p>
<p>І думы, іхнія далёка дзесь лунаюць,</p>
<p>А ў іх вачах люструецца паспешнасць,</p>
<p>І сумна ім, і весела, і смешна.</p>
<p> </p>
<p>Адны ва ўсіх жаданні й летуценні:</p>
<p>Імкнуцца ўдаль, бяскрайнасць дасягнуць,</p>
<p>Дык вось таму яны й спяшаюцца ў пуць...</p>
<p>Імчыцца ўдаль за цягніком цягнік,</p>
<p>Мігаюць сінія, чырвоныя-агні.</p>
<p> </p>
<p>* * *</p>
<p>Каля касы чарга...</p>
<p>Далі двойчы званок:</p>
<p>— Негарэлае!.. Стоўбцы!.. Варшава!..</p>
<p>Я заходжу ў купэ і гляджу праз акно</p>
<p>На перон, бурапенны, як лава.</p>
<p> </p>
<p>Паравік даў гудок.</p>
<p>Страпянуўся цягнік.</p>
<p>Скалыхнуліся важка вагоны</p>
<p>І удаль паплылі.</p>
<p>Замігалі агні</p>
<p>Ўсё хутчэй</p>
<p>І хутчэй —</p>
<p>Не дагоніш!</p>
<p> </p>
<p>* * *</p>
<p>За вярстою —</p>
<p>вярста,</p>
<p>за вярстою —</p>
<p>вярста...</p>
<p>А цягнік ўсё ідзе,</p>
<p>А цягнік не прыстаў.</p>
<p>За далінай —</p>
<p>гара,</p>
<p>за гарою —</p>
<p>аблог...</p>
<p>А цягнік не прыстаў,</p>
<p>Гэта дым толькі злёг.</p>
<p>За слупамі —</p>
<p>слупы,</p>
<p>за пасёлкам —</p>
<p>сяло...</p>
<p>Успаміны плывуць,</p>
<p>Агартаюць чало.</p>
<p>Беларусь! Беларусь!</p>
<p>(А палеткі бягуць...)</p>
<p>Колькі новыя дні</p>
<p>Табе шчасця нясуць?!</p>
<p>Мы да мэты ідзём,</p>
<p>Цягніку — не прыстаць:</p>
<p>За вярстою —</p>
<p>вярста,</p>
<p>за вярстою —</p>
<p>вярста...</p>
<p> </p>
<p>* * *</p>
<p>Бачу, край мой савецкі,</p>
<p>Мая Беларусь,</p>
<p>Будаўніцтва тваё, будаўніцтва!</p>
<p>Вось і новы вакзал.</p>
<p>Паравік уздыхнуў,</p>
<p>Прыпыняецца злёгку,</p>
<p>Спыніўся.</p>
<p> </p>
<p>Я выходжу з купэ, паглядаю вакол,</p>
<p>А вакзал гэты нейкі адменны,</p>
<p>Хоць і тут, як і скрозь, каля хат частакол,</p>
<p>Хоць і тут дзеравяныя сцены.</p>
<p> </p>
<p>Але новы перон і будынак адзін</p>
<p>Шмат аб чым маім думкам гавораць:</p>
<p>Руйнаванне было,— хай не знаць тых гадзін,</p>
<p>Хай не знаць нам мінулага гора.</p>
<p> </p>
<p>Чуе сэрца маё, думкі знаюць, што там.</p>
<p>Кіламетраў за сем ад вакзала,</p>
<p>Дзе слупы і мяжы пагранічнае шрам,</p>
<p>Там і сёння не збудуцца жалю.</p>
<p> </p>
<p>Віснуць стогны і енк, разліваецца плач</p>
<p>Над краінай забранай, закутай;</p>
<p>Беларускіх сыноў распінае палач,</p>
<p>Сыноў лепшых вядуць на пакуты.</p>
<p> </p>
<p>Цісне смутак душу, у абдымках тугі</p>
<p>Узрастае напорнасць і сіла.</p>
<p>Адыходзіць цягнік; ён ідзе аж туды,</p>
<p>За мяжу, дзе крыжы і магілы.</p>
<p> </p>
<p>— Дружа любы, чакай! Я хачу перадаць</p>
<p>Прывітанне ад вольнай краіны:</p>
<p>Мы сягоння ідзём Вызваленне спраўляць —</p>
<p>Не загінулі мы, не загінем!</p>
<p> </p>
<p>Прыспяшае хаду — не спыніўся цягнік,</p>
<p>Я гукаю тады наўздагонку:</p>
<p>— Закрычы на ўвесь свет, хай жалезны твой крык</p>
<p>Да змагання абудзіць старонку.</p>
<p> </p>
<p>Закрычы-загукай ва ўсе свету канцы,</p>
<p>Хай дрыжыць вораг люты трывожна:</p>
<p>Над краінай вітаюць прадвесня ганцы,</p>
<p>Дык не спынімся мы ў падарожжы!</p>
<p> </p>
<p>* * *</p>
<p>Цягніка не відаць, у далёкасці знік,</p>
<p>Толькі рэйкі уздрыгваюць глуха.</p>
<p>На пероне стаю, галавою панік,</p>
<p>Потым долу прыкладваю вуха.</p>
<p> </p>
<p>І вось чую, як быццам бы стогне зямля,</p>
<p>Крык жалезны далёка пачуўся:</p>
<p>— Пралетарый, злучайся! Надходзіць вясна,</p>
<p>Вызваленне нясе Беларусі.</p>
<p> </p>
<p class="sign">1928 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>