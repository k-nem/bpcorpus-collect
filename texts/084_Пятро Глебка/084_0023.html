<div class="container">
<div class="book-utils">
<div id="qrcode"></div>
<a href="/Piatro_Hlebka/Piesni_minulaj_vajny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1933 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1935 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Песні мінулай вайны -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Песні мінулай вайны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<p>Краіна наша вызнала прыгон:</p>
<p>Пад бізуном чужое поле жалі,</p>
<p>І над прасторамі лунаў праклён,</p>
<p>У песнях шмат было тугі і жалю.</p>
<p> </p>
<p>Краіна наша вынесла прыгнёт:</p>
<p>У крук згінала праца на заводах,</p>
<p>Па цесных вуліцах,</p>
<p>Скрывіўшы рот,</p>
<p>Хадзіла песня,</p>
<p>Поўная самоты.</p>
<p> </p>
<p>Але ніякія пакутлівыя дні</p>
<p>Не ведалі цяжэйшых песень,</p>
<p>Як песні гэтай жудаснай вайны,</p>
<p>Што коцяцца над полем і над лесам.</p>
<p> </p>
<p>Прыслухайся:</p>
<p>Сабраўшыся на ноч</p>
<p>Каля разбуранай сялянскай хаты,</p>
<p>Забыўшыся на весялосць даўно,</p>
<p>Спяваюць бежанцы й салдаты.</p>
<p> </p>
<p><i>Хор салдат</i></p>
<p>Не журыся горна маці,</p>
<p>Нам не цяжка ваяваці:</p>
<p>За цара заўжды гатовы</p>
<p>Палажыць свае галовы.</p>
<p> </p>
<p>Як ударым мы з гарматы —</p>
<p>Аж дрыжаць гнілыя хаты,</p>
<p>Як прасушым добра порах,—</p>
<p>Быццам ліст, кладзецца вораг.</p>
<p> </p>
<p>А калі мы ў бойках згінем —</p>
<p>Гасудар нас не акіне:</p>
<p>Два крыжы —</p>
<p>Адзін сасновы,</p>
<p>А другі з жалеза скован,</p>
<p>На істужцы</p>
<p>На куртатай</p>
<p>Будуць нам за храбрасць платай.</p>
<p>Пад сасновым пахаваюць,</p>
<p>А жалезны,</p>
<p>Дарагая,</p>
<p>Перашлюць табе з чужыны</p>
<p>У далёкую краіну,</p>
<p>Каб ты знала, маці, тое,</p>
<p>Што загінуў сын героем.</p>
<p> </p>
<p><i>Запявала бежанскага хору</i></p>
<p>Што ты цешыш матку, сыне,</p>
<p>Усё роўна ўсе загінем...</p>
<p> </p>
<p><i>Хор бежанцаў </i></p>
<p>На сваіх старых парогах,</p>
<p>На шырокіх</p>
<p>На дарогах,</p>
<p>У далёкіх</p>
<p>У выгнаннях</p>
<p>Будзе наша пахаванне:</p>
<p>Ходзіць смерць,</p>
<p>Вайна над светам,</p>
<p>І няма нідзе прасвету.</p>
<p> </p>
<p><i>Запявала</i></p>
<p>Пухнем з голаду і зморы,</p>
<p>Выганяе з хаты вораг...</p>
<p> </p>
<p><i>Хор бежанцаў</i></p>
<p>Ад сваіх старых парогаў</p>
<p>На чужыя</p>
<p>На дарогі,</p>
<p>На жабрацтва,</p>
<p>На пакуты</p>
<p>Гоняць нас,</p>
<p>Няволяй скутых.</p>
<p>Ходзіць смерць,</p>
<p>Вайна над светам,</p>
<p>І няма нідзе прасвету!</p>
<p> </p>
<p><i>Запявала трэцяга хору</i></p>
<p>Ёсць ратунак,</p>
<p>Толькі слухай,</p>
<p>Прылажы дадолу вуха...</p>
<p><i>Трэці хор </i></p>
<p>Пракляні вайну багатых,</p>
<p>Што руйнуюць вашы хаты,</p>
<p>Ад старых,</p>
<p>Гнілых парогаў</p>
<p>Выганяюць на дарогі,</p>
<p>У далёкія выгнанні,</p>
<p>На пакуты,</p>
<p>На блуканні.</p>
<p>Пракляні іх трыжды-трэйчы,</p>
<p>Каб ніколі не сустрэцца!</p>
<p> </p>
<p><i>Запявала </i></p>
<p>Пракляніце іх, салдаты!</p>
<p> </p>
<p><i>Хор салдат </i></p>
<p>Праклінаюць іх салдаты!</p>
<p> </p>
<p><i>Запявала </i></p>
<p>Пракляніце іх, сяляне!</p>
<p> </p>
<p><i>Хор бежанцаў </i></p>
<p>Праклінаюць іх сяляне!</p>
<p> </p>
<p><i>Запявала</i></p>
<p>Пракляніце трыжды-трэйчы!</p>
<p> </p>
<p><i>Хор бежанцаў і салдат</i></p>
<p>Праклінаем трыжды-трэйчы:</p>
<p>Няхай іх развее вецер,</p>
<p>Каб не мерлі нашы дзеці,</p>
<p>Не ганялі нас па свеце!</p>
<p> </p>
<p><i>Запявала трэцяга хору</i></p>
<p>Мы цяпер дадзім вам песню,</p>
<p>Каб яе вы іншым неслі,</p>
<p>Каб яна грымела маршам,</p>
<p>Гуртавала сілы нашы,</p>
<p>Руйнавала здзек і гора...</p>
<p>Запявайце ж, хлопцы, хорам!</p>
<p> </p>
<p><i>Трэці хор</i></p>
<p>Спапялелі лясы і сялібы,</p>
<p>Зараслі палынамі палі.</p>
<p>Выганяюць народ на пагібель,</p>
<p>Вецер кроўю прапах на зямлі.</p>
<p> </p>
<p>Ходзіць голад і холад над краем,</p>
<p>На франтах паміраюць сыны.</p>
<p>І за што ж ты нас, доля, караеш</p>
<p>Найцяжэйшаю карай вайны?!</p>
<p> </p>
<p>Нашай працаю жывяцца трутні,</p>
<p>Пухнуць пальцы натруджаных рук...</p>
<p>Пад гарматамі й газам атрутным</p>
<p>Нам даюць адпачынак ад мук.</p>
<p> </p>
<p>А на трупах гуляюць шахраі,</p>
<p>Багацеі растуць і паны.</p>
<p>Дык за што ж ты нас, доля, караеш</p>
<p>Найцяжэйшаю карай вайны?!</p>
<p> </p>
<p>Хіба мала прасторы на свеце,</p>
<p>Што прытулку нідзе нам няма?</p>
<p>Мы не хочам,</p>
<p>Каб нашыя дзеці</p>
<p>Валачылі шчамлёткі ярма!</p>
<p> </p>
<p>Свет шырокі без меры</p>
<p>і краю,</p>
<p>Хопіць поля і нетраў лясных...</p>
<p>Не дазволім,</p>
<p>Каб доля карала</p>
<p>Найцяжэйшаю карай вайны!</p>
<p> </p>
<p>Нашы цвёрдыя рукі не схібяць:</p>
<p>Супраць панства</p>
<p>І супраць усіх,</p>
<p>Што пагналі народ на пагібель,</p>
<p>Мы павернем вінтоўку і штых.</p>
<p> </p>
<p>Блізка час найвялікшага штурму:</p>
<p>Гнеў народны грамамі гудзе,</p>
<p>Праз акопы,</p>
<p>Астрогі</p>
<p>І турмы</p>
<p>Рэвалюцыя наша ідзе.</p>
<p> </p>
<p>Будуць лістам галовы іх слацца,</p>
<p>Бо не знойдуць патолі паны.</p>
<p>Мы здабудзем рэспубліку працы</p>
<p>На франтах грамадзянскай вайны.</p>
<p> </p>
<p><i>Хор бежанцаў і салдат</i></p>
<p>Мы здабудзем рэспубліку працы</p>
<p>На франтах грамадзянскай вайны!</p>
<p> </p>
<p class="sign">1933 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>