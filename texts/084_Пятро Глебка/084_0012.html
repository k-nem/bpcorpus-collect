<div class="container">
<div class="book-utils">
<div id="qrcode"></div>
<a href="/Piatro_Hlebka/Kryvavaja_niadziela.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1929 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Крывавая нядзеля -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Крывавая нядзеля</h2>
<div style="height: 3rem"></div>
<!-- TOC_BEGIN -->
<a href="#chapter1">* * *</a><br/>
<a href="#chapter2">* * *</a><br/>
<a href="#chapter3">* * *</a><br/>
<a href="#chapter4">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p>Над Нявой халады, як заўсёды,</p>
<p>над Нявой туманы хараства.</p>
<p>Аблілася панэль галалёдам,</p>
<p>і вятры пачалі бунтаваць.</p>
<p> </p>
<p>Але яркне марозамі студзень,</p>
<p>заціхаюць над садам вятры</p>
<p>і, праспектаў цалуючы грудзі,</p>
<p>дагараюць лісцём на кастры.</p>
<p> </p>
<p>Цішыня,</p>
<p>супакой</p>
<p>і цвятлівасць —</p>
<p>белы іней апаў на бульвар.</p>
<p>..................................................</p>
<p>І не думаў ніхто палахліва,</p>
<p>што пачнуць не вятры бунтаваць.</p>
<p> </p>
<p> </p>
<h3><a id="chapter1"></a>* * *</h3>
<p>Над ускраінай скрозь</p>
<p>устрывожаны змрок,</p>
<p>цемнату</p>
<p>падпільноўваюць вочы.</p>
<p>Соты раз бразгаціць</p>
<p>заржавелы замок —</p>
<p>за рабочым</p>
<p>праходзіць рабочы.</p>
<p>Сутарэнне — як склеп.</p>
<p>І шумяць галасы:</p>
<p>— Дачакаліся,</p>
<p>хлопцы,</p>
<p>суботы,</p>
<p>дык давай меркаваць...</p>
<p>— Я казаў бы, зусім</p>
<p>па нядзелі</p>
<p>не йсці на работу. —</p>
<p>І на міг — цішыня.</p>
<p>Потым голас ізноў:</p>
<p>— Гэтак з голаду</p>
<p>можна памерці...</p>
<p>— Што ж рабіць?</p>
<p>— Што чыніць?</p>
<p>— У нас выйсце адно:</p>
<p>не баяцца</p>
<p>ні кары,</p>
<p>ні смерці! —</p>
<p>Разышліся ўначы.</p>
<p>Хоць у думках сваіх</p>
<p>быў не кожны</p>
<p>тады пераконан,</p>
<p>але кожны ў душы</p>
<p>веру ў долю стаіў,</p>
<p>каб пасля</p>
<p>пасмяяцца над конам.</p>
<p> </p>
<p> </p>
<h3><a id="chapter2"></a>* * *</h3>
<p>Горад спіць.</p>
<p>Над Нявой</p>
<p>не трывожацца тонкія цені.</p>
<p>Сапраўды цішыня —</p>
<p>узнімаць непакой для чаго?</p>
<p>Паслязаўтра ізноў</p>
<p>загавораць машыны і сцены,</p>
<p>і рабочыя зноў</p>
<p>На Пуцілаўскі прыйдуць завод.</p>
<p>Але дзень не прыйшоў,</p>
<p>а надзея чыясьці пагасла,</p>
<p>а другая надзея</p>
<p>тады красавала пышней.</p>
<p>Ад слупоў,</p>
<p>камяніц</p>
<p>ценявыя паслаліся пасмы;</p>
<p>як пялёсткі,</p>
<p>гарэў</p>
<p>ацярушаны досвіткам</p>
<p>снег.</p>
<p>З пецярбургскіх ускраін,</p>
<p>далёкіх</p>
<p>і сініх у змроку,</p>
<p>падплываюць павольна</p>
<p>бліжэй</p>
<p>і бліжэй</p>
<p>галасы.</p>
<p>Пракаціўся пад горадам звон,</p>
<p>страпянуўся высока,</p>
<p>і,</p>
<p>як рэха яго,</p>
<p>адгукнуліся скрозь галасы.</p>
<p> </p>
<p>Гэта намшу званы</p>
<p>зазванілі ў капліцах і цэрквах;</p>
<p>замірае на міг</p>
<p>устрывожаны раніцай</p>
<p>шум.</p>
<p>На ускраінах ціш,</p>
<p>а трывога</p>
<p>павісла</p>
<p>над цэнтрам:</p>
<p>стала ясна,</p>
<p>як дзень,</p>
<p>што ішлі</p>
<p>не паслухаць імшу.</p>
<p>У старожкай</p>
<p>і чулай напружнасці</p>
<p>сэрцы застылі.</p>
<p>Ўсе чакалі чагось,</p>
<p>абрываліся ўсе галасы.</p>
<p>І вось раптам</p>
<p>сярод</p>
<p>мармурова-царкоўнае стыні,</p>
<p>як загад:</p>
<p>— Да цара!..</p>
<p>— Будзем плакаць...</p>
<p>— І долі прасіць...</p>
<p>Быццам вецер узняў —</p>
<p>над галовамі сотні пратэстаў.</p>
<p>Грозна натаўп шуміць,</p>
<p>як заглушаны бураю звон:</p>
<p>— Дайце хлеба людзям!..</p>
<p>Надрываюцца</p>
<p>крыкі,</p>
<p>пратэсты,</p>
<p>а наперадзе моліцца,</p>
<p>рукі узняўшы,</p>
<p>Гапон.</p>
<p>Не прайсці праз людзей, —</p>
<p>іх на вуліцы сёння</p>
<p>мільёны,</p>
<p>абадраных,</p>
<p>галодных,</p>
<p>а вочы</p>
<p>вар’яцтвам гараць.</p>
<p>Расцягнуліся вуліцай</p>
<p>шумна-нястройнай калонай,</p>
<p>заспявалі</p>
<p>і рушылі з просьбай усе</p>
<p>да цара.</p>
<p> </p>
<p>Вось мінулі ўжо сад,</p>
<p>узыходзяць на мост над Нявою.</p>
<p>Перад зрокам паўстаў</p>
<p>у вялікасці</p>
<p>царскі палац.</p>
<p>Там на браме арол,</p>
<p>з дубальтовай крывой галавою,</p>
<p>пільна сочыць за тым,</p>
<p>хто адходзіць,</p>
<p>прыходзіць</p>
<p>на пляц...</p>
<p> </p>
<p>Цішыня навакол</p>
<p>яшчэ больш ацяжэла на момант.</p>
<p>Нехта войску падаў</p>
<p>у цішы гэтай</p>
<p>строгі загад.</p>
<p>Быццам чорная хмара</p>
<p>застыла,</p>
<p>ударыла громам —</p>
<p>сыпануліся кулі,</p>
<p>шарэнгу заняўшы падрад.</p>
<p> </p>
<p>Пахіснуўся натоўп.</p>
<p>Нехта паў на калені,</p>
<p>хтось навекі упаў.</p>
<p>Праляцеў</p>
<p>казакаў эскадрон.</p>
<p>Скалыхнулася роспач:</p>
<p>— Дзе ж праўда людская,</p>
<p>сумленне?..</p>
<p>І пабеглі усе,</p>
<p>а наперадзе з крыжам Гапон.</p>
<p> </p>
<p>Уздагон,</p>
<p>быццам віхар шалёны,</p>
<p>імчаліся кулі.</p>
<p>— Гэта «ласка» цара!</p>
<p>— Стойце!..</p>
<p>— Людзі!..</p>
<p>Наземіўся крык.</p>
<p>Сотні лепшых змаганцаў</p>
<p>на месцы</p>
<p>навекі заснулі,</p>
<p>стала пуста тады,</p>
<p>і валяўся паломаны крыж.</p>
<p> </p>
<p> </p>
<h3><a id="chapter3"></a>* * *</h3>
<p>Ноч прыйшла —</p>
<p>галасілі вятры,</p>
<p>ноч прыйшла —</p>
<p>супакой загубіўшы,</p>
<p>і ў роспачы чорнай</p>
<p>абломаных крыл</p>
<p>дзікі лямант</p>
<p>на вуліцах віўся.</p>
<p> </p>
<p>Падаў снег —</p>
<p>застываў Пецярбург,</p>
<p>і здавалася —</p>
<p>гэта навекі.</p>
<p>Прасціраючы пальцы</p>
<p>скалечаных рук,</p>
<p>паміралі</p>
<p>на снезе калекі.</p>
<p> </p>
<p>Прыйдзе дзень —</p>
<p>будуць дзеці чакаць,</p>
<p>прыйдзе дзень —</p>
<p>і адчуюць утрату.</p>
<p>Ноч не змоўкла.</p>
<p>Цяжкая рука</p>
<p>узнялася</p>
<p>над лёсам заклятым.</p>
<p>— Гэта — помста</p>
<p>за «ласку» цара...</p>
<p>— Чуеш звон? —</p>
<p>разрываецца, здэцца...</p>
<p>А крывавыя плямы</p>
<p>на снезе гараць,</p>
<p>як людскія</p>
<p>вялізныя сэрцы.</p>
<p> </p>
<p> </p>
<h3><a id="chapter4"></a>* * *</h3>
<p>Гэты дзень адышоў за гадамі,</p>
<p>не прайшлі успаміны адны:</p>
<p>вокамгненна яны нагадаюць</p>
<p>пра мінулыя</p>
<p>чорныя дні.</p>
<p> </p>
<p>І паўстануць тады</p>
<p>перад зрокам</p>
<p>дні пакут і навалаў былых,</p>
<p>і здаецца ўсё вельмі далёкім,</p>
<p>як прасторы не нашай зямлі.</p>
<p> </p>
<p>Дзень крывавай</p>
<p>і чорнай нядзелі</p>
<p>паўстае, як маўклівая здань.</p>
<p>Адыходзяць гады і падзеі,</p>
<p>а за імі і з імі — бяда.</p>
<p> </p>
<p class="sign">1929 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>