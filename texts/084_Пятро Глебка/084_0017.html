<div class="container">
<div class="book-utils">
<div id="qrcode"></div>
<a href="/Piatro_Hlebka/Nad_Biarozaj-rakoj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1939 -->
<!-- HEADER_FIELD Edition: Глебка П. Збор твораў: У 4-х т. Т. 3. Драматычныя творы.- Мн.: Маст. літ., 1985.- 334 с., 4 л. іл. -->
<!-- HEADER_FIELD FirstPublicationYear: 1940 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD SectionsTheme: Драматургія -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Над Бярозай-ракой -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Над Бярозай-ракой</h2>
<div style="height: 3rem"></div>
<!-- TOC_BEGIN -->
<a href="#chapter1">АКТ ПЕРШЫ</a><br/>
  <a href="#chapter2">Малюнак першы</a><br/>
  <a href="#chapter3">Малюнак другі</a><br/>
  <a href="#chapter4">Малюнак трэці</a><br/>
<a href="#chapter5">АКТ ДРУГІ</a><br/>
  <a href="#chapter6">Малюнак чацвёрты</a><br/>
  <a href="#chapter7">Малюнак пяты</a><br/>
<a href="#chapter8">АКТ ТРЭЦІ</a><br/>
  <a href="#chapter9">Малюнак шосты</a><br/>
  <a href="#chapter10">Малюнак сёмы</a><br/>
<a href="#chapter11">АКТ ЧАЦВЁРТЫ</a><br/>
  <a href="#chapter12">Малюнак восьмы</a><br/>
  <a href="#chapter13">Малюнак дзевяты</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p>ДЗЕЙНЫЯ АСОБЫ:</p>
<p>Сярго Арджанікідзе — член Рэўваенсавета 16-й арміі.</p>
<p>Тарас Іванавіч Азорыч — камісар чырвонаармейскай часці.</p>
<p>Наста — яго маці.</p>
<p>Тацяна Марыч — маладая дзяўчына, сірата, Азорычава выхаванка.</p>
<p>Адась Валошын — рабочы-чыгуначнік, камандзір атрада абароны.</p>
<p>Даніла Карабан — матрос, памочнік камандзіра атрада.</p>
<p>Сімха Штэйнар</p>
<p>Васіль Шчырэц — байцы атрада абароны</p>
<p>Баяновіч — камандзір чырвонаармейскай брыгады.</p>
<p>Макарэнка</p>
<p>Кузьмін</p>
<p>Нічыпар Мелех</p>
<p>Алёшка Семізвон  — чырвонаармейцы</p>
<p>Сёмка Бегунок — местачковы бабыль.</p>
<p>Алена — жонка Васіля Шчырца.</p>
<p>Нохім — бацька Сімхі Штэйнара.</p>
<p>Зяма — хлапчук, сын Сімхі Штэйнара.</p>
<p>Марыся — маці Данілы Карабана.</p>
<p>Казімер Бэсман — начальнік разведкі чырвонаармейскай часці.</p>
<p>Браніслаў Свідэрскі — капітан польскай арміі.</p>
<p>Дамброўскі — палкоўнік польскай арміі.</p>
<p>Дамейка — камандзір чырвонаармейскага батальёна.</p>
<p>Ксаверы Стрыж — вясковы стараста.</p>
<p>Матрона Ксаверыха — яго жонка.</p>
<p>Мікола — іхні сын, настаўнік.</p>
<p>Тэкля — местачковая баба.</p>
<p>Сержант польскай арміі.</p>
<p>Сяляне, чырвонаармейцы, партызаны, жабракі, легіянеры.</p>
<p> </p>
<p>Дзея адбываецца на Барысаўшчыне пад восень 1919 года, у час вайны з белапанскай Польшчай.</p>
<p> </p>
<p> </p>
<h3><a id="chapter1"></a>АКТ ПЕРШЫ</h3>
<p> </p>
<h4><a id="chapter2"></a>Малюнак першы</h4>
<p>Ускраіна невялікага мястэчка. Справа на ўзгорку — бедная адзінокая сяліба, каля яе ў лагчыне — студня. Злева — у поле ідуць старадаўнія ліпавыя прысады. Дзесьці блізка за мястэчкам — бой: стракочуць кулямёты, грымяць вінтовачныя залпы. Прысадамі брыдуць бежанцы, раненыя чырвонаармейцы і партызаны. З хаты выходзяць Адась Валошын і Даніла Карабан.</p>
<p>Валошын</p>
<p>Пакінь пра гэта нават гаварыць!</p>
<p>Ты зразумей, што наша адступленне</p>
<p>Аголіць фланг дзевятага палка,</p>
<p>Адкрые ворагу шляхі ў Барысаў.</p>
<p>А варта ім прабрацца за Бярозу,</p>
<p>Як просты ход на Оршу і Смаленск.</p>
<p>Вось для чаго Сярго Арджанікідзе</p>
<p>І загадаў: Барысаў і Бярозу</p>
<p>Абараняць, наколькі хопіць сіл.</p>
<p> </p>
<p>Карабан</p>
<p>I гэтых сіл у нас ужо няма:</p>
<p>Наспех згуртованы адзін атрад</p>
<p>Не затрымае рэгулярнай часці.</p>
<p>І лепей біць у лоб ці адступіць.</p>
<p> </p>
<p>Валошын</p>
<p>Нам дапамогу дасць дзевяты полк.</p>
<p>Трымацца трэба, Карабан, зубамі.</p>
<p> </p>
<p>Карабан</p>
<p>Пакуль апошняга не выб'юць зуба,</p>
<p>Папробуем трымацца, камандзір.</p>
<p> </p>
<p>Уваходзіць ранены баец.</p>
<p> </p>
<p>Валошын</p>
<p>Ну што?.. Ты ранены?..</p>
<p> </p>
<p>Баец</p>
<p>Полк адступіў...</p>
<p>Учора Рудню занялі паны.</p>
<p> </p>
<p>Валошын</p>
<p>Не можа быць! Адкуль жа там паны?</p>
<p> </p>
<p>Карабан</p>
<p>Цяпер адна надзея на Барысаў.</p>
<p> </p>
<p>Баец</p>
<p>Гавораць, і ў Барысаве паны.</p>
<p> </p>
<p>Валошын</p>
<p>Хлусня! Учора горад быў у нас. Барысава без бою не здадуць.</p>
<p> </p>
<p>Баец</p>
<p>Ратуйце лепш... людзей...</p>
<p><i>(Падае мёртвы.)</i></p>
<p> </p>
<p>Валошын</p>
<p>Памёр?</p>
<p>Карабан</p>
<p>Памёр.</p>
<p> </p>
<p>Валошын</p>
<p>Нясіце пахавайце.</p>
<p> </p>
<p>Мёртвага выносяць.</p>
<p> </p>
<p>Карабан</p>
<p>Камандзір,</p>
<p>А што, калі Барысаў паў сапраўды?</p>
<p> </p>
<p>Валошын</p>
<p>Тады дарэмна губім мы людзей.</p>
<p> </p>
<p>Уваходзіць ледзь жывая Тацяна.</p>
<p> </p>
<p>Тацяна<i> </i></p>
<p>Адась!..</p>
<p> </p>
<p>Валошын</p>
<p>Тацяна? Ну, Барысаў наш?</p>
<p>Падмога будзе нам? Чаго ж ты плачаш?</p>
<p> </p>
<p>Тацяна</p>
<p>Хіба я плачу? Не...</p>
<p> </p>
<p>Валошын</p>
<p>А слёзы?</p>
<p> </p>
<p>Тацяна</p>
<p>Слёзы? (Рыдае.)</p>
<p> </p>
<p>Валошын</p>
<p>Ды ты не плач, а гавары хутчэй!</p>
<p> </p>
<p>Тацяна</p>
<p>Барысаў... занялі белапалякі.</p>
<p> </p>
<p>Валошын</p>
<p>Дык, значыць, праўда!</p>
<p> </p>
<p>Карабан</p>
<p>Што ж цяпер рабіць?</p>
<p> </p>
<p>Убягае Сімха Штэйнар.</p>
<p> </p>
<p>Сімха</p>
<p>Таварыш камандзір, давай патроны.</p>
<p> </p>
<p>Валошын</p>
<p>Патронаў больш няма.</p>
<p> </p>
<p>Сімха</p>
<p>А полк?</p>
<p> </p>
<p>Валошын</p>
<p>Полк адступіў, нас абышлі кругом.</p>
<p> </p>
<p>Карабан</p>
<p><i>(выхапіўшы гранату і рвануўшыся ісці).</i></p>
<p>Не, я жыўцом не здамся ім ніколі!</p>
<p>Я напралом пайду і лепш загіну...</p>
<p> </p>
<p>Валошын</p>
<p><i>(стрымліваючы Данілу Карабана).</i></p>
<p>Не вар'яцей! Загінуць вельмі лёгка,</p>
<p>Падумай лепш, як ратаваць людзей.</p>
<p> </p>
<p>Карабан</p>
<p>Усё загінула...</p>
<p> </p>
<p>Валошын</p>
<p>Яшчэ не ўсё.</p>
<p>У нас яшчэ адзін застаўся шлях:</p>
<p>Прабіцца па балота, у лясы</p>
<p>І пробаваць адтуль прайсці да нашых.</p>
<p>Бяры, Даніла, зараз жа людзей</p>
<p>І адступай. Я з часткаю атрада</p>
<p>Прыкрыю з тылу ваша адступленне.</p>
<p>Спяшайце.</p>
<p> </p>
<p>Карабан і Сімха</p>
<p>Слухаем!</p>
<p><i>	(Выходзяць.)</i></p>
<p> </p>
<p>Валошын</p>
<p>А ты, Тацяна...</p>
<p> </p>
<p>Тацяна</p>
<p>Я слухаю цябе, Адась.</p>
<p> </p>
<p>Валошын</p>
<p>Ды не,</p>
<p>Рызыкаваць тваім жыццём няможна.</p>
<p> </p>
<p>Тацяна</p>
<p>Я застануся тут.</p>
<p> </p>
<p>Валошын</p>
<p>Не дазваляю!</p>
<p>Збірайся зараз жа і пойдзеш з намі.</p>
<p> </p>
<p>Тацяна</p>
<p>Я не магу пайсці.</p>
<p> </p>
<p>Валошын</p>
<p>Чаму не можаш?</p>
<p> </p>
<p>Тацяна</p>
<p>Ты ж ведаеш, што на маіх руках</p>
<p>Нядужая Азорычава маці.</p>
<p>А для мяне Азорыч — быццам брат:</p>
<p>Ён выхаваў мяне, памог вучыцца,</p>
<p>І за дабро я заплачу дабром.</p>
<p> </p>
<p>Валошын</p>
<p>Дарма! Азорыч так не разважае:</p>
<p>Сам адступіў, а нас, нябось, пакінуў.</p>
<p> </p>
<p>Тацяна</p>
<p>Калі Тарас Іванавіч жывы,</p>
<p>Я ведаю, ён дапаможа нам!</p>
<p> </p>
<p>Валошын</p>
<p>Надзеі марныя! Нам вельмі цяжка,</p>
<p>І страшна мне цябе адну пакінуць.</p>
<p>Ты ведаеш, чым гэта пагражае?</p>
<p> </p>
<p>Тацяна</p>
<p>Я буду асцярожная.</p>
<p> </p>
<p>Валошын</p>
<p>Тацяна,</p>
<p>Я гавару пра гэта назнарок.</p>
<p>Нам трэба тут пакінуць чалавека.</p>
<p>Калі ты не спужаешся застацца —</p>
<p>Тады я дам табе прыпаручэнне.</p>
<p> </p>
<p>Тацяна</p>
<p>Які ты недаверлівы, Адась!</p>
<p> </p>
<p>Валошын</p>
<p>Збяры дакладныя, як можна, весткі,</p>
<p>Якія будуць часці, колькі сіл,</p>
<p>І перадай, калі сустрэнеш нашых,</p>
<p>Куды, калі і як мы адступілі.</p>
<p>Без вестак ад цябе — нам некуды ісці.</p>
<p> </p>
<p>Тацяна</p>
<p>Я ўсё зраблю, Адась... А ты глядзі,</p>
<p>Любі мяне, як ты любіў заўсёды,</p>
<p>Успамінай у вольныя хвіліны,</p>
<p>Што я адна, сумую па табе.</p>
<p> </p>
<p>Валошын</p>
<p>Тацяна, я цябе магу забыць</p>
<p>Хіба тады, як анямее сэрца.</p>
<p>А покуль я змагаюся, жыву —</p>
<p>Ты будзеш жыць са мной у кожнай думцы.</p>
<p>І вер, настане некалі часіна,</p>
<p>Калі мы зноў спаткаемся з табой.</p>
<p>Я буду гладзіць валасы твае,</p>
<p>Глядзець у вочы сінія, як неба,</p>
<p>І гаварыць аб шчасці.</p>
<p>Помні ж, Таня,</p>
<p>Калі з табою здарыцца што-небудзь,</p>
<p>Мне будзе вельмі цяжка і балюча.</p>
<p>Бывай!</p>
<p> </p>
<p>Тацяна</p>
<p>Бывай і беражы жыццё!</p>
<p> </p>
<p>Убягае Алена.</p>
<p> </p>
<p>Алена</p>
<p>Дзе камандзір? Чаго ж вы стаіцё?</p>
<p>Раты разявілі сабе й стаяць...</p>
<p>Параненых жа трэба адпраўляць.</p>
<p> </p>
<p>Валошын</p>
<p>Пра гэта мы і гутарым, Алена.</p>
<p>Ідзіце й падрыхтуйце іх.</p>
<p> </p>
<p>Алена</p>
<p>Ах, божа!</p>
<p>І колькі іх сягоння наглумілі,</p>
<p>Здаровых, маладых... Хадзем, Тацяна!</p>
<p> </p>
<p>Тацяна выходзіць. Алена на момант затрымліваецца.</p>
<p> </p>
<p>А мой жа там стары жывы?</p>
<p> </p>
<p>Валошын</p>
<p>Жывы.</p>
<p> </p>
<p>Алена</p>
<p>Скажы яму, няхай не вельмі лезе,</p>
<p>Але няхай не вельмі й паддаецца,</p>
<p>Няхай трымаецца.</p>
<p><i>		(Выходзіць.)</i></p>
<p> </p>
<p>Валошын</p>
<p>Карысці мала.</p>
<p>Ні зброі, ні людзей... Эх, падвялі!</p>
<p> </p>
<p>Выходзіць. Да студні з вёдрамі падыходзіць Тэкля.</p>
<p> </p>
<p>Тэкля</p>
<p>Вось навіна дык навіна,</p>
<p>А расказаць каму й няма!</p>
<p>Э! Сёмка Бегунок ідзе.</p>
<p>Вы не чулі?-</p>
<p> </p>
<p>Сёмка</p>
<p>Што?</p>
<p>Тэкля</p>
<p>Не чулі?!</p>
<p>Весці дрэнныя лятаюць:</p>
<p>Кажуць, нашых падманулі,</p>
<p>Кажуць, нашы адступаюць.</p>
<p> </p>
<p>Сёмка</p>
<p>Хто сказаў, што адступаюць?</p>
<p>Пэўна бабы байкі баюць.</p>
<p> </p>
<p>Уваходзяць змораныя партызаны.</p>
<p> </p>
<p>Шчырэц</p>
<p>Ох, стаміўся, хоць напіцца,</p>
<p>Дай нам, Тэклечка, вадзіцы.</p>
<p> </p>
<p>Партызаны прагна п’юць ваду.</p>
<p>Ля студні збіраюцца сяляне.</p>
<p> </p>
<p>Сёмка</p>
<p>Праўда, хлопцы, ваша войска</p>
<p>Не пакіне нашай вёскі?</p>
<p> </p>
<p>Шчырэц</p>
<p>Дзе там нам ужо змагацца,</p>
<p>Каб хоць як уратавацца?</p>
<p> </p>
<p>Сімха</p>
<p>Ай, ваяка-небарака,</p>
<p>Перастань ты ныць і плакаць!</p>
<p> </p>
<p>Уваходзіць Даніла Карабан.</p>
<p> </p>
<p>Карабан</p>
<p>Гатовы?</p>
<p> </p>
<p>Сімха</p>
<p>Гатовы, вядзі, Карабан,</p>
<p>Пакуль не апаў на дарогі туман.</p>
<p> </p>
<p>Карабан</p>
<p>Нам трэба да ночы дайсці да балот,</p>
<p>Дарога благая, і трудны паход.</p>
<p>Спяшайцеся ж, хлопцы, не гутарце шмат,</p>
<p>Цалуйце бацькоў і каханых дзяўчат.</p>
<p>Бывайце, старыя, маўклівыя хаты!</p>
<p>Бывай, мая маці! Бывайце, дзяўчаты!</p>
<p> </p>
<p>Марыся</p>
<p>А куды ж вы ад нас адлятаеце?</p>
<p>На каго ж вы нас пакідаеце?</p>
<p>А хто ж нашы палоскі ўзарэ,</p>
<p>А хто ж нашы нівы ўбярэ,</p>
<p>Хто нашы вочы пяском прысыпле?</p>
<p> </p>
<p>Карабан</p>
<p>Не плачце, мы прыйдзем,</p>
<p>мы вернемся к вам.</p>
<p>І гэтых вось слёз не даруем панам.</p>
<p> </p>
<p>Байцы развітваюцца і адыходзяць. Нехта дзесьці заспяваў. Яго падхапілі другія, і пакацілася журботная, але магутная песня. Песня паволі аддаляецца. Байцоў праводзяць сяляне. Апошнімі ідуць Тэкля, Васіль Шчырэц, Алена, Сімха Штэйнар, Нохім, Зяма і Тацяна.</p>
<p> </p>
<p>Шчырэц</p>
<p>Ты, значыць... гэта... беражы сям’ю.</p>
<p> </p>
<p>Алена</p>
<p>Пра нас не думай, а глядзі свайго.</p>
<p>На, хлеба хоць вазьмі. От чалавек!</p>
<p> </p>
<p>Сімха</p>
<p>Ну, Зяма, будзь, сынок, гаспадаром...</p>
<p>І дзеда слухайся. Бывайце, бацька!</p>
<p> </p>
<p>Нохім</p>
<p>Шчасліва, сыне мой!</p>
<p> </p>
<p>Сімха</p>
<p>Хадзем, Шчырэц!</p>
<p> </p>
<p>Шчырэц</p>
<p>Ды я вось з бабай не дайду ладу.</p>
<p> </p>
<p>Алена</p>
<p>Васіль, не гавары чаго не трэба.</p>
<p> </p>
<p>Сімха</p>
<p>І не забудзься, што цябе чакаюць.</p>
<p> </p>
<p>Сімха, Нохім і Зяма выходзяць.</p>
<p> </p>
<p>Тэкля</p>
<p>А божа ж мой, і я ж забыла,</p>
<p>Што мне Матрона гаварыла</p>
<p>Усё разведаць і дазнаць.</p>
<p>Ну, пабягу ж ёй расказаць.</p>
<p><i>(Шпарка бяжыць у мястэчка.)</i></p>
<p> </p>
<p>Шчырэц</p>
<p>Я гавару табе, Алена, слушна:</p>
<p>Не забывайся замыкаць гумна...</p>
<p> </p>
<p>Алена</p>
<p>А божа мой, калі ты гэта скончыш?</p>
<p>Нібы ў яго вялікае багацце!</p>
<p> </p>
<p>Шчырэц</p>
<p>Якое ёсць, і тое можа згінуць.</p>
<p>Бывай здарова!</p>
<p> </p>
<p>Алена</p>
<p>Будзь і ты здароў!</p>
<p> </p>
<p>Выходзяць. Застаецца адна Тацяна.</p>
<p> </p>
<p>Тацяна</p>
<p>Вось і адзінокая... Дзе ж вы, хлопцы, дзе?</p>
<p>Труднымі дарогамі доля вас вядзе.</p>
<p>З кім я прывітаюся, як не будзе вас?</p>
<p>Дзе я з вамі стрэнуся ў гэты цяжкі час?</p>
<p>А ні смеху ветлага, а ні ветлых слоў</p>
<p>Я ад вас увечары не пачую зноў.</p>
<p>Ціхая, самотная буду скрозь блукаць,</p>
<p>Пра свайго каханага стану ўспамінаць.</p>
<p>А ці ён паранены у баях ідзе,</p>
<p>Ці яго забітага пахавалі дзе.</p>
<p>Сэрца адзінокае апануе сум,</p>
<p>І ніхто не ўзрадуе, не развее дум.</p>
<p> </p>
<p>У задуменні садзіцца на ўзмежку дарогі. Праз момант паказваюцца Матрона Ксаверыха і Тэкля.</p>
<p> </p>
<p>Тэкля</p>
<p>Няма... А вунь, глядзі, засумавала!</p>
<p> </p>
<p>Ксаверыха</p>
<p>Нябось, цяпер ёй горка стала.</p>
<p> </p>
<p>Тэкля</p>
<p>Не дзіва, быўшы партызанкай</p>
<p>І камісарскай выхаванкай.</p>
<p> </p>
<p>Ксаверыха</p>
<p>Якая чорта выхаванка!</p>
<p>Яна была яго каханкай.</p>
<p> </p>
<p>З мястэчка з бел-чырвона-белай павязкай на рукаве бяжыць узбуджаны Мікола Стрыж.</p>
<p> </p>
<p>Мікола</p>
<p>А вы чаго тут? Смерці захацелі?!</p>
<p> </p>
<p>Ксаверыха</p>
<p>Сынок!.. Мікола!</p>
<p> </p>
<p>Мікола</p>
<p>Марш адгэтуль, маці.</p>
<p> </p>
<p>Ксаверыха і Тэкля выбягаюць. Мікола заўважыў Тацяну.</p>
<p> </p>
<p>Мікола</p>
<p>Вы? Гэта вы? Вось не чакаў... Ані!</p>
<p>Дык, значыць, засталіся? Не паспелі?</p>
<p> </p>
<p>Тацяна</p>
<p>Я й не спяшалася нікуды.</p>
<p> </p>
<p>Мікола</p>
<p>Што?</p>
<p>Ах, кінулі! Вас кінулі? Ну, так?</p>
<p> </p>
<p>Тацяна</p>
<p>Не ваша справа, Стрыж.</p>
<p> </p>
<p>Мікола</p>
<p>Чакайце, што вы?</p>
<p>Я цэлы год ганяюся за вамі.</p>
<p> </p>
<p>Тацяна</p>
<p>Настаўнік, а займаецеся глупствам.</p>
<p>Адстаньце вы!.. Я ненавіджу вас.</p>
<p> </p>
<p>Мікола</p>
<p>Не, выслухайце да канца. Я знаю,</p>
<p>Што вы не любіце мяне. І я</p>
<p>Не дамагаюся ад вас кахання.</p>
<p>Але... але я не дазволю вам</p>
<p>Быць здрадніцай і прадаваць краіну.</p>
<p> </p>
<p>Тацяна</p>
<p>Заявіце уланам?</p>
<p> </p>
<p>Мікола</p>
<p>Заяўлю.</p>
<p>Падумайце і помніце, Тацяна,</p>
<p>Што я, дзеля майго да вас кахання,</p>
<p>Заўсёды буду рад вам памагчы.</p>
<p> </p>
<p>Тацяна</p>
<p>Мне не патрэбна вашай дапамогі:</p>
<p>Мяне абараняе мой народ. <i>(Выходзіць.)</i></p>
<p> </p>
<p>Мікола</p>
<p>Цяпер ты будзеш у маіх руках,</p>
<p>А после звыкнешся і пакахаеш.</p>
<p> </p>
<p>Выходзіць. Страляніна ўзмацняецца. На чале з Валошыным, адстрэльваючыся, цераз дарогу перабягаюць апошнія партызаны. Праз момант каля адзінокай сялібы з’яўляецца некалькі жаўнераў з кулямётам і Мікола Стрыж. Ён паказвае белапалякам, у якім кірунку пабеглі партызаны. Выбух гарматнага снарада пылам і дымам засцілае ўсё далейшае. Калі ж гэтая заслона знікае, мы бачым, што на ўзгорку каля разбуранай сялібы стаіць ужо капітан Свідэрскі і перад ім натоўп маўклівых сялян, ачэплены кругом белапольскімі салдатамі.</p>
<p> </p>
<p>Свідэрскі</p>
<p>Па-першае, я мушу вам зазначыць,</p>
<p>Што я люблю вясёлы гоман, шум</p>
<p>І мілыя, прыветлівыя твары.</p>
<p>Пасля... Ага, нарэшце, з хлебам-соллю...</p>
<p> </p>
<p>Уваходзяць Матрона і Ксаверы Стрыж.</p>
<p> </p>
<p>Ксаверы</p>
<p>Дазвольце, пане, прывітаць,</p>
<p>Хлеб-соль з пашанай перадаць.</p>
<p>Дай бог, каб вы запанавалі,</p>
<p>Ніколі б мы бяды не зналі.</p>
<p> </p>
<p>Свідэрскі</p>
<p>Дзенькуе вам за соль, за хлеб,</p>
<p>Але нам мала для патрэб;</p>
<p>Павінны мець мае жаўнеры</p>
<p>І хлеб, і мяса, і кватэры.</p>
<p> </p>
<p>Ксаверы</p>
<p>Усё, усё, паночак, будзе.</p>
<p>Вось толькі... ёсць благія людзі.</p>
<p> </p>
<p>Свідэрскі</p>
<p>Перапішы мне ўсіх западазроных.</p>
<p> </p>
<p>Мікола</p>
<p>Аб гэтым з паважаным капітанам</p>
<p>За гонар меў бы гаварыць я сам.</p>
<p> </p>
<p>Свідэрскі</p>
<p>Ага, я разумею пана... Добра!</p>
<p> </p>
<p>Алена</p>
<p>Нячыстая вы сіла!</p>
<p> </p>
<p>Жаўнер</p>
<p>Цыц, баба, цыц!</p>
<p> </p>
<p>Свідэрскі</p>
<p>Чаго вы, людзі, крычыце? Цішэй.</p>
<p>Я з вамі гутарыць хачу паціху.</p>
<p>Збярыце мне пудоў паўсотні мяса,</p>
<p>Аўса пудоў чатырыста, пшаніцы</p>
<p>І пойдзеце, як добрыя суседзі.</p>
<p> </p>
<p>Сёмка</p>
<p>Дай хлеба ды гуляй колькі трэба.</p>
<p> </p>
<p>Свідэрскі</p>
<p>А ты вясёлы, я такіх люблю.</p>
<p> </p>
<p>Сёмка</p>
<p>Трэба жыць, як пабяжыць.</p>
<p> </p>
<p>Свідэрскі</p>
<p>Дык чулі, людзі, мой загад пра хлеб?</p>
<p> </p>
<p>Алена</p>
<p>А дзе ж яго, скажы, панок, узяць?</p>
<p> </p>
<p>Свідэрскі</p>
<p>А тым бальшавікам, адкуль вы бралі?</p>
<p> </p>
<p>Сёмка</p>
<p>За Саса было хлеба і мяса,</p>
<p>А прыйшоў Панятоўскі —</p>
<p>Стаў хлеб не такоўскі.</p>
<p> </p>
<p>Свідэрскі</p>
<p>Я — чалавек спакойны вельмі і вясёлы.</p>
<p>Але мяне, стары, у злосць не ўводзь.</p>
<p> </p>
<p>Сёмка</p>
<p><i>(паказваючы ўгару на неба).</i></p>
<p>Бога хвалі, дый чорта не гняві!</p>
<p> </p>
<p>Свідэрскі</p>
<p><i>(убачыўшы на дрэве чырвоны сцяг).</i></p>
<p>А гэта што яшчэ?</p>
<p> </p>
<p>Алена</p>
<p>А гэта сцяг.</p>
<p>Ці пан такі стары, што не дабачыць?</p>
<p> </p>
<p>Сёмка</p>
<p>Чырвоны колер вока коле,</p>
<p>А мужыку, што чырвона — то й хораша.</p>
<p> </p>
<p>Свідэрскі</p>
<p>Зняць зараз жа, зняць, лайдакі!</p>
<p> </p>
<p>Зяма</p>
<p>Давай!</p>
<p>Нашто дабром мазоліць пану вочы.</p>
<p><i>(Спрытна ўзлазіць на дрэва.)</i></p>
<p> </p>
<p>Нохім</p>
<p>Унучак!</p>
<p> </p>
<p>Сёмка</p>
<p>Добра, сынку!</p>
<p> </p>
<p>Свідэрскі</p>
<p>Сукін сын!</p>
<p>Арыштаваць усіх, хто тут крычаў.</p>
<p> </p>
<p>Ксаверы</p>
<p>Усё, усё, паночак, добра будзе.</p>
<p> </p>
<p>Свідэрскі</p>
<p>Ну, марш, нясіце хлеб і мяса, людзі!</p>
<p> </p>
<p>Людзі разыходзяцца. Намерыўся выйсці і Свідэрскі, але яго запыняе сержант.</p>
<p> </p>
<p>Сержант</p>
<p>Пан капітан, дазорцы нашы.</p>
<p>Ля магазінаў местачковых</p>
<p>Злавілі нейкіх двух вайсковых.</p>
<p> </p>
<p>Свідэрскі</p>
<p>Бальшавікі?</p>
<p> </p>
<p>Сержант</p>
<p>А мы не знаем.</p>
<p> </p>
<p>Свідэрскі</p>
<p>Адвесці ў штаб, там дапытаем.</p>
<p> </p>
<p>Свідэрскі выходзіць. Тацяна, пачуўшы размову, затрымалася.</p>
<p> </p>
<p>Тацяна</p>
<p>Каго ж бы там яны спаймалі?</p>
<p>А можа, нашыя адсталі?</p>
<p> </p>
<p>Праводзяць Азорыча і Бэсмана.</p>
<p> </p>
<p>Тарас Іванавіч? Азорыч!</p>
<p> </p>
<p>Сержант</p>
<p>Вам што, знаёмы з іх каторы?</p>
<p> </p>
<p>Азорыч</p>
<p>Мы вас не ведаем, не знаем...</p>
<p>З Барысава дарэмна адышлі.</p>
<p> </p>
<p>Сержант</p>
<p>Прэч адыдзі! У штаб яго, у штаб!</p>
<p> </p>
<p>Азорыча і Бэсмана выводзяць.</p>
<p> </p>
<p>Тацяна</p>
<p>На смерць, на ганьбу павялі</p>
<p>І слова не далі сказаць...</p>
<p>А што хацеў ён перадаць?</p>
<p> </p>
<p>Уваходзіць Наста.</p>
<p> </p>
<p>Наста</p>
<p>Ты тут? А я цябе шукаю...</p>
<p>Чаго сумуеш?</p>
<p> </p>
<p>Тацяна</p>
<p>Гора душыць.</p>
<p> </p>
<p>Наста</p>
<p>Не выплачаш, Тацяна, слёз,</p>
<p>Маліся лепш, каб грэшных душы</p>
<p>Да неба бог святы данёс.</p>
<p> </p>
<p>Тацяна</p>
<p>Маліцца мне? За што? За слёзы?</p>
<p>За здзек? За гора і за кроў?</p>
<p> </p>
<p>Наста</p>
<p>Маліся за няшчасных мёртвых,</p>
<p>Забітых тут тваіх сяброў,</p>
<p>За Тараса...</p>
<p> </p>
<p>Тацяна</p>
<p>Яму да бога</p>
<p>Няма патрэбы на зямлі.</p>
<p> </p>
<p>Наста</p>
<p>Тацяна!</p>
<p> </p>
<p>Тацяна</p>
<p>Гэтаю дарогай</p>
<p>Яго уланы павялі.</p>
<p> </p>
<p>Наста</p>
<p>Што ты гаворыш?.. Божа, божа,</p>
<p>Што ж мне рабіць? Што дзеяць мне?</p>
<p>Ісці прасіць?</p>
<p> </p>
<p>Тацяна</p>
<p>Не дапаможа,</p>
<p>Іх сэрцаў просьба не кране.</p>
<p> </p>
<p>Наста</p>
<p>Тарас... Ратуй яго, Тацяна!</p>
<p> </p>
<p>Тацяна</p>
<p>Цішэй!</p>
<p> </p>
<p>Наста</p>
<p>Прашу цябе, малю...</p>
<p> </p>
<p>Тацяна</p>
<p>Не плачце, бедная, не плачце.</p>
<p>Я ўсё, што здолею, зраблю.</p>
<p>Я пабягу ў атрад да хлопцаў,</p>
<p>Яны тут блізка, я знайду...</p>
<p> </p>
<p>Наста</p>
<p>Бяжы ж хутчэй, бяжы, Тацяна,</p>
<p>Нясі да іх маю бяду,</p>
<p>Скажы ты ім пра наша гора.</p>
<p> </p>
<p>Тацяна</p>
<p>А што ж я ім магу сказаць?</p>
<p>Не, я павінна тут дазнацца,</p>
<p>Што ён хацеў мне перадаць?</p>
<p>І я дазнаюся. Ні краты,</p>
<p>Ні вартавыя, ні турма,</p>
<p>Нішто, нішто на гэтым свеце</p>
<p>Мяне не зможа затрымаць.</p>
<p> </p>
<p>Тацяна і Наста выходзяць.</p>
<p> </p>
<p>Зяма</p>
<p><i>(прытаіўся на дрэве).</i></p>
<p>Калі дайшло, што і жанчыны</p>
<p>Пайшлі таксама ваяваць,</p>
<p>То, мне здаецца, можна смела</p>
<p>Чырвоны сцяг ізноў узняць.</p>
<p><i>(Ізноў вешае чырвоны сцяг.)</i></p>
<p> </p>
<p> </p>
<h4><a id="chapter3"></a>Малюнак другі</h4>
<p>Мураваны склеп у панскім маёнтку, ператвораны белапалякамі ў турму. Праз невялікае акно, што знаходзіцца амаль над зямлёй, відаць, як за сцяною ходзіць вартавы. У склепе пануе густы змрок. На цаглянай падлозе сядзяць і ляжаць арыштаваныя. Сярод іх: Азорыч, Бэсман, Алена з дзіцем, Марыся і Нохім.</p>
<p> </p>
<p>Азорыч</p>
<p>Ах, каб зламаць,</p>
<p>разбіць глухія краты,</p>
<p>Каб вырвацца на волю і сказаць:</p>
<p>Смялей наперад —</p>
<p>перамога наша!</p>
<p>За гэта я не толькі рад памерці,</p>
<p>Гатоў па кроплі кроў сваю аддаць.</p>
<p> </p>
<p>Бэсман</p>
<p>А ты упэўнены, што гэта здрада?</p>
<p> </p>
<p>Азорыч</p>
<p>Ты бачыў сам. З табою мы прайшлі</p>
<p>З Барысава семнаццаць кіламетраў —</p>
<p>І хоць бы дзе адна буйная часць!</p>
<p>Разведка толькі, рэдкія заставы.</p>
<p>Скажы, якія ж тут былі падставы</p>
<p>Аб адступленні выдаваць загад.</p>
<p>Павесіць мала за такую здраду!</p>
<p> </p>
<p>Бэсман</p>
<p>Ты не хвалюйся — разбяруцца з часам.</p>
<p> </p>
<p>Азорыч</p>
<p>Ды позна будзе, Бэсман! Зразумей,</p>
<p>Калі б цяпер мы перадалі весткі,</p>
<p>Што сілы польскія малыя тут,</p>
<p>Што покуль навядуць яны масты</p>
<p>І перакінуць за Бярозу войска —</p>
<p>Барысаў лёгка можна ўзяць назад.</p>
<p> </p>
<p>Бэсман</p>
<p>Ты гэта і хацеў сказаць дзяўчыне,</p>
<p>Калі нас вуліцай з табой вялі?</p>
<p> </p>
<p>Азорыч</p>
<p>На жаль, яна не зразумела нас.</p>
<p> </p>
<p>Бэсман</p>
<p>Твая знаёмая?</p>
<p> </p>
<p>Азорыч</p>
<p>Дзяўчына? Так!</p>
<p> </p>
<p>Марыся</p>
<p>Ой... піць...</p>
<p> </p>
<p>Азорыч</p>
<p>Спакойнай ночы.</p>
<p><i>(Ад Басмача падыходзіць да Марысі.)</i></p>
<p>Што вам?</p>
<p> </p>
<p>Марыся</p>
<p>Піць...</p>
<p> </p>
<p>Азорыч</p>
<p>Вады няма. Вы сядзьце вось сюды</p>
<p>І голаў прытуліце да сцяны.</p>
<p>Каменне тут халоднае як лёд.</p>
<p>Вам будзе так лягчэй. Во-во, вось так.</p>
<p> </p>
<p>Марыся</p>
<p>Дачушка!.. Дзеці!.. Бедныя сіроты,</p>
<p>І хто вас без мяне дагледзіць там?!</p>
<p>Пагінеце адны малыя...</p>
<p> </p>
<p>Алена</p>
<p>Годзе,</p>
<p>Не плач, нейк выжывуць. Глядзі сябе,</p>
<p>А то вунь бачыш, як уся змарнела.</p>
<p> </p>
<p>Азорыч</p>
<p>Дзяцей суседзі вашыя дагледзяць,</p>
<p>Свет не без добрых, кажуць жа, людзей.</p>
<p>А вас саміх за што ж арыштавалі?</p>
<p> </p>
<p>Нохім</p>
<p>За што? За што і ўсіх — за праўду, сыне.</p>
<p> </p>
<p>Азорыч</p>
<p>Не любяць, значыць, праўды?</p>
<p> </p>
<p>Нохім</p>
<p>Ой, не любяць!</p>
<p> </p>
<p>Азорыч</p>
<p>Якую ж праўду вы сказалі ім?</p>
<p> </p>
<p>Нохім</p>
<p>Сыны, яе і мой, пайшлі к чырвоным,</p>
<p>Дык вось пытаюцца: куды пайшлі?</p>
<p>Як быццам гэта нам яны сказалі!</p>
<p> </p>
<p>Азорыч</p>
<p>Канечне, дзе ж яны вам гэта скажуць!</p>
<p> </p>
<p>Нохім</p>
<p>А я гляджу на вас, гляджу, і здэцца,</p>
<p>Як быццам вы Азорыч. Не?</p>
<p>Азорыч</p>
<p>О, не!</p>
<p> </p>
<p>Нохім</p>
<p>Ну, не — дык не. Стары, відаць, змыліўся.</p>
<p> </p>
<p>Алена</p>
<p>Сваіх цурацца стаў. Хоць запытаўся б,</p>
<p>Як маці там жыве...</p>
<p> </p>
<p>Азорыч</p>
<p>Не трэба, ціха!</p>
<p>Я вас не ведаю, а вы — мяне.</p>
<p> </p>
<p>Нохім</p>
<p>Ці ж я малы!</p>
<p> </p>
<p>Марыся</p>
<p>А я і не пазнала.</p>
<p> </p>
<p>Азорыч</p>
<p>Не трэба й пазнаваць.</p>
<p>Ну, добрай ночы!</p>
<p>Кладзіцеся ды адпачніце трохі.</p>
<p>А як яна? Здаровая? Жыве?</p>
<p> </p>
<p>Алена</p>
<p>Жыве... Ты выбач мне, дурной.</p>
<p> </p>
<p>Азорыч</p>
<p>Дармо.</p>
<p> </p>
<p>Стала зусім цёмна. Бэсман і арыштаваныя дрэмлюць. Азорыч пазірае ў турэмнае акно. Заплакала дзіця; Алена пачынае яго калыхаць і спявае калыханку. Спачатку чуваць толькі адна мелодыя, а пасля вылучаюцца і словы.</p>
<p> </p>
<p>Алена</p>
<p>Спі, мой хлопчык, ноч малая.</p>
<p>Ходзіць вецер, казкі бае.</p>
<p> </p>
<p>Азорыч</p>
<p>Калісьці так пра нашу долю</p>
<p>Спявала маці часта й мне.</p>
<p>Матуля добрая, ніколі</p>
<p>Ты не пабачыш больш мяне.</p>
<p> </p>
<p>Алена</p>
<p>На галінцы ў чыстым полі</p>
<p>Ён калыша тваю долю.</p>
<p> </p>
<p>Азорыч</p>
<p>Як выйдзеш рана да крыніцы</p>
<p>Вады сцюдзёнае набраць,—</p>
<p>Зазвоняць тройчы на званіцы</p>
<p>І павядуць мяне страляць.</p>
<p> </p>
<p>Алена</p>
<p>Няхай доля не прачнецца,</p>
<p>Горкай слёзкай захлынецца.</p>
<p> </p>
<p>Азорыч</p>
<p>Апошні раз пабачыў вёску,</p>
<p>Дзе гадаваўся, падрастаў,</p>
<p>Дзе на крывых шнурах-палосках</p>
<p>Хадзіў за плугам, жыта жаў...</p>
<p> </p>
<p>Алена</p>
<p>Можа, збудзеш ты напасці,</p>
<p>Можа, будзеш меці шчасце.</p>
<p> </p>
<p>Азорыч</p>
<p>Мне выкапаюць дол за местам,</p>
<p>І ўжо ніхто з тае пары</p>
<p>Не перадасць вам гэтых вестак,</p>
<p>Мае далёкія сябры.</p>
<p> </p>
<p>Алена</p>
<p>Спі, мой хлопчык, ноч малая.</p>
<p>Ходзіць вецер, казкі бае.</p>
<p> </p>
<p>Азорыч</p>
<p>Куды ж, чаго імчышся, сэрца?!</p>
<p>Навокал мёртва, ціха скрозь.</p>
<p>Ды што такое? Мне здаецца</p>
<p>Ці там сапраўды ходзіць хтось?</p>
<p>Няма. Схаваўся за будынкам.</p>
<p>Ідзе сюды... Тацяна?.. Ты?</p>
<p> </p>
<p>У акне паказваецца Тацяна.</p>
<p> </p>
<p>Тацяна</p>
<p>Тарас Іванавіч?</p>
<p> </p>
<p>Азорыч</p>
<p>Дзяўчынка,</p>
<p>Як ты патрапіла сюды?</p>
<p> </p>
<p>Тацяна</p>
<p>Я слоў не зразумела вашых.</p>
<p>Што вы сказалі ідучы?</p>
<p> </p>
<p>Азорыч</p>
<p>Спяшайся як мага да нашых.</p>
<p>Ідзі сягоння ж уначы</p>
<p>І перадай Арджанікідзе,</p>
<p>Што горад здраднікі здалі.</p>
<p>Пакуль сюды ж падмога прыйдзе,</p>
<p>Пакуль мастоў не навялі</p>
<p>І фронт яшчэ не ўмацаваны —</p>
<p>Барысаў можна ўзяць назад.</p>
<p>Бяжы ж хутчэй, бяжы, Тацяна,</p>
<p>Ад гэтых страшных цесных крат.</p>
<p>Бывай!</p>
<p> </p>
<p>Тацяна</p>
<p>А як жа вы?</p>
<p> </p>
<p>Азорыч</p>
<p>Нічога,</p>
<p>Няхай сябры успомняць нас.</p>
<p>Шчаслівая табе дарога.</p>
<p>Спяшай!</p>
<p> </p>
<p>Тацяна</p>
<p>Бывайце! <i>(Выходзіць.)</i></p>
<p> </p>
<p>Азорыч</p>
<p>Добры час!</p>
<p>Вось маладзец! Устань, прачніся, Бэсман.</p>
<p> </p>
<p>Бэсман</p>
<p>Што сталася?</p>
<p> </p>
<p>Азорыч</p>
<p>Паслухай, Бэсман, радасць:</p>
<p>Са мной нядаўна гаварылі з волі.</p>
<p> </p>
<p>Бэсман</p>
<p>Дзяўчына тая?</p>
<p> </p>
<p>Азорыч</p>
<p>Так, мая дзяўчынка.</p>
<p>Нядарам я узгадаваў яе!</p>
<p> </p>
<p>Бэсман</p>
<p>І ты ёй перадаў свае здагадкі?</p>
<p> </p>
<p>Азорыч</p>
<p>Не бойся, брат, яна іх данясе.</p>
<p>Цяпер спакойна можам і памерці.</p>
<p> </p>
<p>Бэсман</p>
<p>Памерці? Не! Жыць! Жыць! Гэй, вартавы!</p>
<p><i>(Барабаніць кулакамі у дзверы.)</i></p>
<p>Хутчэй, хутчэй вядзі мяне на допыт!</p>
<p> </p>
<p>Азорыч</p>
<p>Ты звар’яцеў?</p>
<p> </p>
<p>Марыся</p>
<p>Што з ім такое?</p>
<p> </p>
<p>Нохім</p>
<p>Хворы.</p>
<p> </p>
<p>Алена</p>
<p>Ну й чалавек!</p>
<p> </p>
<p>Жаўнер адчыняе дзверы.</p>
<p> </p>
<p>Жаўнер</p>
<p>Хто падымае лямант?</p>
<p> </p>
<p>Бэсман</p>
<p>Не смей мяне чапаць! Вядзі на допыт.</p>
<p>Ідзі скажы, арыштаваны Бэсман</p>
<p>На допыт просіцца.</p>
<p> </p>
<p>Жаўнер</p>
<p><i>(зачыняе дзверы).</i></p>
<p>От свалата!</p>
<p> </p>
<p>Азорыч</p>
<p>Ты гэтым толькі сам сабе нашкодзіў.</p>
<p> </p>
<p>Бэсман</p>
<p>Душа баліць. Я не магу цярпець.</p>
<p>Ты паглядзі, што робіцца, Азорыч:</p>
<p>Навокал кроў, пажары, здзекі... Людзі</p>
<p>Мруць на дарогах, гінуць у баях...</p>
<p>Дзяўчына, рызыкуючы жыццём,</p>
<p>Ідзе праведаць нас і памагчы,</p>
<p>А мы сядзім у гэтым сутарэнні.</p>
<p>Я не магу! І я ім не дарую</p>
<p>Ні вёсак спаленых, ні слёз дзяцей,</p>
<p>Ні гэтай крыўды і няволі нашай.</p>
<p>За ўсё адпомшчуся. Гэй, вартавы!</p>
<p>Вядзі мяне на допыт! Вартавы!</p>
<p><i>(Барабаніць кулакамі у дзверы.)</i></p>
<p> </p>
<p> </p>
<h4><a id="chapter4"></a>Малюнак трэці</h4>
<p>Вялікі і раскошны пакой у панскіх палацах пад Барысавам. Тут змяшчаецца штаб белапольскай часці. У штабе палкоўнік Дамброўскі і капітан Свідэрскі. Дамброўскі чытае спісак.</p>
<p> </p>
<p>Дамброўскі</p>
<p>Шчырэц Алена?</p>
<p>Свідэрскі</p>
<p>Ёсць такая</p>
<p>Дамброўскі</p>
<p>Штэйнар?</p>
<p> </p>
<p>Свідэрскі</p>
<p>І гэты ў нас.</p>
<p> </p>
<p>Дамброўскі</p>
<p>Марыся Карабан?</p>
<p> </p>
<p>Свідэрскі</p>
<p>Таксама тут.</p>
<p> </p>
<p>Дамброўскі</p>
<p>Чаму ў вас толькі бабы?</p>
<p> </p>
<p>Свідэрскі</p>
<p>Мужчыны, пан палкоўнік, там, у іх...</p>
<p> </p>
<p>Дамброўскі</p>
<p>Тацяна Марыч! Дзе Тацяна Марыч?</p>
<p>У спіску сказана, што праз яе</p>
<p>Вядуцца сувязі з атрадам?</p>
<p> </p>
<p>Свідэрскі</p>
<p>Так.</p>
<p> </p>
<p>Дамброўскі</p>
<p>Чаму ж яе дагэтуль не забралі?</p>
<p> </p>
<p>Свідэрскі</p>
<p>Шукалі цэлы дзень і не знайшлі.</p>
<p> </p>
<p>Дамброўскі</p>
<p>Шукайце ноч, але знайсці павінны!</p>
<p>Пан капітан залішне бесклапотны:</p>
<p>У вас пад бокам тоіцца атрад,</p>
<p>Бальшавікі гуляюць на свабодзе,</p>
<p>А вы спакойна седзіцё ў палацах.</p>
<p>Атрад патрэбна выведаць і знішчыць,</p>
<p>Тыл арміі павінен быць надзейны,</p>
<p>Іначай мы не зможам наступаць.</p>
<p> </p>
<p>Уваходзіць сержант.</p>
<p> </p>
<p>Сержант</p>
<p>Дазвольце, пан палкоўнік, далажыць.</p>
<p> </p>
<p>Дамброўскі</p>
<p>Што там яшчэ?</p>
<p> </p>
<p>Сержант</p>
<p>Арыштаваны Бэсман</p>
<p>На допыт просіцца.</p>
<p> </p>
<p>Дамброўскі</p>
<p>То дапытай,</p>
<p>А ці ў тваіх жаўнераў рук няма?!</p>
<p> </p>
<p>Сержант выходзіць.</p>
<p> </p>
<p>Дамброўскі</p>
<p>Не забывайцеся, што ў іх цяпер</p>
<p>Камандуе Арджанікідзе сам,</p>
<p>І нашым прыяцелям у чырвоных</p>
<p>Нялёгка будзе нам дапамагчы.</p>
<p>А Оршу і Смаленск нам трэба ўзяць,</p>
<p>Пакуль яшчэ трымаецца Дзянікін.</p>
<p> </p>
<p>Свідэрскі</p>
<p>Там чалавек прыйшоў з мясцовай рады,</p>
<p>Ён можа быць у гэтым нам карысны.</p>
<p> </p>
<p>Дамброўскі</p>
<p>Малая з іх карысць! Паклічце.</p>
<p> </p>
<p>Свідэрскі выходзіць і прыводзіць Міколу.</p>
<p> </p>
<p>Мікола</p>
<p>Добры вечар.</p>
<p>Мікола Стрыж, пастаўнік, прадстаўнік</p>
<p>Тутэйшай беларускай рады.</p>
<p> </p>
<p>Дамброўскі</p>
<p>Вельмі рад.</p>
<p>Чым вам магу служыць, пан прадстаўнік?</p>
<p> </p>
<p>Мікола</p>
<p>У Мінску, пан палкоўнік, ёсць кантакт</p>
<p>Паміж уладай панскаю і нашай.</p>
<p>Хацелася б наладзіць гэта й тут.</p>
<p> </p>
<p>Дамброўскі</p>
<p>А для чаго?</p>
<p> </p>
<p>Мікола</p>
<p>Каб разам кіраваць.</p>
<p> </p>
<p>Дамброўскі</p>
<p>Чым кіраваць?</p>
<p> </p>
<p>Мікола</p>
<p>Народам, пан палкоўнік.</p>
<p> </p>
<p>Дамброўскі</p>
<p>Народ увесь пайшоў к бальшавікам,</p>
<p>А з рэштаю мы справімся і самі.</p>
<p> </p>
<p>Мікола</p>
<p>Дарэмна адмаўляеце падмогу.</p>
<p> </p>
<p>Дамброўскі</p>
<p>А чым вы нам паможаце? Вось гляньце,</p>
<p>Усе запісаны бальшавікі?</p>
<p> </p>
<p>Мікола</p>
<p><i>(прагледзеўшы спісак).</i></p>
<p>Па воласці іх набярэцца болей.</p>
<p> </p>
<p>Дамброўскі</p>
<p>Назваць іх можаце?</p>
<p> </p>
<p>Мікола</p>
<p>Магу назваць.</p>
<p> </p>
<p>Дамброўскі</p>
<p>Тады ільга наладзіць і кантакт.</p>
<p>Скажыце, пане Стрыж, Тацяна Марыч</p>
<p>Вядома вам?</p>
<p> </p>
<p>Мікола</p>
<p>Тацяна Марыч?.. Так...</p>
<p>Яна папала пад благі уплыў,</p>
<p>І я хацеў вас сам прасіць аб тым,</p>
<p>Каб дзеўчыне чым-небудзь прыгразіць.</p>
<p> </p>
<p>Дамброўскі</p>
<p>Вы штосьці да яе нераўнадушны?</p>
<p> </p>
<p>Мікола</p>
<p>У нас свае асобыя разлікі.</p>
<p> </p>
<p>Дамброўскі</p>
<p>Ну што ж, для вас мы зробім ласку, Стрыж.</p>
<p>Вы заўтра нам пакажаце дзяўчыну,</p>
<p>І мы яе пасадзім у турму.</p>
<p> </p>
<p>Мікола</p>
<p>Завошта ж?.. Ах, я разумею... Добра.</p>
<p>Я вельмі й вельмі буду вам удзячны.</p>
<p>Вы толькі дайце мне, палкоўнік, слова,</p>
<p>Што патрымаеце Тацяну трохі</p>
<p>І аддадзіце мне на парукі яе.</p>
<p> </p>
<p>Дамброўскі</p>
<p>Вы забываецеся, пане Стрыж!</p>
<p>Калі Дамброўскі скажа — значыць, свята.</p>
<p> </p>
<p>Мікола</p>
<p>Даруйце, пан палкоўнік!</p>
<p> </p>
<p>Дамброўскі</p>
<p>Непрыстойна</p>
<p>Не давяраць таму, хто вам даверыў.</p>
<p> </p>
<p>Мікола</p>
<p>Я ваша давер’е апраўдаю:</p>
<p>Тацяна Марыч заўтра будзе тут.</p>
<p> </p>
<p>Уваходзіць сержант.</p>
<p> </p>
<p>Сержант</p>
<p>Дазвольце, пан палкоўнік, далажыць:</p>
<p>Арыштаваны Бэсман пагражае...</p>
<p> </p>
<p>Дамброўскі</p>
<p>Ізноў?</p>
<p> </p>
<p>Сержант</p>
<p>Ён проста разбівае дзверы.</p>
<p> </p>
<p>Дамброўскі</p>
<p>Давай!</p>
<p> </p>
<p>Сержант</p>
<p>Я слухаюся, пан палкоўнік. <i>(Выходзіць.)</i></p>
<p> </p>
<p>Дамброўскі</p>
<p>Пан капітан, вы правядзіце пана</p>
<p>І там складзіце новы спіс людзей.</p>
<p> </p>
<p>Мікола</p>
<p>А як жа мы дамовімся наконт?..</p>
<p> </p>
<p>Дамброўскі</p>
<p>Наконт чаго?</p>
<p> </p>
<p>Мікола</p>
<p>Наконт сумеснай працы?</p>
<p> </p>
<p>Дамброўскі</p>
<p>А хіба не дамовіліся мы?!</p>
<p>У вас надзвычай важная работа,</p>
<p>Адно старайцеся. Пасля пабачым.</p>
<p>Усё. Бывайце, пане Стрыж.</p>
<p> </p>
<p>Мікола</p>
<p>Бывайце.</p>
<p> </p>
<p>Свідэрскі і Мікола Стрыж выходзяць; праз другія дзверы прыводзяць Бэсмана; ён адпіхвае вартавых і ўрываецца ў пакой.</p>
<p> </p>
<p>Бэсман</p>
<p>Злачынцы!</p>
<p> </p>
<p>Дамброўскі</p>
<p>Стой! Назад! Застрэлю!</p>
<p> </p>
<p>Бэсман</p>
<p>Я — польскі афіцэр. Злачынцы вы!</p>
<p> </p>
<p>Дамброўскі</p>
<p>Няма дурных, таварыш камісар.</p>
<p> </p>
<p>Бэсман</p>
<p>Найбольшы дурань, пан палкоўнік, вы!</p>
<p>Маё імя — Казімер Завішынскі.</p>
<p> </p>
<p>Дамброўскі</p>
<p>Даруйце. Выйдзіце!</p>
<p> </p>
<p>Вартавыя выходзяць.</p>
<p> </p>
<p>Бэсман</p>
<p>Вады падайце.</p>
<p>З турмы нядаўна перадалі весткі...</p>
<p> </p>
<p>Дамброўскі</p>
<p>Хто перадаў? Каму?</p>
<p> </p>
<p>Бэсман</p>
<p>Дзяўчыне...</p>
<p> </p>
<p>Дамброўскі</p>
<p>Што?</p>
<p>Тацяне Марыч?</p>
<p> </p>
<p>Бэсман</p>
<p>Прозвішча не знаю.</p>
<p>Пашліце зараз жа услед пагоню,</p>
<p>І вы захопіце яе ў мястэчку.</p>
<p> </p>
<p>Дамброўскі</p>
<p>Пан капітан!</p>
<p> </p>
<p>Уваходзіць Свідэрскі.</p>
<p> </p>
<p>Свідэрскі</p>
<p>Я слухаю... Казімер?</p>
<p>Бэсман</p>
<p>Свідэрскі?</p>
<p> </p>
<p>Свідэрскі</p>
<p>Друг!</p>
<p> </p>
<p>Дамброўскі</p>
<p>Ваш друг?</p>
<p> </p>
<p>Бэсман</p>
<p>Пасля, пасля!</p>
<p>Не трацьце марна часу на размовы.</p>
<p> </p>
<p>Дамброўскі</p>
<p>Пан капітан, мястэчка ачапіць,</p>
<p>Паслаць нарад... А дзе яна жыве?</p>
<p> </p>
<p>Свідэрскі</p>
<p>Хто?</p>
<p> </p>
<p>Дамброўскі</p>
<p>Марыч.</p>
<p> </p>
<p>Свідэрскі</p>
<p>Не магу сказаць, палкоўнік.</p>
<p> </p>
<p>Дамброўскі</p>
<p>Вярніце зараз жа мне гэту птушку...</p>
<p>Стрыжа.</p>
<p> </p>
<p>Свідэрскі</p>
<p>Я слухаюся, пан палкоўнік.</p>
<p><i>(Выходзіць.)</i></p>
<p> </p>
<p>Дамброўскі</p>
<p>Даруйце, выйшла неяк недарэчна.</p>
<p> </p>
<p>Бэсман</p>
<p>У замшавых пальчатках не ваююць.</p>
<p> </p>
<p>Уваходзяць Свідэрскі і Стрыж.</p>
<p> </p>
<p>Мікола</p>
<p>Вы клікалі, палкоўнік?</p>
<p> </p>
<p>Дамброўскі</p>
<p>Пане Стрыж,</p>
<p>Асоба ваша зараз, здэцца, дома.</p>
<p>Вы пакажыце, дзе яна жыве,</p>
<p>І будзе так, як мы і гаварылі.</p>
<p> </p>
<p>Мікола</p>
<p>Я вельмі шчыра буду вам удзячны.</p>
<p> </p>
<p>Дамброўскі</p>
<p>Спяшайцеся!</p>
<p> </p>
<p>Свідэрскі і Мікола выходзяць.</p>
<p> </p>
<p>Бэсман</p>
<p>Марудзіце, палкоўнік!</p>
<p> </p>
<p>Дамброўскі</p>
<p>Вы, як агонь, гарачы, Завішынскі.</p>
<p> </p>
<p>Бэсман</p>
<p>Халодныя сядзяць на печы дома.</p>
<p> </p>
<p>Дамброўскі</p>
<p>Ну, мы таксама сёе-тое робім,</p>
<p>Бярэм вось гарадок за гарадком.</p>
<p> </p>
<p>Бэсман</p>
<p>Вы думаеце, вы ўзялі Барысаў?!</p>
<p>Барысаў бралі мы і нашы людзі,</p>
<p>Не на пазіцыях, а ў штабах армій,</p>
<p>У кабінеце Троцкага. І вы</p>
<p>Ледзь-ледзь не загубілі нашай справы.</p>
<p>Калі брыгадны даў палкам загад</p>
<p>З Бярозы адступіць на бераг Схі —</p>
<p>Наш камісар стаў штосьці сумнявацца</p>
<p>І вырашыў праверыць вашы сілы.</p>
<p>Я, будучы начальнікам разведкі,</p>
<p>Яго праводзіў і прывёў сюды.</p>
<p>Вучыцеся, як трэба ваяваць!</p>
<p>Вы нават нас яшчэ не дапыталі,</p>
<p>А камісар паспеў ужо звязацца</p>
<p>З тутэйшымі людзьмі і перадаць,</p>
<p>Што горад здраднікі здалі без бою,</p>
<p>Што сілы вашыя малыя тут</p>
<p>І што Барысаў можна ўзяць назад.</p>
<p>Вы разумееце цяпер, якія</p>
<p>Панесла весткі гэтая дзяўчына?</p>
<p>Калі іх данясуць Арджанікідзе —</p>
<p>Не бачыць нам ні Оршы, ні Смаленска.</p>
<p>Я ператросся ўвесь за гэты час,</p>
<p>Я рукі пазбіваў аб вашы дзверы,</p>
<p>Я сцены грызці мог... А вы... А вы...</p>
<p>Як мокрыя анучы, прабачайце.</p>
<p> </p>
<p>Уваходзіць Свідэрскі.</p>
<p> </p>
<p>Свідэрскі</p>
<p>Нарад пасланы, пан палкоўнік.</p>
<p> </p>
<p>Дамброўскі</p>
<p>Дзякуй.</p>
<p> </p>
<p>Свідэрскі</p>
<p>Абдымемся, Казімер.</p>
<p> </p>
<p>Бэсман</p>
<p>Добры вечар.</p>
<p>Я вельмі рад, што стрэў цябе, Браніслаў.</p>
<p>Дай, дружа мой, пераадзецца мне.</p>
<p>Апрыкрала ўсё гэта барахло.</p>
<p> </p>
<p>Свідэрскі</p>
<p>Я прынясу табе сюды, Казімер. <i>(Выходзіць.)</i></p>
<p> </p>
<p>Бэсман</p>
<p>Далёка да мястэчка?</p>
<p> </p>
<p>Дамброўскі</p>
<p>Паўвярсты.</p>
<p> </p>
<p>Бэсман</p>
<p>Паслалі конных?</p>
<p> </p>
<p>Дамброўскі</p>
<p>Конных, пан паручнік.</p>
<p> </p>
<p>Бэсман</p>
<p>Шмат нашых сіл па гэты бок Бярозы?</p>
<p> </p>
<p>Дамброўскі</p>
<p>Дзевятага ля Паліка прайшло</p>
<p>Тры сотні чалавек. За ноч і дзень</p>
<p>Мы перакінулі яшчэ пяцьсот.</p>
<p> </p>
<p>Бэсман</p>
<p>І гэта ўсё? Марудзіце, палкоўнік.</p>
<p> </p>
<p>Дамброўскі</p>
<p>Ды зразумейце ж, што няма мастоў,</p>
<p>Сіл супраціўніка ніхто не знае...</p>
<p> </p>
<p>Бэсман</p>
<p>На гэта камісар Азорыч ёсць.</p>
<p> </p>
<p>Дамброўскі</p>
<p>Вы думаеце, ён раскажа што?</p>
<p> </p>
<p>Бэсман</p>
<p>Я думаю, што ёсць заўсёды сродкі</p>
<p>Прымусіць чалавека гаварыць.</p>
<p> </p>
<p>Дамброўскі</p>
<p>На жаль, існуюць звычаі вайны,</p>
<p>Якія берагуць жыццё палонных.</p>
<p> </p>
<p>Бэсман</p>
<p>Азорыч быццам бы адгэтуль родам.</p>
<p>Калі яго дзяўчына апазнае</p>
<p>І дасць пры пэўных сведках паказанні,</p>
<p>Што ён ёй перадаў якіясь весткі,</p>
<p>Мы будзем мець фармальную прычыну</p>
<p>Вініць палоннага у шпіянажы.</p>
<p>А перад карай смерцю за шпіёнства,</p>
<p>Я думаю, што загаворыць кожны.</p>
<p> </p>
<p>Свідэрскі прыносіць Бэсману польскую афіцэрскую вопратку.</p>
<p> </p>
<p>Свідэрскі</p>
<p>Ну, вось уборы, вартыя героя.</p>
<p> </p>
<p>Бэсман</p>
<p><i>(выходзячы пераапрануцца).</i></p>
<p>Бронь божа, дзеўкі гэтай не захопяць,</p>
<p>Барысава не адстаяць, палкоўнік.</p>
<p> </p>
<p>Дамброўскі</p>
<p>Я штосьці сумняваюся ў Стрыжы.</p>
<p> </p>
<p>Свідэрскі</p>
<p>Калі ён прадстаўнік мясцовай рады,</p>
<p>Дык сумнявацца ў ім няма чаго.</p>
<p> </p>
<p>Дамброўскі</p>
<p>А друг ваш маладзец.</p>
<p> </p>
<p>Свідэрскі</p>
<p>Не мне раўня?</p>
<p>Я ж не ваяка, пан палкоўнік, так...</p>
<p> </p>
<p>Дамброўскі</p>
<p>Але затое першы між гуляк!</p>
<p> </p>
<p>Свідэрскі</p>
<p>Вы адгадалі, пан палкоўнік...</p>
<p>На дварэ чуваць нейкі гоман.</p>
<p> </p>
<p>Дамброўскі</p>
<p><i>(ціха).</i></p>
<p>Здаецца, на дварэ гамоніць хтосьці.</p>
<p> </p>
<p>Бэсман</p>
<p>Выбягаючы з сумежнага пакоя; ён ужо ў вопратцы польскага афіцэра.</p>
<p> </p>
<p>Дазнайцеся! Бронь божа, упусцілі!..</p>
<p> </p>
<p>Уваходзіць сержант.</p>
<p> </p>
<p>Сержант</p>
<p>Дазвольце, пан палкоўнік, далажыць,</p>
<p>Дзяўчына, значыць...</p>
<p> </p>
<p>Бэсман</p>
<p>Дзе?</p>
<p> </p>
<p>Сержант</p>
<p>Дзяўчына?</p>
<p>Бэсман</p>
<p>Дзе?</p>
<p> </p>
<p>Сержант</p>
<p>Дзяўчына тут.</p>
<p> </p>
<p>Дамброўскі</p>
<p>Хвалю!</p>
<p> </p>
<p>Бэсман</p>
<p>Праверыць трэба</p>
<p>Яны маглі схапіць любую дзеўку.</p>
<p> </p>
<p>Дамброўскі</p>
<p>А гэты... праваднік ваш з вамі?</p>
<p> </p>
<p>Сержант</p>
<p>Так.</p>
<p> </p>
<p>Дамброўскі</p>
<p>Паклічце.</p>
<p> </p>
<p>Свідэрскі</p>
<p>Пане Стрыж!</p>
<p> </p>
<p>Уваходзіць Мікола Стрыж.</p>
<p> </p>
<p>Дамброўскі</p>
<p>Яна?</p>
<p>Мікола</p>
<p>Яна.</p>
<p>Бэсман</p>
<p>Ну, дзякуй богу, тут.</p>
<p> </p>
<p>Дамброўскі</p>
<p>Вядзі, сержант!</p>
<p> </p>
<p>Бэсман</p>
<p><i>(да Міколы Стрыжа).</i></p>
<p>А вы сядайце, будзеце за сведку.</p>
<p> </p>
<p>Дамброўскі</p>
<p>Прыняць яе, панове, трэба ветла:</p>
<p>Ад іх пагрозаю не возьмеш анічога,</p>
<p>А ласкаю дасягнеш вельмі шмат.</p>
<p> </p>
<p>Свідэрскі</p>
<p>А пан палкоўнік ведае дзяўчат.</p>
<p> </p>
<p>У пакой прыводзяць Тацяну.</p>
<p> </p>
<p>Свідэрскі</p>
<p>О, пекная!</p>
<p> </p>
<p>Дамброўскі</p>
<p>Сядайце, проша, панна.</p>
<p>Як ваша прозвішча?</p>
<p> </p>
<p>Тацяна</p>
<p>Тацяна Марыч.</p>
<p> </p>
<p>Дамброўскі</p>
<p>Адкуль?</p>
<p> </p>
<p>Тацяна</p>
<p>Тутэйшая.</p>
<p> </p>
<p>Дамброўскі</p>
<p>Занятак ваш?</p>
<p> </p>
<p>Тацяна</p>
<p>Раней вучылася, цяпер без працы.</p>
<p> </p>
<p>Дамброўскі</p>
<p>За што вас затрымалі?</p>
<p> </p>
<p>Тацяна</p>
<p>Я не знаю.</p>
<p> </p>
<p>Дамброўскі</p>
<p>Сержант, за што вы затрымалі панну?</p>
<p> </p>
<p>Сержант</p>
<p>Яе? За гутарку з арыштаваным.</p>
<p> </p>
<p>Дамброўскі</p>
<p>Вы чуеце? Ён што, каханак ваш?</p>
<p>Знаёмы? Брат?</p>
<p> </p>
<p>Тацяна</p>
<p>Не ведаю, аб кім</p>
<p>Вы мне гаворыце.</p>
<p> </p>
<p>Бэсман</p>
<p>Якая святасць!</p>
<p>Палкоўнік пра Азорыча гаворыць.</p>
<p> </p>
<p>Тацяна</p>
<p>Азорыч? Так? Такога я не знаю.</p>
<p> </p>
<p>Бэсман</p>
<p>Адкуль жа вам імя яго вядома?</p>
<p> </p>
<p>Тацяна</p>
<p>Імя? Я першы раз ад вас пачула.</p>
<p> </p>
<p>Бэсман</p>
<p>Ды ён жа з гэтага мястэчка родам.</p>
<p>Яго пад вартаю вялі,</p>
<p>А вы па вуліцы былі,</p>
<p>І вы яго тады ж пазналі,</p>
<p>Азорычам яшчэ назвалі.</p>
<p> </p>
<p>Тацяна</p>
<p>Вы памыліліся.</p>
<p> </p>
<p>Бэсман</p>
<p>Ты хлусіш, дзеўка!</p>
<p> </p>
<p>Дамброўскі</p>
<p>Навошта гэты гоман, пан паручнік?</p>
<p>Дзяўчынцы трэба проста растлумачыць:</p>
<p>Калі б ён быў каханак ваш,</p>
<p>Тады было б нам зразумела,</p>
<p>Што вы ішлі спаткацца з ім,</p>
<p>І мы маглі б вам дараваць,</p>
<p>А так — вас трэба затрымаць.</p>
<p>Дык не каханак?</p>
<p> </p>
<p>Тацяна</p>
<p>Не.</p>
<p> </p>
<p>Дамброўскі</p>
<p>Шкада.</p>
<p>Вы гэткая прыгожая дзяўчына</p>
<p>І марна губіце сваё жыццё.</p>
<p>Даводзіцца замкнуць вас у турму,</p>
<p>А так свабодна вы маглі б ісці.</p>
<p>Сержант, вазьмі!</p>
<p> </p>
<p>Тацяна</p>
<p>Чакайце! Дайце слова,</p>
<p>Што вы адпусціце мяне на волю,</p>
<p>І я скажу вам праўду.</p>
<p> </p>
<p>Дамброўскі</p>
<p>Слова, панна!</p>
<p>Тацяна Марыч, што ж вы маўчыце?</p>
<p> </p>
<p>Тацяна</p>
<p>Вы здагадаліся: ён мой жаніх.</p>
<p> </p>
<p>Бэсман</p>
<p>І ён вам перадаў якіясь весткі?</p>
<p> </p>
<p>Тацяна</p>
<p>Няпраўда, вестак ён не перадаў.</p>
<p> </p>
<p>Бэсман</p>
<p>А мы вось запытаем у яго.</p>
<p> </p>
<p>Дамброўскі</p>
<p>Пан капітан, прывесці камісара.</p>
<p> </p>
<p>Свідэрскі выходзіць.</p>
<p> </p>
<p>Тацяна</p>
<p>Дазналіся. Дарэмна я сказала.</p>
<p> </p>
<p>Дамброўскі</p>
<p>Вы не хвалюйцеся, нічога</p>
<p>Не зробім мы яму благога.</p>
<p>Вы толькі скажаце,</p>
<p>што ён — Азорыч.</p>
<p> </p>
<p>Тацяна</p>
<p>Я не знаёма з ім!</p>
<p> </p>
<p>Бэсман</p>
<p>Як вам не сорам:</p>
<p>Сказаць і адрачыся ўласных слоў!</p>
<p> </p>
<p>Тацяна</p>
<p>А як не сорам вам...</p>
<p> </p>
<p>Бэсман</p>
<p>Маўчаць! Маўчаць!</p>
<p> </p>
<p>Дамброўскі</p>
<p>Ды спакайней жа, пане Завішынскі.</p>
<p> </p>
<p>Мікола</p>
<p>Дарма, няхай, няхай прыгрозяць трохі.</p>
<p> </p>
<p>Вартавыя прыводзяць Азорыча.</p>
<p> </p>
<p>Дамброўскі</p>
<p>А вось і камісар. Смялей, Азорыч,</p>
<p>Вас хоча бачыць вашая дзяўчына.</p>
<p>Пазнаеце? Жаніх!</p>
<p> </p>
<p>Азорыч</p>
<p>Адкуль ёй знаць.</p>
<p>Я першы раз яе цяпер страчаю.</p>
<p> </p>
<p>Дамброўскі</p>
<p>Пытаюць не ў цябе. Пазнаеце?</p>
<p>Азорыч гэта, ваш жаніх ці не?</p>
<p> </p>
<p>Тацяна</p>
<p>Не ведаю, а мой жаніх другі.</p>
<p> </p>
<p>Дамброўскі</p>
<p>Не хочаш гаварыць? Прызнайся лепш!</p>
<p> </p>
<p>Азорыч</p>
<p>Я пра сябе усё скажу вам сам.</p>
<p> </p>
<p>Дамброўскі</p>
<p>Ты не Азорыч? Не? Не камісар?</p>
<p> </p>
<p>Азорыч</p>
<p>Не камісар і не Азорыч.</p>
<p> </p>
<p>Дамброўскі</p>
<p>Стрыж,</p>
<p>Азорыч гэта?</p>
<p> </p>
<p>Мікола</p>
<p>Так, Азорыч, пане...</p>
<p>Але ён не жаніх, а камісар.</p>
<p>А жаніхом, здаецца, буду я.</p>
<p> </p>
<p>Азорыч</p>
<p>І ты тут, шэльма бітая!</p>
<p> </p>
<p>Дамброўскі</p>
<p>Ну што ж,</p>
<p>Цяпер — Азорыч ты і камісар?</p>
<p> </p>
<p>Азорыч</p>
<p>Не камісар, хоць і Азорыч.</p>
<p> </p>
<p>Дамброўскі</p>
<p>Божа!</p>
<p>Як можа гаварыць яго язык!</p>
<p>Паручнік, хто ён ёсць такі, скажыце?</p>
<p> </p>
<p>Бэсман</p>
<p>Ён камісар чырвонай часці.</p>
<p> </p>
<p>Азорыч</p>
<p>Брэшаш!</p>
<p> </p>
<p>Бэсман</p>
<p>Ты што, не пазнаеш сапраўды?</p>
<p> </p>
<p>Азорыч</p>
<p>Ты?..</p>
<p>Цяпер я пазнаю аблічча гада!</p>
<p> </p>
<p>Дамброўскі</p>
<p>О, псякрэў, бальшавік! Ты знаеш тое...</p>
<p>Ты ведаеш, што мы цябе павесім?</p>
<p> </p>
<p>Азорыч</p>
<p>Ну і здзівілі! Быццам я не ведаў,</p>
<p>Што раз папаўся я сюды да вас,</p>
<p>Дык вы мяне павесіце напэўна.</p>
<p>Скажу па шчырасці: калі б і вы</p>
<p>Патрапілі, палкоўнік, да мяне,</p>
<p>Я расстраляў бы вас...</p>
<p> </p>
<p>Дамброўскі</p>
<p><i>(б'е Азорыча па твары).</i></p>
<p>О, брудны пёс!</p>
<p>Тацяна</p>
<p>Тарас Іванавіч!.. Няшчасны, бедны...</p>
<p> </p>
<p>Дамброўскі</p>
<p>Цяпер і ты пазнала. Позна!</p>
<p>Якая ганьба, жах! Дзяўчына</p>
<p>Зракаецца сваіх беларусоў,</p>
<p>Ганебна здраджвае айчыне,</p>
<p>Ідзе за бандай мужыкоў.</p>
<p>Дзе ж сорам твой і дзе твой гонар?</p>
<p> </p>
<p>Тацяна</p>
<p>Мой гонар на маіх руках:</p>
<p>Яны пакрыты мазалямі...</p>
<p>І горка мне цяпер адно,</p>
<p>Што я вось гэтымі рукамі</p>
<p>Вінтоўкі мужна не ўзяла</p>
<p>І супраць вас жа не пайшла,</p>
<p>У гэтым сорам мой. Даруй,</p>
<p>Даруй, Тарас Іванавіч, за слабасць:</p>
<p>Я ратаваць хацела нашу справу</p>
<p>І выдала цябе.</p>
<p> </p>
<p>Азорыч</p>
<p>Не ты, дзяўчынка,</p>
<p>А вось прадажны гад!</p>
<p><i>(Кідаецца да Бэсмана.)</i></p>
<p> </p>
<p>Дамброўскі</p>
<p>Сержант, забраць!</p>
<p> </p>
<p>Азорыча і Тацяну выводзяць.</p>
<p> </p>
<p>А вы, мой пане, падпішыце акт.</p>
<p> </p>
<p>Мікола</p>
<p>Я падпішу, але Тацяну Марыч</p>
<p>Вы аддадзіце, спадзяюся, мне?</p>
<p> </p>
<p>Дамброўскі</p>
<p>Пасля — вядома... А на нейкі час</p>
<p>Яе цяпер адправіць трэба ў тыл.</p>
<p> </p>
<p>Мікола</p>
<p>Я вельмі дзякую.</p>
<p><i>(Падпісвае акт.)</i></p>
<p> </p>
<p>Дамброўскі</p>
<p>Бывайце, Стрыж.</p>
<p> </p>
<p>Мікола</p>
<p>Бывайце, пан палкоўнік, вельмі дзякуй.</p>
<p> </p>
<p>Мікола Стрыж выходзіць.</p>
<p> </p>
<p>Дамброўскі</p>
<p>Пан капітан, цяпер у камісара</p>
<p>З-пад языка дастаньце ўсё, што трэба.</p>
<p>А Марыч заўтра раніцой у тыл,</p>
<p>Хай у Стрыжа не будзе на вачах.</p>
<p>Як вы мяркуеце?</p>
<p> </p>
<p>Бэсман</p>
<p>Рабіце так,</p>
<p>Каб весткі аб Барысаве навек</p>
<p>Памерлі тут.</p>
<p> </p>
<p>Дамброўскі</p>
<p>Ды гэта зразумела.</p>
<p>Цяпер прашу, паручнік, да мяне.</p>
<p> </p>
<p>Бэсман</p>
<p>Дзенькуе, пан палкоўнік, не магу:</p>
<p>Мяне, на жаль, чакаюць у чырвоных,</p>
<p>А служба — перш за ўсё.</p>
<p> </p>
<p>Свідэрскі</p>
<p>Калі ты рушыш?</p>
<p> </p>
<p>Бэсман</p>
<p>Вось адпачну гадзінку — і ў дарогу.</p>
<p> </p>
<p>Дамброўскі</p>
<p>Ну што ж, няхай вам дапаможа бог!</p>
<p> </p>
<p> </p>
<h3><a id="chapter5"></a>АКТ ДРУГІ</h3>
<p> </p>
<h4><a id="chapter6"></a>Малюнак чацвёрты</h4>
<p>Туманная вераснёўская раніца. На ўзлессі па-асенняму шумяць хвоі. Каля іх прытаіўся партызанскі дазор: пад кашлатай сасной Сімха Штэйнар, а высока на дрэве — Зяма. Углыбіні — нізіна, парослая балотным хмызняком. Там размясціўся атрад абароны, і адтуль час ад часу даносіцца ціхая песня:</p>
<p> </p>
<p>Пад цёмным ляском</p>
<p>Бяроза з лістком</p>
<p>Усё лета шумела:</p>
<p>— Ты, мой лісточак,</p>
<p>Ты, мой зялёны,</p>
<p>Ты мяне кідаць будзеш.</p>
<p>Ветры павеюць,</p>
<p>Цябе абвеюць,</p>
<p>Я адна застануся.</p>
<p>— Мая бярозка,</p>
<p>Мая белая,</p>
<p>Я ж цябе не забуду,</p>
<p>На вясну к табе буду</p>
<p>І шумець з табой буду.</p>
<p> </p>
<p>А ў цёмным ляску</p>
<p>Дзяўчына дружку</p>
<p>У слязах гаварыла:</p>
<p>— Ты, мой малойчык,</p>
<p>Ты, мой саколік,</p>
<p>Ты мяне кідаць будзеш.</p>
<p>Трубы зайграюць,</p>
<p>У бой паклічуць,</p>
<p>Я адна застануся.</p>
<p>— Мая дзяўчынка,</p>
<p>Мая каханка,</p>
<p>Я ж цябе не забуду,</p>
<p>Па вясне к табе буду</p>
<p>І гуляць з табой буду.</p>
<p> </p>
<p>Сімха</p>
<p>Ты маеш вочы лепшыя, сынок,</p>
<p>Прыгледзься добра:</p>
<p>там ніхто не ходзіць?</p>
<p>Ну, не відаць нікога?</p>
<p> </p>
<p>Зяма</p>
<p>Не відаць.</p>
<p> </p>
<p>Сімха</p>
<p>Каб там не сталася якой бяды:</p>
<p>Ужо мінула досыць многа часу,</p>
<p>Данілу з хлопцамі пара б вярнуцца.</p>
<p>Як думаеш, удасца ім сягоння</p>
<p>З няволі панскай вызваліць Тацяну?</p>
<p> </p>
<p>Зяма</p>
<p>Яны ж з вінтоўкамі, дык дзіва што!..</p>
<p> </p>
<p>Сімха</p>
<p>А ці на верны мы напалі след:</p>
<p>Сюдою павязуць яе ці не?</p>
<p>Ты раскажы яшчэ раз мне аб тым,</p>
<p>Як ты дазнаўся.</p>
<p> </p>
<p>Зяма</p>
<p>Я ж казаў. Учора</p>
<p>Вялі палякі двух арыштаваных...</p>
<p> </p>
<p>Сімха</p>
<p>Я гэта ведаю, ты раскажы,</p>
<p>Што гаварыў людзям Мікола Стрыж.</p>
<p> </p>
<p>Зяма</p>
<p>Ён выхваляўся, быццам бы Тацяну</p>
<p>Узяў на парукі, і сёння рана</p>
<p>Яе адправяць недзе ў тыл, у штаб.</p>
<p> </p>
<p>Сімха</p>
<p>Відаць, у штаб дывізіі. Тады</p>
<p>Яны паедуць толькі гэтым шляхам,</p>
<p>І нашы могуць вызваліць Тацяну.</p>
<p>А весткі, мусіць, важныя былі.</p>
<p> </p>
<p>Зяма</p>
<p>Напэўна важныя, калі за Таняй</p>
<p>Па ўсіх дарогах выслалі ганцоў,</p>
<p>Мястэчка ачапілі ланцугом</p>
<p>І ператрэслі кожны двор і хату.</p>
<p> </p>
<p>Уваходзіць Адась Валошын</p>
<p> </p>
<p>Валошын</p>
<p>Ну што, Данілы не відаць з хлапцамі?</p>
<p> </p>
<p>Сімха</p>
<p>Не, не відаць.</p>
<p> </p>
<p>Валошын</p>
<p>Няшчасная дзяўчына!</p>
<p> </p>
<p>Сімха</p>
<p>Ты не гаруй, таварыш камандзір,</p>
<p>Тацяну вызваляць.</p>
<p> </p>
<p>Валошын</p>
<p>Ты верыш, Сімха?</p>
<p>Я веру, брат, і сам. А ўсё ж часамі</p>
<p>Туга на часткі разрывае сэрца.</p>
<p>Я так любіў яе і так нядбайна</p>
<p>Рызыкаваў яе жыццём і маладосцю.</p>
<p> </p>
<p>Дзесьці далёка чуваць глухія стрэлы.</p>
<p> </p>
<p>Зяма</p>
<p>Вы чуеце, страляюць!</p>
<p> </p>
<p>Валошын</p>
<p>Мусіць, нашы...</p>
<p> </p>
<p>Сімха</p>
<p>Пашлі ім, доля, добрую удачу.</p>
<p> </p>
<p>Крадучыся, ідзе Шчырэц і яшчэ некалькі партызан.</p>
<p> </p>
<p>Валошын</p>
<p>А вы куды?</p>
<p> </p>
<p>Шчырэц</p>
<p>Куды? Дахаты.</p>
<p> </p>
<p>Валошын</p>
<p>Стой!</p>
<p>Спужаўся, баязлівая душа?</p>
<p>Уласную сваю ратуеш скуру,</p>
<p>Калі нам трэба ратаваць другіх?</p>
<p> </p>
<p>Шчырэц</p>
<p>А для чаго нам лезці на пагібель?</p>
<p>Ты ведаеш, на што ішла Тацяна:</p>
<p>Каб весткі важныя прынесці нам</p>
<p>Ці каб пабачыцца з сваім каханкам?</p>
<p> </p>
<p>Валошын</p>
<p>З каханкам, ты сказаў?!. Васіль Шчырэц!</p>
<p>Я куляю заткну тваё старое горла!</p>
<p> </p>
<p>Шчырэц</p>
<p>Не пойдзем мы на верную пагібель,</p>
<p>Каб ратаваць для некага дзяўчат.</p>
<p>Нам трэба ратаваць саміх сябе.</p>
<p> </p>
<p>Валошын</p>
<p>А як жа, як ты будзеш ратавацца?</p>
<p>Пакуль не маем мы ніякіх вестак,</p>
<p>Дзе нашы часці, дзе свабодны шлях,—</p>
<p>Не рушым мы адгэтуль ні на крок.</p>
<p>І мы павінны вызваліць Тацяну.</p>
<p> </p>
<p>Шчырэц ...</p>
<p>А нашы дзеці, хаты і палеткі?</p>
<p>Ты — гарадскі, табе бяда малая:</p>
<p>Тваіх палёў жаўнеры не патопчуць,</p>
<p>Дзяцей не скрыўдзяць, хаты не запаляць..</p>
<p>Хто ж абароніць нас і нашы сем’і?</p>
<p> </p>
<p>Партызан</p>
<p>Ён праўду кажа: трэба ратавацца.</p>
<p> </p>
<p>Валошын</p>
<p>Вар’яты вы! Малыя дзеці! Смешна:</p>
<p>Як будзеце вы ратаваць сям’ю,</p>
<p>Калі сям’я твая даўно ў турме?</p>
<p>Як будзеце вы ратаваць сябе,</p>
<p>Калі адгэтуль вам дарог няма?</p>
<p> </p>
<p>Шчырэц</p>
<p>Нячыстая мяне звязала з вамі.</p>
<p> </p>
<p>Зяма</p>
<p>Ой, там ідуць.</p>
<p> </p>
<p>Валошын</p>
<p>Ідуць? Чужыя? Нашы?</p>
<p> </p>
<p>Сімха</p>
<p>Даніла Карабан, Даніла... Нашы!</p>
<p> </p>
<p>Валошын</p>
<p>Тацяна з імі, там?</p>
<p> </p>
<p>Зяма</p>
<p>Тацяна? Там!</p>
<p> </p>
<p>Валошын</p>
<p>Якія ж весткі ў іх. Пайду насустрач.</p>
<p> </p>
<p>Выходзіць. Зяма злазіць з дрэва.</p>
<p> </p>
<p>Шчырэц</p>
<p>Пры нас і сустракацца не жадае.</p>
<p> </p>
<p>Сімха</p>
<p>А ты, Васіль Шчырэц, ізноў сваё.</p>
<p>А бачыш, як ты горка памыліўся?</p>
<p> </p>
<p>Шчырэц</p>
<p>Ды чорт яго тут разбярэцца з вамі!</p>
<p> </p>
<p>Уваходзіць Даніла Карабан, за ім група партызан, Тацяна і Валошын.</p>
<p> </p>
<p>Карабан</p>
<p>Здарова, малайцы!</p>
<p> </p>
<p>Шчырэц</p>
<p>Здароў! А дзе ж Тацяна?</p>
<p> </p>
<p>Карабан</p>
<p>А мы яе пад варту ўзялі,</p>
<p>Каб з панамі не гуляла,</p>
<p>Нашых душ не засмучала.</p>
<p> </p>
<p>Сімха</p>
<p>Тацяначка, хадзі пад мой нагляд,</p>
<p>І не падступіцца ніякі гад.</p>
<p> </p>
<p>Валошын</p>
<p>Яна змарылася.</p>
<p> </p>
<p>Карабан</p>
<p>Пусціце сесці.</p>
<p> </p>
<p>Сімха</p>
<p>А можа, Таня хочаш есці?</p>
<p>Я тут за кухара слыву</p>
<p>І крупнік, брат, такі звару,</p>
<p>Што пан палкоўнік будзе есці...</p>
<p> </p>
<p>Карабан</p>
<p>Калі над ім з вінтоўкай сесці.</p>
<p> </p>
<p>Тацяна</p>
<p>Сябры мае, нічога мне не трэба,</p>
<p>Я не стамілася, я проста — рада,</p>
<p>Расчулена увагай вашай, ласкай...</p>
<p>Ды горка мне што зараз недзе там</p>
<p>Азорыча караюць, б’юць і мучаць.</p>
<p>Таварышы, ратуйце вы яго</p>
<p>Усімі сіламі, якія ёсць.</p>
<p> </p>
<p>Валошын</p>
<p>Пагібельная справа: мы не можам А</p>
<p>хвяраваць усім за аднаго.</p>
<p> </p>
<p>Тацяна</p>
<p>Бесчалавечны ты!</p>
<p> </p>
<p>Валошын</p>
<p>Не я, а ты:</p>
<p>Я бараню жыццё людзей і справу,</p>
<p>А ты свайго...</p>
<p> </p>
<p>Тацяна</p>
<p>Каго? Валошын,</p>
<p>Відаць, ты мала ведаеш мяне</p>
<p>І забываешся, што нам Азорыч</p>
<p>Дастаў каштоўныя надзвычай весткі,</p>
<p>А мы яго кідаем на пакуты.</p>
<p> </p>
<p>Валошын</p>
<p>Навошта кроіш ты маю душу?</p>
<p>Ты ведаеш, я сам яго люблю,</p>
<p>Аднак ніякага не маю права</p>
<p>Рызыкаваць. Асудзіць і Азорыч,</p>
<p>Калі яго наказаў не даставім.</p>
<p>Сябры, Тацяна атрымала весткі,</p>
<p>Што горад здраднікі здалі без бою.</p>
<p>На шчасце, у паноў не многа сіл.</p>
<p>Калі б цяпер па іх ударыць дружна,</p>
<p>Напэўна, што Барысаў быў бы наш.</p>
<p>Вось гэта трэба перадаць у штаб,</p>
<p>А лепш за ўсё — Сярго Арджанікідзе.</p>
<p>Што ж нам рабіць?</p>
<p> </p>
<p>Карабан</p>
<p>Прабіцца цераз фронт!</p>
<p>Ударыць і прарвацца!</p>
<p> </p>
<p>Валошын</p>
<p>Рызыкоўна.</p>
<p>Загінем самі і загубім справу.</p>
<p>Я думаю, што лепш паслаць людзей тайком,</p>
<p>Так... Чалавекі два, а можа, тры.</p>
<p>Адзін загіне — данясе другі,</p>
<p>Другі загіне — трэці дабярэцца.</p>
<p>Для гэтай труднай і пачэснай справы</p>
<p>Мне трэба двух адважных чалавек.</p>
<p> </p>
<p>Тацяна</p>
<p>Я панясу сама.</p>
<p> </p>
<p>КарабанІ</p>
<p>І я не зломак.</p>
<p> </p>
<p>Сімха</p>
<p>Няхай Валошын выбірае сам.</p>
<p> </p>
<p>Валошын</p>
<p>Даніла двое сутак на нагах.</p>
<p>Ён застанецца тут за камандзіра.</p>
<p>А пойдзе... Штэйнар і... Тацяна Марыч.</p>
<p>Збірайцеся, мы зараз жа і рушым.</p>
<p>Даніла, падрыхтуй Тацяне зброю.</p>
<p> </p>
<p>Усе, апрача Валошына і Тацяны, выходзяць.</p>
<p> </p>
<p>А ў чым ты пойдзеш? Ты ж уся азябла.</p>
<p>Бяры пінжак.</p>
<p> </p>
<p>Тацяна</p>
<p>А як жа ты, Адась?</p>
<p>Ты ж можаш прастудзіцца праз мяне.</p>
<p> </p>
<p>Валошын</p>
<p>Бяры, бяры. Я праз цябе, на жаль,</p>
<p>Заўсёды гарачуся, а не стыну.</p>
<p>Даруй, Тацяна, мне.</p>
<p> </p>
<p>Тацяна</p>
<p>За што?..</p>
<p> </p>
<p>Валошын</p>
<p>Скажы,</p>
<p>Ён вельмі мучыцца?</p>
<p> </p>
<p>Тацяна</p>
<p>Азорыч? Вельмі.</p>
<p>Хоць і стараецца не паказаць.</p>
<p> </p>
<p>Валошын</p>
<p>Я страціў шмат сяброў, але ніколі</p>
<p>Мне гэтак цяжка не было, Тацяна.</p>
<p>Азорыч — мой старэйшы друг. Калісьці</p>
<p>Ён першы вочы мне раскрыў на праўду,</p>
<p>Наўчыў змагацца з крыўдай і няволяй.</p>
<p>Успамінаецца, як у вайну</p>
<p>Мы з ім ляжалі разам у акопах,</p>
<p>Чыталі ўпотай розныя лістоўкі</p>
<p>І марылі аб новых, лепшых днях.</p>
<p>І вось... разбіты нашы мары. Цяжка!</p>
<p> </p>
<p>Тацяна</p>
<p>Ты не сумуй, Адась. А можа быць,</p>
<p>Што нашы часці скора падаспеюць</p>
<p>І выратуюць.</p>
<p> </p>
<p>Валошын</p>
<p>Будзем спадзявацца,</p>
<p>Калі ён выжыве да тых часоў.</p>
<p> </p>
<p>Уваходзіць Даніла Карабан.</p>
<p> </p>
<p>Карабан</p>
<p>А вось і я. Аб кім ідзе размова?</p>
<p> </p>
<p>Валошын</p>
<p>Ну, я пайду збірацца, будзьце тут.</p>
<p><i>(Выходзіць.)</i></p>
<p> </p>
<p>Тацяна сядзіць задуменная.</p>
<p> </p>
<p>Тацяна</p>
<p>Які ён слаўны!</p>
<p> </p>
<p>Карабан</p>
<p>Хто?</p>
<p> </p>
<p>Тацяна</p>
<p>Адась.</p>
<p>Карабан</p>
<p>Валошын?</p>
<p>Звычайны чалавек, такі, як я.</p>
<p> </p>
<p>Тацяна</p>
<p>Гарачы толькі.</p>
<p> </p>
<p>Карабан</p>
<p>Ён? Як рыба, што ты!</p>
<p>Вось я — гарачы гэта праўда. Знаеш.</p>
<p>Калі б мяне любілі, як яго,</p>
<p>Я не пінжак, кашулю зняў бы з плеч</p>
<p>І то не змёрз бы. Гэта, значыць, сэрца!</p>
<p> </p>
<p>Тацяна</p>
<p>Я не пра тое гавару, Даніла,</p>
<p>Я гавару, што ён залішне строгі.</p>
<p> </p>
<p>Карабан</p>
<p>І асабліва, мусіць, да цябе.</p>
<p>Таму, відаць, баішся ты сказаць,</p>
<p>Як ты яго кахаеш.</p>
<p> </p>
<p>Тацяна</p>
<p>Карабан,</p>
<p>Навошта ты жартуеш так няўдала?</p>
<p> </p>
<p>Карабан</p>
<p>Даруй, даруй, Тацяна, мір.</p>
<p>Давай Узброю я цябе, нібы Антанту.</p>
<p>Страляць умееш? Вось табе наган,</p>
<p>А вось патроны. Захавай іх добра.</p>
<p> </p>
<p>Уваходзяць Валошын і партызаны.</p>
<p> </p>
<p>Валошын</p>
<p>Гатовы?</p>
<p> </p>
<p>Тацяна</p>
<p>Я гатова.</p>
<p> </p>
<p>Валошын</p>
<p>Сімха Штэйнар?</p>
<p>Штэйнар</p>
<p><i>(уваходзячы з некалькімі партызанамі).</i></p>
<p>Тут, камандзір.</p>
<p> </p>
<p>Валошын</p>
<p>Пайшлі, таварышы,</p>
<p>Пайшлі. Да скорага спаткання, хлопцы.</p>
<p>Жывіце дружна, слухайце Данілу,</p>
<p>Трымайце сувязь цесную з мястэчкам,</p>
<p>Сачыце за Азорычам. А мы...</p>
<p>Мы пастараемся зрабіць усё,</p>
<p>Каб падаспець яму і вам на помач.</p>
<p> </p>
<p>Галасы.</p>
<p>Шчасліва вам! Да скорага спаткання!</p>
<p> </p>
<p>Валошын, Тацяна і Штэйнар выходзяць.</p>
<p> </p>
<p> </p>
<h4><a id="chapter7"></a>Малюнак пяты</h4>
<p>Станцыя Прыяміна. Штаб чырвонаармейскай часці. Два вакзальныя пакоі: пасажырская зала і пакой дзяжурнага. У пакоі дзяжурнага тэлеграф і тэлефон, а ў зале стаіць стол, завалены паперамі, па сцяне вісяць карта і розныя плакаты. У штабе Баяновіч і Казімер Бэсман.</p>
<p> </p>
<p>Баяновіч</p>
<p>Пакіньце жартаваць!</p>
<p> </p>
<p>Бэсман</p>
<p>Я не жартую.</p>
<p> </p>
<p>Баяновіч</p>
<p>Вы самі бачылі?</p>
<p> </p>
<p>Бэсман</p>
<p>Я сам не бачыў,</p>
<p>Але мне перадалі нашы людзі:</p>
<p>Тарас Азорыч перайшоў к панам.</p>
<p> </p>
<p>Баяновіч</p>
<p>Якая здрада!.. Не магу паверыць.</p>
<p> </p>
<p>Бэсман</p>
<p>Паверыць цяжка. Сам бы не паверыў,</p>
<p>Ды мне назвалі вельмі падрабязна</p>
<p>І час і месца, дзе ён перайшоў,</p>
<p>І тут ужо сумненняў быць не можа.</p>
<p> </p>
<p>Баяновіч</p>
<p>Падлец! Нанесці гэтакі удар!</p>
<p>Вы разумееце, таварыш Бэсман,</p>
<p>Былы камбрыг і камандзір палка</p>
<p>За здачу горада пайшлі пад суд.</p>
<p>Я — новы чалавек, кругом разлад,</p>
<p>Байцы стаміліся, рэзерваў мала,</p>
<p>Дзе супраціўнік наш — ніхто не знае...</p>
<p>У нас была надзея, што Азорыч</p>
<p>Дастане весткі, выручыць з бяды...</p>
<p>Зарэзаў ён мяне!</p>
<p> </p>
<p>Бэсман</p>
<p>А вы пры чым?</p>
<p> </p>
<p>Баяновіч</p>
<p>Ды мне ж загад узяць назад Барысаў.</p>
<p> </p>
<p>Бэсман</p>
<p>Узяць Барысаў? Я не разумею:</p>
<p>Ці я вар’ят, ці ў штабе звар’яцелі.</p>
<p>Каля Барысава стаіць брыгада,</p>
<p>Уланы абышлі наш правы фланг,</p>
<p>У тыле з бандай ходзіць Семянюк,</p>
<p>І думаць аб Барысаве — вар’яцтва.</p>
<p> </p>
<p>Баяновіч</p>
<p>А што ж мне выбіраць — ісці пад суд?</p>
<p> </p>
<p>Бэсман</p>
<p>А вы ім давядзіце, што загад</p>
<p>Аб наступленні зараз на Барысаў —</p>
<p>Фантазія штабных. Каб наступаць,</p>
<p>На падрыхтоўку трэба тыдні два.</p>
<p>Я гавару вам на падставе вестак,</p>
<p>Якія сам сабраў.</p>
<p>Баяновіч</p>
<p>Вы — маладзец!</p>
<p> </p>
<p>Уваходзіць Мелех.</p>
<p> </p>
<p>Мелех</p>
<p>Таварыш камандзір, у трэцім батальёне</p>
<p>Пяць чалавек не выйшла на паверку.</p>
<p> </p>
<p>Баяновіч</p>
<p>У дэзерцірах?</p>
<p> </p>
<p>Мелех</p>
<p>Не, на месцы ўсе.</p>
<p> </p>
<p>Баяновіч</p>
<p>Хто батальённы камандзір?</p>
<p> </p>
<p>Мелех</p>
<p>Дамейка.</p>
<p> </p>
<p>Баяновіч</p>
<p>Пяць чалавек арыштаваць. Дамейку...</p>
<p>Вы, здэцца, добра знаеце Дамейку?</p>
<p> </p>
<p>Бэсман</p>
<p>Былі у школе прапаршчыкаў разам.</p>
<p> </p>
<p>Баяновіч</p>
<p>Што ён за чалавек?</p>
<p> </p>
<p>Бэсман</p>
<p>Ну, як сказаць...</p>
<p>Ён чалавек не падазроны.</p>
<p> </p>
<p>Баяновіч</p>
<p>Мелех,</p>
<p>Паведаміце, што я там буду сам.</p>
<p> </p>
<p>Мелех</p>
<p>Я слухаю.</p>
<p><i>(Выходзіць.)</i></p>
<p> </p>
<p>Бэсман</p>
<p>Мне можна ў часць ісці?</p>
<p> </p>
<p>Баяновіч</p>
<p>Пакіньце зводку вашых вестак мне</p>
<p>І можаце ісці. Ну, я паехаў.</p>
<p><i>(Выходзіць )</i></p>
<p> </p>
<p>Бэсман</p>
<p>Дамейка маладзец, не спіць у шапку.</p>
<p>А весткі я вам дам. <i>(Піша.)</i> Нічыпар Мелех!</p>
<p> </p>
<p>Уваходзіць Нічыпар Мелех.</p>
<p> </p>
<p>Мелех Я слухаю.</p>
<p> </p>
<p>Бэсман</p>
<p>Перадасі камбрыгу.</p>
<p><i>(Кладзе напісаную ім зводку на стол.)</i></p>
<p>А ты усё, гаротнік, служыш? А?</p>
<p> </p>
<p>Мелех</p>
<p>Служу.</p>
<p> </p>
<p>Бэсман</p>
<p>Эх, шкода мне цябе, службіст!</p>
<p>Стары салдат, у доме жонка, дзеці,</p>
<p>А бачыць іх не давядзецца, мусіць...</p>
<p>Ты чуеш, а?</p>
<p> </p>
<p>Мелех</p>
<p>Я слухаю цябе.</p>
<p> </p>
<p>Бэсман</p>
<p>Нам вельмі крута, брат. Азорыч збег.</p>
<p>А мы, дурныя, будзем ваяваць,</p>
<p>Пакуль і не пагінем. Ну, бывай!</p>
<p><i>(Выходзіць.)</i></p>
<p> </p>
<p>Мелех</p>
<p>Вось і мяркуй, як хочаш тут. Алёшка</p>
<p> </p>
<p>Уваходзіць Алёшка Семізвон.</p>
<p> </p>
<p>Семізвон</p>
<p>Ну што?</p>
<p> </p>
<p>Мелех</p>
<p>Хадзі сюды. Ты чуў ці не?</p>
<p> </p>
<p>Семізвон</p>
<p>А што?</p>
<p> </p>
<p>Мелех</p>
<p>Азорыч, кажуць, недзе збег.</p>
<p> </p>
<p>Семізвон</p>
<p>Давай дамоў, Нічыпар!</p>
<p> </p>
<p>Мелех</p>
<p>Не магу,</p>
<p>Я шосты год ваюю, і нязручна</p>
<p>Пабітаму варочацца дамоў.</p>
<p> </p>
<p>Алёшка</p>
<p>Яно, канечна, трэба ваяваць...</p>
<p>Гавораць, сам Арджанікідзе тут.</p>
<p> </p>
<p>Мелех</p>
<p>Каб ён прыехаў, ён бы разабраўся!</p>
<p>Пабудзь, а я пайду вазьму вячэру.</p>
<p><i>(Бярэ кацялок і выходзіць.)</i></p>
<p> </p>
<p>Алёшка</p>
<p>Эх, чорт, благія справы, Аляксей!</p>
<p>Ісці дахаты нейк не выпадае,</p>
<p>А заставацца тут таксама страшна...</p>
<p> </p>
<p>Уваходзіць Сярго Арджанікідзе. Ён у армейскім шынялі і шлеме.</p>
<p> </p>
<p>Сярго</p>
<p>Дзень добры, друг!</p>
<p> </p>
<p>Алёшка</p>
<p>Дзень добры і табе!</p>
<p> </p>
<p>Сярго</p>
<p>Ну, як ваюецца?</p>
<p> </p>
<p>Алёшка</p>
<p>А паспрабуй,</p>
<p>Пазнаеш сам.</p>
<p> </p>
<p>Сярго</p>
<p>Я спрабаваў.</p>
<p> </p>
<p>Алёшка</p>
<p>І што ж?</p>
<p> </p>
<p>Сярго</p>
<p>Нішто, дармо, калі умела біцца.</p>
<p> </p>
<p>Алёшка</p>
<p>За пяць гадоў наўчыліся.</p>
<p> </p>
<p>Сярго</p>
<p>Не вельмі!</p>
<p>Барысава, нябось, не адстаялі?</p>
<p> </p>
<p>Алёшка</p>
<p>Папробуй адстаяць, калі іх процьма.</p>
<p> </p>
<p>Сярго</p>
<p>Каго?</p>
<p> </p>
<p>Алёшка</p>
<p>Паноў.</p>
<p> </p>
<p>Сярго</p>
<p>А колькі іх? Дакладна?</p>
<p> </p>
<p>Алёшка</p>
<p>А чорт іх ведае!</p>
<p> </p>
<p>Сярго</p>
<p>А дзе стаяць?</p>
<p> </p>
<p>Алёшка</p>
<p><i>(да Нічыпара Мелеха, які пры гэтым зайшоў у пакой з кацялком у руках):</i></p>
<p>Глянь, прычапіўся чалавек! Стаяць...</p>
<p>Калі б мы ведалі!..</p>
<p> </p>
<p>Сярго</p>
<p>А што ж разведка?</p>
<p>Хадзілі вы да іх?</p>
<p> </p>
<p>Алёшка</p>
<p>Схадзі, брат, сам,</p>
<p>Калі ты гэтакі храбрэц.</p>
<p> </p>
<p>Сярго</p>
<p>А ты?</p>
<p>Баішся? А?</p>
<p> </p>
<p>Алёшка</p>
<p>Баюся.</p>
<p> </p>
<p>Сярго</p>
<p><i>(да Нічыпара Мелеха).</i></p>
<p>Ну, а ты?</p>
<p>Няўжо ж у вас сярод усіх людзей</p>
<p>Ніводнага адважнага няма?</p>
<p> </p>
<p>Мелех</p>
<p>А ты чаго выпытываеш тут?</p>
<p>Ты хто такі? Падай дакумант мне.</p>
<p> </p>
<p>Сярго</p>
<p>Я з штаба арміі, Арджанікідзе.</p>
<p> </p>
<p>Алёшка</p>
<p>Арджанікідзе? Сам Арджанікідзе?</p>
<p>Не можа быць! Чытай, Нічыпар. Ну?</p>
<p> </p>
<p>Мелех</p>
<p><i>(прачытаўшы пасведчанне).</i></p>
<p>Паперы быццам бы ў парадку ўсе.</p>
<p> </p>
<p>Алёшка</p>
<p>Уліп.</p>
<p> </p>
<p>Сярго</p>
<p>А ты, скажы мне, хто такі?</p>
<p> </p>
<p>Мелех</p>
<p>А я, таварыш камісар, дзяжурны...</p>
<p>Па сувязі... Нічыпар Мелех.</p>
<p> </p>
<p>Сярго</p>
<p>Добра.</p>
<p> </p>
<p>Мелех</p>
<p>Нядобра нейк я вас прыняў, таварыш..</p>
<p> </p>
<p>Сярго</p>
<p>Нічога, дарагі, нічога, добра.</p>
<p>А ты... як зваць?</p>
<p> </p>
<p>Алёшка</p>
<p>Алёшка Семізвон.</p>
<p> </p>
<p>Сярго</p>
<p>А ты, Алёшка Семізвон, глядзі,</p>
<p>Не гавары, не ведаючы з кім.</p>
<p> </p>
<p>Алёшка</p>
<p>Ёсць, камісар!</p>
<p> </p>
<p>Сярго</p>
<p>Пакліч камбрыга.</p>
<p> </p>
<p>Алёшка</p>
<p>Ёсць!</p>
<p> </p>
<p>Алёшка Семізвон выбягае.</p>
<p> </p>
<p>Сярго</p>
<p>Сядай, таварыш Мелех, закусі.</p>
<p> </p>
<p>Мелех</p>
<p>А можа... вы?</p>
<p> </p>
<p>Сярго</p>
<p>А хопіць нам на двух?</p>
<p> </p>
<p>Мелех</p>
<p>Павінна.</p>
<p>Сярго</p>
<p>Што ж, дай лыжку, паспрабую.</p>
<p>У арміі даўно?</p>
<p> </p>
<p> </p>
<p>Мелех</p>
<p>Пяць год ужо.</p>
<p> </p>
<p>Сярго</p>
<p>Абрыдала?</p>
<p> </p>
<p>Мелех</p>
<p>Абрыдала нашчэнт.</p>
<p> </p>
<p>Сярго</p>
<p>Дадому хочацца?</p>
<p> </p>
<p>Мелех</p>
<p>Не гавары.</p>
<p> </p>
<p>Сярго</p>
<p>А дома як, жывуць нішто?</p>
<p> </p>
<p>Мелех</p>
<p>Нішто...</p>
<p>Ды крыўдзяць іх, зямлі не хочуць даць.</p>
<p> </p>
<p>Сярго</p>
<p>Ты камандзіру гаварыў?</p>
<p> </p>
<p>Мелех</p>
<p>Казаў...</p>
<p>Малы ім клопат.</p>
<p> </p>
<p>Сярго</p>
<p>Дай твой адрас.</p>
<p>Папробую табе дапамагчы.</p>
<p> </p>
<p>Мелех</p>
<p>Сяло Высокае, Цвярской губерні.</p>
<p> </p>
<p>Сярго</p>
<p>Так, вельмі добра. А скажы мне, Мелех,</p>
<p>Чаму парадку тут у вас няма?</p>
<p> </p>
<p>Мелех</p>
<p>Змарыліся.</p>
<p>Сярго</p>
<p>Не тое, хтосьці шкодзіць...</p>
<p> </p>
<p>Мелех</p>
<p>І кожны шкуру беражэ сваю.</p>
<p> </p>
<p>Сярго</p>
<p>Вось, вось! Такіх няшчадна трэба біць!</p>
<p> </p>
<p>Мелех</p>
<p>Ды людзі ж гэта, камісар! Дармо,</p>
<p>Што ўсе яны з звярынаю душой,</p>
<p>А глянеш, як яны дубеюць, мокнуць,</p>
<p>І шкода неяк стане. Як жа біць?</p>
<p> </p>
<p>Сярго</p>
<p>А немцаў біў? Белапалякаў б’еш?</p>
<p> </p>
<p>Мелех</p>
<p>Там — ворагі...</p>
<p> </p>
<p>Сярго</p>
<p>А тут? А гэта? Той,</p>
<p>Хто разлагае армію знутры,</p>
<p>Той самы подлы, самы страшны вораг.</p>
<p> </p>
<p>Уваходзіць камбрыг Баяновіч.</p>
<p> </p>
<p>Баяновіч</p>
<p>З’явіўся згодна вашаму загаду.</p>
<p> </p>
<p>Сярго</p>
<p>Вы камандзір брыгады, Баяновіч?</p>
<p>Вы можаце ісці, таварыш Мелех.</p>
<p> </p>
<p>Нічыпар Мелех выходзіць.</p>
<p> </p>
<p>Сядайце. Я даволі пахадзіў,</p>
<p>Пагаварыў з байцамі вашай часці</p>
<p>І не магу павіншаваць вас з тым,</p>
<p>Што я застаў. Няма парадку ў вас.</p>
<p> </p>
<p>Баяновіч</p>
<p>Таварыш...</p>
<p> </p>
<p>Сярго</p>
<p>Пачакайце! Часць старая,</p>
<p>Народ абучаны, страляць умее,</p>
<p>А поспехаў у вас чамусь няма.</p>
<p>У чым жа справа тут? Дзе корань зла?</p>
<p>Хто вінаваты? Мы — і ты і я.</p>
<p>Так, дарагі таварыш, толькі мы.</p>
<p>Не ўмееце камандаваць як след.</p>
<p> </p>
<p>Баяновіч</p>
<p>Я два гады камандаваў палком.</p>
<p> </p>
<p>Сярго</p>
<p>Я сам з вусамі? Вусы, сапраўды,</p>
<p>Вялікія ў цябе, а дысцыпліны —</p>
<p>Усё ж няма. Вось і хадзі з вусамі.</p>
<p> </p>
<p>Баяновіч</p>
<p>Вы крыўдзіце, таварыш камісар.</p>
<p> </p>
<p>Сярго</p>
<p>Крыўдуйце не крыўдуйце — ваша справа,</p>
<p>А ўсё, што бачу я,— не дысцыпліна.</p>
<p> </p>
<p>Баяновіч</p>
<p>На жаль, адзін у полі не ваяка.</p>
<p> </p>
<p>Сярго</p>
<p>Чаму адзін?</p>
<p> </p>
<p>Баяновіч</p>
<p>Таму, што камісар</p>
<p>Наважыў сам чамусь ісці ў разведку</p>
<p>І перайшоў да ворага.</p>
<p> </p>
<p>Сярго</p>
<p>Азорыч?</p>
<p>Як вам не сорам паўтараць паклёп?!</p>
<p> </p>
<p>Баяновіч</p>
<p>Здаецца, гэта не паклёп, а праўда:</p>
<p>Азорыча няма чацвёрты дзень.</p>
<p>Начальнік нашай коннае разведкі</p>
<p>Паведаміў сягоння, што яму</p>
<p>Сказалі, быццам бы Азорыч там.</p>
<p> </p>
<p>Сярго</p>
<p>Азорыча я знаю асабіста:</p>
<p>Калі ён там, дык не па ўласнай волі,—</p>
<p>Напэўна здарылася з ім няшчасце.</p>
<p>Тым больш вы абавязаны былі</p>
<p>Рассеяць паніку, зрабіць парадак</p>
<p>І згуртаваць увесь народ.</p>
<p> </p>
<p>Баяновіч</p>
<p>Народ</p>
<p>Не пра вайну гамоніць, а пра дом.</p>
<p> </p>
<p>Сярго</p>
<p>Мой дарагі, а вы пра іхні дом</p>
<p>Хоць трохі думаеце?</p>
<p>Вам вядома,</p>
<p>Ці далі сем’ям іх зямлю, ці не?</p>
<p> </p>
<p>Баяновіч</p>
<p>Не наша гэта справа.</p>
<p> </p>
<p>Сярго</p>
<p>Наша справа!</p>
<p>Аб дзецях і бацьках тваіх байцоў</p>
<p>Павінен першы клапаціцца ты,</p>
<p> </p>
<p>Баяновіч</p>
<p>За няньку быць і ваяваць — не ўмею.</p>
<p> </p>
<p>Сярго</p>
<p>Я гэтага ад вас не патрабую!</p>
<p>Але вам трэба ведаць, што байцы</p>
<p>Пакінулі бацькоў, дзяцей і жонак</p>
<p>І думаюць: а як яны жывуць?</p>
<p>Ці ёсць у іх там хлеб? карова? хата?</p>
<p>І ты павінен ім дапамагаць</p>
<p>У іхніх клопатах.</p>
<p>Павінен ведаць,</p>
<p>Чым ты камандуеш, таварыш мой.</p>
<p>Так, дарагі.</p>
<p> </p>
<p>Баяновіч</p>
<p>Я толькі трэці дзень</p>
<p>Камандую брыгадай.</p>
<p> </p>
<p>Сярго</p>
<p>Часу досыць,</p>
<p>Каб выканаць загад і ўзяць Барысаў.</p>
<p>Вы разумееце, мяне таксама</p>
<p>За гэта па галоўцы не пагладзяць,</p>
<p>І вашаму пакорнаму слузе</p>
<p>Даць справаздачу прыйдзецца ЦК.</p>
<p>Сягоння я пытанне стаўлю рубам:</p>
<p>Праз колькі дзён вы зоймеце Барысаў?</p>
<p> </p>
<p>Баяновіч</p>
<p>На гэта мне спатрэбіцца два тыдні.</p>
<p> </p>
<p>Сярго</p>
<p>Барысаў будзе наш праз дні... чатыры.</p>
<p>Я цвёрда ведаю. Не знаю толькі,</p>
<p>Вы будзеце камбрыгам там ці не.</p>
<p>Тут ваша справа, выбірайце самі.</p>
<p> </p>
<p>Баяновіч</p>
<p>Праз дні чатыры нельга аніяк.</p>
<p>Праз тыдзень — можа...</p>
<p> </p>
<p>Сярго</p>
<p>А праз трое сутак?</p>
<p>Які на гэта будзе ваш адказ?</p>
<p> </p>
<p>Баяновіч</p>
<p>Я пастараюся...</p>
<p> </p>
<p>Сярго</p>
<p>Тады запішам:</p>
<p>Барысаў зоймем цераз двое сутак,</p>
<p>Чаго ж вы маўчыце? Не зоймем, а?</p>
<p> </p>
<p>Баяновіч</p>
<p>Не ведаю.</p>
<p> </p>
<p>Сярго</p>
<p>Патрэбна толькі верыць,</p>
<p>І перамога будзе наша, друг.</p>
<p>Якая вам патрэбна дапамога?</p>
<p> </p>
<p>Баяновіч</p>
<p>Людзей няма, асноўнае — людзей.</p>
<p> </p>
<p>Сярго</p>
<p>Людзей я абяцаць вам не магу.</p>
<p>Што вам яшчэ?</p>
<p> </p>
<p>Баяновіч</p>
<p>З харчамі, з хлебам дрэнна.</p>
<p> </p>
<p>Сярго</p>
<p>Я знаю, хлеб даставяць. Што яшчэ?</p>
<p> </p>
<p>Баяновіч</p>
<p>Абутку малавата.</p>
<p> </p>
<p>Сярго</p>
<p>Колькі трэба?</p>
<p> </p>
<p>Баяновіч</p>
<p>Ну, хоць для самых босых — трыста пар.</p>
<p> </p>
<p>Сярго</p>
<p>Не будзе многа?</p>
<p> </p>
<p>Баяновіч</p>
<p>Гэта сама меней.</p>
<p> </p>
<p>Сярго</p>
<p>Я дам усё, але глядзіце мне,</p>
<p>Каб цераз двое сутак быў Барысаў.</p>
<p>З пазіцыі якія весткі ёсць?</p>
<p> </p>
<p>Баяновіч</p>
<p>Вось самыя апошнія навіны.</p>
<p> </p>
<p><i>Падае зводкі, Сярго чытае.</i></p>
<p> </p>
<p>Сярго</p>
<p>Дзе ж супраціўнік ваш? То ён вось тут,</p>
<p>То ён вось там. Нядобра! Што? Мана!</p>
<p>Там столькі сіл не можа быць.</p>
<p>Туды пасланы быў бронецягнік,</p>
<p>Бронецягнік дайшоў да вёскі Стайкі</p>
<p>І супраціўніка нідзе не стрэў.</p>
<p>Разведка хлусіць! Хто прыносіў весткі?</p>
<p> </p>
<p>Баяновіч</p>
<p>Начальнік коннае разведкі Бэсман...</p>
<p> </p>
<p>Сярго</p>
<p>Той самы, значыць, што даставіў чуткі</p>
<p>І пра Азорыча?</p>
<p> </p>
<p>Баяновіч</p>
<p>Той самы, так.</p>
<p> </p>
<p>Сярго</p>
<p>Відаць, ён толькі чуткамі й жыве.</p>
<p>А гэта?</p>
<p> </p>
<p>Баяновіч</p>
<p>Макарэнка.</p>
<p> </p>
<p>Сярго</p>
<p>Макарэнка.</p>
<p>Што затрымаў адзін узвод паноў?</p>
<p> </p>
<p>Баяновіч</p>
<p>Ён сам.</p>
<p> </p>
<p>Сярго</p>
<p>А ну, паклічце!</p>
<p> </p>
<p>Баяновіч</p>
<p>Зараз.</p>
<p><i>(Выходзіць.)</i></p>
<p> </p>
<p>Сярго</p>
<p>Мелех!</p>
<p> </p>
<p><i>Уваходзіць Нічыпар Мелех.</i></p>
<p> </p>
<p>Мелех</p>
<p>Я слухаю.</p>
<p> </p>
<p>Сярго</p>
<p>Звяжыся, друг, са штабам</p>
<p>І пазаві начальніка снабжэння.</p>
<p> </p>
<p>Мелех</p>
<p>Я слухаю.</p>
<p><i>(Выходзіць.)</i></p>
<p> </p>
<p>Сярго</p>
<p>Няўжо за гэты час</p>
<p>Паны маглі сабраць такія сілы?</p>
<p>Не можа быць.</p>
<p> </p>
<p>Мелех</p>
<p><i>(З суседняга пакоя.)</i></p>
<p>Таварыш камісар,</p>
<p>Начальнік ёсць.</p>
<p> </p>
<p>Сярго ідзе да тэлефона.</p>
<p> </p>
<p>Сярго</p>
<p>Начальнік па снабжэнню?</p>
<p>Дзень добры! Што? Арджанікідзе, так.</p>
<p>Вы чым займаецеся? Вам вядома,</p>
<p>Што людзі тут сядзяць зусім без хлеба?!</p>
<p>Няма — чаго? Вагоны скора будуць:</p>
<p>Я сёння з Оршы выслаў тры пляцоўкі.</p>
<p>Паклапаціцеся адправіць так,</p>
<p>Каб раніцой былі прадукты тут.</p>
<p>Пад вашую адказнасць. Па-другое,</p>
<p>Прышліце мне абутку трыста пар.</p>
<p>Няма? А ў Віцебску? Вось гэта блага.</p>
<p>Ну што ж, нічога не папішаш. Так...</p>
<p>Усё. Бывайце. Блага!</p>
<p>Як жа быць?</p>
<p>Дзе нам дастаць абутку, Мелех, а?</p>
<p> </p>
<p>Мелех</p>
<p>Я слухаю.</p>
<p> </p>
<p>Сярго</p>
<p>А ты мне лепш скажы.</p>
<p> </p>
<p>Мелех</p>
<p>Не ведаю.</p>
<p> </p>
<p>Сярго</p>
<p>І я таксама, друг. <i>(Задумаўся.)</i></p>
<p> </p>
<p>Уваходзіць Баяновіч.</p>
<p> </p>
<p>Сярго</p>
<p>Чакай, знайшлі! Таварыш Баяновіч,</p>
<p>А што ў кавалерыйскай ёсць абутак?</p>
<p> </p>
<p>Баяновіч</p>
<p>Напэўна, ёсць.</p>
<p> </p>
<p>Сярго</p>
<p>Пазычце.</p>
<p> </p>
<p>Баяновіч</p>
<p>Не дадуць.</p>
<p> </p>
<p>Сярго</p>
<p>Чаму? Што за мясцовыя настроі!</p>
<p> </p>
<p>Баяновіч</p>
<p>А хто ж ім будзе аддаваць?</p>
<p> </p>
<p>Сярго</p>
<p>Я сам.</p>
<p>Аддам вось гэтыя свае лакіркі.</p>
<p>Чаго ўсміхаешся, таварыш Мелех?</p>
<p> </p>
<p>Мелех</p>
<p>Няважныя лакеркі, камісар.</p>
<p>Не возьмуць іх.</p>
<p> </p>
<p>Сярго</p>
<p>Нічога, возьмуць, Мелех.</p>
<p> </p>
<p>Мелех</p>
<p>Вы падашліце іх увечар нам,</p>
<p>Дык нашы хлопцы тут паставяць латку.</p>
<p> </p>
<p>Сярго</p>
<p>А гэта ўжо хіба пасля вайны.</p>
<p> </p>
<p>Мелех</p>
<p>Як знаеце, таварыш камісар. <i>(Выходзіць.)</i></p>
<p> </p>
<p>Сярго штосьці піша.</p>
<p> </p>
<p>Сярго</p>
<p>Таварыш Баяновіч, вось запіска,</p>
<p>Пашліце з ёю зараз чалавека,</p>
<p>І ён даставіць вам абутак.</p>
<p> </p>
<p>Баяновіч</p>
<p>Добра.</p>
<p> </p>
<p>Сярго</p>
<p>Вы па людзей паслалі?</p>
<p> </p>
<p>Баяновіч</p>
<p>Бэсман тут.</p>
<p> </p>
<p>Сярго</p>
<p>Гукніце, хай заходзіць.</p>
<p> </p>
<p>Баяновіч</p>
<p>Зараз клікну. <i>(Выходзіць.)</i></p>
<p> </p>
<p>Сярго разглядае карту.</p>
<p> </p>
<p>Сярго</p>
<p>Няважныя, зусім благія справы.</p>
<p>Без вестак палкаводзец не ваяка.</p>
<p>І як магло зрабіцца, што Азорыч</p>
<p>Так па-дзівацку трапіў да паноў?</p>
<p> </p>
<p>Уваходзіць Бэсман. Ён пільна прыглядаецца да Арджанікідзе. Сярго заўважае яго толькі праз нейкі час.</p>
<p> </p>
<p>Сярго</p>
<p>Ты хто такі?</p>
<p> </p>
<p>Бэсман</p>
<p>Казімер Бэсман.</p>
<p> </p>
<p>Сярго</p>
<p>Чын?</p>
<p> </p>
<p>Бэсман</p>
<p>Начальнік коннае разведкі.</p>
<p> </p>
<p>Сярго</p>
<p>Ты!..</p>
<p>Ты як стаіш?! Ты перад кім стаіш?!</p>
<p>Расхлістаны, абвіслы... Камандзір!</p>
<p>Паправіць рэмень, зашпіліцца. Так.</p>
<p>Сядайце, Бэсман, раскажыце мне,</p>
<p>Адкуль дасталі вы такія весткі?</p>
<p> </p>
<p>Бэсман</p>
<p>Я сам хадзіў на фронт.</p>
<p> </p>
<p>Сярго</p>
<p>І асабіста</p>
<p>Сабралі весткі там?</p>
<p> </p>
<p>Бэсман</p>
<p>Канечна, так.</p>
<p> </p>
<p>Сярго</p>
<p>Дык пад Барысавам стаіць брыгада?</p>
<p>Вы самі бачылі?</p>
<p> </p>
<p>Бэсман</p>
<p>Так, бачыў сам.</p>
<p> </p>
<p>Сярго</p>
<p>Не разумею. А скажыце мне,</p>
<p>Масты наведзены?</p>
<p> </p>
<p>Бэсман</p>
<p>Паромы ходзяць.</p>
<p> </p>
<p>Сярго</p>
<p>А як на правым флангу — многа сіл?</p>
<p> </p>
<p>Бэсман</p>
<p>Дакладна не магу сказаць, але...</p>
<p>Наш правы фланг глыбока абышлі:</p>
<p>У Хохлаве,</p>
<p>у Рудні — скрозь паны.</p>
<p> </p>
<p>Сярго</p>
<p>А пад Барысавам?</p>
<p> </p>
<p>Бэсман</p>
<p>Я ўжо сказаў,</p>
<p>Што пад Барысавам стаіць брыгада.</p>
<p> </p>
<p>Сярго</p>
<p>А наш бронецягнік дайшоў да Стаек</p>
<p>І супраціўніка нідзе не стрэў.</p>
<p> </p>
<p>Бэсман</p>
<p>Не ведаю.</p>
<p> </p>
<p>Сярго</p>
<p>Відаць, што пан схаваўся.</p>
<p>Вы што ж такі пануры, невясёлы?</p>
<p> </p>
<p>Бэсман</p>
<p>У нас вясёлага не вельмі шмат.</p>
<p> </p>
<p>Сярго</p>
<p>Пачуцце гумару прыносіць сілу.</p>
<p>Нічога больш не скажаце, начальнік?</p>
<p> </p>
<p>Бэсман</p>
<p>Я расказаў усё.</p>
<p> </p>
<p>Сярго</p>
<p>А што Азорыч?</p>
<p> </p>
<p>Бэсман</p>
<p>Я думаў, гэта вам ужо вядома.</p>
<p> </p>
<p>Сярго</p>
<p>Мне хочацца пачуць ад вас саміх.</p>
<p> </p>
<p>Бэсман</p>
<p>Я новага нічога не дадам,</p>
<p>Бо мы з ім развіталіся ля Стаек:</p>
<p>Я ўзяў кірунак проста ўздоўж чыгункі,</p>
<p>А камісар пайшоў на Слабаду.</p>
<p>Крыху пазней, у Рудні, я дачуўся,</p>
<p>Нібы Азорыч перайшоў к панам.</p>
<p> </p>
<p>Сярго</p>
<p>Ён быў адзін?</p>
<p> </p>
<p>Бэсман</p>
<p>Здаецца... Не! Чакайце...</p>
<p>За ім пайшоў яшчэ адзін баец.</p>
<p> </p>
<p>Сярго</p>
<p>І гэта ўсё?</p>
<p> </p>
<p>Бэсман</p>
<p>Усё.</p>
<p> </p>
<p>Сярго</p>
<p>Ну, што ж, ідзіце.</p>
<p> </p>
<p>Бэсман выходзіць; у дзвярах ён сутыкаецца з Баяновічам.</p>
<p> </p>
<p>Бэсман</p>
<p>Што за камедыя?</p>
<p> </p>
<p>Баяновіч</p>
<p>Якая? Дзе?</p>
<p> </p>
<p>Бэсман</p>
<p>Здаецца, мне не хочуць давяраць?</p>
<p><i>(Ён крута павярнуўся і выйшаў.)</i></p>
<p> </p>
<p>Сярго</p>
<p>Таварыш Баяновіч...</p>
<p> </p>
<p>Баяновіч</p>
<p>Я.</p>
<p> </p>
<p>Сярго</p>
<p>Скажы,</p>
<p>Хто гэты Бэсман?</p>
<p> </p>
<p>Баяновіч</p>
<p>Быўшы афіцэр.</p>
<p>У нас ён, здэцца, больш ужо за год.</p>
<p> </p>
<p>Сярго</p>
<p>Ён рэдка усміхаецца.</p>
<p> </p>
<p>Баяновіч</p>
<p>Не, ён вясёлы,</p>
<p>З байцамі ён жартуе вельмі часта.</p>
<p> </p>
<p>Сярго</p>
<p>А Макарэнка ёсць?</p>
<p> </p>
<p>Баяновіч</p>
<p>Прыйшоў.</p>
<p> </p>
<p>Сярго</p>
<p>Пакліч.</p>
<p> </p>
<p>Баяновіч выходзіць; з-за сцэны чуваць яго голас.</p>
<p> </p>
<p>Баяновіч</p>
<p>Таварыш Макарэнка, к камісару!</p>
<p> </p>
<p>Уваходзіць малады баец Макарэнка.</p>
<p> </p>
<p>Макарэнка</p>
<p>Дазволіце зайсці?</p>
<p> </p>
<p>Сярго</p>
<p>Давай, давай.</p>
<p> </p>
<p>Макарэнка</p>
<p>Баец дзевятай роты Макарэнка.</p>
<p> </p>
<p>Сярго</p>
<p>Прыемна. Рад. Сядай. Глядзі які!</p>
<p>А мне здавалася, што ты асілак.</p>
<p> </p>
<p>Макарэнка</p>
<p>Я й не слабы, таварыш камісар,</p>
<p>Хаця звычайны, гэтакі ж, як быў...</p>
<p>І вы такі ж, як і раней былі.</p>
<p> </p>
<p>Сярго</p>
<p>А дзе мы сустракаліся з табой?</p>
<p> </p>
<p>Макарэнка</p>
<p>У васемнаццатым... На Украіне...</p>
<p>Не помніце? Зімой, як немцаў білі?</p>
<p> </p>
<p>Сярго</p>
<p>Успамінаю, верна... Памужнеў!</p>
<p>А я намнога пастарэў?</p>
<p> </p>
<p>Макарэнка</p>
<p>Ані.</p>
<p> </p>
<p>Сярго</p>
<p>Ну, гавары! Глядзі, маршчыны скрозь.</p>
<p> </p>
<p>Макарэнка</p>
<p>Жыццё заўсёды пакідае след.</p>
<p> </p>
<p>Сярго</p>
<p>Філосаф!</p>
<p> </p>
<p>Макарэнка</p>
<p>Што ж, даводзіцца часамі думаць,</p>
<p>Без гэтага жывым маркотна жыць.</p>
<p> </p>
<p>Сярго</p>
<p>Вось гэта ісціна. А раскажы,</p>
<p>Як ты адзін супроць паноў змагаўся.</p>
<p> </p>
<p>Макарэнка</p>
<p>Даруйце мне, таварыш камісар.</p>
<p>Ну, праўда, быў загад нам адступіць.</p>
<p>А глянуў я кругом — прыгожы край,</p>
<p>Зялёны, залацісты, поўны песень...</p>
<p>І вось яго патопчуць капытамі,</p>
<p>Зальюць крывёй людскою і слязьмі.</p>
<p>І зашчымела сэрца моцна, моцна.</p>
<p>Забыўся на загад, на ўсё на свеце,</p>
<p>За кулямётам лёг і гавару:</p>
<p>Нічога не ўступлю панам —</p>
<p>Ні лесу цёмнага, ні жоўтых стэпаў,</p>
<p>Ні ясных зор, ні спелых вішань,</p>
<p>Ні песень нашых, сумных і вясёлых.</p>
<p>Усё — маё, усё — народнае і наша!</p>
<p>Канечна, быў загад нам адступіць...</p>
<p>Не падчыніўся... сэрца падвяло.</p>
<p> </p>
<p>Сярго</p>
<p>Геройства паказнога нам не трэба,</p>
<p>А ненавісць да ворагаў сваіх,</p>
<p>Сваю святую любасць да краіны</p>
<p>У благародным сэрцы беражы.</p>
<p>Паклікаў я цябе не для вымовы.</p>
<p>Ты раскажы, адкуль табе вядома,</p>
<p>Што пад Барысавам не многа сіл?</p>
<p> </p>
<p>Макарэнка</p>
<p>Я быў сягоння ноччу у разведцы.</p>
<p> </p>
<p>Сярго</p>
<p>І сам праверыў?</p>
<p> </p>
<p>Макарэнка</p>
<p>Мне казалі людзі.</p>
<p> </p>
<p>Сярго</p>
<p>Надзейныя?</p>
<p> </p>
<p>Макарэнка</p>
<p>Сяляне, нашы людзі.</p>
<p> </p>
<p>Сярго</p>
<p>А Бэсман тут нядаўна гаварыў,</p>
<p>Што пад Барысавам стаіць брыгада,</p>
<p>І ў Хохлаве, у Рудні — скрозь паны.</p>
<p> </p>
<p>Макарэнка</p>
<p>Вось гэта ўжо хлусня! Сягоння ўночы</p>
<p>Я сам хадзіў у Хохлава, і там —</p>
<p>Ніводнага салдата. Сам я бачыў.</p>
<p> </p>
<p>Сярго</p>
<p>І ён гаворыць, сам. Дык як жа так?</p>
<p> </p>
<p>Макарэнка</p>
<p>За Хохлава ручаюся жыццём:</p>
<p>Ніводнага салдата там няма.</p>
<p> </p>
<p>Сярго</p>
<p>А пра Азорыча не чуў нічога?</p>
<p> </p>
<p>Макарэнка</p>
<p>Нічога.</p>
<p> </p>
<p>Сярго</p>
<p>Штосьці дзіўна... Вельмі дзіўна!</p>
<p>Вось што яшчэ, таварыш Макарэнка:</p>
<p>Мне трэба некалькі адборных малайцоў,</p>
<p>Адважных і напорыстых, як ты.</p>
<p> </p>
<p>Макарэнка</p>
<p>Такіх, як я, у нас не вельмі многа,</p>
<p>А лепшых я магу знайсці вам безліч.</p>
<p> </p>
<p>Сярго</p>
<p>Цудоўна, друг. Народ надзейны, пэўны?</p>
<p> </p>
<p>Макарэнка</p>
<p>За іх ручаюся, як за сябе.</p>
<p> </p>
<p>Сярго</p>
<p>У дзевяць вечара будзь з імі тут.</p>
<p>Прыходзьце ўзброеныя, як да бою.</p>
<p>Усё.</p>
<p> </p>
<p>Макарэнка</p>
<p>Дазволіце ісці?</p>
<p> </p>
<p>Сярго</p>
<p>Бывай!</p>
<p> </p>
<p>Макарэнка выходзіць. За акном на пероне чуваць песня «Над Бярозай-ракой». Сярго падыходзіць да акна, задуменна напяваючы:</p>
<p> </p>
<p>«Над Бярозай-ракой, над далінаю</p>
<p>Заігралі гарністы паход:</p>
<p>— Узнімайся, сям’я сакаліная,</p>
<p>Уставай на змаганне, народ!»</p>
<p>А песня верная. З такою песняй</p>
<p>Чырвоныя палкі падымуць сцяг,</p>
<p>Згуртованыя рушацца на бой,</p>
<p>Я сам ім пакажу надзейны шлях.</p>
<p>І горад наш, клянуся галавой,</p>
<p>Барысаў будзе наш! Што там за шум?</p>
<p> </p>
<p>З перона даносяцца ўзбуджаныя галасы Штэйнара і вартавога.</p>
<p> </p>
<p>Сімха</p>
<p>Ды прапусці ж ты, добры чалавек!</p>
<p> </p>
<p>Адпіхае вартавога і заходзіць у пакой. За ім уваходзяць Валошын і Тацяна.</p>
<p> </p>
<p>Сімха</p>
<p>Галоўным камісарам будзеш ты?</p>
<p> </p>
<p>Сярго</p>
<p>Як быццам — я.</p>
<p> </p>
<p>Сімха</p>
<p>Арджанікідзе?</p>
<p> </p>
<p> </p>
<p>Сярго</p>
<p>Так.</p>
<p> </p>
<p>Сімха</p>
<p>Дзень добры вам!</p>
<p> </p>
<p>Валошын</p>
<p>Таварыш камісар,</p>
<p>Мы перайшлі з-за фронту, з Слабады...</p>
<p> </p>
<p>Сярго</p>
<p>Вы з Слабады? Сябры мае!.. Сябры!</p>
<p>Вось гэта здорава! Што там чуваць?</p>
<p> </p>
<p>Тацяна</p>
<p>Нам перадаў Азорыч...</p>
<p> </p>
<p>Сярго</p>
<p>Дзе ён сам?</p>
<p>Валошын</p>
<p>Арыштаваны.</p>
<p> </p>
<p>Сярго</p>
<p>Як жа ён патрапіў?</p>
<p> </p>
<p>Тацяна</p>
<p>Яго прадаў адзін знаёмы.</p>
<p> </p>
<p>Сярго</p>
<p>З нашых?</p>
<p> </p>
<p>Тацяна</p>
<p>На вуліцы ён быў у нашай форме,</p>
<p>А ў штабе ў іх — у форме афіцэра.</p>
<p> </p>
<p>Сярго</p>
<p>Пазналі б вы яго?</p>
<p> </p>
<p>Тацяна</p>
<p>Ва ўсякі час.</p>
<p>Я нават помню, што яго назвалі</p>
<p>Паручнік Завішынскі.</p>
<p> </p>
<p>Сярго</p>
<p>Гэта добра.</p>
<p> </p>
<p>Тацяна</p>
<p>Скажыце, нельга вызваліць яго?</p>
<p> </p>
<p>Валошын</p>
<p>Як можна, Таня, гаварыць аб гэтым,</p>
<p>Калі ёсць болей важныя задачы.</p>
<p> </p>
<p>Сярго</p>
<p>Жыццё людзей таксама, друг, не дробязь,</p>
<p>Тым больш жыццё такога чалавека.</p>
<p>Я абяцаць напэўна не магу,</p>
<p>Аднак усё, што толькі можна, зробім,</p>
<p>Каб зноў вярнуць Азорыча на волю.</p>
<p>А як вы з ім звязаліся, сябры?</p>
<p> </p>
<p>Сімха</p>
<p>Цераз яе, таварыш камісар,</p>
<p>Яна прабралася да самых крат.</p>
<p> </p>
<p>Сярго</p>
<p>Вы — смелая! І што ж ён перадаў?</p>
<p> </p>
<p>Тацяна</p>
<p>Барысаў здраднікі здалі без бою.</p>
<p>У ворага пакуль што мала сіл.</p>
<p>І горад можна нам узяць ізноў.</p>
<p> </p>
<p>Сярго</p>
<p>Мы так і думалі. Якія ж сілы</p>
<p>У іх па гэты бок ракі Бярозы?</p>
<p> </p>
<p>Сімха</p>
<p>Ды сілы невялікія.</p>
<p> </p>
<p>Сярго</p>
<p>Дакладна?</p>
<p> </p>
<p>Валошын</p>
<p>Дакладна мы не можам вам сказаць.</p>
<p> </p>
<p>Сярго</p>
<p>А дзе і як размешчаны?</p>
<p> </p>
<p>Валошын</p>
<p>Не знаю.</p>
<p> </p>
<p>Сярго</p>
<p>Вось гэта блага. А скажыце мне,</p>
<p>Масты наведзены?</p>
<p> </p>
<p>Сімха</p>
<p>Мастоў няма.</p>
<p> </p>
<p>Валошын</p>
<p>Паромы ходзяць.</p>
<p> </p>
<p>Тацяна</p>
<p>Можна мне прысесці?</p>
<p> </p>
<p>Сярго</p>
<p>Вы стомлены?</p>
<p> </p>
<p>Валошын</p>
<p>Не спалі двое сутак.</p>
<p>Сярго</p>
<p>Даруйце, я расхваляваўся вельмі.</p>
<p>Ідзіце ў той пакой. Таварыш Мелех!</p>
<p> </p>
<p>З сумежнага пакоя ўваходзіць Мелех.</p>
<p> </p>
<p>Нікога не пускаць, хай адпачнуць.</p>
<p>А покуль вас зусім не зморыць сон,</p>
<p>Раскажаце мне болей падрабязна.</p>
<p> </p>
<p>Выходзіць з прыйшоўшымі ў другі пакой.</p>
<p> </p>
<p>Мелех</p>
<p>Турботны чалавек: за ўсіх — клапоты.</p>
<p> </p>
<p>Праз нейкі час Сярго варочаецца.</p>
<p> </p>
<p>Сярго</p>
<p>Ужо і спяць. Цікавыя навіны.</p>
<p>Выходзіць, Бэсмап нахлусіў. Праверым.</p>
<p>Нічыпар Мелех, дай мне, друг, Смаленск.</p>
<p> </p>
<p>Мелех</p>
<p>Я слухаю, таварыш камісар.</p>
<p><i>(Ідзе ў сумежны пакой да тэлефона.)</i></p>
<p> </p>
<p>Сярго</p>
<p>Калі разведка нам удасца сёння,</p>
<p>Дык мы Барысаў забярэм напэўна.</p>
<p> </p>
<p>Мелех</p>
<p>Смаленск вас слухае.</p>
<p> </p>
<p>Сярго</p>
<p>Іду, іду.</p>
<p>Смаленск? Я Прыяміна. Арджанікідзе.</p>
<p>Таварыш Сталін там? Паклікаць можна?</p>
<p>Мне вельмі спешна. Добра, я чакаю.</p>
<p>Даруйце мне, што я вас патрывожыў.</p>
<p>Здагадкі вашы правільныя. Што?</p>
<p>Здаецца, што на гэты бок Бярозы</p>
<p>Іх перайшло не вельмі многа. Колькі?</p>
<p>Разведка блытае, гаворыць розна.</p>
<p>Я пасылаю новую разведку.</p>
<p>Хто павядзе яе? Як вам сказаць...</p>
<p>Начальніка яшчэ я не прызначыў.</p>
<p>Тут ёсць адзін надзейны чалавек...</p>
<p>Як прозвішча? Баюся вам сказаць,</p>
<p>Таму што гэта покуль што няпэўна.</p>
<p>Не можа гэта быць? Што, што? Я сам?</p>
<p>Не, не, я не збіраюся. Ды што вы!</p>
<p>У крайнім выпадку, калі нікога</p>
<p>Не будзе іншага, тады — магчыма.</p>
<p>Не дазваляеце? Дык як жа быць?</p>
<p>Я правяду іх толькі да акопаў.</p>
<p>Ну, можа, там яшчэ вярсты са дзве.</p>
<p>Не, не, я буду асцярожны, буду.</p>
<p>Так. Добра. Слухаю. Ніколі, не!</p>
<p>Вы можаце ад нашага імя запэўніць,</p>
<p>Што лепей мы загінем у няроўнай бітве,</p>
<p>А славы партыі не зганьбім адступленнем. Бывайце!</p>
<p>Дзякую за клопат і парады.</p>
<p> </p>
<p>Уваходзіць камбрыг Баяновіч.</p>
<p> </p>
<p>Баяновіч</p>
<p>Таварыш камісар, да вас прыйшоў</p>
<p>З байцамі Макарэнка.</p>
<p> </p>
<p>Сярго</p>
<p>Вельмі добра.</p>
<p>Не помніце, таварыш Баяновіч,</p>
<p>У часці Завішынскага няма?</p>
<p> </p>
<p> </p>
<p>Баяновіч</p>
<p>Не помню штось.</p>
<p> </p>
<p>Сярго</p>
<p>Вы запытайце ў ротных,</p>
<p>Калі такі дзе-небудзь ёсць у нас,</p>
<p>Арыштаваць на месцы, хто б ні быў.</p>
<p> </p>
<p>Баяновіч</p>
<p>Я слухаю.</p>
<p> </p>
<p>Сярго</p>
<p>А па-другое. Зараз</p>
<p>У тыл да ворага ідзе разведка.</p>
<p>Начальнікам разведкі буду я.</p>
<p>Пад вашу асабістую адказнасць</p>
<p>Я пакідаю часць. Згуртуйце сілы,</p>
<p>Узорны навядзіце скрозь парадак,</p>
<p>Каб заўтра часць была напагатове.</p>
<p>За ўсякія праявы панікёрства,</p>
<p>Непаслушэнства і варожых дзей</p>
<p>Карайце ўсіх бязлітасна і жорстка.</p>
<p>Я раю, паміж іншым, пасачыць</p>
<p>За Бэсманам.</p>
<p> </p>
<p>Баяновіч</p>
<p>Я слухаю.</p>
<p> </p>
<p>Сярго</p>
<p>Усё.</p>
<p>Вы можаце ісці. Бывайце, друг.</p>
<p> </p>
<p>Баяновіч</p>
<p>Бывайце.</p>
<p> </p>
<p>Сярго</p>
<p>Клікніце байцоў сюды.</p>
<p> </p>
<p>Баяновіч выходзіць. Праз некалькі хвілін у пакой заходзяць байцы. Сярод іх Макарэнка і Кузьмін.</p>
<p> </p>
<p>Галасы</p>
<p>Дзень добры! Добры дзень!</p>
<p> </p>
<p>Сярго</p>
<p>Вітаю вас.</p>
<p>І ты, Кузьмін?</p>
<p> </p>
<p>Кузьмін</p>
<p>Таварыш камісар!..</p>
<p> </p>
<p>Сярго</p>
<p>Хто вам дазволіў выйсці з лазарэта?</p>
<p>Кантужаны, ледзь-ледзь жывы — і ён!</p>
<p>Ну і характар!</p>
<p> </p>
<p>Кузьмін</p>
<p>Гэткі, як у вас.</p>
<p> </p>
<p>Сярго</p>
<p>Прабач, я хворы ваяваць не лезу.</p>
<p> </p>
<p>Кузьмін</p>
<p>А помніце, як на Каўказе вы?..</p>
<p> </p>
<p>Сярго</p>
<p>Даволі, тут не вечар успамінаў.</p>
<p>Таварышы, я вас усіх паклікаў</p>
<p>Для вельмі важнай і адказнай справы.</p>
<p>А для якой, я зараз растлумачу.</p>
<p><i>(Падыходзіць і паказвае на карце.)</i></p>
<p>Дзянікін з поўдня рушыць на Маскву.</p>
<p>Патрэбна кінуць сілы ўсе туды.</p>
<p>Каб развязаць для гэтага нам рукі,</p>
<p>Каб утрымаць Калінкавічы, Гомель —</p>
<p>Цэнтральныя вузлы ад поўдня на Маскву,</p>
<p>Спыніць паноў патрэбна на Бярозе.</p>
<p>І вось мяне паслаў сюды урад</p>
<p>І наказаў узяць назад Барысаў.</p>
<p>Звяртаюся да вас: дапамажыце!</p>
<p>Разведка наша зблытала нашчэнт:</p>
<p>Дзе вораг, колькі сіл у іх — не знае.</p>
<p>Нам трэба з вамі перайсці за фронт,</p>
<p>Прабрацца непрыкметна ў тыл паноў</p>
<p>І аб усім даведацца дакладна.</p>
<p>Калі хто сумняваецца, баіцца,</p>
<p>Хай не ідзе, не замінае нам.</p>
<p>Такія ёсць? Няма? Цудоўна. Мелех!</p>
<p> </p>
<p>Уваходзіць Нічыпар Мелех.</p>
<p> </p>
<p>Мелех</p>
<p>Я слухаю.</p>
<p> </p>
<p>Сярго</p>
<p>Пакліч людзей з атрада.</p>
<p> </p>
<p>Мелех выходзіць у суседні пакой.</p>
<p> </p>
<p>Сярго</p>
<p>А вы сягоння елі?</p>
<p> </p>
<p>Галасы</p>
<p>Елі.</p>
<p> </p>
<p>Сярго</p>
<p>Добра.</p>
<p>Вінтоўкі ў спраўнасці? Патроны ёсць?</p>
<p><i>(Правярае вінтоўкі, падсумкі.)</i></p>
<p> </p>
<p>Макарэнка</p>
<p>Усё, таварыш камісар, як след.</p>
<p>Мы самі правяралі.</p>
<p> </p>
<p>Сярго</p>
<p>Малайцы.</p>
<p> </p>
<p>Уваходзяць Штэйнар, Тацяна і Валошын.</p>
<p> </p>
<p>Сярго</p>
<p>Ну як, паспалі? Адпачылі трохі?</p>
<p> </p>
<p>Сімха</p>
<p>Што адпачыць, дык адпачылі добра,</p>
<p>А спаць, таварыш камісар, не вельмі...</p>
<p> </p>
<p>Сярго</p>
<p>Ну што ж, сябры, крыўдуйце на сябе,</p>
<p>Калі не выспаліся. Зараз нам</p>
<p>Вялікая прадбачыцца работа.</p>
<p>Мне трэба ваш тутэйшы чалавек,</p>
<p>Які мяне правёў бы ў Барысаў.</p>
<p>Хто добра ведае дарогу з вас?</p>
<p> </p>
<p>Тацяна</p>
<p>Я тысячу разоў туды хадзіла.</p>
<p> </p>
<p>Валошын</p>
<p>Дык я тады — дзесяткі тысяч раз.</p>
<p> </p>
<p>Сімха</p>
<p>А я сказаў бы вам, таварыш камісар,</p>
<p>Дык не магу і падлічыць дакладна.</p>
<p>Я балаголам трыццаць восем год.</p>
<p>Памножце іх на трыста з лішнім дзён,</p>
<p>Пасля яшчэ памножце на чатыры,</p>
<p>І мы даведаемся, колькі раз</p>
<p>Праехаў я барысаўскай дарогай.</p>
<p> </p>
<p>Сярго</p>
<p>Я мушу вам сказаць, што мы ідзем</p>
<p>У вельмі небяспечную дарогу,</p>
<p>У тыл. Вы зразумейце гэта, Штэйнар.</p>
<p> </p>
<p>Сімха</p>
<p>За вамі я пайду хоць да Варшавы.</p>
<p> </p>
<p>Сярго</p>
<p><i>(да Валошына).</i></p>
<p>Тады вы заставайцеся, мой друг,</p>
<p>І падрыхтуйцеся сустрэць людзей,—</p>
<p>Мы ваш атрад далучым да палка.</p>
<p>А ты таксама не сумуй, дзяўчынка,</p>
<p>Азорыча мы ў крыўду не дадзім.</p>
<p> </p>
<p>Тацяна</p>
<p>Навек запомню вашу дабрату.</p>
<p> </p>
<p>Сярго</p>
<p>Ну што ж, сябры, не будзем траціць часу.</p>
<p>Ноч цёмная, якраз нам на руку.</p>
<p>Бывайце, дарагія!</p>
<p> </p>
<p>Валошын</p>
<p>Добры шлях!</p>
<p> </p>
<p>Тацяна</p>
<p>Шчаслівай вам дарогі!</p>
<p> </p>
<p>Сярго</p>
<p>Ну, пайшлі.</p>
<p>Смялей наперад — будучыня наша!</p>
<p> </p>
<p>Усе, апрача Валошына і Тацяны, выходзяць.</p>
<p> </p>
<p>Валошын</p>
<p>А ноч, як дзёгаць, не відаць нічога.</p>
<p> </p>
<p>Тацяна</p>
<p>І дождж ліе.</p>
<p> </p>
<p>Валошын</p>
<p>Адважны чалавек!</p>
<p> </p>
<p>Тацяна</p>
<p>Такіх людзей на свеце, мусіць, мала.</p>
<p> </p>
<p> </p>
<h3><a id="chapter8"></a>АКТ ТРЭЦІ</h3>
<p> </p>
<h4><a id="chapter9"></a>Малюнак шосты</h4>
<p>Местачковы рыначны пляц. У цэнтры стаіць мураваны касцёл, справа — турма, а злева — латкі і крамы. Раніца ў нядзелю. У касцёле звоняць званы. На цвінтары спяваюць жабракі. З групаю афіцэраў праходзяць Свідэрскі і Ксаверы Стрыж.</p>
<p> </p>
<p>Жабракі</p>
<p>Злітуйцеся, добрыя людзі,</p>
<p>Няхай ваша ласка будзе</p>
<p>Над сляпымі, глухімі,</p>
<p>Над крывымі, нямымі,</p>
<p>Над ўсімі калекамі,</p>
<p>Няшчаснымі чалавекамі.</p>
<p> </p>
<p>Свідэрскі</p>
<p>Ну, як кірмаш, Ксаверы?</p>
<p> </p>
<p>Ксаверы</p>
<p>Як даўней!</p>
<p>Я чатырох прыказчыкаў паставіў:</p>
<p>Два ў краме бегаюць, а два — на рынку.</p>
<p>Вось Нохім Штэйнар, там яго унук,—</p>
<p>Усё мае прыказчыкі. Базар</p>
<p>Увесь загружаны маім таварам.</p>
<p>Ды вось няма купцоў, пан капітан.</p>
<p> </p>
<p>Свідэрскі</p>
<p>Калі я загадаў зрабіць кірмаш,</p>
<p>То будуць і купцы.</p>
<p> </p>
<p>Ксаверы</p>
<p>Ды дай жа божа!</p>
<p> </p>
<p>Свідэрскі</p>
<p>Прыехаць сказана усёй акрузе.</p>
<p>Я паважаю мірнае жыццё:</p>
<p>Кірмаш, касцельны звон, дзяўчат...</p>
<p>Вы ж да царквы ці да касцёла?</p>
<p> </p>
<p>Ксаверы</p>
<p>І сам не ведаю, куды падацца.</p>
<p> </p>
<p>Свідэрскі</p>
<p>Чаго вам з мужыкамі пхацца.</p>
<p>Хадзем, мой пане, да касцёла,</p>
<p>Там і чысцей і больш вясёла.</p>
<p>Прыгожанькія панны ёсць?</p>
<p> </p>
<p>Ксаверы</p>
<p>На дзіва!</p>
<p> </p>
<p>Свідэрскі</p>
<p>Хадзем, панове. Шуму, шуму, Стрыж!</p>
<p> </p>
<p>Свідэрскі і афіцэры ідуць у касцёл.</p>
<p> </p>
<p>Ксаверы</p>
<p>Прыказчыкі, жвавей! У, чэрці вы!</p>
<p><i>(Бяжыць следам у касцёл.)</i></p>
<p> </p>
<p>Нохім</p>
<p>Гнутыя палкі,</p>
<p>Тытунь і запалкі,</p>
<p>Шпількі, іголкі</p>
<p>І перац горкі.</p>
<p> </p>
<p>Зяма</p>
<p>У пана Стрыжа</p>
<p>У краме ляжаць,</p>
<p>Людзям прадаюцца,</p>
<p>Дарам аддаюцца</p>
<p>Найлепшыя тавары</p>
<p>На ўсім базары.</p>
<p> </p>
<p>Уваходзіць Карабан, пераапрануты так, што яго не пазнаць.</p>
<p> </p>
<p>Карабан</p>
<p>Купляйце, панове,</p>
<p>На косы брускі,</p>
<p>За сем залатовак —</p>
<p>Чатыры кускі,</p>
<p>Ільга і касу</p>
<p>І язык падвастрыць,</p>
<p>Лягчэй будзе з жонкай</p>
<p>Тады гаварыць.</p>
<p>Навін няма ніякіх?</p>
<p> </p>
<p>Зяма</p>
<p>Не, няма.</p>
<p> </p>
<p>Карабан</p>
<p>Відаць, яшчэ не знаюць пра забітых.</p>
<p>Сачы за кожным панскім крокам.</p>
<p> </p>
<p>Зяма</p>
<p>Добра.</p>
<p> </p>
<p>Разыходзяцца ў розныя бакі.</p>
<p> </p>
<p>Жабракі</p>
<p>На калені ўпадаем,</p>
<p>Хрыста праслаўляем,</p>
<p>Памяні таго, божа,</p>
<p>Хто няшчасным паможа.</p>
<p> </p>
<p>Уваходзіць Сёмка Бегунок.</p>
<p> </p>
<p>Сёмка</p>
<p>Святы божа, святы крэпкі,</p>
<p>Хто ў цымбалы, а хто ў скрыпкі.</p>
<p>Няшчасныя вы людзі, жабракі.</p>
<p> </p>
<p>Нохім</p>
<p>А, Сёмка Бегунок! Куды бяжыш?</p>
<p> </p>
<p>Сёмка</p>
<p>Бягу на раздабыткі,</p>
<p>Падвязаўшы лыткі.</p>
<p>А Нохім у купцы пайшоў, ці што?</p>
<p> </p>
<p>Нохім</p>
<p>Халера на яго з яго купцамі!</p>
<p> </p>
<p>Сёмка</p>
<p>А на каго?</p>
<p> </p>
<p>Нохім</p>
<p>На пана капітана.</p>
<p>Ён выпусціў мяне з турмы ў ярмо,</p>
<p>Прыказчыкам да солтыса Стрыжа.</p>
<p>Ён загадаў купляць і прадаваць.</p>
<p>Ён загадаў цяпер рабіць кірмаш.</p>
<p>Ён паважае мірнае жыццё.</p>
<p>Які тут мір, хваробы ім у бок,</p>
<p>Калі вайна.</p>
<p> </p>
<p>Сёмка</p>
<p>А чуў, што кажуць?</p>
<p> </p>
<p>Нохім</p>
<p>Што?</p>
<p> </p>
<p>Сёмка</p>
<p>На тракце бачылі паноў забітых.</p>
<p> </p>
<p>Нохім</p>
<p>А дзе?</p>
<p> </p>
<p>Сёмка</p>
<p>Ды на барысаўскай дарозе.</p>
<p> </p>
<p>Нохім</p>
<p>Ты, Сёмка, болей не кажы нікому.</p>
<p> </p>
<p>Сёмка</p>
<p>Ці я дурны?</p>
<p> </p>
<p>Нохім</p>
<p>Дурны то не дурны,</p>
<p>А падап’еш — язык бывае доўгі.</p>
<p>Няма ў цябе ў жыцці апоры, Сёмка.</p>
<p> </p>
<p>Сёмка</p>
<p>Бабыль як мае быць. Каўнер шырокі,</p>
<p>А пяты голыя. Які ж тут грунт?</p>
<p>Нічога ў спадчыну не даў мне бацька,</p>
<p>Апроч вядомай прыказкі людской:</p>
<p>«Менш гавары, а болей слухай, Сёмка».</p>
<p>Я загубіў і гэтую апору.</p>
<p>І, праўда, балбачу часамі лішне...</p>
<p>Злосць, Нохім, на жыццё і на людзей.</p>
<p> </p>
<p>Нохім</p>
<p>На гэты раз папробуй памаўчаць,</p>
<p>Каб не было якой бяды.</p>
<p> </p>
<p>Сёмка</p>
<p>Маўчы,</p>
<p>Бяда, як дуда:</p>
<p>Станеш дзьмуць —</p>
<p>Слёзы самі ідуць.</p>
<p>Пайду я вып’ю з гора, Нохім, чарку.</p>
<p> </p>
<p>Нохім</p>
<p>Ізноў? Ты ж, здэцца, піў ужо. Глядзі,</p>
<p>Каб не зашкодзіла на твой язык.</p>
<p> </p>
<p>Сёмка</p>
<p>Палка на палку шкодзіць,</p>
<p>А чарка на чарку ніколі.</p>
<p> </p>
<p>Нохім ідзе ў адзін бок, а Сёмка намерыўся ісці ў другі, але яго затрымлівае Ксаверы, які перад гэтым выйшаў з касцёла і чуў канец Сёмкавай размовы з Нохімам.</p>
<p> </p>
<p>Ксаверы</p>
<p>Аб чым вы гэта, Сёмка, гаварылі?</p>
<p> </p>
<p>Сёмка</p>
<p>Не ўсё кажы, што ведаеш, мой пане.</p>
<p> </p>
<p>Сержант</p>
<p>Ты не жартуй, а то й заплакаць можаш.</p>
<p> </p>
<p>Сёмка</p>
<p>Голы разбою не баіцца.</p>
<p> </p>
<p>Ксаверы</p>
<p>Вялікай сілы кожны забаіцца.</p>
<p> </p>
<p>Сёмка</p>
<p>Пашчыплюць вашу сілу вераб’і.</p>
<p> </p>
<p>Ксаверы</p>
<p>А хто гэта пасмее?</p>
<p> </p>
<p>Сёмка</p>
<p>Не пасмеюць?</p>
<p>А вось жа пашчыпалі.</p>
<p> </p>
<p>Ксаверы</p>
<p>Хлусіш, Сёмка.</p>
<p> </p>
<p>Сёмка</p>
<p>Хлушу?</p>
<p> </p>
<p>Ксаверы</p>
<p>Канечна.</p>
<p> </p>
<p>Сёмка</p>
<p>Ну, а што, як праўда?</p>
<p> </p>
<p>Ксаверы</p>
<p>А чым жа ты дакажаш гэту праўду?</p>
<p> </p>
<p>Сёмка</p>
<p>А ты схадзі на тракт, і сам пабачыш.</p>
<p> </p>
<p>Ксаверы</p>
<p>Каго?</p>
<p> </p>
<p>Сёмка</p>
<p>Жаўнераў вашых перабітых.</p>
<p> </p>
<p>Ксаверы</p>
<p>Што ты гаворыш? Божа мой!</p>
<p> </p>
<p>Свідэрскі</p>
<p>Што сталася?</p>
<p> </p>
<p>Ксаверы</p>
<p>Няшчасце, панічок:</p>
<p>Жаўнераў, кажуць, перабілі нашых.</p>
<p> </p>
<p>Свідэрскі</p>
<p>Што ты пляцеш? Якіх жаўнераў? Хто?</p>
<p> </p>
<p>Ксаверы</p>
<p>Напэўна, партызаны, іх работа...</p>
<p> </p>
<p>Свідэрскі</p>
<p>Ох, насмяшыў! Ва ўсёй маёй акрузе</p>
<p>Ніякіх партызан не можа быць!</p>
<p> </p>
<p>Убягае жаўнер увесь у балоце.</p>
<p> </p>
<p>Жаўнер</p>
<p>Пан капітан!..</p>
<p> </p>
<p>Свідэрскі</p>
<p>Ты хто — жаўнер ці чорт?</p>
<p> </p>
<p>Жаўнер</p>
<p>Я двое сутак поўз сюды балотам...</p>
<p>На наш канвой напалі партызаны,</p>
<p>Усіх легіянераў перабілі</p>
<p>І павялі дзяўчыну да сябе.</p>
<p> </p>
<p>Свідэрскі</p>
<p>Дзяўчыну вызвалілі? Чорт!</p>
<p>Сержант! Базар спыніць, тавары ўзяць,</p>
<p>Людзей сагнаць сюды і дапытаць:</p>
<p>Яны павінны ведаць, дзе атрад.</p>
<p> </p>
<p>Сержант, Ксаверы і жаўнер выбягаюць.</p>
<p> </p>
<p>Дзяўчыну вызвалілі... Гэта дрэнна...</p>
<p>Калі яна патрапіць да чырвоных —</p>
<p>Загіне ўсё: і друг мой Завішынскі,</p>
<p>І наша справа. Трэба ратаваць.</p>
<p> </p>
<p>Убягае ўстрывожаны Мікола.</p>
<p> </p>
<p>Сёмка</p>
<p>Ага,</p>
<p>Спалохаўся!</p>
<p> </p>
<p>Ксаверы</p>
<p>Ідзі, брат, і маўчы!</p>
<p>Ідзі. На вось табе на чарку, Сёмка.</p>
<p><i>(Дае грошы.)</i></p>
<p> </p>
<p>Сёмка напявае.</p>
<p> </p>
<p>Сёмка</p>
<p>Я задком, перадком</p>
<p>Перад панам Хведарком;</p>
<p>Не я скачу — няволя:</p>
<p>Загадалі панове.</p>
<p> </p>
<p>Ксаверы</p>
<p>Адстань жа, Сёмка! Дурань ты набіты!</p>
<p><i>(Адпіхае Сёмку і шпарка ідзе ў касцёл.)</i></p>
<p> </p>
<p>Сёмка</p>
<p>Пастой!.. За што ж ён даў мне грошы, а?</p>
<p>Выходзіць, я зрабіў яму паслугу?</p>
<p>Не выцерпеў і прабрахаўся, Сёмка,</p>
<p>Прадаў, а грошы думаеш прапіць.</p>
<p>Не, наце вам. Маліцеся, людцы,</p>
<p>За грэшнага Сымона Бегунка.</p>
<p>Эх, стварыў мяне бог,</p>
<p>Ды і сам каецца.</p>
<p><i>(Аддае грошы жабракам і выходзіць.)</i></p>
<p> </p>
<p>Жабракі</p>
<p>Каб вам бог здароўя даў,</p>
<p>Скацінку гадаваў,</p>
<p>Хлеба-солі засылаў,</p>
<p>І жыта, і пшаніцы,</p>
<p>І ўсякія пашніцы.</p>
<p> </p>
<p>З касцёла выходзяць Свідэрскі, за ім сержант і Ксаверы Стрыж.</p>
<p> </p>
<p>Мікола</p>
<p>Што здарылася тут?</p>
<p> </p>
<p>Свідэрскі</p>
<p>Мікола Стрыж,</p>
<p>Вы паручыліся за Марыч, так?</p>
<p>Дзяўчыну вызвалілі партызаны.</p>
<p>Адкажаце за гэта вы, мой пане,</p>
<p>Ды не палохайцеся, я жартую...</p>
<p>Прабрацца трэба цераз фронт,</p>
<p>Знайсці там... Бэсмана...</p>
<p> </p>
<p>Мікола</p>
<p>Каго?</p>
<p> </p>
<p>Свідэрскі</p>
<p>Таго,</p>
<p>Каго вы бачылі у нас у штабе,</p>
<p>Ён называецца: Казімер Бэсман.</p>
<p>Няхай ратуецца, пакуль дзяўчына</p>
<p>Яго не стрэла дзе і не пазнала.</p>
<p>Вам ясна ўсё?</p>
<p> </p>
<p>Мікола</p>
<p>Даруйце, капітан.</p>
<p>Я горка памыліўся з гэтай Марыч,</p>
<p>І просты абавязак мой цяпер</p>
<p>Зрабіць з дзяўчынай гэтаю разлік.</p>
<p> </p>
<p>Свідэрскі</p>
<p>І лепш за ўсё, калі разлік навек.</p>
<p> </p>
<p>Мікола</p>
<p>Клянуся гонарам, што гэта будзе</p>
<p>Маё апошняе спатканне з Марыч.</p>
<p> </p>
<p>Свідэрскі</p>
<p>Збірайцеся і зараз жа ідзіце.</p>
<p> </p>
<p>Мікола Стрыж шпарка выходзіць.</p>
<p> </p>
<p>Свідэрскі</p>
<p>Свідэрскі не ваяка, гэта так,</p>
<p>Але затое першы між гуляк,</p>
<p>І ён задасць такі крывавы баль,</p>
<p>Што будуць памятаць сыны і ўнукі.</p>
<p> </p>
<p>На рынку падымаецца гоман і крык. На пляц у роспачы выбягае Тэкля.</p>
<p> </p>
<p>Тэкля</p>
<p>Паночак, дарагі, скажы ж ты ім...</p>
<p>Скажы ж ты ім аддаць маю кароўку!</p>
<p>Я вывела яе на хлеб прадаць...</p>
<p>Малым на хлеб... Паночак, дарагі!</p>
<p> </p>
<p>Свідэрскі</p>
<p>Адстань! Што цапаеш? Адстань, назола!</p>
<p> </p>
<p>Жаўнеры выганяюць натоўп людзей. Уперадзе ідуць Матрона і Ксаверы.</p>
<p> </p>
<p>Галасы</p>
<p>За што ганяеце?! За што б’яце?!</p>
<p> </p>
<p>Тэкля</p>
<p>Мужчынкі, людзі, што ж гэта такое?!</p>
<p> </p>
<p>Галасы</p>
<p>Разбой! Які ж гэта кірмаш? Які закон?</p>
<p>Удзень і на людзях рабуюць.</p>
<p> </p>
<p>Тэкля</p>
<p>Пан стараста, ну заступіся ж ты.</p>
<p> </p>
<p>Ксаверы</p>
<p>Эх, неразумная ты баба, Тэкля!</p>
<p>А хіба ж ім не трэба піць і есці?</p>
<p> </p>
<p>Тэкля</p>
<p>Дык вось якая мне твая падзяка?!</p>
<p>Хай жа развее вас сіверны вецер,</p>
<p>Хай размятуць вас віхуры крутыя,</p>
<p>Каб не марыліся нашыя дзеці,</p>
<p>Каб не стагналі ў няволі старыя!</p>
<p>Здзейсні ж праклён гэты, божачка мой!</p>
<p><i>(Падае ў дзікай роспачы на калені.)</i></p>
<p> </p>
<p>Свідэрскі</p>
<p>Шапкі, паганае быдла!</p>
<p>Хто перабіў на дарозе канвой?</p>
<p>Воля бандыту абрыдла?!</p>
<p>Я ў вас пытаю, дзе вашы сыны?</p>
<p> </p>
<p>Ксаверыха</p>
<p>Я скажу...</p>
<p> </p>
<p>Сёмка</p>
<p>Сціхні ты, лёкай!</p>
<p> </p>
<p>Ксаверыха</p>
<p>Гэта — Валошын з атрадам, яны</p>
<p>Дзесьці не так і далёка.</p>
<p> </p>
<p>Свідэрскі</p>
<p>Хто маё войска туды завядзе?</p>
<p>Што ж вы ўсе анямелі?</p>
<p> </p>
<p>Нохім</p>
<p>Пан афіцэр, мы ж не ведаем дзе,</p>
<p>Самі мы вестак не мелі. <i>(Да Сёмкі.)</i></p>
<p>Бачыш, які ты дурны, хоць стары.</p>
<p> </p>
<p>Сёмка</p>
<p>Трэ разумнець. Калі ласка,</p>
<p>Я раскажу.</p>
<p> </p>
<p>Свідэрскі</p>
<p>Ну, давай, гавары.</p>
<p> </p>
<p>Сёмка</p>
<p>Так пачынаецца казка:</p>
<p>Ой, з гары, з гары, з даліны</p>
<p>Беглі конікі чатыры,</p>
<p>Усе конікі сівыя,</p>
<p>На іх хлопцы маладыя.</p>
<p> </p>
<p>Свідэрскі</p>
<p>А што далей?</p>
<p> </p>
<p>Сёмка</p>
<p>Далей пяецца так:</p>
<p>Паны коні даганяюць,</p>
<p>Ды шляхоў яны не знаюць.</p>
<p> </p>
<p>Свідэрскі</p>
<p>Што ты пляцеш? Ты мне кажы ясней.</p>
<p> </p>
<p>Сёмка</p>
<p>Ішоў лысы і пляшывы,</p>
<p>Знайшлі яны грэбень,</p>
<p>Сталі радзіцца, судзіць,</p>
<p>Каму ён патрэбен.</p>
<p> </p>
<p>Свідэрскі</p>
<p>О, галган, стары пёс! Узяць</p>
<p>І даць яму двадзесце пяць!</p>
<p> </p>
<p>Жаўнеры хапаюць Сёмку.</p>
<p> </p>
<p>Сёмка</p>
<p>Гні, пане, дрэўца, покуль гнецца,</p>
<p>Прыйдзе пара — адрыгнецца.</p>
<p> </p>
<p>Свідэрскі</p>
<p>Я вас сагну, што ніводзін не ўстане!</p>
<p>Дзе твой, старая бязбожніца, сын?</p>
<p> </p>
<p>Наста</p>
<p>Там ён ужо, у цябе, ясны пане.</p>
<p> </p>
<p>Ксаверыха</p>
<p>Гэта ж і скажа Азорыч адзін.</p>
<p> </p>
<p>Свідэрскі</p>
<p>Верна!.. Азорыча!</p>
<p> </p>
<p>Жаўнеры бягуць да турмы.</p>
<p> </p>
<p>Наста</p>
<p>Змеі вы, людзі!</p>
<p>Як твой язык мог сказаць?</p>
<p> </p>
<p>Ксаверыха</p>
<p>Вось яго маці...</p>
<p> </p>
<p>Свідэрскі</p>
<p>Пры мацеры будзе</p>
<p>Сына лягчэй дапытаць.</p>
<p> </p>
<p>Наста</p>
<p>Не дапытаеце! Сынок мой, сыне!</p>
<p>Ці ж я цябе для таго гадавала,</p>
<p>Над калыскай тваёй стаяла,</p>
<p>Цёмных ночак не спала,</p>
<p>Каб цябе ў кайданы забілі,</p>
<p>Рукі, ногі твае скруцілі,</p>
<p>Па людзях вадзілі?</p>
<p> </p>
<p>Канвой выводзіць з турмы Азорыча. Наста кідаецца яму насустрач.</p>
<p> </p>
<p>Наста</p>
<p>Тарас!</p>
<p> </p>
<p>Азорыч</p>
<p>Цярпі, матуля.</p>
<p> </p>
<p>Наста</p>
<p>Сыне мой,</p>
<p>На гора спарадзіла я цябе.</p>
<p> </p>
<p>Азорыч</p>
<p>Не плач, матуленька, не плач,</p>
<p>Ты прычакаеш скора шчасця.</p>
<p>Нядарам ты жыццё дала,</p>
<p>Хоць мне і суджана прапасці.</p>
<p>Будзе гаротны, забіты наш край</p>
<p>Сонцам свабоды гарэць!</p>
<p> </p>
<p>Свідэрскі</p>
<p>Годзе там гутарыць! Ну, выбірай:</p>
<p>Ці вызваленне, ці смерць?</p>
<p> </p>
<p>Азорыч</p>
<p>Дзякуй, паночку, за ласку тваю,</p>
<p>Марныя толькі старанні:</p>
<p>Я не купляю і не прадаю,</p>
<p>А волю бяру у змаганні.</p>
<p> </p>
<p>Свідэрскі</p>
<p>Не ганарыся, твой гонар спадзе.</p>
<p>Ведаеш, дзе партызаны?</p>
<p>Ты наша войска туды павядзеш.</p>
<p> </p>
<p>Азорыч</p>
<p>Не дачакаешся, пане.</p>
<p> </p>
<p>Свідэрскі</p>
<p>Скажаш!</p>
<p><i>(Б'е Азорыча.)</i></p>
<p> </p>
<p>Наста</p>
<p>Сынок мой!</p>
<p> </p>
<p>Азорыч</p>
<p>Матуля, маўчы...</p>
<p> </p>
<p>Свідэрскі</p>
<p>Я цябе вымушу, злодзей!</p>
<p> </p>
<p>Нохім</p>
<p>Сорам, паночку!</p>
<p> </p>
<p>Свідэрскі</p>
<p>А ты не вучы!</p>
<p> </p>
<p>Б’е нагайкаю Нохіма па галаве. Акрываўлены стары падае на брук.</p>
<p> </p>
<p>Нохім</p>
<p>Зяма!..</p>
<p> </p>
<p>Зяма</p>
<p>Не катуйце, годзе!</p>
<p> </p>
<p>Свідэрскі</p>
<p>Я супакою цябе, супастат.</p>
<p>Ну, камісар, задаволен?</p>
<p>Выкажаш, дзе партызанскі атрад?</p>
<p> </p>
<p>Азорыч</p>
<p>Не прычакаеш ніколі.</p>
<p>Можаш жывога загнаць у зямлю,</p>
<p>Кары не страшна суровай.</p>
<p>Вусны свае да крыві сашчамлю,</p>
<p>І не пачуеш ні слова.</p>
<p> </p>
<p>Свідэрскі</p>
<p>Не заракайся, бо будзеш не рад.</p>
<p>Слухай, сержант, мой загад:</p>
<p>Кожнага пятага — розгамі біць,</p>
<p>Кожнага сотага — вешаць,</p>
<p>Хаты разграбіць, мястэчка спаліць,</p>
<p>Хай сваё сэрца пацешыць.</p>
<p> </p>
<p>Галасы</p>
<p>Божачка, што ж гэта будзе цяпер?</p>
<p>Дзе ж мы прытулімся? Дзе заначуем?</p>
<p> </p>
<p>Тэкля</p>
<p>Богам святым заклінаем цябе,</p>
<p>Рукі і ногі цалуем...</p>
<p> </p>
<p>Азорыч</p>
<p>Ціха, не плачце, не трэба стагнаць.</p>
<p>Сцісніце зубы сурова:</p>
<p>Раз чалавеку ў жыцці паміраць,</p>
<p>Трэба ж памерці талкова.</p>
<p> </p>
<p>Ксаверы</p>
<p>Людзі, нашто ж, каб за тых партызан</p>
<p>Нас вынішчалі пажарам?</p>
<p>Людзі, скажыце ж вы! Пан капітан,</p>
<p>Знойдзем мы іх за імшарай.</p>
<p> </p>
<p>Карабан</p>
<p>Ведае, сволач!</p>
<p> </p>
<p>Тэкля</p>
<p>Даруй нам, панок!</p>
<p> </p>
<p>Галасы</p>
<p>Не пакарай! Заступіся!</p>
<p> </p>
<p>Свідэрскі</p>
<p>Што вы прысталі? Прасіце яго...</p>
<p> </p>
<p>Тэкля</p>
<p><i>(да Азорыча).</i></p>
<p>Родненькі наш, пакарыся.</p>
<p>Ён жа запаліць, загубіць павек,</p>
<p>Выратуй нас ад напасці.</p>
<p> </p>
<p>Карабан</p>
<p>Выратуй! <i>(Цішком.)</i> Сто пяцьдзесят чалавек</p>
<p>Можа ў імшарах прапасці. <i>(Голасна.)</i></p>
<p>Выратуй!</p>
<p> </p>
<p>Галасы</p>
<p>Выратуй бедных сялян —</p>
<p>Спаліць ён нас да сарочкі.</p>
<p> </p>
<p>Азорыч</p>
<p>Дапамажы мне задуманы план</p>
<p>Здзейсніць, дажджлівая ночка.</p>
<p> </p>
<p>Свідэрскі</p>
<p>Скора сержант ажыццявіць загад...</p>
<p>Думай!</p>
<p> </p>
<p>Азорыч</p>
<p>Я вырашыў, пане.</p>
<p> </p>
<p>Свідэрскі</p>
<p>Вырашыў?</p>
<p> </p>
<p>Азорыч</p>
<p>Я пакажу вам атрад.</p>
<p>Хай не гаруюць сяляне.</p>
<p> </p>
<p>Свідэрскі</p>
<p>Роце пастроіцца!</p>
<p> </p>
<p>Наста</p>
<p>Што ж ты зрабіў?</p>
<p>Сынку мой! Сынку мой!.. Сыне...</p>
<p>Ты ж і Тацяну, і ўсіх загубіў,</p>
<p>Матку на ганьбу пакінуў.</p>
<p> </p>
<p>Азорыч</p>
<p>Не дакарай мяне, маці мая...</p>
<p> </p>
<p>Наста</p>
<p>Прэч! Ты — не сын, ты — чужынец.</p>
<p>Сэрца тваё нарадзіла змяя...</p>
<p> </p>
<p>Азорыч</p>
<p>Маці...</p>
<p> </p>
<p>Наста</p>
<p>Няма ў мяне сына.</p>
<p><i>(Падае ў зняменні на зямлю.)</i></p>
<p> </p>
<p>Свідэрскі</p>
<p>Выгнаць! Даволі размовы.</p>
<p> </p>
<p>Людзей усіх выганяюць, застаецца адна Наста.</p>
<p> </p>
<p>Свідэрскі</p>
<p>За мной!</p>
<p> </p>
<p>Азорыч</p>
<p><i>(да маці).</i></p>
<p>Хай жа спакойная будзе</p>
<p>Старасць твая і сумленне тваё...</p>
<p> </p>
<p>Жаўнеры выходзяць і выводзяць Азорыча.</p>
<p> </p>
<p>Наста</p>
<p><i>(ачнуўшыся, прыпадымаецца з зямлі).</i></p>
<p>Што ж гэта сталася? Людзі!</p>
<p>Што я зрабіла, адзіны ты мой?</p>
<p>Збіты, пракляты, закуты...</p>
<p>Не, да канца буду несці з табой</p>
<p>Ганьбу тваю і пакуты.</p>
<p> </p>
<p>Ідзе ўслед за Азорычам.</p>
<p> </p>
<p> </p>
<h4><a id="chapter10"></a>Малюнак сёмы</h4>
<p>Цёмная ноч. Старадаўні лес. Лье спорны дождж. Бліскавіцы асвятляюць вузкую лясную дарогу і, на заднім плане, нізкарослы балотны хмызняк.</p>
<p> </p>
<p>Свідэрскі</p>
<p>Яшчэ далёка?</p>
<p> </p>
<p>Азорыч</p>
<p>Скора будзем там.</p>
<p> </p>
<p>Свідэрскі</p>
<p>Ты водзіш нас па лесе цэлу ноч,</p>
<p>Мы стомлены, я не магу ісці.</p>
<p> </p>
<p>Азорыч</p>
<p>Яшчэ хвілінку церплівосці, пане,</p>
<p>І мы дасягнем мэты.</p>
<p> </p>
<p>Свідэрскі</p>
<p>Брэшаш, мусіць,</p>
<p>Ты водзіш нас знарок. Глядзі, Азорыч,</p>
<p>Калі ты хлусіш — не чакай дабра!</p>
<p>Пайшлі, мінае ноч.</p>
<p> </p>
<p>Азорыч</p>
<p>Ну што ж, пайшлі,</p>
<p>Цяпер да нашай мэты вельмі блізка.</p>
<p> </p>
<p>Галасы</p>
<p>Балота! Гінем!</p>
<p> </p>
<p>Свідэрскі</p>
<p>Стой! Назад, назад!</p>
<p>Дык вось ты нас куды завёў, сабака?</p>
<p> </p>
<p>Азорыч</p>
<p>А ты ж куды хацеў? Куды хацеў?!</p>
<p> </p>
<p>Галасы</p>
<p>Ратуйце нас! Дапамажыце! Гінем!</p>
<p> </p>
<p>Азорыч</p>
<p>На партызан павесці? Не, панок,</p>
<p>Ніколі вырадкаў здрадлівых</p>
<p>На нашай не было зямлі,</p>
<p>Каб вас, разбэшчаных і хцівых,</p>
<p>Супроць сваіх людзей вялі.</p>
<p>Мне лепш ад вашых рук загінуць</p>
<p>Дык хоць народная сляза</p>
<p>Маю аплача дамавіну,</p>
<p>А не бур’ян і не лаза.</p>
<p> </p>
<p>Свідэрскі</p>
<p>Загінь жа, пёс! <i>(Страляе.)</i></p>
<p> </p>
<p>Азорыч</p>
<p>Матуля... Ма...</p>
<p> </p>
<p>Свідэрскі</p>
<p>Назад!</p>
<p>Пакуль не трапілі да партызан!</p>
<p> </p>
<p>Белапалякі паспешна адыходзяць.</p>
<p> </p>
<p>Галасы</p>
<p>Ратуйце! Гінем! Ой, ратуйце, людзі!..</p>
<p> </p>
<p>Шукаючы слядоў, ідзе Наста.</p>
<p> </p>
<p>Наста</p>
<p>Ізноў я загубіла іхні след.</p>
<p>Здаецца, галасы ішлі адгэтуль.</p>
<p>Якая цемра! Дзе ты, мой Тарас?</p>
<p><i>(Натыкаецца на труп Азорыча.)</i></p>
<p>Што тут такое? Чалавек? Тарас?..</p>
<p>Тарас, дзіця маё, даруй мне, сыне,</p>
<p>Не ведала я тайных дум тваіх...</p>
<p>Што ж ты маўчыш? Не чуеш? Кроў... Забіты!</p>
<p>Устань, Тарас! Мне страшна тут.</p>
<p>Адна, кругом балота, лес гамоніць...</p>
<p>Пагавары са мной, скажы мне слова.</p>
<p>І я адна, і ты цяпер адзін.</p>
<p>Як мала ў нас было такіх хвілін!</p>
<p>Маўчыш, астылі рукі, твар халодны.</p>
<p>Табе сцюдзёна ноччу непагоднай.</p>
<p>І дождж шуміць, як гоман баравы.</p>
<p>Не, я не веру, ты — жывы, жывы!</p>
<p>Перада мной тваё маленства паўстае,</p>
<p>І крыўды горкія і радасці твае</p>
<p>Праходзяць чарадой. Ты помніш, даўняю парой</p>
<p>Ты пасвіў скот. Каровы заблудзілі,</p>
<p>Цябе гаспадары да смерці збілі.</p>
<p>Ты вусны сцяў і выбег на раку.</p>
<p>Была вясна, шумелі ціха дрэвы.</p>
<p>На беразе шырокае Бярозы,</p>
<p>Стаіўшыся ў зялёным лазняку,</p>
<p>Ты слухаў іх дзівосныя напевы,</p>
<p>І ціхія, як град, буйныя слёзы</p>
<p>Ліліся на пясок. Сынок, сынок,</p>
<p>Не ўстанеш ты і не заплачаш болей,</p>
<p>Не выпаліш слязамі горкай долі</p>
<p>І не адпомсціш ім, разбойнікам тваім,</p>
<p>Тваім забойцам. Вусны анямелі,</p>
<p>Маўчаць. А помніш, кожнае нядзелі</p>
<p>Ты прыязджаў з Барысава са школы.</p>
<p>Прыходзілі суседзі. Ты, вясёлы</p>
<p>І гаваркі, расказваў нам, гаротным,</p>
<p>Як добра будзе жыць народ свабодны,</p>
<p>Здабыўшы волю. І вось ужо ніколі</p>
<p>Не загаворыш ты, не скажаш слова,</p>
<p>Не паглядзіш ласкава і сурова</p>
<p>На занядбаных, стомленых людзей.</p>
<p>Дай прытуліцца да тваіх грудзей,</p>
<p>Дай выслухаць апошні крык надзей</p>
<p>І дум тваіх. Я разгадаю іх</p>
<p>І панясу на свет, людзям, якіх любіў</p>
<p>І для якіх змагаўся ты, і жыў,</p>
<p>І паміраў. Я панясу. А ты,</p>
<p>Ты спі, ты спі спакойна, добры сын.</p>
<p>І я адна, і ты цяпер адзін,</p>
<p>Не шмат у нас такіх бывала дзён,</p>
<p>І твой сягоння будзе ціхі сон.</p>
<p> </p>
<p>Наста змаўкае. Гамоніць лес, шуміць дождж. Праз нейкі час на дарозе з’яўляюцца Арджанікідзе і яго разведка.</p>
<p> </p>
<p>Сімха</p>
<p>Спыніцеся, таварыш камісар.</p>
<p> </p>
<p>Сярго</p>
<p>А што?</p>
<p> </p>
<p>Сімха</p>
<p>Тут пачынаецца балота.</p>
<p>Нямала ў ім загінула людзей,</p>
<p>Не знаючы дарогі. А тым часам</p>
<p>Тут кладкі ёсць. Я зараз іх праверу:</p>
<p>Калі дажджом не пазмывала часам,</p>
<p>Праз пяць хвілін мы будзем на сухім.</p>
<p> </p>
<p>Сярго</p>
<p>Было б нядрэнна. Мы ад Навасёлак</p>
<p>Пайшлі б адны, а ты — у свой атрад.</p>
<p>І гэтым шляхам вывеў бы і іх.</p>
<p>Чаго ім там сядзець і сумаваць,</p>
<p>Калі з панамі выйгранкі няма.</p>
<p> </p>
<p>Сімха</p>
<p>Дык вы спачніце тут, а я праверу.</p>
<p> </p>
<p>Сярго</p>
<p>Будзь асцярожны, цёмна, Штэйнар.</p>
<p> </p>
<p>Сімха</p>
<p>Я вочы завязаўшы тут прайду.</p>
<p> </p>
<p>Сімха Штэйнар знікае ў цемры.</p>
<p> </p>
<p>Сярго</p>
<p>Не патаміліся?</p>
<p> </p>
<p>Галасы</p>
<p>Прысталі трохі.</p>
<p> </p>
<p>Сярго</p>
<p>Дарога наша трудная была.</p>
<p> </p>
<p>Макарэнка</p>
<p>Калі б не адпачылі трохі ў лесе,</p>
<p>Я б, мусіць, не дайшоў.</p>
<p> </p>
<p>Сярго</p>
<p>Благі хадок!</p>
<p>А што гадзінку адпачылі ў лесе —</p>
<p>Нядрэнна: зараз ахватней ісці.</p>
<p>Вось часу толькі шкода. Нам цяпер</p>
<p>Няможна траціць ні хвіліны лішняй.</p>
<p>Аб супраціўніку мы весткі маем,</p>
<p>І неадкладна трэба наступаць.</p>
<p> </p>
<p>Макарэнка</p>
<p>А гарадок разграбілі нашчэнт,</p>
<p>Я не пазнаў Барысава. Нашчэнт!</p>
<p> </p>
<p>Сярго</p>
<p>Ламаць яны аматары. А нам —</p>
<p>Вучыцца трэба будаваць, сябры.</p>
<p>Не холадна?</p>
<p> </p>
<p>Галасы</p>
<p>Ды не.</p>
<p> </p>
<p>Сярго</p>
<p>Нябось, прамоклі.</p>
<p> </p>
<p>Галасы</p>
<p>Памыліся і вымаклі на год.</p>
<p> </p>
<p>Сярго</p>
<p>Дзеля дабра краіны і народа</p>
<p>Нам давядзецца выцерпець нямала.</p>
<p> </p>
<p>Чырвонаармейцы замаўкаюць. Шуміць вецер і дождж. У перапынкі паміж завываннем ветру чуваць спачатку глуха, а потым усё больш выразна галашэнні Насты.</p>
<p> </p>
<p>Наста</p>
<p>Заснуў. Навек заснуў. Тарас, Тарас...</p>
<p> </p>
<p>Сярго</p>
<p>Цішэй, там нехта стогне.</p>
<p> </p>
<p>Макарэнка</p>
<p>Сосны стогнуць.</p>
<p> </p>
<p>Наста</p>
<p>Ой, як мне цяжка, як мне горка жыць!</p>
<p> </p>
<p>Сярго</p>
<p>Не, не, там хтосьці плача.</p>
<p> </p>
<p>Макарэнка</p>
<p>Дождж шуміць.</p>
<p> </p>
<p>Наста</p>
<p>Ці дараваў ты мне за мой праклён?</p>
<p> </p>
<p>Сярго</p>
<p>Вы чуеце? Гаворыць.</p>
<p> </p>
<p>Макарэнка</p>
<p>Можа, Штэйнар?</p>
<p> </p>
<p>Наста</p>
<p>Што ж ты маўчыш, Тарас?</p>
<p>Скажы мне слова.</p>
<p> </p>
<p>Сярго</p>
<p>Не, гэта ў тым баку. Жаночы голас.</p>
<p> </p>
<p>Раптам маланка асвятляе Насту.</p>
<p> </p>
<p>Макарэнка</p>
<p>Жанчына, бачыце?!</p>
<p> </p>
<p>Сярго</p>
<p>Адкуль яна?</p>
<p>Зблудзіла? Трэба ёй дапамагчы.</p>
<p> </p>
<p>Сярго і байцы падыходзяць да Насты.</p>
<p> </p>
<p>Сярго</p>
<p>Вы што тут робіце?</p>
<p> </p>
<p>Наста</p>
<p>Не падыходзь!</p>
<p> </p>
<p>Сярго</p>
<p>Не бойцеся, мы вашыя сябры.</p>
<p>Як вы сюды папалі гэткай ноччу?</p>
<p> </p>
<p>Наста</p>
<p>Цяпер ён мой, я вам яго не дам.</p>
<p> </p>
<p>Сярго</p>
<p>Каго?</p>
<p> </p>
<p>Макарэнка</p>
<p>Глядзіце, тут жа чалавек.</p>
<p> </p>
<p>Сярго</p>
<p><i>(прыглядаецца).</i></p>
<p>У шынялі. Забіты. Хтосьці наш.</p>
<p>Устань, старэнькая, не бойся нас.</p>
<p>І мы ж чырвоныя таксама.</p>
<p> </p>
<p>Наста</p>
<p>Вы?</p>
<p>Чырвоныя? Дапамажыце ж мне!</p>
<p> </p>
<p>Сярго</p>
<p>Няшчасная, устань. Адкуль жа ты?</p>
<p> </p>
<p>Наста</p>
<p>Я з Слабады.</p>
<p> </p>
<p>Сярго</p>
<p>А хто забіты?</p>
<p> </p>
<p>Наста</p>
<p>Сын.</p>
<p> </p>
<p>Сярго</p>
<p>Пакутная, старая наша маці,</p>
<p>Я пазнаю тваю душу і сэрца,</p>
<p>Вялікасную любасць да дзяцей.</p>
<p>Чыя ж рука не скамянела мёртва,</p>
<p>Узняўшыся над галавою сына!</p>
<p>Скажы нам, хто яго забойцы, маці?</p>
<p> </p>
<p>Наста</p>
<p>Паны.</p>
<p> </p>
<p>Сярго</p>
<p>За што?</p>
<p> </p>
<p>Наста</p>
<p>Завёў іх на пагібель,</p>
<p>А ім хацелася да партызан.</p>
<p> </p>
<p>Варочаецца Сімха Штэйнар.</p>
<p> </p>
<p>Штэйнар</p>
<p>Прайшоў наскрозь, дарога наша ёсць.</p>
<p> </p>
<p>Сярго</p>
<p>Здыміце шапкі, за жыццё радзімы</p>
<p>Памёр таварыш наш.</p>
<p> </p>
<p>Сімха</p>
<p><i>( прыглядаючыся ).</i></p>
<p>Які? Азорыч?</p>
<p> </p>
<p>Сярго</p>
<p>Што? Камісар палка?</p>
<p> </p>
<p>Макарэнка</p>
<p><i>( прыгледзеўшыся ).</i></p>
<p>Наш камісар.</p>
<p> </p>
<p>Сярго</p>
<p>Дык вы Азорычава маці?</p>
<p> </p>
<p>Наста</p>
<p>Маці.</p>
<p> </p>
<p>Сімха</p>
<p>Ты, цётка Наста?</p>
<p> </p>
<p>Наста</p>
<p>Сімха? Бачыш, Сімха,</p>
<p>Якое гора!.. <i>(Плача.)</i></p>
<p> </p>
<p>Сярго</p>
<p>Выкапайце дол.</p>
<p>Не плач, старэнькая, твой добры сын</p>
<p>Быў добрым сынам і сваёй радзімы.</p>
<p> </p>
<p>Наста</p>
<p>Я засталася круглай сіратой.</p>
<p>Нашто мне жыць?</p>
<p> </p>
<p>Сярго</p>
<p>Не ты адна, у нас</p>
<p>Сям’я вялікая і сірат многа,</p>
<p>Будзь маткаю для іх, для нас усіх.</p>
<p> </p>
<p>Сімха</p>
<p>Ёсць, цётка, у цябе яшчэ Тацяна,</p>
<p>Жыві для сіраты.</p>
<p> </p>
<p>Сярго</p>
<p>Жыві для справы.</p>
<p>Змагайся з ворагам, як сын змагаўся,</p>
<p>За памяць светлую аб ім у людзях.</p>
<p> </p>
<p>Наста</p>
<p>Скажы мне, што ж рабіць?</p>
<p> </p>
<p>Сярго</p>
<p>Ты пойдзеш з намі,</p>
<p>Работа ёсць.</p>
<p> </p>
<p>Макарэнка</p>
<p>Гатова, камісар.</p>
<p> </p>
<p>Сярго</p>
<p>Таварышы, нізка схіліце галовы</p>
<p>Над прахам байца, камісара і сына.</p>
<p>Сумленна прайшоў ён дарогай жыццёвай,</p>
<p>Сумленна загінуў за волю краіны.</p>
<p>Яго не зламалі ні краты, ні турмы,</p>
<p>І родная пушча прымае астанкі.</p>
<p>Над ім не іграюць ні трубы, ні сурмы,</p>
<p>А вецер спявае, гамоняць маланкі.</p>
<p>Але за сцюдзёнай асенняй нягодай</p>
<p>Настане вясна, закрасуюць палеткі,</p>
<p>Абудзяцца пушчы, успеняцца воды,</p>
<p>І вырастуць тут над магілаю кветкі.</p>
<p>Не згінуць ніколі шляхі баявыя,</p>
<p>Ні дзейнасць яго, ні бяссмертная слава.</p>
<p>Ідзіце ж на подзвіг, устаньце, жывыя,</p>
<p>Змагацца за тую ж вялікую справу.</p>
<p>Бывай, наш таварыш. Будзь пэўны, што скора</p>
<p>Пазбудзецца цяжкай няволі краіна.</p>
<p>Спакой жа і мір твайму праху, Азорыч,</p>
<p>А мацеры — дзякуй за добрага сына.</p>
<p> </p>
<p>Наста</p>
<p>Вам дзякуй, добры чалавек і людзі,</p>
<p>За слова добрае. Бывай, Тарас,</p>
<p>Бывай, мой сыне! Я к табе вярнуся...</p>
<p> </p>
<p>Ціха папяваючы пахавальны марш, байцы падымаюць нябожчыка.</p>
<p> </p>
<p> </p>
<h3><a id="chapter11"></a>АКТ ЧАЦВЁРТЫ</h3>
<p> </p>
<h4><a id="chapter12"></a>Малюнак восьмы</h4>
<p>Ваколіца вёскі каля Прыяміна. На скрыжаванні дарог стаіць старая карчма, у якой змяшчаецца штаб чырвонаармейскага палка. Наводдаль распрасцёр панурыя крыллі адзінокі вятрак. За ім адкрываецца шырокі палявы прастор. Досвітак. Каля штаба ходзіць вартавы. Праз момант з штаба выходзяць Бэсман і Дамейка.</p>
<p> </p>
<p>Бэсман</p>
<p>Марудзіць нельга больш: Арджанікідзе</p>
<p>Вярнуцца можа кожную хвіліну.</p>
<p>І трэба полк змяшаць, узбурыць так,</p>
<p>Каб камісар, вярнуўшыся з разведкі,</p>
<p>Не меў каго павесці ў наступленне.</p>
<p> </p>
<p>Дамейка</p>
<p>Ты захапляешся, Казімер Бэсман:</p>
<p>Палком не вельмі лёгка заўладаць.</p>
<p> </p>
<p>Бэсман</p>
<p>Цяпер не цяжка: камісар палка</p>
<p>Ляжыць без памяці. А наш камбрыг —</p>
<p>Ён чалавек і новы і бязвольны.</p>
<p>І сёння самы лепшы час, Дамейка.</p>
<p>Што падрыхтована? Якія роты?</p>
<p> </p>
<p>Дамейка</p>
<p>Мой батальён за намі пойдзе цалкам.</p>
<p> </p>
<p>Бэсман</p>
<p>А як каманда сувязі, за нас?</p>
<p> </p>
<p>Дамейка</p>
<p>Там ёсць у іх стары, Нічыпар Мелех,</p>
<p>Калі ён пойдзе — пойдзе і каманда.</p>
<p> </p>
<p>Бэсман</p>
<p>Я ведаю яго, пагавару...</p>
<p>Галоўнае — кругом пасеяць страх,</p>
<p>Сказаць, што камісар Азорыч збег,</p>
<p>Арджанікідзе трапіў у палон,</p>
<p>Мы зноў абкружаны...</p>
<p> </p>
<p>Дамейка</p>
<p>Сюды ідуць.</p>
<p> </p>
<p>Бэсман і Дамейка хаваюцца. У штаб прыходзяць Валошын і Тацяна.</p>
<p> </p>
<p>Прайшлі.</p>
<p> </p>
<p>Бэсман</p>
<p>Якое падабенства, чорт!</p>
<p>Няўжо яна?</p>
<p> </p>
<p>Дамейка</p>
<p>Знаёмая?</p>
<p> </p>
<p>Бэсман</p>
<p>Наўрад!</p>
<p>Ідзі, Дамейка, дзейнічай адзін.</p>
<p>Нас не навінны зараз бачыць разам.</p>
<p> </p>
<p>Разыходзяцца. Нечакана паказваецца Мікола Стрыж і аклікае Бэсмана.</p>
<p> </p>
<p>Мікола</p>
<p>Таварыш Бэсман!</p>
<p> </p>
<p>Бэсман</p>
<p>Што? Мікола Стрыж?</p>
<p>Чаго ты тут?</p>
<p> </p>
<p>Мікола</p>
<p><i>(набліжаецца і шэпча Бэсману).</i></p>
<p>Мяне паслаў Свідэрскі.</p>
<p> </p>
<p>Бэсман</p>
<p><i>(паказваючы Міколу на Дамейку).</i></p>
<p>Пры ім ты можаш гаварыць усё.</p>
<p> </p>
<p>Мікола</p>
<p>Тацяну вызвалілі партызаны.</p>
<p> </p>
<p>Бэсман</p>
<p>Дык гэта тут ішла яна?</p>
<p> </p>
<p>Мікола</p>
<p>Ды не,</p>
<p>Яна яшчэ ў лесе у партызан.</p>
<p>Магчыма, іх усіх там і захопяць,</p>
<p>Бо капітан Азорыча прымусіў</p>
<p>Павесці паказаць, дзе іх атрад.</p>
<p> </p>
<p>Бэсман</p>
<p>І вы паверылі яму, дурніцы!</p>
<p>Тацяна Марыч тут.</p>
<p> </p>
<p>Мікола</p>
<p>Тацяна тут?</p>
<p> </p>
<p>Бэсман</p>
<p>Зноў на маёй дарозе гэта дзеўка.</p>
<p>Яна мяне пазнае і загубіць.</p>
<p>Ды не, я загублю яе раней,</p>
<p>А справу да канца мы давядзем!</p>
<p> </p>
<p>Мікола</p>
<p>Вы лепш ратуйцеся, пакуль не позна.</p>
<p> </p>
<p>Бэсман</p>
<p>Ты мне сказаў, што быццам бы Азорыч</p>
<p>Павёў на партызан жаўнераў?</p>
<p> </p>
<p>Мікола</p>
<p>Так.</p>
<p> </p>
<p>Бэсман</p>
<p>Перад людзьмі ты гэта можаш сведчыць?</p>
<p> </p>
<p>Мікола</p>
<p>Мяне пазнаюць, хто ж паверыць мне?</p>
<p>Я не хачу рызыкаваць жыццём.</p>
<p> </p>
<p>Бэсман</p>
<p>Тацяны Марыч у жывых не будзе.</p>
<p> </p>
<p>Мікола</p>
<p>Другія людзі ёсць, якія знаюць.</p>
<p> </p>
<p>Бэсман</p>
<p>Адкуль?</p>
<p> </p>
<p>Мікола</p>
<p>Таксама перайшлі за фронт.</p>
<p>Я Сёмку Бегунка сустрэў нядаўна.</p>
<p> </p>
<p>Бэсман</p>
<p>А Сёмка гэты знае, што Азорыч</p>
<p>Згадзіўся весці наказаць атрад?</p>
<p> </p>
<p>Мікола</p>
<p>Пры ім усё было.</p>
<p> </p>
<p>Бэсман</p>
<p>Вось гэта козыр!</p>
<p> </p>
<p>Мікола</p>
<p>Што вы надумалі?</p>
<p> </p>
<p>Бэсман</p>
<p>Цудоўны план!</p>
<p>Хадзем, ты мне пакажаш Бегунка,</p>
<p>А ты, Дамейка, тут рабі сваё.</p>
<p> </p>
<p>Бэсман і Мікола выходзяць. Дамейка накіроўваецца ў штаб. У гэты час іграюць сігнал на пад’ём. На пляцоўку перад штабам высыпаюць чырвонаармейцы. Сярод іх Нічыпар Мелех і Алёшка Семізвон.</p>
<p> </p>
<p>Алёшка</p>
<p>І вось Арджанікідзе мне і кажа:</p>
<p>Ты, кажа ён, Алёша, маладзец,</p>
<p>З такімі толькі нам і ваяваць.</p>
<p> </p>
<p>Чырвонаармеец</p>
<p>Ну, і брахун жа ты, Алёшка!</p>
<p> </p>
<p>Алёшка</p>
<p>Я?</p>
<p>Нічыпар Мелех, што казаў Сярго?</p>
<p> </p>
<p>Мелех</p>
<p>Сярго — душэўны, шчыры чалавек.</p>
<p>Ды штосьці доўга вось яго няма.</p>
<p> </p>
<p>З штаба выходзіць Дамейка.</p>
<p> </p>
<p>Дамейка</p>
<p>Здарова, малайцы! Аб чым размова?</p>
<p> </p>
<p>Мелех</p>
<p>Ды вось няма Сярго Арджанікідзе.</p>
<p> </p>
<p>Дамейка</p>
<p>А вы не чулі?</p>
<p> </p>
<p>Алёшка</p>
<p>Што?</p>
<p> </p>
<p>Дамейка</p>
<p>Не чулі?</p>
<p> </p>
<p>Мелех</p>
<p>Не.</p>
<p> </p>
<p>Дамейка</p>
<p>Не ведаю, ці варта вам казаць.</p>
<p> </p>
<p>Мелех</p>
<p>Скажыце, камандзір, мы ж не малыя.</p>
<p> </p>
<p>Дамейка</p>
<p>Я гавару вам, хлопцы, па сакрэту:</p>
<p>Сярго папаўся, кажуць, у палон.</p>
<p> </p>
<p>Галасы</p>
<p>Сярго? Арджанікідзе? Быць не можа!</p>
<p> </p>
<p>Дамейка</p>
<p>Вы запытайце ў Бэсмана, ён знае лепш.</p>
<p> </p>
<p>Алёшка</p>
<p>Браткі, што ж гэта робіцца? Браткі,</p>
<p>Душа мая ад гэтай весткі плача.</p>
<p> </p>
<p>Чырвонаармеец</p>
<p>Ты не шумі, а пакруці мазгамі:</p>
<p>Куды нас павядуць без камісара.</p>
<p> </p>
<p>Дамейка</p>
<p>Куды? На смерць.</p>
<p> </p>
<p>Алёшка</p>
<p>Ой, бацюхны мае!</p>
<p>Што ж нам рабіць?</p>
<p> </p>
<p>Чырвонаармеец</p>
<p>Да камандзіра трэба.</p>
<p>А як мяркуеш ты, Нічыпар Мелех?</p>
<p> </p>
<p>Мелех</p>
<p>Я думаю, што трэба запытаць</p>
<p>У Бэсмана. Ён — свойскі чалавек.</p>
<p> </p>
<p>Алёшка</p>
<p>Пайшлі да Бэсмана!</p>
<p> </p>
<p>Дамейка</p>
<p>А вось ён сам.</p>
<p> </p>
<p>Уваходзяць Бэсман, Бегунок і Мікола.</p>
<p> </p>
<p>Бэсман</p>
<p>Чаго вы так хвалюецеся тут?</p>
<p> </p>
<p>Мелех</p>
<p>Скажы нам, камандзір, ды толькі праўду:</p>
<p>Арджанікідзе трапіў у палон?</p>
<p> </p>
<p>Бэсман</p>
<p>Дакладна не скажу, а чуткі ёсць.</p>
<p> </p>
<p>Мелех</p>
<p>Калі ты хлусіш нам — вялікі грэх</p>
<p>Бярэш ты на сваю душу, таварыш.</p>
<p> </p>
<p>Бэсман</p>
<p>Мне шкода вас, і лепей грэх узяць,</p>
<p>Як мёртвымі ляжаць у чыстым полі</p>
<p>І гніць. А нам, байцы, надзвычай цяжка:</p>
<p>Я сам хадзіў два дні таму ў разведку — Паны нас абкружылі з трох бакоў,</p>
<p>У тыле з бандай ходзіць Семянюк,</p>
<p>Азорыч, камісар, кудысьці ўцёк,</p>
<p>І нам, відаць, пагібель тут усім.</p>
<p> </p>
<p>Алёшка</p>
<p>Сябры, што ж гэта робіцца? Сябры!..</p>
<p> </p>
<p>Уваходзіць камбрыг Баяновіч.</p>
<p> </p>
<p>Баяновіч</p>
<p>Чаго сабраліся, што тут за крык?</p>
<p> </p>
<p>Мелех</p>
<p>Сам ведаеш.</p>
<p> </p>
<p>Алёшка</p>
<p>Паны нас абкружылі.</p>
<p> </p>
<p>Баяновіч</p>
<p>Які падлец вам гэта мог сказаць?</p>
<p> </p>
<p>Бэсман</p>
<p>Я гаварыў.</p>
<p> </p>
<p>Баяновіч</p>
<p>Хто? Бэсман?</p>
<p> </p>
<p>Бэсман</p>
<p>Так.</p>
<p>Даволі нам у схованкі гуляць:</p>
<p>Нас прадалі, камбрыг, Азорыч збег...</p>
<p> </p>
<p>Галасы</p>
<p>Падлюгі! Сволачы!</p>
<p> </p>
<p>Алёшка</p>
<p>Дамоў, хлапцы!</p>
<p> </p>
<p>Баяновіч</p>
<p>Таварышы, без панікі, цішэй!</p>
<p>Калі Азорыч нават недзе збег,</p>
<p>То нам яшчэ нішто не пагражае,</p>
<p>А сілы нашыя растуць штодзень.</p>
<p>Вось партызаны к нам ідуць на помач...</p>
<p> </p>
<p>Мелех</p>
<p>А колькі іх?</p>
<p> </p>
<p>Баяновіч</p>
<p>Ды чалавек пяцьсот.</p>
<p> </p>
<p>Алёшка</p>
<p>Ды хто ж гэта крычыць: ратуйся?</p>
<p>Ах, баязліўцы!</p>
<p> </p>
<p>Бэсман</p>
<p>Марныя надзеі!</p>
<p>Азорыч выдаў партызан панам.</p>
<p> </p>
<p>Баяновіч</p>
<p>Ты што? Ты бунтаваць людзей надумаў?</p>
<p> </p>
<p>Бэсман</p>
<p>Я не бунтую іх, а я ратую:</p>
<p>Азорыч выдаў партызан палякам,</p>
<p>Пра гэта мне казалі іх жа людзі.</p>
<p> </p>
<p>Баяновіч</p>
<p>Якія? Хто?</p>
<p> </p>
<p>Бэсман</p>
<p><i>(паказваючы на Сёмку Бегунка).</i></p>
<p>Вось гэты чалавек.</p>
<p>Ну, гавары, таварыш, што ты бачыў?</p>
<p> </p>
<p>Баяновіч</p>
<p>Ды ён, напэўна, сам з панамі спеўся.</p>
<p> </p>
<p>Сёмка</p>
<p>Што ж, была навука,</p>
<p>Сеў у панскія сані без друка,</p>
<p>Мяне і адчасалі бізунамі.</p>
<p>Але цяпер я, людзі, не хлушу.</p>
<p> </p>
<p>Мелех</p>
<p>Дык гэта праўда, што Азорыч выдаў?</p>
<p> </p>
<p>Сёмка</p>
<p>Ён ратаваў мястэчка і людзей.</p>
<p> </p>
<p>Бэсман</p>
<p>Няпраўду я сказаў? Скажу вам болей:</p>
<p>Арджанікідзе трапіў у палон</p>
<p>Таксама праз Азорыча.</p>
<p> </p>
<p>Баяновіч</p>
<p>Што? Што?</p>
<p>Арджанікідзе трапіў у палон?</p>
<p>Арыштаваць яго, ён — правакатар!</p>
<p> </p>
<p>Мелех</p>
<p>Мы не дазволім, камандзір.</p>
<p> </p>
<p>Баяновіч</p>
<p>І вы?</p>
<p>І вы за правакатара, байцы?!</p>
<p> </p>
<p>Мелех</p>
<p>Мы за Сярго і самі за сябе.</p>
<p>І я задарам галавы сваёй</p>
<p>Нікому не аддам.</p>
<p> </p>
<p>Баяновіч</p>
<p>Пусці, я сам...</p>
<p>Я сам яго застрэлю.</p>
<p> </p>
<p>Бэсман</p>
<p>На, страляй!</p>
<p> </p>
<p>Дамейка</p>
<p>Страляй у нас усіх.</p>
<p> </p>
<p>Алёшка</p>
<p>На, бі ў мяне</p>
<p> </p>
<p>Сёмка</p>
<p>Глядзі, і ён, як п’ян, дык капітан,</p>
<p>А як праспіцца — курыцы баіцца.</p>
<p> </p>
<p>Бэсман</p>
<p>Ну, што ж ты не страляеш, камандзір?</p>
<p>Страляй у правакатараў, страляй!</p>
<p>А сам ты хто? Ты многа ваяваў?</p>
<p>Ты быў пад кулямі? Цябе уланы секлі?</p>
<p>Ты паглядзі на зраненыя грудзі</p>
<p>І на мае зрубцованыя плечы.</p>
<p>Я імі бараніў народную свабоду,</p>
<p>А вы яе прадалі розным гадам,</p>
<p>Прадалі рэвалюцыю... Эх, вы!</p>
<p>Хто ёсць сумленны тут — за мной!</p>
<p>Я пакажу вам здраднікаў. У штабе</p>
<p>Сядзіць Азорычава дзеўка ў нас.</p>
<p>Яна прыйшла шпіёнкаю сюды.</p>
<p> </p>
<p>Галасы</p>
<p>Арыштаваць яе! Судзіць! Расстрэліць!</p>
<p> </p>
<p>Дамейка</p>
<p>За мной, у штаб!</p>
<p> </p>
<p>Баяновіч</p>
<p>Таварышы,</p>
<p>Сыны, адданыя свайму народу,</p>
<p>На абарону штаба і парадку!</p>
<p> </p>
<p>Чырвонаармейцы</p>
<p>Не пусцім! Толькі цераз нашы трупы</p>
<p>Вы ступіце сваёй нагой у штаб.</p>
<p> </p>
<p>Галасы</p>
<p>Цішэй! Цішэй! Яна ідзе! Ідзе!</p>
<p> </p>
<p>Бэсман</p>
<p>Цяпер, Дамейка, дзейнічай адзін.</p>
<p>А вы таксама больш рашуча, Стрыж.</p>
<p> </p>
<p>Знікае ў натоўпе. Уваходзяць Тацяна Марыч і Адась Валошын.</p>
<p> </p>
<p>Алёшка</p>
<p>А, вось яна! А ну, красуня, пагаворым.</p>
<p> </p>
<p>Галасы</p>
<p>Чаго там гаварыць! Прыкладам бі!</p>
<p> </p>
<p>Валошын</p>
<p>Прэч адыдзі!</p>
<p> </p>
<p>Баяновіч</p>
<p>Дазвольце ж ёй сказаць.</p>
<p> </p>
<p>Тацяна</p>
<p>Сябры, што вам патрэбна ад мяне?</p>
<p> </p>
<p>Мелех</p>
<p>Ты дай адказ, чаго сюды прыйшла —</p>
<p>Шпіёніць? Прадаваць палякам нас?</p>
<p> </p>
<p>Тацяна</p>
<p>Што вы гаворыце? Сябры мае!..</p>
<p>Таварышы! Ні перад кім: ні перад вамі,</p>
<p>Ні перад змучаным маім народам,</p>
<p>Ні перад гэтаю скрываўленай зямлёй —</p>
<p>Не вінавата я.</p>
<p> </p>
<p>Алёшка</p>
<p>Ты брэшаш, брэшаш!</p>
<p> </p>
<p>Тацяна</p>
<p>Дазвольце ж мне сказаць.</p>
<p> </p>
<p>Галасы</p>
<p>Даволі! Годзе!</p>
<p> </p>
<p>Валошын</p>
<p>Таварышы, дазвольце слова мне.</p>
<p>Падумайце, прачуйце вашым сэрцам,</p>
<p>Што робіце, куды вы ідзяце?</p>
<p>Краіне пагражае небяспека,</p>
<p>Зняволены і змучаны народ</p>
<p>Апошнія свае напружыў сілы</p>
<p>І, як адзін, паўстаў ад краю ў край</p>
<p>Супроць адвечных ворагаў сваіх.</p>
<p>А вы што робіце? Куды вы ідзяце?</p>
<p>Забыўшыся на свой пачэсны абавязак</p>
<p>І ашуканыя варожымі людзьмі,</p>
<p>Вы ідзяце супроць свайго пароду,</p>
<p>Вы здрадзілі сваім братам па класу,</p>
<p>Вы здрадзілі самім сабе...</p>
<p> </p>
<p>Мелех</p>
<p>Чакай!</p>
<p>А хіба самі мы супроць змагання?</p>
<p>Мы не супроць, а мы супроць шпіёнкі.</p>
<p> </p>
<p>Баяновіч</p>
<p>Калі яна сапраўды вінавата,</p>
<p>Давайце разбірацца і судзіць.</p>
<p> </p>
<p>Дамейка</p>
<p>Няма калі судзіць і доўга радзіць,</p>
<p>І наш прысуд даўно вядомы: смерць!</p>
<p> </p>
<p>Тацяна</p>
<p>За што ж мне паміраць? Што я сумленна</p>
<p>Служыла нашай справе?</p>
<p> </p>
<p>Мікола</p>
<p>А панам</p>
<p>Ты не служыла? Не?</p>
<p> </p>
<p> </p>
<p>Тацяна</p>
<p>Што бачу я?</p>
<p>Дык вось адкуль усё!</p>
<p> </p>
<p>Алёшка</p>
<p>Чаго ж маўчыш?!</p>
<p> </p>
<p>Тацяна</p>
<p>Таварышы, ён вораг сам, ён сам...</p>
<p> </p>
<p>Мікола</p>
<p>Вы бачыце, сябры, якая хітрасць?</p>
<p>Яна ўсіх нас у ворагі залічыць.</p>
<p> </p>
<p>Мелех</p>
<p>Ты, грамадзянка, нас не ашукаеш,</p>
<p>Калі жадаеш — праўду гавары.</p>
<p> </p>
<p>Тацяна</p>
<p>Клянуся вам, ён вораг ваш і мой.</p>
<p>Я бачыла яго ў польскім штабе.</p>
<p> </p>
<p>Дамейка</p>
<p>Чаго ж ты там была, у польскім штабе?</p>
<p> </p>
<p>Алёшка</p>
<p>Ага, папалася сама, уліпла!</p>
<p> </p>
<p>Да натоўпу з Настаю падыходзіць Макарэнка; ён звяртаецца да Бэсмана.</p>
<p> </p>
<p>Макарэнка</p>
<p>Што сталася, таварыш камандзір?</p>
<p> </p>
<p>Бэсман</p>
<p>Вярнуліся? Арджанікідзе тут?</p>
<p><i>(Праціскаецца да Стрыжа і Дамейкі.)</i></p>
<p> </p>
<p>Мелех</p>
<p>Ну, адкажы: чаго ж ты там была?</p>
<p> </p>
<p>Тацяна</p>
<p>Мяне арыштавалі там, і я</p>
<p>З Азорычам на допыце была.</p>
<p> </p>
<p>Дамейка</p>
<p>А як жа ты сюды папала?</p>
<p> </p>
<p>Тацяна</p>
<p>Мяне адбілі ў лесе партызаны.</p>
<p> </p>
<p>Мікола</p>
<p>Цябе адну?</p>
<p> </p>
<p> </p>
<p>Тацяна</p>
<p>Адну.</p>
<p> </p>
<p>Мікола</p>
<p>А дзе ж Азорыч?</p>
<p> </p>
<p>Алёшка</p>
<p>Ага, заблыталася!</p>
<p> </p>
<p>Галасы</p>
<p>Хлусіць! Хлусіць!</p>
<p> </p>
<p>Баяновіч</p>
<p>А што, калі яна гаворыць праўду?</p>
<p>Вы знаеце, хто гэты чалавек?</p>
<p> </p>
<p>Бэсман</p>
<p><i>(праціснуўшыся да Дамейкі).</i></p>
<p>Не дайце ім апомніцца, хутчэй,</p>
<p>Арджанікідзе тут.</p>
<p> </p>
<p>Дамейка</p>
<p>І ты за іх?</p>
<p>Таварышы, і камандзір за іх,</p>
<p>Які ж тут можа быць праўдзівы суд?</p>
<p> </p>
<p>Баяновіч</p>
<p>Я патрабую даць дзяўчыне слова.</p>
<p> </p>
<p>Галасы</p>
<p>Няхай гаворыць! Дайце гаварыць!</p>
<p> </p>
<p>Тацяна</p>
<p>Калі вы мне не верыце, дык мне</p>
<p>Няма аб чым вам гаварыць.</p>
<p>Ну што ж, забіце, я памру спакойна.</p>
<p>Але клянуся вам жыццём і смерцю —</p>
<p>Ён правакатар, панскі паслугач!</p>
<p> </p>
<p>Бэсман</p>
<p>Дурніца, сілаю бяры, хутчэй!</p>
<p> </p>
<p>Дамейка</p>
<p>Даволі слухаць нудныя размовы.</p>
<p>На ворагаў, за мной, за мной, байцы!</p>
<p> </p>
<p>Баяновіч</p>
<p>Я не дазволю вам камандаваць байцамі!</p>
<p> </p>
<p>Дамейка</p>
<p>Бярыце сілаю!</p>
<p> </p>
<p>Алёшка</p>
<p>Прыкладам бі!</p>
<p>Пусці!</p>
<p> </p>
<p>Валошын</p>
<p>Не лезь, а то застрэлю!</p>
<p> </p>
<p>Алёшка</p>
<p>Эх!</p>
<p> </p>
<p>Адпіхае Валошына і прабіраецца, узняўшы прыклад, да Тацяны, яму заступае дарогу Наста.</p>
<p> </p>
<p>Наста</p>
<p>Не дам! Забі мяне... Нашто мне жыць?</p>
<p>Мне цяпер — адзінокай —</p>
<p>Не патрэбна жыццё:</p>
<p>Да магілы глыбокай</p>
<p>Я ўжо страціла ўсё.</p>
<p>Майго любага сына</p>
<p>Адабрала вайна,</p>
<p>І надзеяй адзінай</p>
<p>Засталася яна.</p>
<p>Мае цёмныя ночы,</p>
<p>Мае цяжкія дні</p>
<p>Над нядоляй сірочай</p>
<p>Я гарэла ў агні.</p>
<p>І вось гэта дзяўчына,</p>
<p>Што сіроткай расла,</p>
<p>Замяніла мне сына</p>
<p>І мне шчасце дала.</p>
<p>Я, чакаючы смерці,</p>
<p>Перад вамі стаю,</p>
<p>Дык успомніце ж сэрцам</p>
<p>Кожны маці сваю.</p>
<p> </p>
<p>Усе стаяць маўкліва.</p>
<p> </p>
<p>І ты ж напэўна маеш недзе маці.</p>
<p> </p>
<p>Алёшка</p>
<p>Вядома, ёсць... Ды я не вінават:</p>
<p>Мне, брат старэнькая, такі загад.</p>
<p> </p>
<p>Дамейка</p>
<p>Ну, што ж ты курчышся? Спужаўся слёз?</p>
<p> </p>
<p>Алёшка</p>
<p>Ды як жа тут? Старая кажа праўду,</p>
<p>Хай разбярэцца суд у гэтай справе.</p>
<p> </p>
<p>Дамейка</p>
<p>Ваякі вы! Раскіслі, быццам бабы.</p>
<p>Пусці!</p>
<p> </p>
<p>Выхапіў рэвальвер; паміж ім і Тацянай становіцца Арджанікідзе.</p>
<p> </p>
<p>Сярго</p>
<p>Чакай!</p>
<p> </p>
<p>Галасы</p>
<p>Сярго? Арджанікідзе?</p>
<p> </p>
<p>Сярго</p>
<p>Раззброіць малайца!</p>
<p> </p>
<p>Дамейка</p>
<p>Не падыходзь!</p>
<p> </p>
<p>Сярго</p>
<p>Узяць! Збаяліся? Давай сюды!</p>
<p> </p>
<p>Сілаю раззбройвае Дамейку.</p>
<p> </p>
<p>Дамейка</p>
<p>За што ж, за што ж вы крыўдзіце, сябры?</p>
<p> </p>
<p>Байцы выводзяць Дамейку.</p>
<p> </p>
<p>Сёмка</p>
<p>Відаць, што пан прахвост,</p>
<p>Калі ўшчаміўся хвост.</p>
<p> </p>
<p>Сярго</p>
<p>Чаму няма каманды смірна? Я —</p>
<p>Член Рэўваенсавета арміі.</p>
<p>Падаць каманду!</p>
<p> </p>
<p>Баяновіч</p>
<p>Смірна! Полк, раўнень...</p>
<p> </p>
<p>Сярго</p>
<p>Адставіць! Дзе там вам раўненне!</p>
<p>Што за кірмаш? Хто завадатай?</p>
<p> </p>
<p>Баяновіч</p>
<p>Бэсман,</p>
<p>Начальнік коннае разведкі.</p>
<p> </p>
<p>Сярго</p>
<p>Бэсман,</p>
<p>Наперад марш!</p>
<p> </p>
<p>Усе аглядаюцца, Бэсмана няма.</p>
<p> </p>
<p>Галасы</p>
<p>Няма! Уцёк! Уцёк!</p>
<p> </p>
<p>Сярго</p>
<p>Ён ведае аб нашым наступленні?</p>
<p> </p>
<p>Баяновіч</p>
<p>Напэўна, ведае.</p>
<p> </p>
<p>Сярго</p>
<p>Вароны вы!</p>
<p>Паслаць за ім людзей і затрымаць.</p>
<p> </p>
<p>Баяновіч бярэ байцоў і выходзіць.</p>
<p> </p>
<p>Ну, раскажыце мне, што тут за гвалт?</p>
<p>Я слухаў і вушам сваім не верыў,</p>
<p>Каб вы маглі такое гаварыць.</p>
<p>Збаяліся паноў?</p>
<p> </p>
<p>Мелех</p>
<p>Не баязліўцы мы.</p>
<p> </p>
<p>Сярго</p>
<p>Я ведаю, чырвоныя байцы</p>
<p>Не папытаюць, колькі там паноў,</p>
<p>А папытаюць, дзе яны стаяць.</p>
<p>Дык хто ж паверыў ім, прахвостам, а?</p>
<p> </p>
<p>Галасы</p>
<p>Алёшка Семізвон! Нічыпар Мелех!</p>
<p> </p>
<p>Сярго</p>
<p>Алёшка Семізвон, Нічыпар Мелех,</p>
<p>Наперад марш!</p>
<p> </p>
<p>Алёшка</p>
<p>Таварыш камісар,</p>
<p>Здаецца, я быў самы тут спакойны.</p>
<p> </p>
<p>Сярго</p>
<p>Ну, раскажы сябрам, Нічыпар Мелех,</p>
<p>Куды ты іх павёў, супроць каго.</p>
<p> </p>
<p>Мелех</p>
<p>Я слухаю. Даруй мне, камісар.</p>
<p>Але нам сказана, што ты ў палоне,</p>
<p>Што мы абкружаны, Азорыч збег,</p>
<p>Павёў на партызан паноў, і нам...</p>
<p>Тужліва стала, камісар, і крыўдна.</p>
<p> </p>
<p>Сярго</p>
<p>І ты паверыў ім?</p>
<p> </p>
<p>Мелех</p>
<p>Пяць год вайна,</p>
<p>І мы стаміліся.</p>
<p> </p>
<p>Макарэнка</p>
<p>А мы?</p>
<p>Мы — сіраты, малыя дзеці?</p>
<p>Калі былі вы на вайне,</p>
<p>Мы йшлі з парога да парога,</p>
<p>Жабруючы па гэтым свеце.</p>
<p>І нашы грудзі рэзаў вецер,</p>
<p>І скрозь па стоптаных дарогах,</p>
<p>За панскім плугам на раллі,</p>
<p>Лятункі нашы адцвілі,</p>
<p>Як вішні адцвітаюць без пары...</p>
<p>Хіба ж мы не стаміліся, стары?</p>
<p>Эх, баязліўцы вы!</p>
<p> </p>
<p>Мелех</p>
<p>Ты малады,</p>
<p>Ты гора гэтулькі не бачыў.</p>
<p> </p>
<p>Алёшка</p>
<p>І невялікі твой ваяцкі стаж.</p>
<p> </p>
<p>Сярго</p>
<p>Стаж у яго маленькі, гэта праўда,</p>
<p>Таму што маці позна нарадзіла,</p>
<p>Але за тое справы неблагія.</p>
<p>Не вам і дакараць.</p>
<p> </p>
<p>Мелех</p>
<p>Даруйце нам.</p>
<p> </p>
<p>Сярго</p>
<p>Вось бачыш, як у вас. А помніш, Мелех,</p>
<p>Ты гаварыў, што людзі ўсе — звяры.</p>
<p>А хіба вы звяры? Вы — проста дзеці,</p>
<p>Мне хочацца вас гладзіць па галовах,</p>
<p>А я... я вымушаны вас караць.</p>
<p>Аддайце зараз жа свае вінтоўкі.</p>
<p>Вы зганьбілі высокае імя байцоў</p>
<p>Вялікай пралетарскай арміі.</p>
<p>Ну, што ж вы стаіце маўкліва, Мелех?</p>
<p> </p>
<p>Мелех</p>
<p>Што ж сказаць на твае дакоры?</p>
<p>Калі праўда — цярпі і маўчы,</p>
<p>Хоць нялёгка нам, гэты сорам</p>
<p>І пакуты свае несучы.</p>
<p>Ліхаманкай гараць нашы твары,</p>
<p>Калі ты нам у вочы глядзіш.</p>
<p>Лепш вядзі нас злачынных, таварыш,</p>
<p>У агонь, у магілу, пад крыж,</p>
<p>Хоць куды. Абы змыць гэты сорам</p>
<p>Ці загінуць у бойцы не ў час,</p>
<p>Каб ні людзі, ні сонца, ні зоры</p>
<p>Не глядзелі з дакорам на нас.</p>
<p> </p>
<p>Сярго</p>
<p>Не вас, а Бэсмана павесці б трэба</p>
<p>Пад гэты крыж. А нам, таварышы,</p>
<p>Патрэбна пільным быць, патрэбна верыць</p>
<p>У нашы сілы. Хіба можа нас</p>
<p>Хто-небудзь разграміць? Ніколі, не!</p>
<p>Нішто, нішто не зможа нашай сілы,</p>
<p>Таму што не парушыць нашай дружбы.</p>
<p> </p>
<p>Мелех</p>
<p>Даруй ты мне за ўсе мае грахі.</p>
<p>І ты, таварышка, таксама мне даруй.</p>
<p>Аблыталі мяне ліхія людзі,</p>
<p>І я вялікі грэх мог на душу узяць.</p>
<p>Даруйце мне.</p>
<p> </p>
<p>Алёшка</p>
<p>І мне таксама.</p>
<p>Гарачы вельмі я і храбры лішне.</p>
<p> </p>
<p>Сёмка</p>
<p>Справы няважныя, калі ногі адважныя,</p>
<p>Лепш нага кульгавая, а галоўка бравая.</p>
<p> </p>
<p>Мелех</p>
<p>Таварыш камісар, дык як жа будзе?</p>
<p> </p>
<p>Сярго</p>
<p>А будзе, брат Нічыпар Мелех, так:</p>
<p>Змый сорам свой адвагаю і славай,</p>
<p>Магчымасці для гэтага табе дадзім.</p>
<p>Сягоння мы павінны наступаць.</p>
<p>Сягоння мы павінны ўзяць Барысаў.</p>
<p>Абрабаваны, змучаны народ</p>
<p>Чакае вызвалення з панскіх крат.</p>
<p>Сыны народа, мужныя байцы,</p>
<p>Не пашкадуем нашага жыцця,</p>
<p>Пакрыем славай баявыя сцягі</p>
<p>І прынясем на іх свайму народу</p>
<p>Свабоду, сонца, шчасце і жыццё.</p>
<p>Кляніцеся, што будзеце змагацца дружна,</p>
<p>Што будзеце любіць сваіх братоў,</p>
<p>Усіх працоўных, бедных і гаротных.</p>
<p> </p>
<p>Галасы</p>
<p>Клянёмся!</p>
<p> </p>
<p>Сярго</p>
<p>Ведайце, што нас</p>
<p>Не пераможа ў дружбе аніхто,</p>
<p>І на шляху вялікім гэтым — нас</p>
<p>Чакае слава, шчасце, перамога.</p>
<p> </p>
<p>Галасы</p>
<p>Клянёмся, ведаем, што нас</p>
<p>Не пераможа ў дружбе аніхто.</p>
<p> </p>
<p>Сярго</p>
<p>Паходную! Наперад, запявалы!</p>
<p> </p>
<p>Байцы строяцца, грыміць песня.</p>
<p> </p>
<p>Песня</p>
<p>Над Бярозай-ракой, над далінаю,</p>
<p>Заігралі гарністы паход:</p>
<p>— Узнімайся, сям’я сакаліная,</p>
<p>Уставай на змаганне, народ!</p>
<p>І сышліся пад зоркай чырвонаю</p>
<p>Ад заводаў, палёў малайцы.</p>
<p>Пояць коней вадою сцюдзёнаю</p>
<p>Ля крыніц удалыя байцы.</p>
<p>І па волі вялікага Леніна</p>
<p>Дружна рушаць атрады на бой,</p>
<p>Каб жыццё і квяціста і зелена</p>
<p>Зацвіло над Бярозай-ракой.</p>
<p> </p>
<p>Суровым маршам ідуць калоны. Песня паволі аддаляецца.</p>
<p> </p>
<p> </p>
<h4><a id="chapter13"></a>Малюнак дзевяты</h4>
<p>...Песня набліжаецца ізноў і грыміць з большай сілай. У пажоўклым панскім парку пад Барысавам ападаюць лісты. Спакойна коціцца шырокая рака Бяроза. З палацаў бягуць устрывожаныя жаўнеры і спешна акопваюцца ў парку. Песня чырвонаармейцаў пераходзіць у магутны баявы вокліч. На ганак выбягае палкоўнік Дамброўскі.</p>
<p> </p>
<p>Дамброўскі</p>
<p>Сержант!</p>
<p> </p>
<p>Сержант</p>
<p>Я слухаю.</p>
<p> </p>
<p>Дамброўскі</p>
<p>Гатовы коні?</p>
<p> </p>
<p>Сержант</p>
<p>Гатовы, пан палкоўнік.</p>
<p> </p>
<p>Дамброўскі</p>
<p>Падавай!</p>
<p> </p>
<p>Сержант паспешна выбягае.</p>
<p> </p>
<p>Дамброўскі</p>
<p>Якая нечаканасць! Матка боска,</p>
<p>Малю цябе, ратуй маю душу.</p>
<p> </p>
<p>З чамаданамі выходзіць Свідэрскі.</p>
<p> </p>
<p>Дамброўскі</p>
<p>А вы куды?</p>
<p> </p>
<p>Свідэрскі</p>
<p>Туды ж, куды і вы.</p>
<p> </p>
<p>Дамброўскі</p>
<p>Ды я нікуды, што вы, пан Свідэрскі!</p>
<p> </p>
<p>Свідэрскі</p>
<p>Нашто нам прытварацца, пан Дамброўскі?</p>
<p> </p>
<p>Дамброўскі</p>
<p>Але ж я вас хацеў, пан капітан,</p>
<p>Пакінуць тут начальнікам над войскам.</p>
<p> </p>
<p>Свідэрскі</p>
<p>Я ж не ваяка, пан палкоўнік, так?</p>
<p>Я толькі, кажуць, першы між гуляк,</p>
<p>І лепш начальнікам застацца вам.</p>
<p> </p>
<p>Дамброўскі</p>
<p>Ды што вы, божа барані! А зрэшты,</p>
<p>Тут можа справіцца адзін сержант.</p>
<p> </p>
<p>Свідэрскі</p>
<p>Я думаю таксама, пан палкоўнік.</p>
<p>Сержант!</p>
<p> </p>
<p>Уваходзіць сержант.</p>
<p> </p>
<p>Сержант</p>
<p>Я слухаю.</p>
<p> </p>
<p>Свідэрскі</p>
<p>Гатовы коні?</p>
<p> </p>
<p>Сержант</p>
<p>Гатовы, пан Свідэрскі.</p>
<p> </p>
<p>Свідэрскі</p>
<p>Падавай!</p>
<p> </p>
<p>Убягаюць Ксаверы і Мікола Стрыж.</p>
<p> </p>
<p>Мікола</p>
<p>О пан палкоўнік! Пан Свідэрскі!</p>
<p> </p>
<p>Ксаверы</p>
<p>Божа!</p>
<p>Што ж гэта робіцца?</p>
<p> </p>
<p>Мікола</p>
<p>Скажыце нам,</p>
<p>Вы абароніце мястэчка наша?</p>
<p> </p>
<p>Свідэрскі</p>
<p>Сказаць не можам, тайна, пане Стрыж.</p>
<p> </p>
<p>Ксаверы</p>
<p>Ну, значыць, ясна: трэба уцякаць.</p>
<p>Мікола, марш! Няма чаго тут быць.</p>
<p> </p>
<p>Мікола і Ксаверы знікаюць.</p>
<p> </p>
<p>Свідэрскі</p>
<p>Вы бачыце, як лёгка і адразу ж</p>
<p>Яны адзін другога зразумелі.</p>
<p>А мы стаім ды трацім час. Пайшлі!</p>
<p> </p>
<p>Убягае ўзбуджаны Казімер Бэсман.</p>
<p> </p>
<p>Бэсман</p>
<p>Спыніцеся! Што робіце, панове?!</p>
<p> </p>
<p>Дамброўскі</p>
<p>Эвакуіруемся, пан паручнік.</p>
<p> </p>
<p>Бэсман</p>
<p>Якая ганьба, пан палкоўнік, жах!</p>
<p>З такімі сіламі, з такою зброяй</p>
<p>Спужаліся трохсот бальшавікоў!</p>
<p> </p>
<p>Дамброўскі</p>
<p>Усё адно Барысаў наш не будзе.</p>
<p> </p>
<p>Бэсман</p>
<p>Вы глупства кажаце, палкоўнік, глупства!</p>
<p>Я ведаю, што сіл у іх няшмат,</p>
<p>І сілы кінуты на гэты фланг,</p>
<p>А пад Кальварыяй на ўсім участку</p>
<p>Не больш двухсот — трохсот якіх байцоў.</p>
<p>Я прапаную вам наступны план:</p>
<p>Сабраць каля Кальварыі ўсе сілы,</p>
<p>Зрабіць прарыў і рушыць у абход,</p>
<p>Каб правы іхні фланг замкнуць кальцом.</p>
<p>Тады не толькі войска і абозы,</p>
<p>А й сам Арджанікідзе будзе ў нас.</p>
<p> </p>
<p>Дамброўскі</p>
<p>А хто ж адважыцца на гэтым флангу</p>
<p>Стаяць супроць такой шалёнай сілы?</p>
<p> </p>
<p>Бэсман</p>
<p>Абараняцца тут я буду сам,</p>
<p>А ваша справа там зрабіць прарыў.</p>
<p> </p>
<p>Дамброўскі</p>
<p>Ну што ж, пан капітан, пайшлі?</p>
<p> </p>
<p>Свідэрскі</p>
<p>Пайшлі,</p>
<p>Я думаю, там будзе спакайней.</p>
<p> </p>
<p>Дамброўскі і Свідэрскі выходзяць.</p>
<p> </p>
<p>Бэсман</p>
<p>Жаўнеры! Час настаў адказны.</p>
<p>Усе наляжам нашымі касцьмі</p>
<p>І адстаім свой гонар і айчызну.</p>
<p> </p>
<p>Жаўнеры</p>
<p>Папробуй адстаяць! Ох, націскаюць, чэрці!</p>
<p>Глядзі, паўзуць! Абкружаць зараз. Слухай,</p>
<p>Давай, брат, уцякаць. Давай!</p>
<p> </p>
<p>Бэсман</p>
<p>Жаўнеры!</p>
<p>Ні з месца! Стойце! О, пракляты зброд!</p>
<p> </p>
<p>Бяжыць, адстрэльваючыся, за жаўнерамі. У парку паказваюцца чырвонаармейцы. Сярод іх: Макарэнка, Алёшка Семізвон, Нічыпар Мелех, Кузьмін.</p>
<p> </p>
<p>Макарэнка</p>
<p>Наперад, хлопчыкі, паперад!</p>
<p> </p>
<p>Алёшка</p>
<p>Глянь,</p>
<p>Ды гэта ж Бэсман!</p>
<p> </p>
<p>Мелех</p>
<p>Дзе? Чакай жа, сволач!</p>
<p>Чакай жа, я з табою разлічуся.</p>
<p><i>(Страляе.)</i></p>
<p>Прамазаў, чорт!</p>
<p> </p>
<p>Алёшка</p>
<p>Давай узяць жыўцом!</p>
<p> </p>
<p>Бягуць услед за Бэсманам. З’яўляюцца Арджанікідзе, Баяновіч і Тацяна.</p>
<p> </p>
<p>Баяновіч</p>
<p>Дзевяты полк, таварыш камісар,</p>
<p>Прайшоў на лінію Прудзішчы — Стахаў.</p>
<p>Сялітрынкі заняты шостай ротай.</p>
<p>Далейшы рух часцей на левым флангу</p>
<p>Пакуль прыпынены...</p>
<p> </p>
<p>Сярго</p>
<p>З якіх прычын?</p>
<p> </p>
<p>Баяновіч</p>
<p>Не маем сувязі з другой брыгадай</p>
<p>І з ротамі, якія наступаюць</p>
<p>З усходу на Кальварыю.</p>
<p> </p>
<p>Сярго</p>
<p>І што ж?</p>
<p> </p>
<p>Баяновіч</p>
<p>І рухацца наперад небяспечна:</p>
<p>Калі Кальварыі не возьмуць нашы —</p>
<p>Мы трапім у мяшок.</p>
<p> </p>
<p>Сярго</p>
<p>Дык трэба ўзяць.</p>
<p> </p>
<p>Баяновіч</p>
<p>Кальварыю абараняе часць</p>
<p>Палкоўніка Дамброўскага, адна</p>
<p>З найбольш трывалых і старых часцей.</p>
<p> </p>
<p>Сярго</p>
<p>Калісьці ў час вайны з Напалеонам</p>
<p>Мы не палкоўніка, а генерала</p>
<p>Дамброўскага на гэтым месцы білі.</p>
<p> </p>
<p>Баяновіч</p>
<p>Народ галодны, змучан пераходам,</p>
<p>І вытрымаць такія тэмпы руху —</p>
<p>Байцам надзвычай цяжка.</p>
<p> </p>
<p>Сярго</p>
<p>Ваша праўда,</p>
<p>Але галоўнае цяпер для нас —</p>
<p>Не даць панам апомніцца ані,</p>
<p>Таму што толькі нечаканы націск</p>
<p>І вырашае нашу перамогу.</p>
<p>Пасля, калі ім Бэсман данясе,</p>
<p>Што сілы нашы меншыя за іх,</p>
<p>Нам будзе вытрымаць яшчэ цяжэй.</p>
<p>Аддайце зараз жа часцям загад</p>
<p>Рашуча наступаць уздоўж ракі</p>
<p>І горад абхапіць кальцом.</p>
<p> </p>
<p>Баяновіч</p>
<p>Тады</p>
<p>Я папрашу на помач батальён.</p>
<p> </p>
<p>Сярго</p>
<p>А што, калі палякі зразумеюць,</p>
<p>Што сілы нашы кінуты на фланг,</p>
<p>І рушаць на Кальварыю, на ўсход?</p>
<p> </p>
<p>Баяновіч</p>
<p>Не здагадаюцца.</p>
<p> </p>
<p>Сярго</p>
<p>Дык Бэсман скажа.</p>
<p> </p>
<p>Баяновіч</p>
<p>Праз лінію акопаў ён не пройдзе:</p>
<p>Усім часцям аддадзены загад</p>
<p>За фронт не прапускаць ані душы.</p>
<p> </p>
<p>Сярго</p>
<p>Нам трэба быць гатовымі на ўсё</p>
<p>І берагчы рэзервы да канца.</p>
<p>Ідзіце, я не дам пакуль ні роты.</p>
<p>Выкарыстоўвайце лясістасць месц,</p>
<p>Трымайце сувязь, дзейнічайце дружна</p>
<p>І аб усім даносьце неадкладна.</p>
<p>Мой штаб змяшчацца будзе тут у доме.</p>
<p> </p>
<p>Баяновіч</p>
<p>Я слухаю. <i>(Выходзіць.)</i></p>
<p> </p>
<p>Сярго</p>
<p>Тацяна Марыч!</p>
<p> </p>
<p>Тацяна</p>
<p>Я.</p>
<p> </p>
<p>Сярго</p>
<p>Вось тут размесціце і лазарэт.</p>
<p> </p>
<p>Тацяна</p>
<p>Я зараз жа, таварыш камісар.</p>
<p> </p>
<p>Ідзе ў пакой. Сярго глядзіць у бінокль.</p>
<p> </p>
<p>Сярго</p>
<p>Што там каля Кальварыі такое?</p>
<p>Чаму няма дагэтуль данясення?</p>
<p>Калі туды паспеў прабрацца Бэсман,</p>
<p>Ён можа нам нашкодзіць вельмі шмат.</p>
<p> </p>
<p>Уваходзяць з клункамі і з гаршкамі Наста, Алена,  Марыся, Тэкля і Зяма.</p>
<p> </p>
<p>Алена</p>
<p>Дзень добры вам.</p>
<p> </p>
<p>Сярго</p>
<p>Дзень добры, жаначкі.</p>
<p>Вы што?</p>
<p> </p>
<p>Алена</p>
<p>Абед, таварыш камісар.</p>
<p> </p>
<p>Сярго</p>
<p>Каму?</p>
<p> </p>
<p>Тэкля</p>
<p>Ды вам жа.</p>
<p> </p>
<p>Сярго</p>
<p>Мне?</p>
<p> </p>
<p>Наста</p>
<p>Не толькі вам,</p>
<p>А і салдатам вашым.</p>
<p> </p>
<p>Сярго</p>
<p>Гэта добра,</p>
<p>Яны такі галодныя як след.</p>
<p>Ну што ж, сябры, нясіце... пятай роце.</p>
<p> </p>
<p>Тэкля</p>
<p>А там з гармат страляць па нас не будуць?</p>
<p> </p>
<p>Алена</p>
<p>Снарады стануць траціць на цябе.</p>
<p>Пакалышы яго тут, Зяма, трошкі.</p>
<p><i>(Здымае з плячэй калыску з дзіцем.)</i></p>
<p> </p>
<p>Зяма</p>
<p>Не баўцеся ж, я чалавек заняты.</p>
<p> </p>
<p>Сярго</p>
<p>Хлапец, дзяўчына?</p>
<p> </p>
<p>Алена</p>
<p>Хлопчык.</p>
<p> </p>
<p>Сярго</p>
<p>О, герой!</p>
<p> </p>
<p>Тэкля</p>
<p>А каб жа глянулі вы на майго...</p>
<p> </p>
<p>Наста</p>
<p>Ну, досыць траціць час, хадзем, кабеты.</p>
<p> </p>
<p>Жанчыны выходзяць.</p>
<p> </p>
<p>Сярго</p>
<p>Якой цудоўнай дабраты народ!</p>
<p>Калі палюбіць ён каго душой,</p>
<p>Аддасць яму і кроў сваю і сэрца.</p>
<p> </p>
<p>Сярго ідзе ў штаб. Кузьмін пад вінтоўкай вядзе Ксаверыя і Міколу Стрыжа.</p>
<p> </p>
<p>Кузьмін</p>
<p>Сюды, сюды, у штаб, каманда. Стой!</p>
<p>Начальнік ёсць?</p>
<p> </p>
<p>Зяма</p>
<p>Галоўны самы ёсць.</p>
<p> </p>
<p>Кузьмін</p>
<p>Сярго? Яго, брат, нельга турбаваць</p>
<p>Такой драбніцай.</p>
<p> </p>
<p>Сярго <i>(праз акно)</i>.</p>
<p>Гэта ты, Кузьмін?</p>
<p> </p>
<p>Кузьмін</p>
<p>Я сам, таварыш камісар.</p>
<p> </p>
<p>Сярго</p>
<p>Ну, што?</p>
<p> </p>
<p>Кузьмін</p>
<p> </p>
<p>Ды вось злавілі нейкіх падазроных,</p>
<p>Хацелі да паноў. Куды іх дзець?</p>
<p> </p>
<p>Арджанікідзе выходзіць на ганак.</p>
<p> </p>
<p>Сярго</p>
<p>Вы хто такія?</p>
<p> </p>
<p>Зяма</p>
<p>Нашыя, Стрыжы.</p>
<p> </p>
<p>Сярго</p>
<p>Стрыжы? Дык з Бэсманам муцілі вы?</p>
<p>Дзе Бэсман сам?</p>
<p>Мікола</p>
<p>Ён адступіў з палком.</p>
<p> </p>
<p>Сярго</p>
<p>Ён, значыць, там ужо?</p>
<p> </p>
<p>Мікола</p>
<p>Напэўна, там.</p>
<p> </p>
<p>Кузьмін</p>
<p>Эх, чорт, няхай бы лепш папаўся ён!</p>
<p> </p>
<p>Сярго</p>
<p>Вядзіце здайце іх канвойнай роце.</p>
<p> </p>
<p>Ксаверы</p>
<p>Начальнік дарагі, за што ж ты нас?</p>
<p>Не вінаваты мы, вось крыж святы!</p>
<p> </p>
<p>Кузьмін</p>
<p>Пайшлі, пайшлі! <i>(Выводзіць Стрыжоў.)</i></p>
<p> </p>
<p>Сярго</p>
<p>Выходзіць,— Бэсман там.</p>
<p>Чаму ж яны паспешна адступаюць?</p>
<p>Ах, вось у чым, напэўна, іхні план:</p>
<p>Тут Бэсман дэманструе абарону,</p>
<p>А націску галоўнага чакаць</p>
<p>Патрэбна на Кальварыю. Ды не,</p>
<p>Не ўдасца вам! Тацяна Марыч!</p>
<p>Знайдзі Валошына і перадай:</p>
<p>Падрыхтаваць атрад да наступлення.</p>
<p> </p>
<p>Тацяна</p>
<p>Ёсць, перадам, таварыш камісар!</p>
<p> </p>
<p>Арджанікідзе шпарка ідзе ў штаб.</p>
<p> </p>
<p>Зяма</p>
<p>Эх, і гарачая ж работа ў іх.</p>
<p>А я сяджу ды калышу дзяцей.</p>
<p> </p>
<p>З пазіцыі варочаюцца жанчыны.</p>
<p> </p>
<p>Тэкля</p>
<p>Як глянула я на яго, аж страх:</p>
<p>Рука вісіць, як нежывая, кроў...</p>
<p> </p>
<p>Наста</p>
<p>Ты, можа, трохі памаўчала б, Тэкля.</p>
<p> </p>
<p>Тэкля</p>
<p>Калі я маю людзям што сказаць,</p>
<p>Дык я павінна выказаць усё...</p>
<p>Іначай разапрэ мяне, як бочку.</p>
<p> </p>
<p>Алена</p>
<p>Ад пустаты не разапрэ ніколі,</p>
<p>А ў галаве ў цябе ж ніводнай думкі.</p>
<p> </p>
<p>Тэкля</p>
<p>Калі ж мне думаць, родная мая.</p>
<p>Тут кожную хвіліну навіна.</p>
<p> </p>
<p>Тацяна</p>
<p>Што там такое?</p>
<p> </p>
<p>Наста</p>
<p>Ранены.</p>
<p> </p>
<p>Тацяна</p>
<p>Алена,</p>
<p>Мне трэба на хвіліну адлучыцца.</p>
<p>Вы перавязку зробіце?</p>
<p> </p>
<p>Алена</p>
<p>Зраблю.</p>
<p> </p>
<p>Тацяна</p>
<p>Дык я пайшла.<i> (Выходзіць.)</i></p>
<p> </p>
<p>Наста</p>
<p>Не трэба памагчы?</p>
<p> </p>
<p>Алена</p>
<p>Ды не!</p>
<p> </p>
<p>Наста</p>
<p>Дык мы дагледзім пойдзем хворых.</p>
<p> </p>
<p>Наста і Тэкля выходзяць.</p>
<p> </p>
<p>Алена</p>
<p>Не плакаў?</p>
<p> </p>
<p>Зяма</p>
<p>Не.</p>
<p> </p>
<p>Алена</p>
<p>Ты пасядзіш яшчэ?</p>
<p> </p>
<p>Зяма</p>
<p>Абрыдала.</p>
<p> </p>
<p>Алена</p>
<p>Я скора забяру.</p>
<p> </p>
<p>Алёшка вядзе раненага Мелеха.</p>
<p> </p>
<p>Алёшка</p>
<p>Нічога, не гаруй, Нічыпар.</p>
<p> </p>
<p>Мелех</p>
<p>Крыўдна!..</p>
<p> </p>
<p>Алёшка</p>
<p>Я прывяду табе яго жыўцом.</p>
<p>Сабакам назавеш, калі схлушу.</p>
<p> </p>
<p>Алена</p>
<p>Давайце, чалавек, перавяжу.</p>
<p> </p>
<p>Алёшка</p>
<p>Ну, папраўляйся, мне, браток, пара.</p>
<p>А Бэсмана табе я прывяду Жывога, а ці мёртвага.</p>
<p><i>(Выходзіць.)</i></p>
<p> </p>
<p>Зяма</p>
<p>Баліць?</p>
<p> </p>
<p>Нічыпар</p>
<p>Баліць, сынок.</p>
<p> </p>
<p>Пачынае плакаць дзіця.</p>
<p> </p>
<p>Зяма</p>
<p>Не дасць пагаварыць.</p>
<p> </p>
<p>Алена</p>
<p>Пакалышы, пазабаўляй яшчэ хвілінку.</p>
<p> </p>
<p>Зяма</p>
<p>Хлапец, а плача, як дзяўчына. Спі.</p>
<p> </p>
<p>Калыша. Уваходзіць Сярго Арджанікідзе.</p>
<p> </p>
<p>Сярго</p>
<p>І галасок у сына, як у маткі!</p>
<p>Нічыпар Мелех? Ранены?</p>
<p> </p>
<p>Мелех</p>
<p>Рука...</p>
<p> </p>
<p>Сярго</p>
<p>А дзе і як цябе пачаставалі?</p>
<p> </p>
<p>Мелех</p>
<p>Каля Бугроў.</p>
<p> </p>
<p>Сярго</p>
<p>Нічога не чуваць.</p>
<p>Давай пазабаўляю хіба я.</p>
<p>На цацку, на! Не хоча нават слухаць.</p>
<p>Ідзі, Алена, суцяшай сама,</p>
<p>А я перавяжу. А то яшчэ</p>
<p>Пабачыць Баяновіч — засмяе:</p>
<p>За няньку, скажа, раіў быць дарослым,</p>
<p>А сам не ўціхамірыць малыша.</p>
<p><i>(Перавязвае Мелеху руку.)</i></p>
<p>Дык як і дзе табе ўдружылі?</p>
<p> </p>
<p>Мелех</p>
<p>Бэсман.</p>
<p>Заўважылі яго мы тут, у парку.</p>
<p>Я выстраліў адразу і прамазаў.</p>
<p>Тады мы рынулі за ім услед.</p>
<p>Я ўжо амаль схапіў яго за карак,</p>
<p>І вось рука павісла нежывой.</p>
<p> </p>
<p>Сярго</p>
<p>Дармо, паправішся, Нічыпар Мелех.</p>
<p>А я хачу табе сказаць, што дома</p>
<p>Сям’я твая зямлю ўжо атрымала.</p>
<p>Сягоння мне прыслалі тэлеграму.</p>
<p> </p>
<p>Мелех</p>
<p>Не варты я, таварыш камісар.</p>
<p> </p>
<p>Сярго</p>
<p>Сваю віну ты змыў сваёй крывёй.</p>
<p> </p>
<p>Мелех</p>
<p>Я дзякую табе.</p>
<p> </p>
<p>Сярго</p>
<p>За што?</p>
<p> </p>
<p>Мелех</p>
<p>За ласку.</p>
<p>Ты маладзейшы за мяне, а ты,</p>
<p>Як бацька, сэрца абагрэў маё.</p>
<p>Мне любы стаў і свет, і дом, і сын.</p>
<p> </p>
<p>Сярго</p>
<p>А сын вялікі?</p>
<p> </p>
<p>Мелех</p>
<p>Восьмы год пайшоў.</p>
<p>Сярго</p>
<p>А як мяркуеш, кім твой будзе сын?</p>
<p> </p>
<p>Мелех</p>
<p>Мне хочацца, каб быў ён мараходам,</p>
<p>Аб’ездзіў свет увесь, людзей пабачыў,</p>
<p>Краіны розныя, якіх я сам</p>
<p>Не меў шчаслівай долі паглядзець.</p>
<p>А горача любіў я Волгу нашу.</p>
<p>Магутная рака! Плыве спакойна,</p>
<p>Як думы тыя ў маладыя леты</p>
<p>Ці лёгкі сон.</p>
<p> </p>
<p>Сярго</p>
<p>А на Каўказе ў нас,</p>
<p>Там рэкі бурныя. Грымяць і выюць,</p>
<p>Укрытыя пушыстай белай пенай,</p>
<p>Аж рэха скрозь ідзе... А горы, горы!</p>
<p>Вяршыняй дастаюць да самых зор.</p>
<p>Цудоўны край! Як скончыцца вайна,</p>
<p>Давай са мной паедзем на Каўказ.</p>
<p>Ты паглядзі, якая там краса!</p>
<p><i>(Паказвае фатаграфічны здымак.)</i></p>
<p> </p>
<p>Мелех</p>
<p>А гэта твой партрэт?</p>
<p> </p>
<p>Сярго</p>
<p>Падобны? Не?</p>
<p> </p>
<p>Мелех</p>
<p>Калі ты крыўды на мяне не маеш,</p>
<p>То падаруй на памяць гэту картку.</p>
<p> </p>
<p>Сярго</p>
<p>Упадабалася? Ну што ж, вазьмі.</p>
<p> </p>
<p>Мелех</p>
<p>Не ведаю, чым я табе аддзячу.</p>
<p>Калі б не правай не было, а левай —</p>
<p>З адной рукой пайшоў бы за табой.</p>
<p>А так — даруй: усё, што мог, зрабіў.</p>
<p> </p>
<p>Сярго</p>
<p>Паправішся, таварыш, не тужы.</p>
<p> </p>
<p>Уваходзіць Тацяна Марыч.</p>
<p> </p>
<p>Тацяна</p>
<p>Таварыш камісар, Адась Валошын</p>
<p>З атрадам зараз будзе тут.</p>
<p> </p>
<p>Сярго</p>
<p>Цудоўна!</p>
<p>Бывай, мой дарагі, здароў. Алена,</p>
<p>Ты правядзі яго ў палату.</p>
<p> </p>
<p>Арджанікідзе і Тацяна ідуць у штаб.</p>
<p> </p>
<p>Алена</p>
<p>Пойдзем.</p>
<p> </p>
<p>Мелех</p>
<p>Я маю справу тут адну. Ідзі.</p>
<p>Я сам прыйду.</p>
<p><i>(Алена выходзіць.)</i></p>
<p>Сынок, пісаць умееш?</p>
<p> </p>
<p>Зяма</p>
<p>Умею.</p>
<p> </p>
<p>Мелех</p>
<p>Напішы дамоў мне ліст.</p>
<p> </p>
<p>Зяма</p>
<p>А што вам напісаць?</p>
<p> </p>
<p>Мелех</p>
<p>Пішы вось так:</p>
<p>Дзень добры, дарагі мой сын і жонка.</p>
<p>Я жыў і рад цяпер свайму жыццю.</p>
<p>Хоць і паранена мая рука,</p>
<p>Але я змыў з душы крывёю ганьбу.</p>
<p>А вывеў цёмнага мяне на шлях</p>
<p>Адзін вялікай праўды чалавек.</p>
<p>Завуць яго Сярго Арджанікідзе.</p>
<p>Я шмат пражыў і гора зведаў шмат,</p>
<p>А век ніхто мне не зрабіў дабра.</p>
<p>І стала мне на свеце гэтак горка,</p>
<p>Ажно ад крыўды сэрца галасіла.</p>
<p>А ён узяў маю душу, напоўніў сілай</p>
<p>І асвяціў жыццё маё, як зорка,</p>
<p>І даў маю мне долю... Напісаў?</p>
<p> </p>
<p>Зяма <i>(піша).</i></p>
<p>І асвяціў жыццё маё, як сонца!..</p>
<p> </p>
<p>Мелех</p>
<p>Я гаварыў: як зорка.</p>
<p> </p>
<p>Зяма</p>
<p>Сонца ж лепей:</p>
<p>І асвяціў жыццё маё, як сонца.</p>
<p> </p>
<p>Мелех</p>
<p>І праўда, лепш. Пішы, сынок, далей</p>
<p>Я пасылаю вам яго партрэт,</p>
<p>Вы закажыце ў Ключнікава рамку</p>
<p>І памясціце гэту картку на сцяне,</p>
<p>А багародзіцу адсуньце трохі.</p>
<p> </p>
<p>Зяма <i>(піша).</i></p>
<p>А багародзіцу зусім здыміце...</p>
<p> </p>
<p>Мелех</p>
<p>Ну, гэтага, сынок, ты не пішы.</p>
<p>Няхай вісіць.</p>
<p> </p>
<p>Зяма</p>
<p>Дык я ўжо напісаў.</p>
<p> </p>
<p>Мелех</p>
<p>А выкрасліць як-небудзь нельга там?</p>
<p> </p>
<p>Зяма</p>
<p>Ліст папсуём.</p>
<p> </p>
<p>Мелех</p>
<p>Ну што ж, хай будзе так,</p>
<p>Як і напісана. Пішы далей.</p>
<p>Глядзіце на яго пад час уцехі,</p>
<p>Пытайце рады ў цяжкія хвіліны,</p>
<p>Любіце, як і ён, усіх людзей</p>
<p>І ненавідзьце тых, каго і ён.</p>
<p>А будзе мне не суджана вярнуцца,</p>
<p>Дык помніце, што ён вас не пакіне.</p>
<p>Усім перадаю вам свой паклон,</p>
<p>Бывайце жывы і здаровы. Ваш</p>
<p>Нічыпар Мелех. Напісаў? Усё.</p>
<p> </p>
<p>За сцэнай чуваць голас Валошына.</p>
<p> </p>
<p>Валошын</p>
<p>Раз, два! Раз, два! Атрад, на месцы стой!</p>
<p>Пакуль што вольна, можна разысціся.</p>
<p> </p>
<p>Уваходзяць Валошын, Карабан, Шчырэц, Штэйнар, Бегунок і інш. партызаны.</p>
<p> </p>
<p>Валошын</p>
<p>Дзе камісар?</p>
<p> </p>
<p>Мелех</p>
<p>У штабе. Пойдзем, сынку.</p>
<p> </p>
<p>Сімха</p>
<p>Ты што, знайшоў сабе другога бацьку?</p>
<p> </p>
<p>Зяма</p>
<p>Ой, тата! Мілы!</p>
<p> </p>
<p>Сімха</p>
<p>Сыне мой!</p>
<p> </p>
<p>Мелех</p>
<p>Ваш сын?</p>
<p>Цудоўны хлопчык! Дзесьці і ў мяне</p>
<p>Таксама ёсць такі.</p>
<p> </p>
<p>Сімха</p>
<p>Ты тут адзін?</p>
<p> </p>
<p>Зяма</p>
<p>Ды не, Тацяна, цётка Наста, Тэкля...</p>
<p> </p>
<p>Шчырэц</p>
<p>Глядзіце, і мая царыца тут!</p>
<p> </p>
<p>З пакояў выходзяць Тацяна Марыч, Наста, Алена з дзіцем і Тэкля.</p>
<p> </p>
<p>Карабан</p>
<p>І не адна: з наследнікам прастола.</p>
<p> </p>
<p>Алена</p>
<p>Вось я вас, пасмяюся, манархісты!</p>
<p> </p>
<p>Шчырэц</p>
<p>Не забывайся, я не партызан,</p>
<p>А рэгулярнай арміі баец.</p>
<p> </p>
<p>Сёмка</p>
<p>А заўтра можа быць і генералам.</p>
<p> </p>
<p>Сімха</p>
<p>Цішэй, ідзе Сярго Арджанікідзе.</p>
<p> </p>
<p>На ганак выходзіць Арджанікідзе.</p>
<p> </p>
<p>Валошын</p>
<p>Каманда, смірна!</p>
<p> </p>
<p>Сярго</p>
<p>Вольна, вольна, хлопцы.</p>
<p> </p>
<p>Убягае ўсхваляваны Макарэнка.</p>
<p> </p>
<p>Макарэнка</p>
<p><i>(гаворыць, не пераводзячы духу).</i></p>
<p>Таварыш камісар, дазвольце, часць</p>
<p>З паўночы наша заняла баі...</p>
<p> </p>
<p>Сярго</p>
<p>Што, што? Не разумею.</p>
<p> </p>
<p>Макарэнка</p>
<p>Не магу.</p>
<p> </p>
<p>Сярго</p>
<p>А ты, друг, не спяшай, ты спакайней.</p>
<p> </p>
<p>Макарэнка</p>
<p>Дазвольце далажыць, што наша часць</p>
<p>З паўночы заняла раён заводаў,</p>
<p>Баі ідуць на вуліцах прадмесця.</p>
<p> </p>
<p>Сярго</p>
<p>Барысаў? Макарэнка! Друг ты мой!</p>
<p>Абдымемся. Вітаю. Малайцы!</p>
<p>Спяшай хутчэй назад і перадай:</p>
<p>Замацавацца на занятых пунктах,</p>
<p>Біць групу кальварыйскіх войск у тыл.</p>
<p>Цяпер напэўна супраціўнік рушыць</p>
<p>Удары на Кальварыю. Спяшай!</p>
<p>Мы зараз прыйдзем вам на дапамогу.</p>
<p> </p>
<p>Макарэнка</p>
<p>Ёсць, перадам, таварыш камісар!</p>
<p> </p>
<p>Макарэнка шпарка выбягае.</p>
<p> </p>
<p>Сярго</p>
<p>Таварышы! Віншую з перамогай.</p>
<p>Барысаў з поўначы ужо заняты.</p>
<p>Задача наша — дружнаю атакай</p>
<p>Заняць Кальварыю.</p>
<p> </p>
<p>Кузьмін і Алёшка вядуць Бэсмана.</p>
<p> </p>
<p>Кузьмін</p>
<p>Гэй, прапусціце!</p>
<p> </p>
<p>Алёшка</p>
<p>Таварыш камісар, злавілі гада!</p>
<p> </p>
<p>Сярго</p>
<p>Якога?</p>
<p> </p>
<p>Кузьмін</p>
<p>Бэсмана.</p>
<p> </p>
<p>Сярго</p>
<p>А дзе вы ўзялі?</p>
<p> </p>
<p>Алёшка</p>
<p>Ён вывеў часць і рушыў у атаку...</p>
<p> </p>
<p>Кузьмін</p>
<p> </p>
<p>Мы сцерпелі, ударылі на іх...</p>
<p> </p>
<p>Алёшка</p>
<p>І ўехалі, у іх жа на плячах,</p>
<p>У прыгарад...</p>
<p> </p>
<p>Кузьмін</p>
<p>І бег жа ён ад нас!</p>
<p> </p>
<p>Алёшка</p>
<p>Ды я за ім сачыў і не адстаў.</p>
<p>Ну што, стрымаў я слова, Мелех, а?</p>
<p> </p>
<p>Мелех</p>
<p>Стрымаў, Алёшка, дзякую табе.</p>
<p> </p>
<p>Сярго</p>
<p>Такі злавілі вас, Казімер Бэсман!</p>
<p> </p>
<p>Тацяна</p>
<p>Не Бэсман ён зусім, ён — Завішынскі.</p>
<p>І ён Азорыча прадаў, падлец!</p>
<p> </p>
<p>Наста</p>
<p>Дык вось які яго згубіў паганец!</p>
<p> </p>
<p>Сярго</p>
<p>Чакай, старэнькая. Народны суд —</p>
<p>Ён будзе і тваім судом за сына,</p>
<p>І цяжкай кары пану не мінуць.</p>
<p> </p>
<p>Бэсман</p>
<p>Вы запазніліся мяне караць:</p>
<p>Я ўсё сваё зрабіў.</p>
<p> </p>
<p>Сярго</p>
<p>Карысць малая:</p>
<p>Наш батальён ужо заняў прадмесце,</p>
<p>І горад будзе цераз ноч у нас.</p>
<p> </p>
<p>Бэсман</p>
<p>Заўчасна гутарыць аб перамозе.</p>
<p>Вы не падумалі, што вашы планы</p>
<p>Я ведаю таксама, і на фланг</p>
<p>Вы кінулі ўсе часці. А на флангу</p>
<p>Мы толькі дэманструем наступленне,</p>
<p>Галоўныя сабраўшы нашы сілы</p>
<p>Каля Кальварыі. Адным ударам</p>
<p>Змятуць яны з усіх пазіцый вашых.</p>
<p>У кірунку Кальварыі грыміць кананада.</p>
<p>Вы чуеце?</p>
<p> </p>
<p>Убягае Баяновіч.</p>
<p> </p>
<p>Баяновіч</p>
<p>Таварыш камісар,</p>
<p>На Кальварыйскім пункце супраціўнік</p>
<p>Два батальёны вывеў свежых сіл</p>
<p>І перайшоў ізноў у наступленне.</p>
<p> </p>
<p>Бэсман</p>
<p>І гэтай сілы вам не затрымаць,</p>
<p>Рэзерваў свежых больш у вас няма.</p>
<p>Барысаў будзе наш, іду ў заклад.</p>
<p> </p>
<p>Сярго</p>
<p>Прайграў, паручнік.</p>
<p> </p>
<p>Бэсман</p>
<p>Выйграў, камісар.</p>
<p> </p>
<p>Сярго</p>
<p>Адась Валошын, вывесці атрад</p>
<p>І рушыць на Кальварыю ў атаку.</p>
<p> </p>
<p>Валошын</p>
<p>Ёсць, вывесці атрад!</p>
<p> </p>
<p>Бэсман</p>
<p>Які атрад?..</p>
<p> </p>
<p>Сярго</p>
<p>Пакуль вы думалі аб нашых планах,</p>
<p>Дык мы стварылі цэлы батальён.</p>
<p>І ты прайграў, паручнік, і Барысаў,</p>
<p>І галаву сваю прайграў. Забраць!</p>
<p> </p>
<p>Канвойныя выводзяць Бэсмана.</p>
<p> </p>
<p>Сярго</p>
<p>Таварышы, вы разумееце цяпер,</p>
<p>Якая наша трудная задача?</p>
<p>Нам выпала на долю разграміць</p>
<p>Апошняе гняздо белапалякаў.</p>
<p>Я спадзяюся, новыя байцы</p>
<p>Вялікай арміі пралетарыяту,</p>
<p>Што вы не пашкадуеце жыцця</p>
<p>І здзейсніце пачэсны абавязак.</p>
<p> </p>
<p>Галасы</p>
<p>Не пашкадуем! Выпаўнім! Клянёмся!</p>
<p> </p>
<p>Сярго</p>
<p>Пастроіцца!</p>
<p> </p>
<p>Валошын</p>
<p>Атрад, увага! Стройся!</p>
<p> </p>
<p>Сярго</p>
<p>А ты куды?</p>
<p> </p>
<p>Сёмка</p>
<p>Ды з вамі, ваяваць.</p>
<p> </p>
<p>Сярго</p>
<p>Вось так? Раздзеты? Босы? Не, не пойдзеш</p>
<p> </p>
<p>Сёмка</p>
<p>Таварыш камісар, а дзе ж мне дзецца?</p>
<p> </p>
<p>Сярго</p>
<p>Ідзі дамоў.</p>
<p> </p>
<p>Сёмка</p>
<p>Ды я не маю дому,</p>
<p>Мне трэба дом яшчэ заваяваць.</p>
<p> </p>
<p>Сярго</p>
<p>Цяпер не лета, холадна, дажджы,</p>
<p>І ты без шыняля не пойдзеш, друг.</p>
<p> </p>
<p>Сёмка</p>
<p>Мужчыны, як жа я адзін, без вас?</p>
<p> </p>
<p>Штэйнар</p>
<p>Дазволь яму, таварыш камісар.</p>
<p> </p>
<p>Валошын</p>
<p>Ён цэлы дзень вучыўся, як страляць.</p>
<p> </p>
<p>Сярго</p>
<p>Ну што ж, хай застаецца тут пры штабе.</p>
<p> </p>
<p>Сёмка</p>
<p>Ды не магу адзін я заставацца.</p>
<p> </p>
<p>Сярго</p>
<p>Што ж мне рабіць з табой? Бяры, на мой!</p>
<p><i>(Здымае з плячэй свой шынель.)</i></p>
<p> </p>
<p>Сёмка</p>
<p>Ды што вы? Не, таварыш камісар,</p>
<p>Такой пашаны я не заслужыў.</p>
<p> </p>
<p>Сярго</p>
<p>Бяры!</p>
<p> </p>
<p>Сёмка</p>
<p>А як жа вы?</p>
<p> </p>
<p>Сярго</p>
<p>Я маю бурку,</p>
<p>А ты нічога, друг.</p>
<p> </p>
<p>Сёмка</p>
<p>От чалавек!</p>
<p>Шчаслівы той, хто нарадзіў цябе.</p>
<p> </p>
<p>Сярго</p>
<p>Будзь ласкава, падай, Алена, бурку.</p>
<p><i>(Бярэ на рукі Аленіна дзіця.)</i></p>
<p>Дзіця я патрымаю. Вось, сябры,</p>
<p>Сын будучай шчаслівае краіны,</p>
<p>За лёс якой мы праліваем кроў.</p>
<p>Расці, малы. Праз дваццаць нейкіх год</p>
<p>Заместа нас ты станеш сам</p>
<p>На абарону роднае краіны.</p>
<p>Не беднай і пакутнай, як цяпер,</p>
<p>А радаснай, багатай і шчаслівай.</p>
<p>На, беражы яго для тых вялікіх дзён.</p>
<p> </p>
<p>Бурка замінае Алене ўзяць дзіця.</p>
<p> </p>
<p>Наста</p>
<p>Вы дайце мне. <i>(Бярэ дзіця.)</i></p>
<p> </p>
<p>Сярго</p>
<p>Гадуй яго, старая,</p>
<p>Як гадавала ты свайго. А мы —</p>
<p>За будучыню гэтага дзіцяці,</p>
<p>За радасць іх бацькоў, за іх спакой</p>
<p>І за цябе, радзіма — наша маці,</p>
<p>Смялей, таварышы, смялей у бой!</p>
<p><i>(Накідвае на плечы бурку і вядзе атрад у бой за вызваленне.)</i></p>
<p> </p>
<p class="sign"><i>1939 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>