<div class="container">
<div class="book-utils">
<div id="qrcode"></div>
<a href="/Piatro_Hlebka/Matcyny_kazki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1928 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Матчыны казкі -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Матчыны казкі</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p>А на полі жніво...</p>
<p>Паглядзі на жняю —</p>
<p>І паспешнасць і рупнасць у працы.</p>
<p>Так даўней і цяпер. А ці звяжам калі</p>
<p>У снапы чалавечую працу?</p>
<p> </p>
<p>А на полі жніво...</p>
<p>Залатыя снапы</p>
<p>Людзі роўненька ставяць у мэндлі.</p>
<p>Толькі нам, жывучы, не пара спачываць</p>
<p>У цішы гэтых водарных мэндляў.</p>
<p> </p>
<p>А на полі жніво...</p>
<p>І пад ценем снапоў,</p>
<p>Над калыскаю сына матуля</p>
<p>Будзе казкі казаць, будзе песні спяваць,</p>
<p>І тады адпачыне матуля.</p>
<p> </p>
<p>А на полі жніво...</p>
<p>Колькі працы і дум,—</p>
<p>Можа, болей, як гэтых калоссяў.</p>
<p>А вятры ўсё плывуць, а вятры ўсё ідуць,</p>
<p>А вятры — шалясцяць у калоссі...</p>
<p> </p>
<h3><a id="chapter2"></a>2</h3>
<p>Над палеткамі сон, над палеткамі ціш,</p>
<p>Нават сонца на поўдні замерла.</p>
<p>Летні дзень залатой павалокай трымціць,</p>
<p>Быццам сцеле празрыстую мэрлю.</p>
<p> </p>
<p>Цёмны лес апусціў у знямозе галлё,</p>
<p>Над жытамі не плавае вецер.</p>
<p>Распусціла утома крыло над зямлёй</p>
<p>І шапоча ласкава: заснеце!</p>
<p> </p>
<p>І заснулі палі, і заснулі лясы,</p>
<p>Толькі маці не спіць над калыскай:</p>
<p>Неспакойны такі дарагі яе сын,</p>
<p>Дык спявае яму і калыша.</p>
<p> </p>
<p>— Спі, сыночку,</p>
<p>Спі, каточку,</p>
<p>Спі.</p>
<p>Вецер ходзіць,</p>
<p>Вецер носіць</p>
<p>Пыл.</p>
<p> </p>
<p>Зацярушыць,</p>
<p>Запарушыць</p>
<p>Злы</p>
<p>Твае вочкі.</p>
<p>Спі, каточку,</p>
<p>Спі.</p>
<p> </p>
<p>Тады ўстанеш</p>
<p>Ды узглянеш</p>
<p>Ты —</p>
<p>Скрозь як ночка...</p>
<p>Спі, каточку,</p>
<p>Спі.</p>
<p> </p>
<p>Не дазволю</p>
<p>Злому ветру</p>
<p>З дзікіх нетраў</p>
<p>Бушаваць.</p>
<p>Мой сыночак,</p>
<p>Мой каточак</p>
<p>Будзе спаць.</p>
<p>А, паспаўшы,</p>
<p>Як устане</p>
<p>Позна, рана</p>
<p>Ды узгляне —</p>
<p>Скрозь:</p>
<p>Залацістасць</p>
<p>У маністах</p>
<p>І барвовасць</p>
<p>Скрозь.</p>
<p> </p>
<p>Тады ўбачаць</p>
<p>Яго вочкі</p>
<p>Дня і ночкі</p>
<p>Хараство.</p>
<p>Спі, сыночак,</p>
<p>Спі, каточак,</p>
<p>Ходзіць сон.</p>
<p> </p>
<p>Замоўкла матуля, суцішыўся сын,</p>
<p>Не знае ён светавых фонаў:</p>
<p>Ён слухаў не словы, не словы і сніць,</p>
<p>А музыку дзіўных сімфоній.</p>
<p> </p>
<h3><a id="chapter3"></a>3</h3>
<p>— Мама, чуеш, восень</p>
<p>Бразгае ў акно.</p>
<p>Колькі год мне?</p>
<p>Восем?</p>
<p>— Ты усё адно...</p>
<p> </p>
<p>— Раскажы пра долю,</p>
<p>Адчыні душу:</p>
<p>Слухаў жа я ў полі</p>
<p>Стогалосы шум.</p>
<p> </p>
<p>Можа я згадаю</p>
<p>Твой адвечны сум</p>
<p>Ды з чужога краю</p>
<p>Радасць прынясу.</p>
<p> </p>
<p>Маці прытуляе</p>
<p>Да грудзей дзіця:</p>
<p>— Сынку, не згадаеш</p>
<p>Свету і жыцця.</p>
<p> </p>
<p>Падрасцеш вялікі —</p>
<p>Раскажу тады.—</p>
<p>На худым абліччы</p>
<p>Цьмяныя сляды.</p>
<p> </p>
<p>— Мама, чуеш, ветры</p>
<p>Нашы клёны гнуць,—</p>
<p>Раскажы цяпер ты,</p>
<p>Не магу заснуць.</p>
<p> </p>
<p>— Пачакай, настане</p>
<p>Белая зіма,—</p>
<p>Будзе твая мама</p>
<p>Сумаваць адна.</p>
<p> </p>
<p>Буду гаварыць я</p>
<p>Ў тыя вечары</p>
<p>Казкі залатыя</p>
<p>Позна да зары.</p>
<p> </p>
<p>Ціха ў хаце.</p>
<p>Восень</p>
<p>Бразгае ў акно.</p>
<p>Сняцца сыну восем</p>
<p>Перажытых год.</p>
<p> </p>
<p>Сніцца гай-сасоннік,</p>
<p>Невыразны цень;</p>
<p>Шэпча сын спрасонку:</p>
<p>— Мама, шчасце йдзе!</p>
<p> </p>
<h3><a id="chapter4"></a>4</h3>
<p>Белы снег мне нагодвае белыя, белыя хмары,</p>
<p>Што плывуць з беларускіх далёкіх азёр.</p>
<p>З адамашкай ружовай навокал дзіцячыя мары</p>
<p>Адплываюць таксама далёка да зор.</p>
<p> </p>
<p>Маці кужаль прадзе і расказвае дзіўныя казкі:</p>
<p>— У такой-то, такой-то чужой старане</p>
<p>Жыў асілак ліхі, чалавек, як вядома, не наскі;</p>
<p>Узлятаў ён да зор</p>
<p>і па морскім разгульваў дне...</p>
<p>Чую голас срабрысты,</p>
<p>ласкавы, пяшчотны матулі,</p>
<p>І у казках няясныя словы і сэнс,</p>
<p>А ўжо думы ўзвіліся,</p>
<p>і клічуць,</p>
<p>і вабяць,</p>
<p>і туляць,</p>
<p>І фантазіі крыллі памчалі мяне.</p>
<p> </p>
<p>Я ляту праз азёры і моры у сінім тумане;</p>
<p>Пада мною плывуць і тануць караблі;</p>
<p>Я адзін, я адзін у празрыстасці хваль акіяну,</p>
<p>І навокал нідзе ні кавалка зямлі.</p>
<p> </p>
<p>Сярод дзікіх пустынь, па дарогах, нікім не таптаных,</p>
<p>Я ў бяскрайнасць імчуся на лёгкім кані.</p>
<p>Конь стаміўся зусім, прыпыніўся, зарзаў на расстанне</p>
<p>І упаў на калені...</p>
<p> </p>
<h3><a id="chapter5"></a>5</h3>
<p>У хаце самотна звініць цішыня,</p>
<p>Маркотай абвеяна лямпа.</p>
<p>На сценах, здаецца,</p>
<p>хтось крыллі разняў</p>
<p>І доўгія, тонкія лапы.</p>
<p> </p>
<p>І раптам: не лапы — плыве карабель,</p>
<p>Не крыллі хістаюцца — ветразь;</p>
<p>Матросы падходзяць,</p>
<p>адходзяць далей;</p>
<p>Мяне дакранаюцца ветры.</p>
<p> </p>
<p>Павеяла з мора азёрным цяплом,</p>
<p>І водар паўднёвы праліўся...</p>
<p> </p>
<p>То сон ахінуў мяне цёмным крылом,</p>
<p>А поўдзень далёкі — прысніўся.</p>
<p> </p>
<h3><a id="chapter6"></a>6</h3>
<p>Ішлі кудысьці мы дарогай,</p>
<p>Была шчэ ў наквеці вясна,</p>
<p>І гэта ранняя убогасць</p>
<p>Наваражыла шчасця нам.</p>
<p> </p>
<p>Буслы вярталіся надзіва</p>
<p>Ў такую раннюю пару.</p>
<p>— Куды, шчаслівыя, куды вы,—</p>
<p>Яшчэ заснежаны ваш рум!</p>
<p> </p>
<p>Яны над возерам замерлі</p>
<p>(Нас ахапіла цішыня),</p>
<p>І крылляў іх жывую мэрлю</p>
<p>Туманам белым хтось разняў.</p>
<p> </p>
<p>А гукі дзіўныя зліліся</p>
<p>І патанулі ў цішыні,</p>
<p>І месяц у бяскрайняй высі</p>
<p>Расплыўся ў казачную сінь.</p>
<p> </p>
<p>Я не умеў сказаць нічога,</p>
<p>Я не хацеў сказаць «люблю».</p>
<p>З дзіцячай радаснай трывогай</p>
<p>Упаў шчаслівы на зямлю.</p>
<p> </p>
<h3><a id="chapter7"></a>7</h3>
<p>Гарачы дзень. Сяло замерла.</p>
<p>Як неба сіняе, наўкола цішыня.</p>
<p>У халадку стары сабака дрэмле,</p>
<p>Не хочацца яму і мухаў адганяць.</p>
<p> </p>
<p>А у садку гудуць чмялі і пчолы,</p>
<p>І струны дзіўныя якіясьці звіняць.</p>
<p>Трава пажоўклая схілілася дадолу</p>
<p>І галавы сваёй не можа прыпадняць.</p>
<p> </p>
<p>Такая ціш!.. І мне здаецца,</p>
<p>Што вечна будзе гэты летні дзень.</p>
<p>А сонца ласкава у вышыні смяецца,</p>
<p>І час ідзе, ідзе, ідзе...</p>
<p> </p>
<h3><a id="chapter8"></a>8</h3>
<p>Ясны вечар над лесам ідзе,</p>
<p>А над полем яшчэ адвячорак.</p>
<p>Дагарае на захадзе дзень,</p>
<p>На усходзе трывожачы зоры.</p>
<p> </p>
<p>Над ракой усплывае туман,</p>
<p>Набліжаецца стомлена ціша,</p>
<p>І ні слёз, ні тугі, ні жаданняў няма —</p>
<p>Ноч у казках сваіх закалыша.</p>
<p> </p>
<h3><a id="chapter9"></a>9</h3>
<p>Песні адспяваны,</p>
<p>Казкі пераказаны —</p>
<p>Што ж цяпер?</p>
<p>А на сэрцы раны</p>
<p>Скрухаю павязаны</p>
<p>Без цябе,</p>
<p>Залатая восень!</p>
<p> </p>
<p>Ай, душа галосіць —</p>
<p>Плача, аж заходзіцца.</p>
<p>А чаго?</p>
<p>Па чужых палосах</p>
<p>Матчын сын находзіцца...</p>
<p>«Колькі год</p>
<p>Вандраваць ён будзе?»</p>
<p> </p>
<p>Цісне кашаль грудзі —</p>
<p>Маці занядужала:</p>
<p>«Ой, бяда!</p>
<p>Скрозь чужыя людзі,—</p>
<p>Мусіць, гэтак суджана</p>
<p>Прападаць...</p>
<p>Дайце... шчасце... сыпу!..»</p>
<p> </p>
<p>Шалясцяць асіны,</p>
<p>Сэрца заварожана</p>
<p>Хараством.</p>
<p>І малому сыну,</p>
<p>Казкамі ўпрыгожаны,</p>
<p>Сніцца сон —</p>
<p>Залатая восень...</p>
<p> </p>
<h3><a id="chapter10"></a>10</h3>
<p>Холадна,</p>
<p>Хочацца есці.</p>
<p>«Мама, устань!..»</p>
<p>Спіць.</p>
<p>Дзесьці,</p>
<p>Далёка дзесьці</p>
<p>Вецер шуміць.</p>
<p> </p>
<p>Рукі памерзлі, азглелі.</p>
<p>«Мама, ты чуеш?»</p>
<p>Спіць.</p>
<p>Твар мармурова-белы...</p>
<p>Вецер шуміць.</p>
<p> </p>
<p>Рукі сухія, худыя</p>
<p>Сын палажыў на чало —</p>
<p>Іскра халодная дзіка</p>
<p>Раптам кальнула у лоб:</p>
<p>— Ай!</p>
<p> </p>
<p>Вось і разгадана тайна,</p>
<p>Мары, і казкі, і песні</p>
<p>Кінуты засаб нядбайна —</p>
<p>Годзе малога ім песціць!</p>
<p> </p>
<p>Восень стаіць каля весніц —</p>
<p>Чыстая праўда жыцця:</p>
<p>Холадна,</p>
<p>Хочацца есці...</p>
<p>Ветры шумяць...</p>
<p> </p>
<h3><a id="chapter11"></a>11</h3>
<p>Мне пятнаццаты год...</p>
<p>Я выходжу ў прасцяг,—</p>
<p>Снегавая наўкола раўніна,</p>
<p>А сняжынкі лятуць,</p>
<p>Летучы, шалясцяць,</p>
<p>Ападаюць сняжынкі</p>
<p>І гінуць.</p>
<p> </p>
<p>Дні маленства мае,</p>
<p>Бестурботныя дні,</p>
<p>Залатыя, далёкія казкі!..</p>
<p>Ах, як лёгка гадаць,</p>
<p>Забывацца і сніць,</p>
<p>Калі ў сэрцы</p>
<p>Зацвітваюць краскі.</p>
<p> </p>
<p>Дзе ж ты, казак маіх</p>
<p>Асалода жыцця?</p>
<p>Як жа зноў мне з табою спаткацца?</p>
<p>А сняжынкі лятуць,</p>
<p>Летучы, шалясцяць,</p>
<p>На зямлю ападаюць,</p>
<p>Лажацца...</p>
<p> </p>
<h3><a id="chapter12"></a>12</h3>
<p>Расцвітае над лесам вясна,</p>
<p>Усміхаецца яснасцю дзень.</p>
<p>Вецер белыя хмары узняў</p>
<p>І на крыллях за мора нясе.</p>
<p> </p>
<p>Пачакай, легкакрылы вястун,</p>
<p>Можа ў хмарах — маленства маё,</p>
<p>Дык прымчы, залатое, адтуль.</p>
<p>Але вецер — упаў у галлё...</p>
<p> </p>
<p>Устаюць успаміны ў душы,</p>
<p>Ды не вернуцца радасці дні,</p>
<p>Толькі дальняю песняй цішы</p>
<p>Дзень маленства майго празвініць.</p>
<p> </p>
<p>Вецер белыя хмары узняў,—</p>
<p>Праліецца срабрыстасцю дождж.</p>
<p>Добры дзень, маладая вясна,</p>
<p>Прывітанне табе, маладосць!</p>
<p> </p>
<p class="sign">1928 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>