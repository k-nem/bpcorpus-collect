<div class="container">
<div class="book-utils">
<div id="qrcode"></div>
<a href="/Michail_Lermantau/Paet_Hlebka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD FilenameSuffix: Hlebka -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе П. Глебкі -->
<!-- HEADER_FIELD SectionAuthor: Вершы -->
<!-- HEADER_FIELD Title: Паэт -->
<!-- HEADER_FIELD Translation: Пятро Глебка -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Паэт</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Кінжал мой зіхаціць аправай залатой,</p>
<p>      Клінок надзейны, без заганы;</p>
<p>Булат яго калісь таемнаю рукой</p>
<p>      На Ўсходзе бранным гартаваны.</p>
<p> </p>
<p>Джыгіту шмат гадоў служыў ён у гарах</p>
<p>      Без жаднай платы за паслугу;</p>
<p>Правёў ён страшны след не па адных грудзях</p>
<p>      І не адну прарваў кальчугу.</p>
<p> </p>
<p>Як паслухмяны раб, забавы ён дзяліў,</p>
<p>      Звінеў на крыўдныя прамовы;</p>
<p>У тыя-б дні яму чужым, ганебным быў</p>
<p>      Убор багаты, каляровы.</p>
<p> </p>
<p>Яго за Тэракам казак адважны ўзяў</p>
<p>      На трупе пана па сканчыне,</p>
<p>І доўга ён пасля закінуты ляжаў</p>
<p>      У пыльнай краме армяніна.</p>
<p> </p>
<p>Цяпер без родных ножан, збітых на вайне,</p>
<p>      Вісіць героя друг паходны;</p>
<p>Ён цацкай залатой зіхціцца на сцяне —</p>
<p>      І неславуты, і няшкодны.</p>
<p> </p>
<p>Ніхто яго прывычнай, дбайнаю рукой</p>
<p>      Не чысціць больш, не даглядае,</p>
<p>І надпісу яго з малітвай прад зарой</p>
<p>      Ніхто рупліва не чытае...</p>
<p> </p>
<p>А ці не так у кволы век наш ты, паэт,</p>
<p>      Сваё затраціў прызначэнне,</p>
<p>На срэбра ўладу прамяняў, якую свет</p>
<p>      З маўклівым слухаў захапленнем?</p>
<p> </p>
<p>Бывала, мерны гук тваіх магутных слоў</p>
<p>      Успалымняў байца для бітвы;</p>
<p>Ён быў патрэбны ўсім, як чара для піроў,</p>
<p>      Як фіміям у час малітвы.</p>
<p> </p>
<p>Твой верш, як божы дух, лунаў над грамадой,</p>
<p>      І водклік дум высокародных</p>
<p>Гучаў, нібыта звон на вежы вечавой</p>
<p>      У дні нягод і свят народных.</p>
<p> </p>
<p>Ды надакучыў нам твой просты, горды зык,</p>
<p>      Нас цешаць бляскі і падманы;</p>
<p>Як даўняя краса, наш даўні свет прывык</p>
<p>      Хаваць маршчыны пад румяны...</p>
<p> </p>
<p>А ці праснешся зноў, абсмеяны прарок?</p>
<p>      Ці ўжо ніколі для змагання</p>
<p>Ты з ножан залатых не вырвеш свой клінок</p>
<p>      Пакрыты ржою ганьбавання?</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Piatro_Hlebka/">Пятро Глебка</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>