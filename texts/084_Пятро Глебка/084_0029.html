<div class="container">
<div class="book-utils">
<div id="qrcode"></div>
<a href="/Piatro_Hlebka/Tryvozny_sihnal.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1929 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Трывожны сігнал -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Трывожны сігнал</h2>
<div style="height: 3rem"></div>
<!-- TOC_BEGIN -->
<a href="#chapter1">Замест лірычнай прадмовы</a><br/>
<a href="#chapter2">Лясы шумелі на трывогу</a><br/>
<a href="#chapter3">І ў ЧК пачалася нарада</a><br/>
<a href="#chapter4">У дарогу</a><br/>
<a href="#chapter5">У стане ворага</a><br/>
<a href="#chapter6">Трывожны сігнал</a><br/>
<a href="#chapter7">На новыя прасторы</a><br/>
<a href="#chapter8">Замест эпілога</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Замест лірычнай прадмовы</h3>
<p>Заместа лірычнай прадмовы,</p>
<p>Спавітай у ясны паяс,</p>
<p>Я выкажу простыя словы</p>
<p>Пра смутак у песнях у нас.</p>
<p> </p>
<p>Размах будаўніцтва нязвыклы,</p>
<p>Напружная праца штодзень...</p>
<p>І трэба —</p>
<p>упарта і сціпла</p>
<p>Прымаць найвялікшы удзел!</p>
<p> </p>
<p>І трэба —</p>
<p>аддана і смела</p>
<p>Тварыць рэвалюцый пасаг,</p>
<p>Каб сонца на ветразях белых</p>
<p>Данесці ў цвятлівісты сад.</p>
<p> </p>
<p>А ты, мой</p>
<p>Нялюбы паэта,</p>
<p>Маўклівы ідзеш на папас;</p>
<p>Каханне дарэшты запета,</p>
<p>Зняслаўлена жальба і гас.</p>
<p> </p>
<p>Ты прозай штодзённаю клічаш</p>
<p>Свае абавязкі,</p>
<p>І сум</p>
<p>Адценнем сухім на абліччы</p>
<p>Ад воч засланяе красу.</p>
<p> </p>
<p>Туман прычыняе павекі,</p>
<p>Утомай збіваючы з ног.</p>
<p>Ты прагнеш рамантыкі нейкай,</p>
<p>Навеянай вёсламі сноў.</p>
<p> </p>
<p>А ў кожнай пульсацыі сэрца,</p>
<p>У кожным размаху рукі —</p>
<p>Ты бачыў, паэт,</p>
<p>Як імкнецца</p>
<p>Жыццё разламаць берагі?!</p>
<p> </p>
<p>Ты бачыў задумныя вочы,</p>
<p>Калі нечаканая гаць</p>
<p>Хаду прыпыняе рабочых, —</p>
<p>Ці выйшаў ты ім памагаць?!</p>
<p> </p>
<p>Ты, дзесьці складаючы вершы</p>
<p>Пра радасць натруджаных рук,</p>
<p>Ні кроплі у радасць не верыш,</p>
<p>Не верыш у нашу зару.</p>
<p> </p>
<p>І ведаеш,</p>
<p>Колькі жалобы</p>
<p>Радкі затаілі твае!</p>
<p>Ты песні і маршы угробіў</p>
<p>Пад холадам снежных завей.</p>
<p> </p>
<p>А ў час,</p>
<p>Калі чорная скруха</p>
<p>Стаіць ля тваіх ля акон, —</p>
<p>Ты, ломячы белыя рукі,</p>
<p>Шукаеш рамантыкі дзён.</p>
<p> </p>
<p>Спяваеш тады пра каханне</p>
<p>І цемру асенніх начэй,</p>
<p>І песні ў старым чамадане</p>
<p>Хаваеш ад нашых вачэй.</p>
<p> </p>
<p>Тваё распраданае сэрца</p>
<p>Рамантыкай той не гарыць,</p>
<p>Як мускул ад працы ірвецца —</p>
<p>Імкнецца Камуну стварыць.</p>
<p> </p>
<p>Не знае рамантыкі й іншай,</p>
<p>Калі забіваў брата брат,</p>
<p>Каб сонца з далёкіх узвышшаў</p>
<p>Данесці ў цвятлівісты сад.</p>
<p> </p>
<p>Няшчасны!</p>
<p>Якая жалоба</p>
<p>У радасці прозы твае!</p>
<p>.................................................</p>
<p>Зямны паварочваю глобус —</p>
<p>Жыццё маладое ўстае.</p>
<p> </p>
<p>І будуць у смутку наяўна</p>
<p>Рамантыкі нашае сны:</p>
<p>Было,</p>
<p>як гавораць,</p>
<p>нядаўна —</p>
<p>У час грамадзянскай вайны.</p>
<p> </p>
<p> </p>
<h3><a id="chapter2"></a>Лясы шумелі на трывогу</h3>
<p>Лясы шумелі на трывогу,</p>
<p>І голас іх надрыўны быў.</p>
<p>У цёмнай засціле дарога</p>
<p>Штафіравала чорны пыл.</p>
<p> </p>
<p>Ішлі на ўсход калоны войска,</p>
<p>Забраўшы радасці надзей:</p>
<p>Чуць золак —</p>
<p>Вораг прыйдзе ў вёску,</p>
<p>Бяду краіне прывядзе.</p>
<p> </p>
<p>І нехта ў полі клікаў сына:</p>
<p>— Вярніся, сынку!..</p>
<p>Хто ж цяпер</p>
<p>Хаціны нашае краіны,</p>
<p>Хто ж абароніць без цябе?!</p>
<p> </p>
<p>Але прайшло</p>
<p>І знікла войска,</p>
<p>І стала ціха навакол.</p>
<p>Ад сонца вузкая палоска,</p>
<p>Як стужка, ўпала над ракой.</p>
<p> </p>
<p>Рака схіснулася ў даліне,</p>
<p>Зашалясцеў сухі аір.</p>
<p>Жалезны мост,</p>
<p>Як павуціна,</p>
<p>Павіс на ліштвах цераз вір.</p>
<p> </p>
<p>Па мастаўі,</p>
<p>Як рысы-жылы,</p>
<p>Чыгунных рэек паясы</p>
<p>Пабеглі параю няўхільнай</p>
<p>Аж за азёры,</p>
<p>За лясы.</p>
<p> </p>
<p>Лясы шумелі на трывогу:</p>
<p>— Куды ты, грозная ЧК?</p>
<p>Не едзь утоптанай дарогай —</p>
<p>На долю будзеш наракаць.</p>
<p> </p>
<p>Тваіх галоў чакае вораг,</p>
<p>Падмогі марна ты не шлі:</p>
<p>Палкі чырвоныя за горы</p>
<p>Яшчэ уранку адышлі.</p>
<p> </p>
<p> </p>
<h3><a id="chapter3"></a>І ў ЧК пачалася нарада</h3>
<p>Пазалотаю тонкай вакзал</p>
<p>Убірала</p>
<p>вячорнае сонца.</p>
<p>Цягнікі адышлі</p>
<p>і назад</p>
<p>Праз гадзіну вярнуліся зноўку.</p>
<p> </p>
<p>Параходы прайшлі на Дзвіне</p>
<p>І прынеслі трывожныя чуткі:</p>
<p>За вярсту ад вакзала ці дзве</p>
<p>Аўладалі бандыты чыгункай.</p>
<p> </p>
<p>Аўладалі мастом,</p>
<p>ля ракі</p>
<p>Перарэзалі ўсе пераходы:</p>
<p>На вакзале стаяць цягнікі,</p>
<p>На прыстанку стаяць параходы.</p>
<p> </p>
<p>Нерваваліся людзі ў ЧК,</p>
<p>Гаварылі —</p>
<p>пакінуць трэ ветку.</p>
<p>Камісар загадаў пачакаць,</p>
<p>Покуль вернецца наша разведка.</p>
<p> </p>
<p>Вартавалі дарог палатно</p>
<p>Ахінёныя зморай атрады.</p>
<p>Летні вечар прыйшоў пад акно,</p>
<p>І ў ЧК пачалася парада.</p>
<p> </p>
<p>Ценявой павалокаю сад</p>
<p>Шалясцеў пад пустыняй палеткаў.</p>
<p>Задуменны сядзеў камісар,</p>
<p>Слухаў рапарт уважна разведкі.</p>
<p> </p>
<p>Мігацелі у зацьме агні.</p>
<p>Рзалі коні трывожна і глуха.</p>
<p>Камісар данясенне спыніў,</p>
<p>Загадаў прапанову паслухаць.</p>
<p> </p>
<p>— Мае таварышы!</p>
<p>Ніколі</p>
<p>Не ведаў страху наш атрад:</p>
<p>З любой засады —</p>
<p>вымчаць коні,</p>
<p>А ці наперад,</p>
<p>ці назад.</p>
<p> </p>
<p>Не ў гэтым рэч.</p>
<p>За нашым войскам</p>
<p>Цягнік нядаўна вёз прыпас.</p>
<p>Пакуль апал насілі з вёскі —</p>
<p>Ён запыніўся тут на час.</p>
<p> </p>
<p>І раптам банда захапіла</p>
<p>Чыгунку скрозь каля ракі,</p>
<p>Два параходы затапіла,</p>
<p>Назад вярнула цягнікі.</p>
<p> </p>
<p>Няма калі нам траціць часу:</p>
<p>За намі вораг наш ідзе,</p>
<p>І трэба вывезці прыпасы</p>
<p>Ці па зямлі, ці па вадзе.</p>
<p> </p>
<p>Вы,</p>
<p>камандзіры эскадронаў,</p>
<p>Як толькі сцішыцца агонь, —</p>
<p>Пагрузіце</p>
<p>прыпас</p>
<p>і коні</p>
<p>І самі сядзеце ў вагон.</p>
<p> </p>
<p>А зараз клічце машыніста,</p>
<p>Няхай ён будзе лепш пры мне.</p>
<p>Калі зрыхтуеце ўсё чыста —</p>
<p>Прашу паведаміць мяне.</p>
<p> </p>
<p>Адказ кароткі:</p>
<p>— Ёсць!</p>
<p>— Ідзіце! —</p>
<p>Махаў вялізманым пяром,</p>
<p>Качаўся,</p>
<p>слаўся</p>
<p>лёгкі вецер,</p>
<p>Каб чыста вымесці перон.</p>
<p> </p>
<p> </p>
<h3><a id="chapter4"></a>У дарогу</h3>
<p>Калі сонца за мора пайшло,—</p>
<p>Вечар зоры сабраў на мітынг,</p>
<p>Месяц жоўты стаяў над сялом,</p>
<p>Быццам з золата тонкага літы.</p>
<p> </p>
<p>Вартаваў ён людскі супакой,</p>
<p>Толькі дзе там яго увартуеш:</p>
<p>Гаманіў кулямёт за ракой,</p>
<p>Ахінёны туманнаю туляй.</p>
<p> </p>
<p>І трывога павольна расла,</p>
<p>Як раслі чалавечыя цені, —</p>
<p>Гэта сум на палетках паслаў</p>
<p>Палахлівых вачэй шалясценне.</p>
<p> </p>
<p>Бо спакойна мігалі агні,</p>
<p>Нагружалі вагоны чэкісты,</p>
<p>Уздыхаў на пероне цягнік,</p>
<p>Залатыя губляючы іскры.</p>
<p> </p>
<p>А калі,</p>
<p>насупроць ціхіх дум,</p>
<p>Падалася каманда:</p>
<p>«Гатова!»,</p>
<p>Так,</p>
<p>як коні храпуць на бяду,</p>
<p>Разбіваюць</p>
<p>цяжкія падковы, —</p>
<p> </p>
<p>Заірзаў,</p>
<p>пашчапаў супакой,</p>
<p>Аж звяры у лясах пашалелі,</p>
<p>І пайшоў ён павольнай ступой,</p>
<p>Выгінаючы гнуткае цела.</p>
<p> </p>
<p>А пасля —</p>
<p>ўсё хутчэй</p>
<p>і хутчэй</p>
<p>Аж звінелі вагонныя шыбы,</p>
<p>Быццам чуў,</p>
<p>што вось гэтых людзей</p>
<p>Ён апошніх вязе на пагібель.</p>
<p> </p>
<p> </p>
<h3><a id="chapter5"></a>У стане ворага</h3>
<p>Адчараваўся месяц ясны,</p>
<p>На змену выйшла мілавіца;</p>
<p>Упалі кос ружовых пасмы,</p>
<p>Як згібы тонкай бліскавіцы.</p>
<p> </p>
<p>Яна звязала косы бантам</p>
<p>І стала, зорная, пад лесам:</p>
<p>Дзівілася на тую банду,</p>
<p>Што ў Беларусь прыйшла з Адэсы.</p>
<p> </p>
<p>На мосце моцна спала варта,</p>
<p>А коні тупалі па полі;</p>
<p>Каля агню гулялі ў карты</p>
<p>На лёс,</p>
<p>на шчасце і на долю.</p>
<p> </p>
<p>Якая смешная наіўнасць</p>
<p>Не знаць,</p>
<p>што долю сваю самі</p>
<p>Яны расстрэлілі нявіннай</p>
<p>Сваімі лютымі рукамі!</p>
<p> </p>
<p>І дзень наступнага,</p>
<p>бясспрэчна,</p>
<p>Рыхтуе смерці падарунак:</p>
<p>Схіснуўся важка мост над рэчкай</p>
<p>І зазвінелі рэйкі-струны.</p>
<p> </p>
<p>— Трывога! —</p>
<p>выпрастаўся голас,</p>
<p>Заекатаў далёка ў лесе:</p>
<p>— Калі не свой —</p>
<p>паўсотні голаў</p>
<p>На соснах шыбельных павесіць.</p>
<p> </p>
<p>Вы чуеце —</p>
<p>падземны рокат,</p>
<p>Бяда бяду</p>
<p>нясе атраду:</p>
<p>Цягнік ідзе,</p>
<p>і недалёка,</p>
<p>Якую льга прыдумаць раду?</p>
<p> </p>
<p>Раскідаць рэек мы не ўхопім —</p>
<p>Сігнал трывожны запаліце,</p>
<p>Заляжце поблізу ў акопы —</p>
<p>Цягнік павінен супыніцца.</p>
<p> </p>
<p>І вось</p>
<p>у змроку прадсвітальным</p>
<p>На стромкім насыпу-адхоне,</p>
<p>Як водбліск месяца аддальны,</p>
<p>Замігацеў агонь чырвоны.</p>
<p> </p>
<p> </p>
<h3><a id="chapter6"></a>Трывожны сігнал</h3>
<p>Быццам віхар з вятрамі,</p>
<p>імчыцца цягнік,</p>
<p>Толькі рэйкі звіняць,</p>
<p>толькі рэйкі гудуць:</p>
<p>Праязджае шпарчэй</p>
<p>і шпарчэй машыніст</p>
<p>За вярстою —</p>
<p>вярсту,</p>
<p>За вярстою —</p>
<p>вярсту...</p>
<p> </p>
<p>Адшумелі лясы,</p>
<p>прамінулі палі...</p>
<p>«Як жа мост прамінуць,</p>
<p>пераехаць раку?»</p>
<p>І трывога расце —</p>
<p>гэта скруха зямлі,</p>
<p>І ЧК -</p>
<p>начыку,</p>
<p>І ЧК -</p>
<p>начыку.</p>
<p> </p>
<p>— Хто там смелы такі,</p>
<p>каб цягнік тарнаваць?!</p>
<p>Не спыняй цягніка,</p>
<p>не спыняй, машыніст,</p>
<p>Бо за здраду</p>
<p>з плячэй паляціць галава! —</p>
<p>А цягнік — павальней,</p>
<p>прыпыніўся цягнік.</p>
<p> </p>
<p>І, як шэлест лясны,</p>
<p>Пракаціўся прытоены рокат:</p>
<p>— Гэта ён...</p>
<p>— Гэта ён нас прывёз на пагібель!</p>
<p>— Перарэзаны шлях...</p>
<p>— Семафорам закрыта дарога... —</p>
<p>Хтосьці плакаў,</p>
<p>і слёзы звінелі па шыбах.</p>
<p> </p>
<p>І расла навальніца</p>
<p>нянавісці дзікай і злосці.</p>
<p>Нехта крыкнуў тады:</p>
<p>— Расстраляць камісара... —</p>
<p>І з вагона ў вагон,</p>
<p>як дэпеша па радыё РОСТа,</p>
<p>Абляцела чэкістаў усіх</p>
<p>тэлеграма.</p>
<p> </p>
<p>Знерваванай хадою</p>
<p>прыйшоў камісар,</p>
<p>Быццам сэрца пачула</p>
<p>трывожныя весткі;</p>
<p>Ён халодным дакорам</p>
<p>шкляных акуляр</p>
<p>Паглядзеў на сцяне</p>
<p>на кавалкі абвесткі.</p>
<p> </p>
<p>А пасля —</p>
<p>глянуў ветла</p>
<p>на чорных людзей,</p>
<p>Загадаў праз хвіліну</p>
<p>знайсці машыніста.</p>
<p>І пятнаццаць чэкістаў —</p>
<p>Пайшло да дзвярэй,</p>
<p>А паўсотні —</p>
<p>маўчала чэкістаў.</p>
<p> </p>
<p>— Што ж, сябры!</p>
<p>Расстраляйце мяце,</p>
<p>Знаю вашы намеры ліхія...</p>
<p>З нас ніводнага смерць не міне —</p>
<p>Дываном сваім белым накрые.</p>
<p> </p>
<p>Перарэзала банда наш шлях —</p>
<p>Семафор у трывожным сігнале.</p>
<p>Покуль змрокам спавіта зямля,</p>
<p>Нас не будзе трывожыць навала.</p>
<p> </p>
<p>А калі загарыцца зара,</p>
<p>Калі сонца на пасеку выйдзе —</p>
<p>Прыйдзе вораг жыццё забіраць,</p>
<p>Насміхацца над намі ён прыйдзе.</p>
<p> </p>
<p>Адабраўшы усё:</p>
<p>і душу,</p>
<p>І надзею на шчасце краіны, —</p>
<p>Павядзе пад насмешлівы шум</p>
<p>І павесіць на першай асіне.</p>
<p> </p>
<p>Выйдзе маці каторага зваць,</p>
<p>Анямеюць ад крыку палеткі.</p>
<p>Будзе доўга з надзеяй чакаць</p>
<p>Суцяшальнай і радаснай весткі.</p>
<p> </p>
<p>А калі вецер весткі прымчыць,</p>
<p>Яны сэрца матуліна вымуць, —</p>
<p>Пойдзе зноў жабраваць,</p>
<p>Клянучы,</p>
<p>Што сыны аддаліся жывымі.</p>
<p> </p>
<p>Што ж, сябры,</p>
<p>Расстраляйце мяне,</p>
<p>Толькі ворагу я не аддамся:</p>
<p>Усё роўна нас смерць не міне —</p>
<p>Без яго лепей згінуць, прынамсі...</p>
<p> </p>
<p>Ані слова адказу</p>
<p>не чуў камісар —</p>
<p>Затаілі глыбока</p>
<p>трывогу чэкісты,</p>
<p>Толькі нехта нясмела</p>
<p>ў цішы адказаў,</p>
<p>Што яны не знайшлі</p>
<p>анідзе машыніста.</p>
<p> </p>
<p>Спахмурнела тады</p>
<p>ў камісара чало:</p>
<p>«Без яго можа будзе...</p>
<p>загінуць лягчэй...»</p>
<p>І паўсотні бялявых</p>
<p>і русых галоў</p>
<p> </p>
<p>Закрычала маўклівым</p>
<p>шаленствам вачэй.</p>
<p>Бліскавіцай прабегла</p>
<p>халодная дрож,</p>
<p>Камісар затаіў</p>
<p>гэты боль галавы,</p>
<p>Павярнуўся і выйшаў:</p>
<p>— А ну, паравоз! —</p>
<p>І пагладзіў ласкава</p>
<p>рукой паравік.</p>
<p> </p>
<p>Уздыхнуў,</p>
<p>застагнаў</p>
<p>і няроўнай ступой</p>
<p>Зварухнуўся цягнік</p>
<p>і павольна пайшоў.</p>
<p>Узрастала трывога</p>
<p>і рос неспакой,</p>
<p>Нечы сутаржны твар</p>
<p>скамянеў і пажоўк.</p>
<p> </p>
<p>Бо здавалася —</p>
<p>зараз, як толькі на мост,</p>
<p>Зварухнецца зямля,</p>
<p>як пад бураю сад,</p>
<p>Сіметрычнасць сусвету</p>
<p>ахопіць хаос</p>
<p>І загіне навекі</p>
<p>жыццё і краса.</p>
<p> </p>
<p>А цягнік ўсё ішоў...</p>
<p>І трывожны сігнал,</p>
<p>І масты,</p>
<p>і засады</p>
<p>мінуў ён даўно.</p>
<p>За вярстою</p>
<p>вярсту</p>
<p>Камісар яго гнаў,</p>
<p>Не шкадуючы цвёрдых,</p>
<p>жалезістых ног.</p>
<p> </p>
<p> </p>
<h3><a id="chapter7"></a>На новыя прасторы</h3>
<p>Мінула ноч, і сонца ўстала,</p>
<p>На ясны выйшла небакрай,</p>
<p>Пялёсткаў скрозь парассыпала</p>
<p>Няхай над ветрамі гараць.</p>
<p> </p>
<p>А ветры лёгкія здалёку</p>
<p>Насустрач беглі цягніку,</p>
<p>Віталі ветлы яго лёскат</p>
<p>І пошчак неслі за раку.</p>
<p> </p>
<p>Яны разносілі трывогу</p>
<p>І скруху сэрцаў маладых,</p>
<p>Віталі нашу перамогу,</p>
<p>У песнях славілі уздым.</p>
<p> </p>
<p>Цягнік імчаўся</p>
<p>далей,</p>
<p>далей —</p>
<p>Бліжэй да сонечнай красы,</p>
<p>І рассцілаліся па шпалах</p>
<p>Чыгунных рэек паясы.</p>
<p> </p>
<p>Яны вялі да новых боек,</p>
<p>Да новых такжа перамог,</p>
<p>Каб сілы нашыя удвоіць,</p>
<p>Каб пралетарый перамог.</p>
<p> </p>
<p>Вялі на новыя прасторы,</p>
<p>Каб такжа іх адваяваць</p>
<p>І запаліць над імі зоры</p>
<p>Камуны светлай хараства.</p>
<p> </p>
<p> </p>
<h3><a id="chapter8"></a>Замест эпілога</h3>
<p>Пайшлі ў далёкае выгнанне,</p>
<p>Як на вадзе ідуць кругі,</p>
<p>І дні вялікага змагання,</p>
<p>І ночы цёмныя тугі.</p>
<p> </p>
<p>На небе расцвітае яснасць,</p>
<p>Як пацалунак маладой.</p>
<p>Мае сябры,</p>
<p>Якое шчасце</p>
<p>Прайсці жывому над вадой!</p>
<p> </p>
<p>Мінуць трывожныя сігналы,</p>
<p>Павахтаваныя масты,</p>
<p>Дзе ў старасвецкіх прычындалах</p>
<p>Стаяць варожыя пасты.</p>
<p> </p>
<p>У шатах новага пакрою,</p>
<p>Прыкрыўшы рыцарскі саян,</p>
<p>Пяром вялізманым узброен</p>
<p>Галоўны іхні атаман.</p>
<p> </p>
<p>А навакол яго —</p>
<p>штукмайстры,</p>
<p>Як слугі верныя яго,</p>
<p>Вянкамі руж і белых астраў</p>
<p>Прыгожаць меднае чало.</p>
<p> </p>
<p>Як дзень, так ноч —</p>
<p>нямыя суткі</p>
<p>(Нямала часу так прайшло),</p>
<p>Адценні радасці і смутку</p>
<p>І не кранаюць медны лоб.</p>
<p> </p>
<p>Рукой халоднай</p>
<p>безупынку</p>
<p>Ён ставіць творчасці пячаць:</p>
<p>За радасць нашую —</p>
<p>адзінку,</p>
<p>За сум варожы —</p>
<p>цэлых пяць.</p>
<p> </p>
<p>Мае сябры,</p>
<p>Якое шчасце!</p>
<p>Мінаем варту,</p>
<p>край зямлі...</p>
<p>І хвалі шоўкавыя лашчаць</p>
<p>Пяшчотнай ласкай караблі.</p>
<p> </p>
<p>Гараць трывожныя сігналы,</p>
<p>І вораг вабіць на спачын,</p>
<p>А караблі —</p>
<p>ўсё далей,</p>
<p>далей</p>
<p>Плывуць па сонца ўдалячынь.</p>
<p> </p>
<p>Нішто не зверне іх з дарогі:</p>
<p>Ні навальніца, ні скавыш,</p>
<p>Ні мора грозны тайны рокат,</p>
<p>Ні смерць адважных стырнавых</p>
<p> </p>
<p>І ні варожыя сігналы,</p>
<p>З агнямі злосці і маны,</p>
<p>Што караблі іх абагналі,</p>
<p>Што ўзадзе кінуты яны.</p>
<p> </p>
<p>Мае сябры,</p>
<p>Надзея цвеліць,</p>
<p>Што не рассыплецца краса —</p>
<p>Яна дажджом</p>
<p>пялёсткаў белых</p>
<p>Аквеціць новы зорны сад.</p>
<p> </p>
<p>А не ўтаймуем буры словам,</p>
<p>Не будзем ныць і наракаць,</p>
<p>Мы сонца цвет і пурпуровасць</p>
<p>На цвёрдых вынесем руках.</p>
<p> </p>
<p class="sign">1929 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>