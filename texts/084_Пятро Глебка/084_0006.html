<div class="container">
<div class="book-utils">
<div id="qrcode"></div>
<a href="/Piatro_Hlebka/Viersy_1925-1967.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1925-1967 -->
<!-- HEADER_FIELD Edition: Глебка П. Збор твораў. У 4-х т. Т. 1. Вершы, балады і паэмы /[Аўт. прадм. А. Вялюгін].— Мн.: Маст. літ., 1984.— 319 с. 1 л. партр.4 л. іл. -->
<!-- HEADER_FIELD FirstPublicationYear: 1925-1967; 1970; 1976; 1980; 1984 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1984 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы (1925-1967) -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Вершы (1925-1967)</h2>
<div style="height: 3rem"></div>
<!-- TOC_BEGIN -->
<a href="#chapter1">1925—1930</a><br/>
  <a href="#chapter2">* * *</a><br/>
  <a href="#chapter3">ЗВОН ВЯСНЬІ</a><br/>
    <a href="#chapter4">* * *</a><br/>
    <a href="#chapter5">* * *</a><br/>
    <a href="#chapter6">* * *</a><br/>
  <a href="#chapter7">* * *</a><br/>
  <a href="#chapter8">ЭХ, СКАРЭЙ БЫ!..</a><br/>
  <a href="#chapter9">МАЁВА-ПІЯНЕРСКАЕ</a><br/>
  <a href="#chapter10">ВЫЙДУ Я РАНІЦАЙ</a><br/>
  <a href="#chapter11">ПАСЛЯ НОЧЫ</a><br/>
  <a href="#chapter12">УРАДЖАЙ</a><br/>
  <a href="#chapter13">ПЕСНЯ ЖНЯІ</a><br/>
  <a href="#chapter14">РАДАСЦЬ ВЁСКІ</a><br/>
  <a href="#chapter15">УСПАМІНЫ ПАДПАСКА</a><br/>
  <a href="#chapter16">НУ, ДЫК ШТО...</a><br/>
  <a href="#chapter17">ПАЛЮБІЎ Я ЯЕ</a><br/>
  <a href="#chapter18">ВОЧЫ СІНІЯ</a><br/>
  <a href="#chapter19">ВЕЕ ВЕЦЕР</a><br/>
  <a href="#chapter20">* * *</a><br/>
  <a href="#chapter21">ДРЫЖАЦЬ У ШЭРАНІ БЯРОЗЫ</a><br/>
  <a href="#chapter22">ЗІМА</a><br/>
  <a href="#chapter23">ЗІМА</a><br/>
  <a href="#chapter24">ВЯСНА</a><br/>
  <a href="#chapter25">ЖАДАННЕ</a><br/>
  <a href="#chapter26">ЯК РАНЕЙ</a><br/>
  <a href="#chapter27">Я ХАЦЕЎ БЫ</a><br/>
  <a href="#chapter28">О, НЕ!..</a><br/>
  <a href="#chapter29">НЕ ДУМАЎ НІКОЛІ</a><br/>
  <a href="#chapter30">* * *</a><br/>
  <a href="#chapter31">ГНУЦЦА ВЕРБЫ</a><br/>
  <a href="#chapter32">ВЯНЕ ЎСМЕШКА</a><br/>
  <a href="#chapter33">ЗАЦВІЛІ ЗАРНІЦЫ</a><br/>
  <a href="#chapter34">ЗАШАЛЯСЦЕЛА</a><br/>
  <a href="#chapter35">КЛЁН ЗАВЯЎ</a><br/>
  <a href="#chapter36">МЕСЯЦ НЫРАЕ</a><br/>
  <a href="#chapter37">ЯКУБУ КОЛАСУ</a><br/>
  <a href="#chapter38">Я НЕ КАЖУ</a><br/>
  <a href="#chapter39">ЛІСТ У ВЁСКУ</a><br/>
    <a href="#chapter40">* * *</a><br/>
    <a href="#chapter41">* * *</a><br/>
  <a href="#chapter42">І ЗОРЫ, І МЕСЯЦ</a><br/>
  <a href="#chapter43">НАШТО ЗАХАВАЛА</a><br/>
  <a href="#chapter44">НЕ КАЖЫ</a><br/>
  <a href="#chapter45">СПАТКАЕМ ВЯСНУ</a><br/>
  <a href="#chapter46">М. БАГДАНОВІЧУ</a><br/>
  <a href="#chapter47">* * *</a><br/>
  <a href="#chapter48">* * *</a><br/>
  <a href="#chapter49">БЕЛАРУСЬ</a><br/>
  <a href="#chapter50">БЕЛАРУСІ САВЕЦКАЙ</a><br/>
  <a href="#chapter51">КРАСАВАЛА ЖЫТА</a><br/>
    <a href="#chapter52">1</a><br/>
    <a href="#chapter53">2</a><br/>
    <a href="#chapter54">3</a><br/>
  <a href="#chapter55">ДАЛЁКІ ВЯСКОВЫ УЗОР</a><br/>
  <a href="#chapter56">ВІТАННЕ</a><br/>
  <a href="#chapter57">УРАЧЫСТЫЯ ДНІ</a><br/>
    <a href="#chapter58">* * *</a><br/>
    <a href="#chapter59">* * *</a><br/>
    <a href="#chapter60">* * *</a><br/>
    <a href="#chapter61">* * *</a><br/>
  <a href="#chapter62">ЧЫРВОНАЙ АРМІІ ПАРАД</a><br/>
  <a href="#chapter63">ЗАМЕСТ ВЯНКА</a><br/>
  <a href="#chapter64">ЗІМОВЫ АДПАЧЫНАК</a><br/>
  <a href="#chapter65">ЗАКЛІК ДА ВЯСНЫ</a><br/>
  <a href="#chapter66">ДЗЕЎЧЫНЕ З ЗАХОДНЯЙ БЕЛАРУСІ</a><br/>
  <a href="#chapter67">СЛОВА ПЕРАМОГІ</a><br/>
<a href="#chapter68">1931—1935</a><br/>
  <a href="#chapter69">УРАЧЫСТАСЦЬ</a><br/>
  <a href="#chapter70">БУДУЙЦЕ ШЛЯХ ДА МЭТЫ</a><br/>
  <a href="#chapter71">ТРЫВОГА</a><br/>
  <a href="#chapter72">ЧАТЫРЫ ВЯТРЫ</a><br/>
  <a href="#chapter73">МОЙ ШЛЯХ</a><br/>
  <a href="#chapter74">ПРА СВАЁ ЖЫЦЦЁ</a><br/>
  <a href="#chapter75">МАЛАДОСЦЬ</a><br/>
  <a href="#chapter76">ДУЖАСЦЬ</a><br/>
  <a href="#chapter77">НАША ПАСТАНОВА</a><br/>
  <a href="#chapter78">ПАЧАТАК ВЯСНЫ</a><br/>
  <a href="#chapter79">ПЕРАМОГА</a><br/>
  <a href="#chapter80">СЯБРОЎСТВА</a><br/>
  <a href="#chapter81">СКАЖЫ МНЕ, КРАІНА</a><br/>
  <a href="#chapter82">ЭКЗОТЫКА</a><br/>
  <a href="#chapter83">ДЗЕЎЧЫНА САВЕЦКАЕ КРАІНЫ</a><br/>
  <a href="#chapter84">ВЕРНАСЦЬ</a><br/>
  <a href="#chapter85">АДЗІНАЯ АЙЧЫНА</a><br/>
  <a href="#chapter86">«ЗВЯЗДА»</a><br/>
  <a href="#chapter87">УМОЎНЫ ЗНАК</a><br/>
  <a href="#chapter88">ВЯСЁЛЫЯ ПЕСНІ</a><br/>
    <a href="#chapter89">І</a><br/>
    <a href="#chapter90">ІІ</a><br/>
  <a href="#chapter91">ПЕСНЯ</a><br/>
  <a href="#chapter92">АД ШЧЫРАГА СЭРЦА</a><br/>
  <a href="#chapter93">НА МОРЫ</a><br/>
<a href="#chapter94">1936—1940</a><br/>
  <a href="#chapter95">НА ПАЧАТКУ ЛЕТА</a><br/>
  <a href="#chapter96">ЛЕТНІ ДЗЕНЬ</a><br/>
  <a href="#chapter97">КАЛЫХАНКА</a><br/>
  <a href="#chapter98">НА ВАРЦЕ</a><br/>
  <a href="#chapter99">ДАЗОРНЫ</a><br/>
  <a href="#chapter100">ПЕСНІ АБ ГРАНІЦЫ</a><br/>
    <a href="#chapter101">I</a><br/>
    <a href="#chapter102">ІІ</a><br/>
  <a href="#chapter103">БРАТЭРСТВА</a><br/>
  <a href="#chapter104">НАПРАДВЕСНІ</a><br/>
  <a href="#chapter105">ПРОВАДЫ</a><br/>
  <a href="#chapter106">ПАЛЁТ</a><br/>
  <a href="#chapter107">ПІЛОТАМ</a><br/>
  <a href="#chapter108">ПРЫЗНАННЕ</a><br/>
  <a href="#chapter109">РАДАСЦЬ</a><br/>
  <a href="#chapter110">ЛІСТ БРАТУ</a><br/>
  <a href="#chapter111">ПЕСНЯ ВЯЗНЯ</a><br/>
  <a href="#chapter112">ПЕСНЯ ПРА НАРКОМА</a><br/>
  <a href="#chapter113">ВЯЛІКІ СЫН НАРОДА</a><br/>
  <a href="#chapter114">* * *</a><br/>
  <a href="#chapter115">ЗІМОВЫ МАЛЮНАК</a><br/>
  <a href="#chapter116">ПРЫВІТАННЕ РАДЗІМЕ</a><br/>
  <a href="#chapter117">РОДНЫМ БРАТАМ</a><br/>
  <a href="#chapter118">НАВАГОДНІ ТОСТ</a><br/>
  <a href="#chapter119">ПАМЯЦІ СЯРГО АРДЖАНІКІДЗЕ</a><br/>
  <a href="#chapter120">НА НІВАХ КАЛГАСНЫХ</a><br/>
  <a href="#chapter121">ХМАРКІ</a><br/>
  <a href="#chapter122">НАШ ЛЕС</a><br/>
  <a href="#chapter123">НА РЭЧЦЫ</a><br/>
  <a href="#chapter124">ПЛЫТЫ</a><br/>
  <a href="#chapter125">РЫБАК</a><br/>
  <a href="#chapter126">ГРЫБЫ</a><br/>
  <a href="#chapter127">ЯГАДЫ</a><br/>
  <a href="#chapter128">У ПАРКУ</a><br/>
  <a href="#chapter129">КАНЕЦ ЛЕТА</a><br/>
  <a href="#chapter130">ДНІ СУЧАСНАСЦІ</a><br/>
  <a href="#chapter131">ПРЫСЯГА</a><br/>
<a href="#chapter132">1941—1945</a><br/>
  <a href="#chapter133">БЛАГАСЛАВЕННЕ</a><br/>
  <a href="#chapter134">ДЗЕНЬ ВАЙНЫ</a><br/>
  <a href="#chapter135">МУЖАЙСЯ</a><br/>
  <a href="#chapter136">ГАЛАСЫ ДАРОГ</a><br/>
  <a href="#chapter137">МЫ ВЕРНЕМСЯ</a><br/>
  <a href="#chapter138">УПАРТАСЦЬ</a><br/>
  <a href="#chapter139">КАЛГАСНЫ ВАРТАЎНІК</a><br/>
  <a href="#chapter140">ЖНІВО</a><br/>
  <a href="#chapter141">ГЕРОІ</a><br/>
  <a href="#chapter142">ЗЯМЛЯ</a><br/>
  <a href="#chapter143">ХМАРА</a><br/>
  <a href="#chapter144">СЛОВА ПРЫСЯГІ</a><br/>
  <a href="#chapter145">ГОРАДУ НА ДЗВІНЕ</a><br/>
  <a href="#chapter146">НЕ СПІЦЕ</a><br/>
  <a href="#chapter147">ДРУГУ Ў НЯВОЛІ</a><br/>
  <a href="#chapter148">ВІНТОЎКА</a><br/>
  <a href="#chapter149">ПЕРШАМАЙСКІ САЛЮТ</a><br/>
  <a href="#chapter150">АБ ЧЫМ СПЯВАЮЦЬ САЛАЎІ?</a><br/>
  <a href="#chapter151">ПАСЫЛКА</a><br/>
  <a href="#chapter152">ВЯЧЭРНІЯ ДУМЫ</a><br/>
  <a href="#chapter153">З НОВЫМ ГОДАМ</a><br/>
  <a href="#chapter154">РАЙКОМ</a><br/>
  <a href="#chapter155">РОДНЫ ХЛЕБ</a><br/>
  <a href="#chapter156">ДЗЯЎЧЫНЕ З КЛІМАВІЧ</a><br/>
  <a href="#chapter157">НАКАЗ</a><br/>
  <a href="#chapter158">ГАЙ</a><br/>
  <a href="#chapter159">БЕЛАРУСІ</a><br/>
  <a href="#chapter160">РОЗДУМ ПАД НОВЫ ГОД</a><br/>
  <a href="#chapter161">СМЕРЦЬ САЛДАТА</a><br/>
  <a href="#chapter162">ВЕРШ ПРА МЕДАЛЬ</a><br/>
  <a href="#chapter163">ПІСЬМО З НЯВОЛІ</a><br/>
  <a href="#chapter164">ПРА КНІГІ</a><br/>
  <a href="#chapter165">СНЫ ХЛАПЧУКА</a><br/>
  <a href="#chapter166">ЖЫВОЕ СЛОВА</a><br/>
  <a href="#chapter167">НАША СЛАВА</a><br/>
  <a href="#chapter168">ЧЫРВОНАЙ АРМІІ</a><br/>
  <a href="#chapter169">ВЯСНА</a><br/>
  <a href="#chapter170">ВЫЗВАЛЕНАМУ МІНСКУ</a><br/>
  <a href="#chapter171">ПЕРАМОГА</a><br/>
  <a href="#chapter172">НОВЫ ДОМ</a><br/>
  <a href="#chapter173">ЗВАРОТ</a><br/>
  <a href="#chapter174">ШЧАСЛІВЫ МАЙ</a><br/>
  <a href="#chapter175">ПАД НЕБАМ БАЦЬКАЎШЧЫНЫ</a><br/>
<a href="#chapter176">1946—1965</a><br/>
  <a href="#chapter177">СЛАВА КАСТРЫЧНІКУ</a><br/>
  <a href="#chapter178">ПАМЯЦІ М. І. КАЛІНІНА</a><br/>
  <a href="#chapter179">РАЗМОВА АБ ШЧАСЦІ</a><br/>
  <a href="#chapter180">РАДЗІМЫ НАШАЕ ЗАКОН</a><br/>
  <a href="#chapter181">РАДЗІМЫ НАШАЙ СЛАВА</a><br/>
  <a href="#chapter182">НАШ СЦЯГ</a><br/>
  <a href="#chapter183">РАКА</a><br/>
  <a href="#chapter184">МІНСК</a><br/>
  <a href="#chapter185">АПАВЯДАННЕ АБ ЗЯМЛІ</a><br/>
  <a href="#chapter186">СЛОВА МІРУ</a><br/>
  <a href="#chapter187">ЛЕНІНСКАЙ ПРАЎДЫ СВЯТЛО</a><br/>
  <a href="#chapter188">МІНСКІЯ ЎРОЧЫШЧЫ</a><br/>
  <a href="#chapter189">ДАРОГА</a><br/>
  <a href="#chapter190">СКАРГА</a><br/>
  <a href="#chapter191">СВЯТОЧНЫ РАНАК</a><br/>
  <a href="#chapter192">СЛАВА ЕДНАСЦІ НАШАЙ</a><br/>
  <a href="#chapter193">ПРА ХІМІЮ І ПАЭЗІЮ</a><br/>
  <a href="#chapter194">ДАЎГАЛЕЦЦЕ</a><br/>
  <a href="#chapter195">БУДАЎНІКІ</a><br/>
  <a href="#chapter196">АГНІ</a><br/>
  <a href="#chapter197">РАСКАЗ ЦЕСЛЯРА</a><br/>
  <a href="#chapter198">ГОСЦІ</a><br/>
  <a href="#chapter199">У НОВЫМ ДОМЕ</a><br/>
    <a href="#chapter200">* * *</a><br/>
  <a href="#chapter201">КАЛЫХАНКА</a><br/>
  <a href="#chapter202">ТЫ ПУЦЯВОДНАЙ СВЕЦІШ ЗОРКАЙ</a><br/>
  <a href="#chapter203">БЕЛАРУСЬ</a><br/>
  <a href="#chapter204">* * *</a><br/>
  <a href="#chapter205">МАЛЕННЕ АБ ДАЖДЖЫ</a><br/>
  <a href="#chapter206">АДЗІНАЕ СЭРЦА</a><br/>
  <a href="#chapter207">БЕЛАРУСКІЯ СЫНЫ</a><br/>
  <a href="#chapter208">ПІЯНЕРСКАЯ ПАХОДНАЯ</a><br/>
  <a href="#chapter209">ГАРОХ</a><br/>
  <a href="#chapter210">ДАПЫТЛІВЫ</a><br/>
  <a href="#chapter211">ЛОСЬ</a><br/>
  <a href="#chapter212">ВЯСЁЛКА</a><br/>
<a href="#chapter213">З вершаў аб заграніцы</a><br/>
  <a href="#chapter214">У ДАРОЗЕ</a><br/>
  <a href="#chapter215">СУСТРЭЧА З АМЕРЫКАЙ</a><br/>
  <a href="#chapter216">ПЕРАД СТАТУЯЙ СВАБОДЫ</a><br/>
  <a href="#chapter217">СЛОВА Ў ДЫСКУСІІ</a><br/>
  <a href="#chapter218">РОДНЫ ПРЫВІД</a><br/>
  <a href="#chapter219">ЗЯМЛЯЧЦЬІ</a><br/>
  <a href="#chapter220">РАЗМОВА З АКІЯНАМ</a><br/>
  <a href="#chapter221">ДЗІВАКІ</a><br/>
  <a href="#chapter222">ХВАЛЯ</a><br/>
<a href="#chapter223">Сатырычныя вершы</a><br/>
  <a href="#chapter224">ЯК ПАРТЫЗАН «ДЗЕД» ЗАДАЎ ФРЫЦАМ АБЕД</a><br/>
  <a href="#chapter225">ВЯСНОВЫЯ РЭЗЕРВЫ</a><br/>
  <a href="#chapter226">ПАРТРЭТЫ ФАШЫСЦКІХ ВАЯК</a><br/>
    <a href="#chapter227">«Налётчык-знішчальнік»</a><br/>
    <a href="#chapter228">«Майстра штыкавога ўдару»</a><br/>
    <a href="#chapter229">«Абаронца»</a><br/>
    <a href="#chapter230">«Герой»</a><br/>
    <a href="#chapter231">«Пераможца»</a><br/>
  <a href="#chapter232">НЕЧАКАНАЯ СУСТРЭЧА</a><br/>
  <a href="#chapter233">ДВА ПАРАДКІ</a><br/>
  <a href="#chapter234">ВЯСЕННЕ-ЛЕТНІЯ РАБОТЫ</a><br/>
  <a href="#chapter235">ФАШЫСЦКІЯ ПАРАДКІ — ГРАБЕЖ І ПАДАТКІ</a><br/>
  <a href="#chapter236">ПА «ДОБРАЙ» ВОЛІ</a><br/>
  <a href="#chapter237">ПРЫГОДЫ ГАМБУРГСКІХ ДАМ</a><br/>
    <a href="#chapter238">* * *</a><br/>
  <a href="#chapter239">«ЗНАТОК» БЕЛАРУСІ</a><br/>
  <a href="#chapter240">ДОБРАЯ ЦЁТКА</a><br/>
  <a href="#chapter241">МАЛЫЯ ЖАРТЫ</a><br/>
  <a href="#chapter242">САБАКАМ — САБАЧАЯ СМЕРЦЬ</a><br/>
  <a href="#chapter243">ВЯРОЎКА БУДЗЕ</a><br/>
  <a href="#chapter244">ГІТЛЕР ПЕСЕНЬ НЕ ПЯЕ</a><br/>
  <a href="#chapter245">ЭПІТАФІІ ДЛЯ АРЫЙСКАЙ ПОГАНІ</a><br/>
    <a href="#chapter246">Над магілай невядомага салдата</a><br/>
    <a href="#chapter247">Над магілай афіцэра</a><br/>
    <a href="#chapter248">Над магілай памешчыка</a><br/>
  <a href="#chapter249">УСЕАГУЛЬНАЯ РАСПРАДАЖА</a><br/>
  <a href="#chapter250">БОТЫ</a><br/>
  <a href="#chapter251">НА ПРЫЁМЕ Ў МЭРА ГОРАДА</a><br/>
  <a href="#chapter252">ХТО ЁН?</a><br/>
  <a href="#chapter253">ЗДАРЭННЕ НА АДНЫМ СХОДЗЕ</a><br/>
  <a href="#chapter254">АМЕРЫКАНСКІ ЛАД ЖЫЦЦЯ</a><br/>
<a href="#chapter255">Пасмяротныя публікацыі</a><br/>
  <a href="#chapter256">* * *</a><br/>
  <a href="#chapter257">* * *</a><br/>
  <a href="#chapter258">ПАРЭЧКІ</a><br/>
  <a href="#chapter259">К. В. КІСЯЛЁВУ</a><br/>
  <a href="#chapter260">(Надпіс на кнізе выбраных твораў)</a><br/>
  <a href="#chapter261">ДЫПЛАМАТЫ</a><br/>
  <a href="#chapter262">* * *</a><br/>
<a href="#chapter263">Вершы з кнігі «Дасэні»</a><br/>
  <a href="#chapter264">ДАСЭНІ</a><br/>
  <a href="#chapter265">* * *</a><br/>
  <a href="#chapter266">СТРОФЫ</a><br/>
  <a href="#chapter267">* * *</a><br/>
  <a href="#chapter268">* * *</a><br/>
  <a href="#chapter269">* * *</a><br/>
  <a href="#chapter270">НАСЛЕДАВАННЕ БЁРНСУ</a><br/>
  <a href="#chapter271">* * *</a><br/>
  <a href="#chapter272">* * *</a><br/>
  <a href="#chapter273">* * *</a><br/>
  <a href="#chapter274">* * *</a><br/>
  <a href="#chapter275">* * *</a><br/>
  <a href="#chapter276">КАНКОРДЫЯ</a><br/>
  <a href="#chapter277">* * *</a><br/>
  <a href="#chapter278">* * *</a><br/>
  <a href="#chapter279">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1925—1930</h3>
<p> </p>
<h4><a id="chapter2"></a>* * *</h4>
<p>Нашто гадаць і марыць аб далёкім,</p>
<p>Каму ў жыццё не верыцца душой?</p>
<p>Нальецца яблыня крамяным сокам</p>
<p>І заўтра апране раскошны шоўк.</p>
<p> </p>
<p>А не збярэ яна апалых лісцяў,</p>
<p>Не зацвіце ў старых пялёстках зноў,</p>
<p>Бо толькі зоры — тыя, што й калісьці,</p>
<p>Ды неба сінь з дымкамі аблакоў.</p>
<p> </p>
<p>Як маладзік, навокал гляну вокам —</p>
<p>Я разгадаць наступны дзень прыйшоў:</p>
<p>Гадае той аб прышласці далёкай,</p>
<p>Хто верыць у сучаснае душой.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter3"></a>ЗВОН ВЯСНЬІ</h4>
<p>Быў малы, калі кулі свісталі</p>
<p>Ў лазняках ля вясковых аколіц.</p>
<p>А сягоння — і я ужо сталы,</p>
<p>А сягоння — і я камсамолец.</p>
<p> </p>
<p>Ці ж не мне развінуць свае плечы,</p>
<p>Расказаць пра былыя паходы,</p>
<p>Як на фронт адыходзілі ўвечар</p>
<p>Камсамольска-чырвоныя роты?!</p>
<p> </p>
<h5><a id="chapter4"></a>* * *</h5>
<p>Беларусь! Хіба ж можна сягоння</p>
<p>Утапіць успамін аб няволі?</p>
<p>Не, мы помнім, як панскія коні</p>
<p>Дратавалі сялянскае поле.</p>
<p> </p>
<p>Не забудзем, як скрозь над прасцягам</p>
<p>У вялікай напружанай бойцы</p>
<p>Неслі мужна чырвоныя сцягі</p>
<p>Маладыя байцы-камсамольцы.</p>
<p> </p>
<h5><a id="chapter5"></a>* * *</h5>
<p>Горад, горад і родная вёска!</p>
<p>Адышлі дні пакут і прымусу,</p>
<p>Вы красуеце сёння ў пялёстках</p>
<p>Дзіўнай кветкі жывой — Беларусі.</p>
<p> </p>
<p>Усміхаецца сонца вясёла</p>
<p>Ля абноўленых нашых аколіц,—</p>
<p>Зруйнаваныя фабрыкі й сёлы</p>
<p>Аднавіў працаўнік-камсамолец.</p>
<p> </p>
<h5><a id="chapter6"></a>* * *</h5>
<p>Ён і сёння штурмуе нязменна</p>
<p>Карла Маркса і Леніна томы.</p>
<p>Камсамол — КПБ пакаленне:</p>
<p>Як яна — ён не ведае ўтомы.</p>
<p> </p>
<p>Быў малы, калі кулі свісталі,</p>
<p>А сягоння яго не стрымаеш:</p>
<p>Вочы — сінія, зірк у іх — сталлю,</p>
<p>І душа разліваецца маем.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter7"></a>* * *</h4>
<p>Сэрца, думкі,— гэй, наперад!</p>
<p>Бо не нам у смутку ныць.</p>
<p>У душы — стальная вера,—</p>
<p>Значыць, буду ў шчасці жыць.</p>
<p> </p>
<p>Выйду ў поле на загоны,</p>
<p>Пад блакітны небакрай.</p>
<p>Рунь кусцістая на гонях,—</p>
<p>Значыць, будзе ураджай.</p>
<p> </p>
<p>Гэй жа, поле, луг шырокі</p>
<p>І ад лёну сіні дол!</p>
<p>Вас не змераць сёння вокам,</p>
<p>Як не змераць камсамол.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter8"></a>ЭХ, СКАРЭЙ БЫ!..</h4>
<p>Зажурчала вада раўчакамі,</p>
<p>Па разорах у полі рагоча...</p>
<p>Эх, скарэй бы да нас бальшакамі</p>
<p>Падарунак прыйшоў ад рабочых!</p>
<p> </p>
<p>Што нам цацкацца з плугам на нівах,</p>
<p>Калі нашы хлапцы ў камсамоле</p>
<p>Хочуць жыць і рабіць калектывам</p>
<p>І даўно перайшлі на шматполле.</p>
<p> </p>
<p>А праз тыдзень зубчатае сонца</p>
<p>Грабянцамі зямельку ачысціць</p>
<p>І па полі, шырокім бясконца,</p>
<p>Пойдзе трактар сталёвы ўрачыста.</p>
<p> </p>
<p>Ён паспорыць сялянскую працу —</p>
<p>Ненатомны і дужы, як волат,</p>
<p>І пад вечар у клубе-палацы</p>
<p>Адпачне і вясковая моладзь.</p>
<p> </p>
<p>Зазвіняць камсамольскія песні,</p>
<p>Як у полі вясна загрукоча,</p>
<p>Каб хутчэй толькі з подыхам веснім</p>
<p>Падарунак прыйшоў ад рабочых.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter9"></a>МАЁВА-ПІЯНЕРСКАЕ</h4>
<p>Першамай! Сёння горад і вёска</p>
<p>Апранулі святочны убор,</p>
<p>І людскія патокі-усплёскі</p>
<p>Заліваюць шырокі прастор.</p>
<p> </p>
<p>Камяніц мураваныя гмахі,</p>
<p>Як дзяўчаты істужкі ў касу,</p>
<p>Паўпляталі чырвоныя сцягі,</p>
<p>Люба глянуць на гэту красу.</p>
<p> </p>
<p>Эх, прыгожасць вясёлага мая,</p>
<p>Безупынная воля-разгон!</p>
<p>Сёння й вецер нам песні спявае,</p>
<p>Сёння й сонца кладзе нам паклон.</p>
<p> </p>
<p>За калонай фабрычных рабочых,</p>
<p>Адбіваючы такт ў барабан,</p>
<p>Піянеры шарэнгамі крочаць</p>
<p>На шырокую плошчу-майдан.</p>
<p> </p>
<p>Камсамольская песня маёвая</p>
<p>Маладняцкім задорам звініць...</p>
<p>Эх, жыццё наша светлае, новае,</p>
<p>Ну і як жа цябе не любіць?!</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter10"></a>ВЫЙДУ Я РАНІЦАЙ</h4>
<p>Выйду я раніцай з плугам у поле,</p>
<p>Поле — шырокі разлог;</p>
<p>Лес, нахіліўшыся голлем дадолу,</p>
<p>Голлем дадолу прылёг.</p>
<p> </p>
<p>Вецер пракоціцца, будзячы нівы,—</p>
<p>Нівы калоссем шумяць,</p>
<p>Поўнячы грудзі і думкі імкліва,</p>
<p>Думкі імкліва ляцяць.</p>
<p> </p>
<p>Знекуль даносяцца звонкія гукі,</p>
<p>Гукі — душы пераліў.</p>
<p>Песня ўзвіваецца водгуллем гулкім,</p>
<p>Водгуллем гулкім між ніў.</p>
<p> </p>
<p>Вось яна коціцца, быццам бы хвалі,—</p>
<p>Хвалі-струмені крыніц,</p>
<p>Думка за ёю ўсё вышай і далей,</p>
<p>Вышай і далей звініць.</p>
<p> </p>
<p>І распускаюцца дзіўныя краскі,</p>
<p>Краскі ўпрыгожылі луг,</p>
<p>Быццам не нівы, а нейкія казкі,</p>
<p>Нейкія казкі наўкруг.</p>
<p> </p>
<p>Гэта ўзышло над палеткамі сонца,</p>
<p>Сонца жыцця і красы,</p>
<p>І разліваецца срэбра бясконца,</p>
<p>Срэбра крыштальнай расы.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter11"></a>ПАСЛЯ НОЧЫ</h4>
<p>Белакудры юнак — дзень ліпнёвы,</p>
<p>Ты сягоння на песні багаты,</p>
<p>А калісьці лясы і дубровы</p>
<p>Весяліў кулямёт ды гарматы.</p>
<p> </p>
<p>О, я помню той дзень навальнічны!</p>
<p>Ужо з самага ранняга рана</p>
<p>За балотам у нетрах крынічных</p>
<p>Пахаваліся людзі ад пана.</p>
<p> </p>
<p>З кожным грукатам-стрэлам гарматы</p>
<p>Дзед старэнькі хрысціўся тры разы:</p>
<p>— Ой, не скора мы пойдзем дахаты,</p>
<p>Як не выганяць панскай заразы!</p>
<p> </p>
<p>Як прачнуліся ж мы пасля ночы,</p>
<p>Бачым — дзень...</p>
<p>Кулямёт не рагоча,</p>
<p>Сціхла вінтоўка,</p>
<p>Наўкола змоўкла.</p>
<p>Ціша... Ціша...</p>
<p>Ледзь калыша</p>
<p>Вецер штандар чырвоны.</p>
<p>Працоўных калоны</p>
<p>Сваю перамогу святкуюць.</p>
<p>Помню я раніцу тую:</p>
<p> </p>
<p>Заірзалі ў дуброве коні,</p>
<p>Зарыкалі каровы ў гаі,</p>
<p>Вецер пусціўся ў пагоню</p>
<p>Па светла-зялёным галлі.</p>
<p> </p>
<p>Павыходзілі з лесу сяляне,</p>
<p>Час вітаючы радасны, новы...</p>
<p>Дык ці ж можна забыць пра паўстанне</p>
<p>Ў гэты дзень вызвалення ліпнёвы?</p>
<p> </p>
<p>Дык ці ж можна забыць яго сёння,</p>
<p>Калі нас падзяляюць шчэ межы,</p>
<p>Калі там сыны родных загонаў</p>
<p>Партызаніць пайшлі ў Белавежу?!</p>
<p> </p>
<p>Не! Пара вызвалення настане,</p>
<p>Што і Нёман шырокі і Вісла</p>
<p>Пасля доўгіх баёў і змагання</p>
<p>Заспяваюць свабодна, як Свіслач.</p>
<p> </p>
<p>Радасць новая сэрцы напоўніць,</p>
<p>Я схілю перад ёю калені,</p>
<p>Каб дастойнаю песняй успомніць</p>
<p>Новы час, новы дзень вызвалення.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter12"></a>УРАДЖАЙ</h4>
<p>Ой, пайду я рана</p>
<p>Ды мурог-мяжою</p>
<p>Ў поле пад гарою</p>
<p>Жытам любавацца.</p>
<p>Люба мне, як збожжа</p>
<p>Хваляю высокай</p>
<p>У палях шырокіх</p>
<p>Стане хвалявацца.</p>
<p> </p>
<p>Выйшаў я на поле...</p>
<p>На разлогіх гонях</p>
<p>Не вятры, не коні</p>
<p>Грывамі махаюць.</p>
<p>Гэта наша жыта</p>
<p>З горкі да лагчыны</p>
<p>Ў цёмныя чупрыны</p>
<p>Кудры завівае.</p>
<p> </p>
<p>Нахіляе голаў</p>
<p>Да зямлі калоссе...</p>
<p>Сэрца залілося</p>
<p>Радасцю-уцехай,</p>
<p>Аж у цёмным лесе,</p>
<p>У бары сасновым</p>
<p>У адказ на словы</p>
<p>Загрымела рэха.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter13"></a>ПЕСНЯ ЖНЯІ</h4>
<p>Жнейка маладая —</p>
<p>Стройная каліна</p>
<p>У глухой даліне</p>
<p>Жыта дажынала,</p>
<p>На мяжы мурожнай</p>
<p>Вольнаю часінай</p>
<p>Над калыскай сына</p>
<p>Песню напявала:</p>
<p> </p>
<p>— Спі-засні, мой хлопчык,</p>
<p>Мой малы дуронік!</p>
<p>Ты на гэтых гонях</p>
<p>Будзеш жыць іначай:</p>
<p>Там, дзе ўчора дзед твой</p>
<p>Плакаў на загоне,</p>
<p>Твая маці сёння</p>
<p>Больш ужо не плача.</p>
<p> </p>
<p>Хоць цяжкая праца,</p>
<p>Але ты шчаслівы:</p>
<p>Пройдзе час імкліва,</p>
<p>І ў глухіх далінах</p>
<p>На жніво палеткаў</p>
<p>Нашых урадлівых</p>
<p>З дружным калектывам</p>
<p>Выедзе машына.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter14"></a>РАДАСЦЬ ВЁСКІ</h4>
<p>Завіліся дажджынкі ў каралі</p>
<p>І павіслі слязьмі на бярозах.</p>
<p>Ну, а сэрца — імкліваю хваляй</p>
<p>Срэбразвонных уцех залілося.</p>
<p> </p>
<p>На гумне, пад асеннія свісты</p>
<p>Адзінокай бязлістай асіны,</p>
<p>Ярына закружылася лістам</p>
<p>Пад цапамі сталёвай машыны.</p>
<p> </p>
<p>Радасць сочыцца спелым налівам...</p>
<p>Я згадаў сёння думкі людскія:</p>
<p>— Шмат спарней працаваць калектывам,</p>
<p>Калі ёсць малатарні такія...</p>
<p> </p>
<p>Усміхаецца вёска машынам:</p>
<p>— Цэп дубовы цяпер не прылада!..</p>
<p>У сузор’ях вясёлкава-сініх</p>
<p>Мітульгой рассыпаецца радасць.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter15"></a>УСПАМІНЫ ПАДПАСКА</h4>
<p>Я падпаскам у тую быў восень,</p>
<p>Жоўты дол усцілаўся лістамі...</p>
<p>Што казаць, як тады мне жылося,—</p>
<p>Я не раз заліваўся слязамі.</p>
<p> </p>
<p>І любіў як і кожны падпасак,</p>
<p>Затуліцца ад гора ў дуброве,</p>
<p>Бо ад бацькі не ведаў я ласак</p>
<p>І не чуў яго добрага слова.</p>
<p> </p>
<p>Нават я і не помніў старога,</p>
<p>Толькі часта казала матуля,</p>
<p>Што ён вернецца хутка з астрога,</p>
<p>Да грудзей свайго сына прытуліць.</p>
<p> </p>
<p>Помню дзень у семнаццатым годзе,</p>
<p>Была восень тады, як і сёння.</p>
<p>Многа чутак хадзіла ў народзе,—</p>
<p>Не сціхаў рэвалюцыі гоман.</p>
<p> </p>
<p>Гнаў я статак пагонам у вёску,</p>
<p>Дзьмулі ветры з паўночнага боку.</p>
<p>Па настроях мне братам і цёзкам</p>
<p>Быў пажоўклы дубок адзінокі.</p>
<p> </p>
<p>Ахіналіся сінія далі</p>
<p>Невыразнай асенняй журботай.</p>
<p>Кулямёты ізноў сакаталі,</p>
<p>Рассыпаючы пошчакі шротам.</p>
<p> </p>
<p>I тады каля самае вёскі</p>
<p>Я пабачыў якогась салдата.</p>
<p>У грудзях радасць сэрца загоскала:</p>
<p>Я пазнаў яго — гэта быў тата...</p>
<p> </p>
<p>Слёзы шчасця змяшаліся з жалем,</p>
<p>Пакаціліся хваляй крынічнай.</p>
<p>Родны бацька — былы катаржанін —</p>
<p>Прынёс вестку пра светлы Кастрычпік.</p>
<p> </p>
<p>Я падпаскам у тую быў восень,</p>
<p>Рассыпалася лісце на доле,</p>
<p>А сягоння — Кастрычніку восем,</p>
<p>А мне два ўжо, як я ў камсамоле.</p>
<p> </p>
<p>Два і восем — у думках-імкненнях,</p>
<p>Два і восем — глыбока ў істоце,</p>
<p>Дык таму і журбы сёння меней</p>
<p>У пажоўклай дубовай лістоце.</p>
<p> </p>
<p>Успаміны звіваюцца ў песні,</p>
<p>Прысвячаю іх Захаду сёння.</p>
<p>Стане людзям у турмах там цесна,</p>
<p>І семнаццаты год там зазвоніць.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter16"></a>НУ, ДЫК ШТО...</h4>
<p>Ну, дык што, калі сэрца, як жулік,</p>
<p>Затаілася недзе ў калінах?</p>
<p>Усё роўна ж мяне не прытуліць</p>
<p>Чарнабровая гэта дзяўчына.</p>
<p> </p>
<p>Не злуюся,— таго я і варты,</p>
<p>Каб блукаць па лясах ды палянах,</p>
<p>Калі сам жа за сэрцам упартым</p>
<p>Я заўсёды іду паслухмяна.</p>
<p> </p>
<p>Толькі клікне — і зараз імкліва</p>
<p>Выбягаю за ім у дуброву</p>
<p>Слухаць шэлест калін сіратлівых,</p>
<p>Наглядаць, як пасуцца каровы.</p>
<p> </p>
<p>Быў я некалі змалку падпаскам,</p>
<p>І дасюль з той юнацкай часіны</p>
<p>Я не ведаў цяплейшае ласкі,</p>
<p>Як маўклівая ласка каліны.</p>
<p> </p>
<p>І цяпер, калі сэрца ад болю</p>
<p>Зашчыміць і пакліча без слова,</p>
<p>Я выходжу ў шырокае поле,</p>
<p>Я іду да калін у дуброву.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter17"></a>ПАЛЮБІЎ Я ЯЕ</h4>
<p>Я спаткаў яе летам у жніва,</p>
<p>Калі месяц, нібы з рукава,</p>
<p>Шчодра высыпаў росы на нівы,</p>
<p>Аж бялела пад імі трава.</p>
<p> </p>
<p>Ноч іх полагам цёмным накрыла,</p>
<p>І заснулі спакойна сады...</p>
<p>— Палюбі,— сэрца мне гаварыла,</p>
<p>Гэты радасны твар малады.</p>
<p> </p>
<p>Яна мне пра сяло расказала,</p>
<p>Пра работу ячэйкі, жыццё...</p>
<p>І туга маё сэрца сціскала,</p>
<p>Што я з вёскі ды ў горад уцёк.</p>
<p> </p>
<p>Расказала, а сэрца не змоўкла,</p>
<p>Гаварыла ізноў аб усім...</p>
<p>Палюбіў я яе, камсамолку,</p>
<p>Ды за тое, што ў сэрцы быў КІМ.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter18"></a>ВОЧЫ СІНІЯ</h4>
<p>Васільковыя сінія вочы,</p>
<p>Не пазнаць вашых дум-таямніц!</p>
<p>Калі вецер бярозу паточыць,</p>
<p>Дык і дуб нахіляецца ніц.</p>
<p> </p>
<p>Так і сэрца маё спапялела:</p>
<p>Зірк вачэй для мяне быў агонь.</p>
<p>Стрэў на пожні яе з тварам белым</p>
<p>Стрэў і сціснуў далонямі скронь.</p>
<p> </p>
<p>З тых часоў у маіх вандраваннях</p>
<p>Сэрца сочыць блакіты вачэй</p>
<p>І гучыць у напевах-прызнаннях</p>
<p>Сіні колер званчэй і званчэй.</p>
<p> </p>
<p>Я не першы ў гады маладыя,</p>
<p>Калі сэрца крыніцай бурліць.</p>
<p>Заспяваў пра блакітныя тыя</p>
<p>Вочы, поўныя дум-таямніц.</p>
<p> </p>
<p>Не шкада залатога дзяцінства,</p>
<p>Адцвітуць усё роўна сады:</p>
<p>І на цяжкіх і лёгкіх гасцінцах</p>
<p>Чалавек толькі раз малады.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter19"></a>ВЕЕ ВЕЦЕР</h4>
<p>Вее вецер — лёгкі подых,</p>
<p>На дарозе снежны пыл.</p>
<p>Перажытага не шкода,</p>
<p>Маладым бы толькі быць!</p>
<p> </p>
<p>Ды не ўмелі, мусіць, вочы</p>
<p>Зберагчы агонь жывы...</p>
<p>Помню тонкі стан дзявочы,</p>
<p>Муражныя паплавы.</p>
<p> </p>
<p>Помню ціхі зорны вечар.</p>
<p>Пад праменнем трапяткім</p>
<p>Косы падалі на плечы</p>
<p>Вадаспадам залатым,</p>
<p> </p>
<p>Вусны рдзелі, як маліны...</p>
<p>Што было — таго не знаць:</p>
<p>Сведкі ж немыя, дзяўчына,—</p>
<p>Што раскажа сенажаць?!</p>
<p> </p>
<p>А цяпер я хмуру бровы —</p>
<p>Восень, вецер, снег і дождж...</p>
<p>Эх, лясы мае, дубровы,</p>
<p>Знаць, і вам кахання досць!</p>
<p> </p>
<p>І са шчок ірдзень спадае,</p>
<p>Вяне ўсмешка на губах.</p>
<p>Дзе ж ты, радасць маладая,</p>
<p>Саду бэзавага пах?!</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter20"></a>* * *</h4>
<p>Што мне вусны і што мне дзяўчына?</p>
<p>Сэрца лістам у песнях развею,</p>
<p>Толькі б край, як у лісці лагчына,</p>
<p>Патанаў каб у песнях-завеях.</p>
<p> </p>
<p>Песні, песні! Ці шчырыя словы?</p>
<p>І ці ўзросцяць іх людзі, ці зглумяць?</p>
<p>Адтаго вось і хмурацца бровы,</p>
<p>Агартаюць маркотныя думы.</p>
<p> </p>
<p>Веру моцна я ў светлае Заўтра,</p>
<p>Бо ўжо мак зацвітае на градах;</p>
<p>З яго цвету і з верасу лаўры</p>
<p>Буду віць я краіне на радасць.</p>
<p> </p>
<p>Што ж мне вусны і што мне дзяўчына?</p>
<p>Сэрца лістам у песнях развею,</p>
<p>Толькі б край, як у лісці лагчына,</p>
<p>Патанаў каб у песнях-завеях.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter21"></a>ДРЫЖАЦЬ У ШЭРАНІ БЯРОЗЫ</h4>
<p>Дрыжаць у шэрані бярозы,</p>
<p>Бялеюць снежныя палі.</p>
<p>Зімы вясёлкавая россып</p>
<p>Убрала срэбрам тапалі.</p>
<p> </p>
<p>Трымціцца сонца на сувеях,</p>
<p>А гурбы снегу — да акон.</p>
<p>Пайду туды, дзе ветры веюць,</p>
<p>Імклівых дум рассыплю звон.</p>
<p> </p>
<p>Але маўчыць прастор у снезе...</p>
<p>Каму ж я радасць панясу?</p>
<p>Улетку толькі на начлезе</p>
<p>Я запляту яе ў касу.</p>
<p> </p>
<p>І я люблю вясну, завеі,</p>
<p>Бо мы жывём у добры час:</p>
<p>Вясною шчасце пунсавее,</p>
<p>Зімою — радасць на вачах.</p>
<p> </p>
<p class="sign">1925 г.</p>
<p> </p>
<p> </p>
<h4><a id="chapter22"></a>ЗІМА</h4>
<p>І вось — ужо зіма. Ірдзельныя абрусы,</p>
<p>Як для ўрачыстасці, пасланы на палях.</p>
<p>Мне свет увесь здаецца роднай Беларуссю,—</p>
<p>Такі на захад і на ўсход прасторны шлях.</p>
<p> </p>
<p>Выходжу сцежкаю ў заснежанае поле,</p>
<p>Дарогі дальнія і клічуць і завуць.</p>
<p>Здаецца, мы й тугі не ведалі ніколі,</p>
<p>Бо думы зорныя нітуюць галаву.</p>
<p> </p>
<p>Ідзеш упэўнена — тады і не павалішся,</p>
<p>І шлях ясней відаць пад снегам і зарой:</p>
<p>Вось нашы ворагі, а вось — таварышы...</p>
<p>І шырыцца яшчэ спарней напорны крок.</p>
<p> </p>
<p>Не нам прапасці суджана, не нам загінуць!</p>
<p>Хай зубы ляскаюць ад роспачы ў другіх.</p>
<p>Нічога, што зіма —</p>
<p>імкненні не астынуць,</p>
<p>Калі свет будучы так моцна дарагі.</p>
<p> </p>
<p>Няхай асвяне маладосць сваім абліччам,</p>
<p>А непакорны дух не кіне вымагаць,</p>
<p>Бо нашых светлых дзён вякамі не палічыш</p>
<p>І мы не ведаем утомы у нагах.</p>
<p> </p>
<p>Выходжу сцежкаю ў заснежанае поле,</p>
<p>Дарогі дальнія і клічуць і завуць.</p>
<p>Здаецца, мы й тугі не ведалі ніколі,</p>
<p>Бо думы зорныя нітуюць галаву.</p>
<p> </p>
<p>Цудоўная зіма! Ірдзельныя абрусы,</p>
<p>Як для ўрачыстасці, пасланы на палях.</p>
<p>Мне свет увесь здаецца роднай</p>
<p>Беларуссю,—</p>
<p>Такі на захад і на ўсход прасторны шлях!</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter23"></a>ЗІМА</h4>
<p>Зіма. Снягі. Мароз. Завеі.</p>
<p>Дарога звонкая, як сталь.</p>
<p>Бярозы ў шэрані сівеюць,</p>
<p>Палі бялеюць, як паркаль.</p>
<p> </p>
<p>Люблю я раніцаю звонкай,</p>
<p>Запрогшы быстрага каня,</p>
<p>Імчацца ў лес, наперагонкі</p>
<p>З далёкім воблакам з паўдня.</p>
<p> </p>
<p>А лес стаіць маўклівы ціха,</p>
<p>Не зварухне свайго галля...</p>
<p>Зіма, зіма... Бы ў цвеце ліпа,</p>
<p>У белым снезе ўся зямля.</p>
<p> </p>
<p>Люблю я гэтым белым полем,</p>
<p>Дзе месяц пыл ацерушыў,</p>
<p>Назад варочацца паволі.</p>
<p>Драмаць на санях і ў цішы</p>
<p> </p>
<p>Снаваць за думкай думку... Бомы</p>
<p>То заміраюць, то гудуць.</p>
<p>У шлях, нікому невядомы,</p>
<p>Слупы дарожныя ідуць.</p>
<p> </p>
<p>Бярозы ў шэрані сівеюць,</p>
<p>Палі бялеюць, як паркаль.</p>
<p>Зіма, зіма... Снягі, завеі,</p>
<p>Дарога звонкая, як сталь.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter24"></a>ВЯСНА</h4>
<p>Ты, вясна,— маладая красуня.</p>
<p>А ці ж я не такі малады?</p>
<p>Сэрца радасцю ціхай красуе,</p>
<p>І красуюць у цвеце сады.</p>
<p> </p>
<p>Зелянеюць на сонцы узгоркі,</p>
<p>І сіней за нябёсы рака...</p>
<p>Ой, дзяўчаткі мае, камсамолкі,</p>
<p>Выйдзем разам вясну сустракаць!</p>
<p> </p>
<p>Заспявайце вясновую песню,</p>
<p>Я вам буду і сам падпяваць.</p>
<p>Сонца косы шаўковыя песціць,</p>
<p>На узмежку ўзыходзіць трава.</p>
<p> </p>
<p>Ты, вясна,— маладая красуня,</p>
<p>Прыгажэй за прыгожых дзяўчат:</p>
<p>Галава буйным цветам красуе,</p>
<p>Зацвілі васількі у вачах.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter25"></a>ЖАДАННЕ</h4>
<p>Быльняговыя межы агорклі,—</p>
<p>Радасць новая ў сэрцы цяпер:</p>
<p>Я хачу, каб пяскі і узгоркі</p>
<p>Не сціскалі, краіна, цябе.</p>
<p> </p>
<p>Я хачу, каб балоты і багны,</p>
<p>Быццам радасць у цвецені ліп,</p>
<p>Снегавою раўнінаю прагна</p>
<p>Без загонаў і межаў ляглі.</p>
<p> </p>
<p>Быльняговыя межы агорклі,—</p>
<p>Іншай радасці прагну цяпер:</p>
<p>Расцвітай, Беларусь мая, зоркай</p>
<p>На сузорных шляхах СССР!</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter26"></a>ЯК РАНЕЙ</h4>
<p>Як раней, я маўклівы і просты,</p>
<p>Толькі іншае сэрцам пасяг:</p>
<p>Залацісты над клёнамі россып</p>
<p>Беларусі збіраю ў пасаг.</p>
<p> </p>
<p>Як адзене яна свае строі,</p>
<p>Упляце шаўкавіцу ў касу</p>
<p>Ды як выйдзе паважна і стройна —</p>
<p>Залюбуюцца ўсе на красу.</p>
<p> </p>
<p>Залюбуюцца людзі на поступ,</p>
<p>Гэта сёння я сэрцам пасяг</p>
<p>І пурпуравай восені россып</p>
<p>Беларусі збіраю ў пасаг.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter27"></a>Я ХАЦЕЎ БЫ</h4>
<p>Я хацеў бы асыпаць прасторы</p>
<p>Беларускіх маўклівых палёў</p>
<p>Зернем чыстым, як гэтыя зоры,</p>
<p>Самых лепшых і радасных слоў.</p>
<p> </p>
<p>Ды, відаць, не судзіла мне доля</p>
<p>Гэты спеў, малады і жывы:</p>
<p>Дацвіла мая радасць у полі</p>
<p>Сярод горкай лазы і травы.</p>
<p> </p>
<p>Толькі веру, што прыйдзе — і скора!</p>
<p>Невядомы дагэтуль паэт,</p>
<p>Заспявае — пасыплюцца зоры</p>
<p>І на край, і на цэлы сусвет.</p>
<p> </p>
<p class="sign">1926 г.</p>
<p> </p>
<h4><a id="chapter28"></a>О, НЕ!..</h4>
<p>О, не!..</p>
<p>Сваёю простаю усмешкай</p>
<p>Ты не кранеш ні сэрца мне, ні дум:</p>
<p>Мяне ў жыцці зусім другое цешыць,</p>
<p>І я другімі сцежкамі іду.</p>
<p> </p>
<p>Магчыма, ты забудзешся на крыўду,</p>
<p>Калі пачну я ростань цалаваць,</p>
<p>І можа быць, што блізкія не прыйдуць,</p>
<p>А станеш з іх адна ты ў галавах.</p>
<p> </p>
<p>Адна абложыш дзёрнам і магілу,</p>
<p>Рассыплеш кветкі белыя на жвір...</p>
<p>І ўсё ж чамусь няведамая сіла</p>
<p>Заве мяне і вабіць зорны зірк</p>
<p> </p>
<p>Да іншых дум, да іншых летуценняў,</p>
<p>Дзе ласкі кволай, як твая, няма,</p>
<p>А ёсць адвага мужная ў імкненнях</p>
<p>І для імкненняў — велічны размах.</p>
<p> </p>
<p>Калі яна ў кроў маю і жылы</p>
<p>Прасочыцца, як сонца да ліста,—</p>
<p>Тады не зарасце мая магіла:</p>
<p>На ёй шыпшына будзе расцвітаць.</p>
<p> </p>
<p>Дык вось чаму табе сваёй усмешкай</p>
<p>Ні сэрца не крануць майго, ні дум,—</p>
<p>Мяне ў жыцці зусім другое цешыць,</p>
<p>І я другімі сцежкамі іду.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter29"></a>НЕ ДУМАЎ НІКОЛІ</h4>
<p>Не думаў ніколі, што позірк вачэй —</p>
<p>Прадонне без дна і без краю.</p>
<p>Пра гэта казаў я нядаўна яшчэ,</p>
<p>А сёння ёй песні складаю.</p>
<p> </p>
<p>Прайшла, толькі строі далёка шасцяць,</p>
<p>Усмешку на вуснах стаіла.</p>
<p>Ад гэтай усмешкі няма мне жыцця —</p>
<p>У ёй чараўнічая сіла.</p>
<p> </p>
<p>Сустрэнеш — і хочацца ў радасці ніц</p>
<p>Упасці й красе пакланіцца.</p>
<p>Паглядзіць — здаецца, што бляскі зарніц</p>
<p>Успыхнулі ў цёмнай крыніцы.</p>
<p> </p>
<p>А косы распусціць — здаецца, туман</p>
<p>Над рэчкаю ветры гайдаюць...</p>
<p>Учора казаў я, што любай няма,</p>
<p>А сёння ёй песні складаю,—</p>
<p>Не думаў, што вочы — прадонне...</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter30"></a>* * *</h4>
<p>За гаем сонца патухае,</p>
<p>З-за гор выходзіць маладзік.</p>
<p>Дзяўчына любая чакае</p>
<p>Мяне ў прысадах маладых.</p>
<p> </p>
<p>Адзін выходжу на дарогу,</p>
<p>Буйное жыта ледзь шуміць,</p>
<p>Ды насцярожана і строга</p>
<p>З-за хмаркі месячык глядзіць.</p>
<p> </p>
<p>Маўчаць высокія бярозы,</p>
<p>Маўчаць туманныя палі.</p>
<p>І вось мой твар шчыкочуць косы,</p>
<p>І рукі шыю абнялі...</p>
<p> </p>
<p>Мы доўга ў мораку гуляем,</p>
<p>Выходзіць зорак карагод,</p>
<p>Тады яна мяне пужае,</p>
<p>Што мы спазніліся на сход.</p>
<p> </p>
<p>І мы бяжым па росных сцежках.</p>
<p>На адзінокі аганёк.</p>
<p>Сябры здагадлівай усмешкай</p>
<p>Страчаюць нас яшчэ здалёк.</p>
<p> </p>
<p>А потым, позна, калі месяц</p>
<p>За горы пойдзе на спачын,</p>
<p>Вяртаемся са сходу з песняй</p>
<p>У белых воблаках лагчын.</p>
<p> </p>
<p>Іржуць дзесь коні пры дарозе,</p>
<p>З жытоў дыміцца свежы пах,</p>
<p>Шумяць зялёныя бярозы,</p>
<p>Начной імглой сінее шлях.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter31"></a>ГНУЦЦА ВЕРБЫ</h4>
<p>Гнуцца вербы,</p>
<p>Гнуцца нізка,</p>
<p>Гнуцца аж дадолу...</p>
<p>Дарагая, сядзь жа блізка,</p>
<p>Раскажы пра долю.</p>
<p> </p>
<p>Я вачэй тваіх праменні</p>
<p>Пад нябесны колер</p>
<p>Расцалую:</p>
<p>Можа, меней</p>
<p>Будзе ў сэрцы болю.</p>
<p> </p>
<p>Гнуцца вербы,</p>
<p>Гнуцца ніжай,</p>
<p>Гнуцца аж дадолу...</p>
<p>Дарагая, сядзь жа бліжай,</p>
<p>Раскажы пра долю.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter32"></a>ВЯНЕ ЎСМЕШКА</h4>
<p>Вяне усмешка на вуснах,</p>
<p>Русая жоўкне каса,</p>
<p>Смутак на сэрцы і вусціш...</p>
<p>Ведаю боль,— што казаць.</p>
<p> </p>
<p>Сам перажыў гэту здраду,</p>
<p>Словы спагады лавіў,</p>
<p>Плакаў камусьці на радасць,</p>
<p>Кожную ласку хваліў.</p>
<p> </p>
<p>Праўда, я сонцу ўсміхаўся,</p>
<p>Ткаў з яго кос паясы,—</p>
<p>Вось і надзея ўзвілася...</p>
<p>Кінь жа і ты галасіць!</p>
<p> </p>
<p>Плюнь на спагаду і здраду,</p>
<p>Слёзы збяры у прыпол,—</p>
<p>Знойдзеш і ласку і радасць,</p>
<p>Лістам не ляжаш на дол.</p>
<p> </p>
<p>Ведаю, цяжка і горна:</p>
<p>Русая жоўкне каса,—</p>
<p>Ды не зважай на пакорных,</p>
<p>Плюнь, не зірнуўшы назад!</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter33"></a>ЗАЦВІЛІ ЗАРНІЦЫ</h4>
<p>Зацвілі зарніцы, зацвілі над гаем...</p>
<p>Думае дзяўчына, думае-гадае:</p>
<p> </p>
<p>«У палях дарогі, у палях сцяжынкі...</p>
<p>Падаюць на скроні, падаюць сняжынкі.</p>
<p> </p>
<p>Дзе ж ты, мая радасць, дзе ты мая наквець?»</p>
<p>Заламала рукі, заламала накрыж.</p>
<p> </p>
<p>А навошта слёзы і навошта роспач?</p>
<p>Заспявай, дзяўчына, заспявай папросту.</p>
<p> </p>
<p>Наскія дарогі, наскія пуціны</p>
<p>У пясках не знікнуць, у пясках не згінуць.</p>
<p> </p>
<p>Зацвілі зарніцы, зацвілі сузор’ем,</p>
<p>Звоняць над нізінай, звоняць над узгор’ем.</p>
<p> </p>
<p>Паглядзі на зоры, паглядзі над краем,—</p>
<p>Знойдзеш сваю сцежку, знойдзеш, дарагая.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter34"></a>ЗАШАЛЯСЦЕЛА</h4>
<p>Зашалясцела ў цёмным лісці клёнаў,</p>
<p>Зашалясцела звонам серабра...</p>
<p>І з ветлаю падзякаю-паклонам</p>
<p>Схілілася над рэчкаю вярба.</p>
<p> </p>
<p>Як з хмары дождж, ліюцца думы светла</p>
<p>На ціхія палеткі і сады...</p>
<p>А хто ж успомніць нашу песню ветла,</p>
<p>Складаючы напеў свой малады?</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter35"></a>КЛЁН ЗАВЯЎ</h4>
<p>Клён завяў ды стаіць у раздум’і,</p>
<p>Галаву апусціўшы на дол:</p>
<p>Паляцелі лісты, быццам думы,</p>
<p>Паляцелі зямлі на прыпол.</p>
<p> </p>
<p>Я і сам прыціхаю пад клёнам:</p>
<p>Паляцець залатым бы лісцём</p>
<p>Ды упасці далёка... з паклонам</p>
<p>Перад новай красой і жыццём.</p>
<p> </p>
<p>Я іду, а лісты адлятаюць;</p>
<p>І чамусьці хмурнее мой твар:</p>
<p>Здэцца б сэрца аддаў развітанню —</p>
<p>У няведамым шмат хараства.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter36"></a>МЕСЯЦ НЫРАЕ</h4>
<p>Месяц нырае ў бяздонні</p>
<p>Белых, як пух, аблакоў.</p>
<p>Ён, як вядома, бяздомнік</p>
<p>З самых далёкіх вякоў.</p>
<p> </p>
<p>Чуў я, аднак, у дзяцінстве,</p>
<p>Слых і дагэтуль не змоўк:</p>
<p>Люба яму пры гасцінцы</p>
<p>Песціць бярозавы шоўк.</p>
<p> </p>
<p>Я — што і месяц вандроўны.</p>
<p>Дзе я закончу мой спеў?</p>
<p>Можа быць, гэта ўсё роўна,</p>
<p>Я ж бы ўсім сэрцам хацеў —</p>
<p> </p>
<p>Там, дзе над возерам сінім,</p>
<p>Сіньшым за колер нябёс,</p>
<p>Зорка вячэрняя гіне</p>
<p>Ў шоўку расцвіўшых бяроз.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter37"></a>ЯКУБУ КОЛАСУ</h4>
<p>Ну, што ж яму сказаць?</p>
<p>Якой хвалой усцешыць?</p>
<p>А можа ў глыб вачэй</p>
<p>Папросту паглядзець?</p>
<p>Ні слова цёплае,</p>
<p>Ні добрая усмешка,</p>
<p>Напэўна, не сатруць</p>
<p>На вуснах горкі след.</p>
<p> </p>
<p>Ці чулі вы калі,</p>
<p>Браточкі дарагія,</p>
<p>Як хмурнай раніцай</p>
<p>Маркоціцца зара,</p>
<p>Як росы падаюць,</p>
<p>Як у тумане гінуць,</p>
<p>А сонца выплыве —</p>
<p>Тады гараць, гараць?..</p>
<p> </p>
<p>Вось так і Беларусь:</p>
<p>Ад краю і да краю</p>
<p>Слязьмі зрасіла скрозь</p>
<p>Зарослыя шляхі...</p>
<p>Адны казалі нам,</p>
<p>Што доля пакарала,</p>
<p>Другія цешылі,</p>
<p>Што гэта лёс такі.</p>
<p> </p>
<p>Дзе песні чуюцца —</p>
<p>Там віўся немы лямант,</p>
<p>Здавалася, пакут</p>
<p>Ніяк не збыць ліхіх...</p>
<p>Балота, возера —</p>
<p>А можа гэта плямы</p>
<p>Паміж сухіх пяскоў</p>
<p>Ад нашых слёз былых?</p>
<p> </p>
<p>Сягоння слёзы ўсе</p>
<p>Мы пазбіралі ў наквець,</p>
<p>Каб край глухіх балот</p>
<p>Закрасаваў, зацвіў.</p>
<p>І радасна цяпер,</p>
<p>Што ў непагоду нават</p>
<p>Раса пад ветрамі</p>
<p>Не падае на жвір.</p>
<p> </p>
<p>Але нам помніцца,</p>
<p>Як плачуць навальніцы,</p>
<p>Як стогне сумны бор</p>
<p>І шалясцяць лясы,</p>
<p>Маўчаць панурыя</p>
<p>Дарогі і гасцінцы</p>
<p>І хмары чорныя</p>
<p>Выходзяць галасіць.</p>
<p> </p>
<p>Тады і наш паэт</p>
<p>Выходзіў на дарогу,</p>
<p>Каб вартаваць ад зла</p>
<p>Пясчаныя палі.</p>
<p>Балюча ранілі</p>
<p>І смех і кплівы рогат,</p>
<p>Што думы ў песнях ён</p>
<p>Мужыцкіх запаліў.</p>
<p> </p>
<p>Што ж вінаваціць нам</p>
<p>Цяпер яго ў маркоце?!</p>
<p>Ці не затым адно,</p>
<p>Што сёння весялосць?</p>
<p>Хай песня сумная,—</p>
<p>А хто яе заводзіў,</p>
<p>Хто першы ёй праклаў</p>
<p>Дарогу ў маладосць?</p>
<p> </p>
<p>Браточкі любыя,</p>
<p>Браточкі дарагія,</p>
<p>Калі навалы б’юць</p>
<p>І крышаць берагі —</p>
<p>Не шмат знаходзіцца</p>
<p>Адважных, каб загінуць</p>
<p>За песню родную,</p>
<p>За радасць без тугі.</p>
<p> </p>
<p>Ці не таму калісь</p>
<p>Маркотная усмешка</p>
<p>Лягла на твар яго,</p>
<p>Вясёлы і жывы?</p>
<p>Дык што ж яму сказаць?</p>
<p>Якой хвалой усцешыць?</p>
<p>Які вянок яму</p>
<p>На галаву завіць?</p>
<p> </p>
<p>Не трэба пышных слоў,</p>
<p>Не трэба гучных одаў,—</p>
<p>Хай песня водгуллем</p>
<p>У сэрцы зазвініць!</p>
<p>За песню гэтую</p>
<p>Уславяць ўсе народы,</p>
<p>Звіюць яму вянок</p>
<p>З калоссяў і зарніц.</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter38"></a>Я НЕ КАЖУ</h4>
<p>Я не кажу, што вечна малады,</p>
<p>І не кажу, што бровы паліняюць:</p>
<p>Цвітуць сады, адцвітваюць сады —</p>
<p>Вось гэта ведаю, вось гэта знаю.</p>
<p> </p>
<p>Таму і ў сэрцы цвёрдая упартасць,</p>
<p>І думы шэпчуць песнямі зарок:</p>
<p>Мы самі пабудуем наша заўтра</p>
<p>На скрыжаванні ўсіх дарог.</p>
<p> </p>
<p>Аддам усё на гэта будаванне,</p>
<p>А трэба — пралію і кроў:</p>
<p>Каб увайсці ў наступных дзён світанне,</p>
<p>Трэ сэрца прысвяціць — не толькі крок.</p>
<p> </p>
<p>Дык не кажу, што вечна малады я,</p>
<p>І не кажу — павісне галава:</p>
<p>Няхай галёкаюць пра гэтае другія,</p>
<p>А мы упарта будзем будаваць!</p>
<p> </p>
<p class="sign">1926 г.</p>
<p> </p>
<p> </p>
<h4><a id="chapter39"></a>ЛІСТ У ВЁСКУ</h4>
<p>Глухая ноч. На небе гаснуць зоры.</p>
<p>А я не супакою ўсё душу:</p>
<p>На вокнах ноч намалявала ўзоры,</p>
<p>І я па іх ў вёску ліст пішу.</p>
<p> </p>
<h5><a id="chapter40"></a>* * *</h5>
<p>Дзень добры, любыя мае, дзень добры!</p>
<p>Ну, як у вас зіма, як маразы?</p>
<p>У нас ад снегу клёны стан свой горбяць</p>
<p>І ў гурбах патанаюць палазы.</p>
<p> </p>
<p>У вас, відаць, не меншыя завеі,</p>
<p>І розніцы ніякае няма:</p>
<p>У нас карункамі драты сівеюць,</p>
<p>У вас лясы бялеюць, як туман.</p>
<p> </p>
<p>На жаль, яны зімою не гамоняць,</p>
<p>А тут, бадай што, на любым рагу</p>
<p>Заводы, фабрыкі няспынна звоняць</p>
<p>І раннія гудкі ўзнімаюць гул.</p>
<p> </p>
<p>Яшчэ адным магу вам пахваліцца:</p>
<p>Захочам зор — запалім ліхтары.</p>
<p>Маёвая вячэрняя зарніца</p>
<p>Такім святлом ніколі не гарыць.</p>
<p> </p>
<p>І ўсё ж, далёкія і дарагія,</p>
<p>Я шлю лясам аснежаным паклон.</p>
<p>І ў вас настануць хутка дні другія —</p>
<p>Электрыка засвеціць над акном.</p>
<p> </p>
<p>Нядарам я буяню і сваволю,</p>
<p>Каб сноп аўса з яе снапом звянчаць;</p>
<p>Тады не будзе больш у сэрцы болю</p>
<p>За лёс краіны, матак і дзяўчат.</p>
<p> </p>
<p>І хоць зіма навокала, завеі,</p>
<p>Мяне не страшыць снегавая жудзь!</p>
<p>Я вам, мая радня і дабрадзеі,</p>
<p>Пра будучыню ў песні раскажу.</p>
<p> </p>
<p>Вы помніце, а мне і не забыцца,</p>
<p>Калі пакінуў я сваё сяло.</p>
<p>Пажоўклы ліст і хвойную ігліцу</p>
<p>Тады вятрамі ў полі размяло.</p>
<p> </p>
<p>І гаварылі мне мае суседзі:</p>
<p>— Мы пражылі без граматы свой век,</p>
<p>Дык нейк жа пражывуць і нашы дзеці,</p>
<p>А ты загінуць хочаш, чалавек!..</p>
<p> </p>
<p>І нават родныя не раз казалі:</p>
<p>— Дарэмна, сынку, кідаеш саху.</p>
<p>І маці з гора горкімі слязамі</p>
<p>Расіла сцежкі ў полі і ў садку.</p>
<p> </p>
<p>Не выказаць таго ніякім словам,</p>
<p>Што сэрца мне паліла, як палын,</p>
<p>Калі, правёўшы сына за дуброву,</p>
<p>І бацька мне сказаў: — Ідзі адзін!..</p>
<p> </p>
<p>Перада мной цямнелі грозна далі,</p>
<p>Я паглядзеў назад, у родны бок:</p>
<p>Стары стаяў без шапкі; быццам хвалі,</p>
<p>Сівыя пасмы зыбаў вецярок.</p>
<p> </p>
<p>Перада мной ляжаў мой шлях суровы,</p>
<p>Над ім бярозы ніклі далавах.</p>
<p>Ой, дарагія, любыя дубровы,</p>
<p>Няўжо ж загіне марна галава?</p>
<p> </p>
<p>Ішоў напорна я, ішоў да мэты;</p>
<p>Прайшла як бачыш першая зіма,</p>
<p>Вясна мінула, прамільгнула лета,</p>
<p>А вестачкі ад сына ўсё няма.</p>
<p> </p>
<p>Даруйце, любыя! Даруй, матуля!</p>
<p>Я ведаю, ты ўспомніла не раз,</p>
<p>Што я нашу нямытую кашулю</p>
<p>І, як відаць, зусім забыў пра вас.</p>
<p> </p>
<p>О не, каханая! Ну, як забыцца</p>
<p>Сваё сяло, палеткі і лугі?</p>
<p>Я вам пішу і чую, як крыніца</p>
<p>Шуміць вадой, цалуе берагі.</p>
<p> </p>
<p>Нібы наяве, бачу я і вёску,</p>
<p>Не здрадзіў ёй, не здраджу і заўжды:</p>
<p>Як зацвітуць сялянскія палоскі,</p>
<p>Прыеду я, прыеду зноў туды.</p>
<p> </p>
<p>Скажыце толькі мне, навошта межы,</p>
<p>Навошта вас сціскаюць берагі,</p>
<p>Я палюбіў шырокае бязмежжа,</p>
<p>Яно адкрыла мне і свет другі.</p>
<p> </p>
<p>Я горад палюбіў з яго змаганнем,</p>
<p>Бо тут жыццё ідзе зусім інакш,</p>
<p>І ад яго я шлю вам прывітанне,</p>
<p>Бо я вясковы ўсё ж, я родны ваш.</p>
<p> </p>
<p>Ты не маліся толькі больш на зоры</p>
<p>І не глядзі з надзеяй, маці, ўвысь:</p>
<p>Мы на зямных расквечаных прасторах</p>
<p>Збудуем наша шчасце для жывых.</p>
<p> </p>
<p>Нядарам я буяню і сваволю,</p>
<p>Каб сноп аўса з электрыкай звянчаць,</p>
<p>Тады не будзе больш у сэрцы болю</p>
<p>За лёс краіны, матак і дзяўчат.</p>
<p> </p>
<h5><a id="chapter41"></a>* * *</h5>
<p>Успыхнула і дагарэла свечка.</p>
<p>Закончан ліст, і я ізноў адзін.</p>
<p>На вежы дзесь адрывіста і рэдка</p>
<p>Гадзіннік выбівае пяць гадзін.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter42"></a>І ЗОРЫ, І МЕСЯЦ</h4>
<p>І зоры, і месяц, і сінь над палямі</p>
<p>Вячыста не моўкнуць — шасцяць.</p>
<p>А думкі віюць, развіваюць памалу</p>
<p>Вялікую песню жыцця.</p>
<p>Над морам, над лесам, над дзікаю стромай</p>
<p>Узвеяла сонца свой сцяг.</p>
<p>Яго шаўкавістыя, дзіўныя строі</p>
<p>У ветрах вякоў шалясцяць.</p>
<p>Загэтым сугучнасць навокал і стройнасць,</p>
<p>Загэтым у цвеце зямля.</p>
<p>І мы сваю радасць на стужкі пакроім,</p>
<p>Каб выслаць кілімамі шлях.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter43"></a>НАШТО ЗАХАВАЛА</h4>
<p>Нашто захавала на сэрцы тугу?</p>
<p>Ці ж радасць прыходзіць без гора?</p>
<p>Глядзі, як гамоніць трава на лугу,</p>
<p>Туманам спавітая ўчора —</p>
<p>спавітая ўчора.</p>
<p> </p>
<p>Бывае маркотна жалоба і сум,—</p>
<p>Я зведаў такія навалы,</p>
<p>А ўсё ж маладосці шчаслівай вясну</p>
<p>Навотлю не кінуў на хвалі —</p>
<p>не кінуў на хвалі.</p>
<p> </p>
<p>Без суму і радасць ярчэй не гарыць,</p>
<p>А роспачы, плачу — не трэба.</p>
<p>Маўклівая хвоя стаіць на гары,</p>
<p>Стаіць і глядзіцца у неба —</p>
<p>глядзіцца у неба.</p>
<p> </p>
<p>У будучнасць глянь, у мінулае глянь</p>
<p>Імкнуцца, імкнуліся людзі,</p>
<p>Тады ты не станеш, як белая здань,</p>
<p>І плачу ніколі не будзе —</p>
<p>ніколі не будзе!</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter44"></a>НЕ КАЖЫ</h4>
<p>Не кажы, не паверу ніколі —</p>
<p>Хмары сіняга неба не засцяць,</p>
<p>Гэта поле заснежана, поле,</p>
<p>А ў тым полі і гора і шчасце.</p>
<p> </p>
<p>Сам я ведаю добра і знаю,</p>
<p>Скуль ідуць яны — смутак і радасць,</p>
<p>І парадай сябе разважаю,</p>
<p>Што не трэба ні стынуць, ні надаць.</p>
<p> </p>
<p>І таму так і хочацца крыкнуць</p>
<p>Гэтай замеці снежнай і веі:</p>
<p>К чорту дзікую роспач і ўсхліпы,</p>
<p>Калі ветры усходнія веюць.</p>
<p> </p>
<p>І кажу — не паверу ніколі:</p>
<p>Хмары сіняга неба не засцяць,—</p>
<p>Калі свеціцца сонечны колер,</p>
<p>Дык красуе і радасць і шчасце.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter45"></a>СПАТКАЕМ ВЯСНУ</h4>
<p>Ноч туманная. Ціха і золка.</p>
<p>Мусіць, скора настане вясна.</p>
<p>Дзе ж ты ходзіш, мая камсамолка?</p>
<p>Што ж ты робіш сягоння адна?</p>
<p> </p>
<p>Выйдзі лепш на дарогу у поле,</p>
<p>Мы спаткаем з табою вясну.</p>
<p>Штось трывожнае сэрца мне коле,—</p>
<p>Я баюся, каб гэта не сум.</p>
<p> </p>
<p>Прынясі ж мне усмешку на вуснах,</p>
<p>Прынясі мне блакіт у вачах,</p>
<p>Каб не плакалі струны на гуслях</p>
<p>Пра нядолю і долю дзяўчат.</p>
<p> </p>
<p>Веру я маладосці і шчасцю:</p>
<p>У самоце не будзеш ты жыць,</p>
<p>З тваім спрытам нідзе не прапасці</p>
<p>І не ведаць дажджлівай імжы.</p>
<p> </p>
<p>Не заломіш ты ў роспачы рукі,</p>
<p>А сама пабудуеш свой лёс.</p>
<p>Дык чаму ж гэта ўсё-такі скруха</p>
<p>Завіваецца ў росквіт бяроз?</p>
<p> </p>
<p>Мусіць, ты запляла свае косы</p>
<p>Чорна-сінія белай істужкай.</p>
<p>Дык на лес, на халодныя росы</p>
<p>Кінь маркоту, каб вецер разгушкаў.</p>
<p> </p>
<p>І выходзь за прысады у поле,</p>
<p>Дзе дарэшты развеецца сум</p>
<p>І не будзе тужлівага болю,—</p>
<p>Мы спактаем вясну.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter46"></a>М. БАГДАНОВІЧУ</h4>
<p>Ці то восень была, ці зіма, ці вясна,</p>
<p>А ці сонца свяціла, ці зоры?</p>
<p>Пахіліўся на дол і пагорбіўся стан...</p>
<p>Кіпарысы наўкола і мора.</p>
<p> </p>
<p>Хвалі на моры</p>
<p>Сумуюць, гавораць:</p>
<p>Хто і дзе?</p>
<p>Вецер галосіць,</p>
<p>Чорная просінь</p>
<p>На вадзе.</p>
<p> </p>
<p>Не цвілі васількі, а кізілы цвілі,</p>
<p>Калі жвір на труну уссыпалі,</p>
<p>Скаргі скрозь праляглі на пясчанай зямлі,</p>
<p>Толькі бурна імкнуліся хвалі.</p>
<p> </p>
<p>Хвалі на моры</p>
<p>Сумуюць, гавораць:</p>
<p>Хтосьці знік.</p>
<p>Людзі прыпалі,</p>
<p>На стромкія скалы</p>
<p>Палі ніц.</p>
<p> </p>
<p>Ці стаяў, а ці не над магілаю крыж,</p>
<p>Толькі помнік стаіць на узвышшы.</p>
<p>Не зязюля, а чайкі узвеялі крык,</p>
<p>Узняліся над морам і вышай...</p>
<p> </p>
<p>Хвалі на моры</p>
<p>Сумуюць, гавораць:</p>
<p>Скрозь — туман.</p>
<p>Ён цяжкай часінай</p>
<p>Заўчасна загінуў</p>
<p>І... няма.</p>
<p> </p>
<p>Спавіла яго смерць, але песня жыве —</p>
<p>Хіба песня калі бо загіне?!</p>
<p>Да магілы сляды на зялёнай траве,</p>
<p>Быццам шлях на азёрах на сініх...</p>
<p> </p>
<p>Хвалі на моры</p>
<p>Сумуюць, гавораць,</p>
<p>Коцяць жвір.</p>
<p>Вэлюм на вочы...</p>
<p>Хвалі прарочаць:</p>
<p>Ён — жывы!</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter47"></a>* * *</h4>
<p>Мы золата, срэбра не маем,</p>
<p>Наш скарб небагаты і просты:</p>
<p>З заходу да ўсходу над краем</p>
<p>Красы зачарованай россып.</p>
<p> </p>
<p>Па каліву фарбу да фарбы</p>
<p>З палетка, дубровы і нетры</p>
<p>Збіраю я гэтыя скарбы,</p>
<p>Каб іх не развеялі ветры.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter48"></a>* * *</h4>
<p>Я краскі і словы завіў у вянок,</p>
<p>Звязаў шаўкавістай травою;</p>
<p>Для водару кветак не пырскаў віном,—</p>
<p>Крынічнай апырскаў вадою.</p>
<p> </p>
<p>Ні сябру, ні брату, ні сёстрам сваім</p>
<p>І нават ні дзеўчыне русай</p>
<p>Я гэты вянок шаўкавісты завіў,—</p>
<p>Завіў я яго Беларусі.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter49"></a>БЕЛАРУСЬ</h4>
<p>Зімой — снягі, мяцеліцы, завеі;</p>
<p>Вясною — бурныя паводкі скрозь;</p>
<p>Улетку — сумныя напевы жнеяў;</p>
<p>Увосень — золкасці халоднай рось;</p>
<p> </p>
<p>Балота; лес паміж азёраў сініх;</p>
<p>На цёмным небе цьмяная зара...</p>
<p>І называлі гэтую краіну</p>
<p>«Заходнерускі край».</p>
<p> </p>
<p>Ды час настаў...</p>
<p>Загаманілі нетры,</p>
<p>Прачнуліся балоты і лясы:</p>
<p>З усходу новага прымчалі ветры</p>
<p>І радасці і шчасця галасы.</p>
<p> </p>
<p>Ад тых часоў краіну сталі клікаць</p>
<p>Яе сапраўдным імем —</p>
<p>Беларусь.</p>
<p>Мне помніцца той дзень</p>
<p>Вясны Вялікай</p>
<p>І над зямлёй вясёлкавы абрус.</p>
<p> </p>
<p>Дык як жа мне ў няпраўду зноў паверыць,</p>
<p>Калі гавораць, быццам гэта лёс,</p>
<p>Што там браты пакутуюць без меры,</p>
<p>Льючы крывавыя крыніцы слёз.</p>
<p> </p>
<p>Няпраўда ўсё!</p>
<p>Я веру, веру моцна:</p>
<p>Яшчэ настане помсты дзень і там,</p>
<p>За крыўду горкую, атрутны воцат</p>
<p>Паўстаннямі адплацім мы панам.</p>
<p> </p>
<p>Тады над той, забранай Беларуссю<sup><a href="#footnote-1">1</a></sup></p>
<p>Таксама ўзыдзе ясная зара;</p>
<p>Усходу, захаду я тройчы пакланюся,—</p>
<p>Няхай агні не гаснучы гараць.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter50"></a>БЕЛАРУСІ САВЕЦКАЙ</h4>
<p>Ты, Беларусь, у бітвах і пакутах</p>
<p>Да новых дзён чырвоны несла сцяг.</p>
<p>Варожы свет дарогамі апутаў</p>
<p>Твае прасторы ўсе наўсцяж.</p>
<p> </p>
<p>Сапраўды, хто тваіх палёў шырокіх,</p>
<p>Паходы ладзячы, не дратаваў?!</p>
<p>З тваёй зямлі смакталі прагна сокі,</p>
<p>І рос на ёй палын-трава.</p>
<p> </p>
<p>Ты дачакалася цяпер Саветаў,</p>
<p>Звіла дарогі ўсе ў адзіны шлях,</p>
<p>І смела ты ідзеш да звыклай мэты,</p>
<p>Каб красавала ўся зямля.</p>
<p> </p>
<p>Скрыгочуць ворагі зубамі ў злосці,</p>
<p>Яны дасюль не ўрымсцяцца ніяк,</p>
<p>Што ты ў сваёй прывабнай маладосці</p>
<p>Гарыш, як вогненны маяк.</p>
<p> </p>
<p>Яны не трацяць чорнае надзеі</p>
<p>Твой новы лёс і шчасце адабраць,</p>
<p>Бразгочуць зброяй грозна, ліхадзеі,</p>
<p>Каб зноў шляхі твае стаптаць.</p>
<p> </p>
<p>Ды толькі — не!..</p>
<p>Разораю крывавай</p>
<p>Не пройдзе па табе варожы след:</p>
<p>Твайго народа мужнасці і славы</p>
<p>Не здолее вяльможны свет.</p>
<p> </p>
<p>Не будзеш ты цяпер ужо ніколі</p>
<p>Цягнуць ярма нявольніцкі цяжар,—</p>
<p>Да камунізма сцяг здабытай волі</p>
<p>Ты данясеш як свой штандар.</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter51"></a>КРАСАВАЛА ЖЫТА</h4>
<p> </p>
<h5><a id="chapter52"></a>1</h5>
<p>На палетках панскіх, ля бярозаў белых,</p>
<p>Красавала жыта, красавала-спела.</p>
<p> </p>
<p>А з сялянскай хаты на прыгон-няволю</p>
<p>Выганялі жнеяў, выганялі ў поле.</p>
<p> </p>
<p>Ногі пагарэлі, папякліся пяты,</p>
<p>Плечы ім параніў цівун-прыганяты.</p>
<p> </p>
<p>І спявалі жнеі, ды спявалі сумна —</p>
<p>Аб цяжкой нядолі турбавалі думы.</p>
<p> </p>
<p>Красавала жыта, быццам мак на градах,</p>
<p>Ой буйное жыта, ды малая радасць!</p>
<p> </p>
<h5><a id="chapter53"></a>2</h5>
<p>Зноў на тых палетках, ля бярозаў белых</p>
<p>Красавала жыта, красавала-спела.</p>
<p> </p>
<p>А з сялянскай хаты, як і ў час прыгону,</p>
<p>Сумна ішлі жнеі ў поле на загоны.</p>
<p> </p>
<p>Гнала іх нядоля з родных хат упрочкі,</p>
<p>Дык ішла і маці, дык ішлі і дочкі.</p>
<p> </p>
<p>Папякліся рукі, пагарэлі косы,</p>
<p>І звінела песня сумна, як бярозы.</p>
<p> </p>
<p>Красавала жыта, быццам мак на градах,—</p>
<p>Ой буйное жыта, ды малая радасць!</p>
<p> </p>
<h5><a id="chapter54"></a>3</h5>
<p>Трэці раз на полі, ля бярозаў белых,</p>
<p>Зашумела жыта коласам наспелым.</p>
<p> </p>
<p>І з сялянскай хаты, распусціўшы косы,</p>
<p>Выйшлі маладзіцы, выйшлі на палосы.</p>
<p> </p>
<p>Загараць іх рукі, пасмуглеюць шчокі,</p>
<p>Бо шырокай нівы не акінуць вокам.</p>
<p> </p>
<p>І спяваюць песню, ды няма ў ёй суму,</p>
<p>Добрыя ў ёй словы, добрыя і думы.</p>
<p> </p>
<p>І звініць надзеяй песня па-над трактам:</p>
<p>— Скора ў нашым полі загуляе трактар.</p>
<p> </p>
<p>Ой буйное жыта, быццам мак на градах,—</p>
<p>Адцвіла нядоля, расцвітае радасць!</p>
<p> </p>
<p class="sign">1927 г.</p>
<p> </p>
<h4><a id="chapter55"></a>ДАЛЁКІ ВЯСКОВЫ УЗОР</h4>
<p>Як толькі на момант самжу свае вочы,</p>
<p>З-над светлых лясоў і азёр</p>
<p>Ткуць сны залатыя мне ў цёмныя ночы</p>
<p>Далёкі вясковы узор.</p>
<p> </p>
<p>Стаю і гляджу, па палеткі дзіўлюся:</p>
<p>Зялёнаю хваляй ракі</p>
<p>Гайдаецца жыта — краса Беларусі,</p>
<p>Калоссем цалуе блакіт.</p>
<p> </p>
<p>Як воку даступна — на цэлым прасторы</p>
<p>Шасцяць каласы, шалясцяць,</p>
<p>І чую, здаецца, як сэрцу гавораць:</p>
<p>— Прыйдзі на радзіму сканаць.</p>
<p> </p>
<p>Ах, сны, летуценні мае залатыя,</p>
<p>Які ж вы саткалі узор!</p>
<p>А дзе ж яны, нівы бязмежныя тыя</p>
<p>На ўвесь неабсяжны прастор?</p>
<p> </p>
<p>Я марам аддаўся, паверыў жаданням,</p>
<p>Бо ведаю, гэта не сон:</p>
<p>Пара неўзабаве такая настане,</p>
<p>Звядзём да загона загон.</p>
<p> </p>
<p>Шуміце ж, шчаслівыя родныя нівы,</p>
<p>Пад ціхія шэпты прысад,</p>
<p>Красуй, каласістае жыта, шумліва,</p>
<p>Краіны савецкай краса!</p>
<p> </p>
<p class="sign">1927 г.</p>
<p> </p>
<p> </p>
<h4><a id="chapter56"></a>ВІТАННЕ</h4>
<p>Шляхі віюцца між палямі.</p>
<p>А над шляхамі — віхрам пыл.</p>
<p>Імчымся мы, і перад намі</p>
<p>Бягуць дарожныя слупы.</p>
<p> </p>
<p>За слупам слуп — вярстою меней,</p>
<p>Вярстою бліжай да сяла.</p>
<p>Насустрач госцю — на гуменні</p>
<p>Сасна абдымкі разняла.</p>
<p> </p>
<p>А навакол красуе жыта,</p>
<p>Аўсы чупрынай шалясцяць.</p>
<p>Усланы шлях наш аксамітам,</p>
<p>Кані, як шалыя, імчаць.</p>
<p> </p>
<p>Шалёны міг і міг шчаслівы!</p>
<p>У пазалоце тоне луг...</p>
<p>Вітанне вам, палеткі, нівы,</p>
<p>Вітанне роднаму сялу!</p>
<p> </p>
<p class="sign">1928 г.</p>
<p> </p>
<p> </p>
<h4><a id="chapter57"></a>УРАЧЫСТЫЯ ДНІ</h4>
<p> </p>
<h5><a id="chapter58"></a>* * *</h5>
<p>Мінае дзень, а ноч на змену,</p>
<p>У прыгажосці і красе,</p>
<p>Зусім інакшай і адменнай,</p>
<p>Бліжэй падходзіць пакрысе.</p>
<p> </p>
<p>І сіні змрок чарнее вомірг,</p>
<p>І загараецца зара.</p>
<p>Для адпачынку ад утомы</p>
<p>Прыходзіць ціхая пара.</p>
<p> </p>
<h5><a id="chapter59"></a>* * *</h5>
<p>Мінае ноч, а дзень на змену,</p>
<p>У прыгажосці і красе,</p>
<p>Ізноў інакшай і адменнай,</p>
<p>Бліжэй падходзіць пакрысе.</p>
<p> </p>
<p>Празрыстасць ясная навокал,</p>
<p>І залатога сонца круг,</p>
<p>А ноч пайшла, а ноч далёка,—</p>
<p>І ў працы зноў мільёны рук.</p>
<p> </p>
<h5><a id="chapter60"></a>* * *</h5>
<p>Адходзяць так — за хваляй хваля</p>
<p>За ноччу дзень і ноч за днём:</p>
<p>То сон утомаю люляе,</p>
<p>Акрыўшы ветліва крылом;</p>
<p> </p>
<p>То праца рупная турбуе,</p>
<p>Імклівасць родзіцца тады.</p>
<p>І дзень за днём удаль вяслуюць,</p>
<p>А з імі — месяцы, гады...</p>
<p> </p>
<h5><a id="chapter61"></a>* * *</h5>
<p>Але бываюць дні другія:</p>
<p>Дні успамінаў і трывог</p>
<p>Пра нашы годы баявыя,</p>
<p>Пра нашу веліч перамог.</p>
<p> </p>
<p>Я слаўлю гэту урачыстасць,</p>
<p>Я слаўлю радасныя дні,</p>
<p>Калі ў праменнях залацістых</p>
<p>Над краем вольным і квяцістым</p>
<p>Гараць святочныя агні.</p>
<p> </p>
<p class="sign">1929 г.</p>
<p> </p>
<p> </p>
<h4><a id="chapter62"></a>ЧЫРВОНАЙ АРМІІ ПАРАД</h4>
<p>Над горадам сігнальны пошчак</p>
<p>І сцягі вогненна гараць —</p>
<p>Сягоння ў нас на люднай плошчы</p>
<p>Чырвонай Арміі парад.</p>
<p> </p>
<p>За крокам —</p>
<p>крок,</p>
<p>За ротай —</p>
<p>рота,</p>
<p>За батальёнам —</p>
<p>батальён.</p>
<p>Ідзе суровая пяхота,</p>
<p>Разведкі лёгкі эскадрон.</p>
<p> </p>
<p>Да самай ночы ад світанку,</p>
<p>Ад самых ранішніх зарніц</p>
<p>Паўзуць жалезным брухам танкі,</p>
<p>Аж стогнуць сцены камяніц.</p>
<p> </p>
<p>Імчацца конніцы калоны,</p>
<p>Рыпяць марозна капыты,</p>
<p>Храпуць успуджаныя коні</p>
<p>І падымаюць снежны пыл.</p>
<p> </p>
<p>І гэта стройная лавіна</p>
<p>Мне навявае успамін</p>
<p>Пра барацьбу маёй краіны,</p>
<p>Пра слаўныя былыя дні.</p>
<p> </p>
<p>Пра тыя дні,</p>
<p>Калі на полі.</p>
<p>У віхры смерці і адваг,</p>
<p>Палкі чырвоныя за волю</p>
<p>Галовы слалі далавах.</p>
<p> </p>
<p>Не для геройства,</p>
<p>Не для славы:</p>
<p>Каб скінуць з плеч навек ярмо —</p>
<p>Ішлі на Крым</p>
<p>І на Варшаву</p>
<p>І дасягнулі перамог.</p>
<p> </p>
<p>Настане дзень,</p>
<p>Калі ізноўку</p>
<p>Над светам пройдзе вал вайны.</p>
<p>Мацней сціскаючы вінтоўкі,</p>
<p>Саветы выйдзем бараніць.</p>
<p> </p>
<p>Не зможа нас ніхто ў паходах,</p>
<p>І закрасуе воля скрозь:</p>
<p>Ты паглядзі,</p>
<p>Які ў пяхоты</p>
<p>Упэўнены</p>
<p>І цвёрды крок!</p>
<p> </p>
<p>Ты паглядзі,</p>
<p>Як ад світанку,</p>
<p>Ад самых ранішніх зарніц</p>
<p>Паўзуць жалезным брухам танкі,</p>
<p>Аж стогнуць сцены камяніц.</p>
<p> </p>
<p>Імчацца конніцы калоны,</p>
<p>Рыпяць марозна капыты,</p>
<p>Храпуць успуджаныя коні</p>
<p>І падымаюць снежны пыл.</p>
<p> </p>
<p>А вецер сцягі развявае,</p>
<p>Яны агністасцю гараць.</p>
<p>Урад рэспублікі прымае</p>
<p>Чырвонай Арміі парад.</p>
<p> </p>
<p class="sign">1929 г.</p>
<p> </p>
<p> </p>
<h4><a id="chapter63"></a>ЗАМЕСТ ВЯНКА</h4>
<p> </p>
<div class="EPIGRAPH">
<p>На магілу маладога песняра</p>
<p>Паўлюка Труса</p>
</div>
<div class="CLEAR"></div>
<p> </p>
<p>Любы дружа, як жа ты далёка!</p>
<p>А ні песень-казак, а ні слоў не чуеш.</p>
<p>Крыллямі лапоча над магілай сокал</p>
<p>І тугу і скруху чорную пільнуе.</p>
<p> </p>
<p>Прыйдзе зорны вечар, сумам апавіты,</p>
<p>Белы месяц стане ціха над садамі.</p>
<p>І нап’юцца кветкі роснай акавіты,</p>
<p>Музыкі пальюцца залатыя гамы.</p>
<p> </p>
<p>Пададуць сігналы, зашумяць турбіны,</p>
<p>Усміхнецца сонца ясна над крыніцай,</p>
<p>Толькі табе гэтай музыкаю дзіўнай</p>
<p>Не судзіла доля, любы дружа, ўпіцца.</p>
<p> </p>
<p>Кветкамі убралі тваю хату людзі,</p>
<p>Ні вянкоў, ні песень ты з іх не звіваеш.</p>
<p>І рыдаюць сёстры, падаюць на грудзі,</p>
<p>А краіна змоўкла, быццам нежывая.</p>
<p> </p>
<p>Беларусь, даволі над магілай плакаць —</p>
<p>Гэтай цяжкай страты аніяк не вернеш.</p>
<p>Як вясна настане — будзем гора латаць:</p>
<p>Кветкамі магілу мы яго ўбяром.</p>
<p> </p>
<p>Будуць тыя кветкі складзены, як песні,</p>
<p>Бо замест пялёсткаў — залатыя словы,</p>
<p>Расцвітуць чароўна рана напрадвесні</p>
<p>І не звяне вечна цвет іх каляровы.</p>
<p> </p>
<p>Прыйдзе зорны вечар, сумам апавіты,</p>
<p>Белы месяц стане ціха над садамі.</p>
<p>І нап’юцца кветкі роснай акавіты,</p>
<p>Музыкі пальюцца залатыя гамы.</p>
<p> </p>
<p>Аж да зор акорды узляцяць высока,</p>
<p>У надхмар’і цьмяным ноччу заначуюць</p>
<p>Любы дружа, будзеш ты далёка,</p>
<p>Але песні тыя ўсё ж такі пачуеш.</p>
<p> </p>
<p class="sign">1929 г.</p>
<p> </p>
<p> </p>
<h4><a id="chapter64"></a>ЗІМОВЫ АДПАЧЫНАК</h4>
<p>Наш камсамольскі сад даўно заснежан,</p>
<p>Ячэйка перанесла працу ў клуб.</p>
<p>Але сінеючы прастор бязмежны</p>
<p>Нам і цяпер, як і калісьці, люб.</p>
<p> </p>
<p>Як толькі прагудзе гудок надвечар,</p>
<p>Заціхне віратлівы гул машын,</p>
<p>Я развінаю стомленыя плечы,</p>
<p>На лыжах з сябрам выязджаю ў шыр.</p>
<p> </p>
<p>Які разгон! Які прастор і веліч!</p>
<p>Насустрач нам паўзе з нізіны змрок...</p>
<p>Бывай, раўніна снежная мяцеліц!</p>
<p>Ірдзень, як іскры, сыплецца са шчок.</p>
<p> </p>
<p>А змрок бліжэй ідзе з нізін аддальных,</p>
<p>І ў прыцемку далёкі гоман дзесь</p>
<p>Развеяўся, як покліч развітальны,</p>
<p>І разам з ім пагас кароткі дзень.</p>
<p> </p>
<p>Вярсты за тры ад гарадскіх ускраін,</p>
<p>Вясёлыя вяртаемся дамоў,</p>
<p>Нам маладзік на правадах іграе</p>
<p>Мелодыю сваіх зімовых сноў.</p>
<p> </p>
<p>Як і заўжды такімі вечарамі,</p>
<p>Цярушацца сняжынкі на зямлю,</p>
<p>Дзяўчына з вёдрамі стаіць ля брамы...</p>
<p>О мілы від, як я цябе люблю!</p>
<p> </p>
<p>Здаецца, любаваўся б век табою,</p>
<p>Ды час ідзе — пара адпачываць,</p>
<p>Каб заўтра з новай сілай маладою</p>
<p>На працу зноў каля машыны стаць.</p>
<p> </p>
<p class="sign">1929 г.</p>
<p> </p>
<p> </p>
<h4><a id="chapter65"></a>ЗАКЛІК ДА ВЯСНЫ</h4>
<p>Вясна мая! Развей утому!</p>
<p>Няхай вятры на лес нясуць</p>
<p>Трывогу горкую і сум,</p>
<p>Няхай нясуць каму другому.</p>
<p> </p>
<p>На нашу сціплую бадзёрасць</p>
<p>Глядзяць наступныя вякі.</p>
<p>Вясна! Ты чуеш? — скрозь гудкі.</p>
<p>Ты чуеш? — гоман на азёрах.</p>
<p> </p>
<p>Будзі, вясна, магутныя акорды,</p>
<p>Да творчай працы заклікай,</p>
<p>Гартуй нам дужасць у руках,</p>
<p>А на абліччах нашых — гордасць.</p>
<p> </p>
<p>Бо як ахопіць скруха смуткам</p>
<p>Па чорнай глыбіні вачэй —</p>
<p>На цягу дзён і ўсіх начэй</p>
<p>Шукацьмеш і не знойдзеш скутку.</p>
<p> </p>
<p>Жыццё ж такіх не вельмі песціць,</p>
<p>А нам жа трэба будаваць...</p>
<p>Ты чуеш, як шуміць трава,—</p>
<p>Дзявочым наслядуе песням?</p>
<p> </p>
<p>Развей жа ты, вясна, утому,</p>
<p>Няхай вятры на лес нясуць</p>
<p>Трывогу горкую і сум,</p>
<p>Няхай нясуць каму другому.</p>
<p> </p>
<p class="sign">1929 г.</p>
<p> </p>
<p> </p>
<h4><a id="chapter66"></a>ДЗЕЎЧЫНЕ З ЗАХОДНЯЙ БЕЛАРУСІ</h4>
<p>Раскажы,</p>
<p>Каханая мая,</p>
<p>Адчаго маркота на абліччы?</p>
<p>Ці таму,</p>
<p>Што патрывожыў я</p>
<p>Супакой тваёй святліцы?</p>
<p> </p>
<p>А ці думы вечныя прыйшлі</p>
<p>Аб краіне,</p>
<p>Ворагам забранай?</p>
<p>Ведаю,</p>
<p>Што сніцца росквіт ліп</p>
<p>У ружовы летні ранак.</p>
<p> </p>
<p>І здаецца:</p>
<p>Маці будзіць жаць,</p>
<p>Але сон зацяў твае павекі...</p>
<p>Асыпаецца празрыстая імжа</p>
<p>На твае абветраныя вейкі.</p>
<p> </p>
<p>Ты ідзеш дарогаю адна,</p>
<p>Углядаешся ў аддалі пільна,</p>
<p>Галасы імкнуцца пераняць —</p>
<p>Гэта водзыўкі з далёкай Вільні.</p>
<p> </p>
<p>Каляровасць позняе вясны</p>
<p>Упрыгожыла праменнем ранак...</p>
<p>Ведаю,</p>
<p>Што сняцца сны</p>
<p>Аб краіне,</p>
<p>Ворагам забранай.</p>
<p> </p>
<p>Аднаго не ўмею разгадаць —</p>
<p>Адчаго ты сумная такая?</p>
<p>Можа, вецер дальні нагадаў,</p>
<p>Што і ты далёкая,</p>
<p>Чужая?</p>
<p> </p>
<p>Дык на вір,</p>
<p>На лес сухі адкінь</p>
<p>Гэту немарасць,</p>
<p>Мая дзяўчына:</p>
<p>Для цябе,</p>
<p>Мяне</p>
<p>І для такіх —</p>
<p>Ёсць у нас адзіная айчына.</p>
<p> </p>
<p>Калі ж зірк мой,</p>
<p>Любая мая,</p>
<p>Абудзіў трывогу на абліччы,</p>
<p>Ты скажы —</p>
<p>Не патрывожу я</p>
<p>Супакой тваёй святліцы.</p>
<p> </p>
<p class="sign">1929 г.</p>
<p> </p>
<p> </p>
<h4><a id="chapter67"></a>СЛОВА ПЕРАМОГІ</h4>
<p>Радзіла нас</p>
<p>нядоля чорная</p>
<p>І гадавала нас,</p>
<p>як мачыха;</p>
<p>Мы вырасталі,</p>
<p>непакорныя,</p>
<p>Жыццё ліхое</p>
<p>перайначваць.</p>
<p>Нам развіццём грамадства</p>
<p>суджана</p>
<p>Павесці перад</p>
<p>у гісторыі...</p>
<p>Дармо, што лектары</p>
<p>дасужыя</p>
<p>Нас не вучылі</p>
<p>ў аўдыторыях.</p>
<p>Вучыла нас</p>
<p>змагацца партыя,</p>
<p>Вяла прайсці</p>
<p>шляхі калючыя.</p>
<p>І выйшлі мы,</p>
<p>як сталь, упартыя</p>
<p>На бой</p>
<p>пад сцягам рэвалюцыі.</p>
<p>Ланцуг няволі</p>
<p>цяжкім молатам</p>
<p>Разбілі мы</p>
<p>на векі вечныя</p>
<p>І здабылі правы</p>
<p>на моладасць</p>
<p>Краіны новае —</p>
<p>Савецкае.</p>
<p> </p>
<p class="sign">1930 г.</p>
<p> </p>
<p> </p>
<h3><a id="chapter68"></a>1931—1935</h3>
<p> </p>
<h4><a id="chapter69"></a>УРАЧЫСТАСЦЬ</h4>
<p>Асыпана зорамі вецце,</p>
<p>І снег першазімкавы — чысты.</p>
<p>Таварыш,</p>
<p>Сягоння пачнецца</p>
<p>Вялікая скрозь урачыстасць.</p>
<p> </p>
<p>На плошчы марознай увечар</p>
<p>Краіна мая маладая</p>
<p>Выпроствае дужыя плечы,</p>
<p>Работу сваю аглядае.</p>
<p> </p>
<p>Хоць рукі натруджаны вельмі,</p>
<p>Хоць нервы напяты аж надта —</p>
<p>Не катуе сэрца пякельнасць,</p>
<p>Бо вынік у працы багаты.</p>
<p> </p>
<p>На чорных выжарах-руінах,</p>
<p>Дзе першых каралі паўстанцаў,</p>
<p>Гудуць правады над краінай</p>
<p>Магутных электрыкастанцый.</p>
<p> </p>
<p>Гамоняць фабрычныя трубы:</p>
<p>«Каб рукі сахой не вярэдзіць,</p>
<p>Пытанне пастаўлена рубам —</p>
<p>Дагнаць,</p>
<p>Перагнаць,</p>
<p>Апярэдзіць!»</p>
<p> </p>
<p>Адолены прорвы і гаці,</p>
<p>Змятаем загоны і межы,</p>
<p>Каб вольна прасцерлася праца</p>
<p>На нашых прасторах бязмежных,</p>
<p>Каб скрозь на палетках калгасных</p>
<p>Работу рабілі камбайны,</p>
<p>Каб ветла смяялася шчасце,</p>
<p>Радзілі палі ураджайна.</p>
<p> </p>
<p>Хоць сцежка цяжкая надзіва —</p>
<p>Кірунку да мэты не зменім:</p>
<p>Гісторыя шлях прысудзіла,</p>
<p>А думкамі вызначыў Ленін.</p>
<p> </p>
<p>Рэспубліка ў новыя строі</p>
<p>І горад і вёску адзела.</p>
<p>Змаганняў вялікіх героі,</p>
<p>Не выцвітуць вашы надзеі!</p>
<p> </p>
<p>Нядарма вы мужна пранеслі</p>
<p>На дужых плячах рэвалюцыю:</p>
<p>Вясёлыя гімны і песні</p>
<p>Паводкай шумлівай ліюцца.</p>
<p> </p>
<p>Мы помнім,</p>
<p>Што кроўю здабыта</p>
<p>На працу вялікае права,</p>
<p>І множым упарта здабыткі,</p>
<p>Як гонар,</p>
<p>Геройства</p>
<p>І славу.</p>
<p> </p>
<p class="sign">1931 г.</p>
<p> </p>
<p> </p>
<h4><a id="chapter70"></a>БУДУЙЦЕ ШЛЯХ ДА МЭТЫ</h4>
<p>Яркімі рысамі</p>
<p>мэта акрэслена,</p>
<p>Шлях аж да мэты</p>
<p>намечаны вехамі.</p>
<p>Грабар і муляр,</p>
<p>каменшчыкі з цеслямі</p>
<p>Стройцеся дружна</p>
<p>ударнымі цэхамі!</p>
<p>Цераз балоты,</p>
<p>узгоркі і зараслі —</p>
<p>Брудную спадчыну</p>
<p>дзён адвякованых —</p>
<p>Шлях давялося</p>
<p>намеціць да радасці,—</p>
<p>Трэба зрабіць яго</p>
<p>цвёрдым, брукованым.</p>
<p>Рушым да мэты —</p>
<p>камуны вялікае —</p>
<p>Не пехатой,</p>
<p>не з рукамі парожнімі:</p>
<p>Нашы здабыткі,</p>
<p>у бойках здабытыя,</p>
<p>Досыць цяжкая</p>
<p>паклажа дарожная.</p>
<p>Сталь і жалеза</p>
<p>мільённымі тонамі,</p>
<p>Тысячы тысяч</p>
<p>вагонаў</p>
<p>пад вугалем,</p>
<p>Нафта</p>
<p>ў цыстэрнах тугіх</p>
<p>эшалонамі,</p>
<p>Склады бавоўны,</p>
<p>і воўны,</p>
<p>і кужалю,</p>
<p>Плуг электрычны,</p>
<p>бароны жалезныя,</p>
<p>Сеялкі,</p>
<p>арфы,</p>
<p>камбайны</p>
<p>і трактары —</p>
<p>Мусяць быць намі</p>
<p>да мэты завезены</p>
<p>Цвёрдымі</p>
<p>забрукаванымі трактамі.</p>
<p>Скажам,</p>
<p>камбайн —</p>
<p>не саха дзеравяная,</p>
<p>Ён не паедзе</p>
<p>выбоістай грэбляю.</p>
<p>Дзе ж кіламетры дарог,</p>
<p>брукаваныя</p>
<p>Друзам,</p>
<p>каменнем,</p>
<p>цэментам</p>
<p>і цэглаю?!</p>
<p>Як жа здабыткі</p>
<p>часоў рэканструкцыі</p>
<p>Нам перабавіць</p>
<p>да дзён камунізмавых?!</p>
<p>Слухайце,</p>
<p>я зачытаю інструкцыю,</p>
<p>Слухайце добра,</p>
<p>яна</p>
<p>невялізная.</p>
<p>Мы</p>
<p>на жарству</p>
<p>перашкоды раструшчылі,</p>
<p>Поспехі нашыя</p>
<p>намі ўзгадованы,</p>
<p>Сотні заводаў разбураных —</p>
<p>пушчана,</p>
<p>Тысячы новых заводаў —</p>
<p>збудована.</p>
<p>Сіла такая</p>
<p>яшчэ не радзілася,</p>
<p>Сілу каб нашу</p>
<p>у бойцы падолела...</p>
<p>Хіба ж такою</p>
<p>магутнаю сілаю</p>
<p>Мы бездарожжа</p>
<p>не зломім,</p>
<p>не здолеем?!</p>
<p>Не ў абарону,</p>
<p>а штурмам</p>
<p>у наступ нам</p>
<p>Рушыцца трэба</p>
<p>на грэблю выбойную.</p>
<p>План загатовак</p>
<p>камення і насцілу</p>
<p>Выканаць мусім</p>
<p>у тэрмін і поўнасцю!</p>
<p>Бездараж</p>
<p>сіле ударнай</p>
<p>пакорыцца,</p>
<p>Хоць і здаецца</p>
<p>вялікай і грознаю.</p>
<p>Стройцеся цесна</p>
<p>ў рады аўтадораўцаў,</p>
<p>Стройцеся шчыльна</p>
<p>ў калоны дарожнікаў!</p>
<p>Стройцеся дружна,</p>
<p>ударнымі цэхамі —</p>
<p>Грабар і муляр,</p>
<p>каменшчыкі з цеслямі!</p>
<p>Шлях аж да мэты</p>
<p>намечаны вехамі,</p>
<p>Яркімі рысамі</p>
<p>мэта акрэслена.</p>
<p> </p>
<p class="sign">1931 г.</p>
<p> </p>
<p> </p>
<h4><a id="chapter71"></a>ТРЫВОГА</h4>
<p>Ноч была цёмная.</p>
<p>Цяжка і глуха</p>
<p>Дождж барабаніў у шыбы акон.</p>
<p>Раптам —</p>
<p>Пачула трывожнае вуха</p>
<p>Нечыя крокі</p>
<p>(У сне ці праз сон).</p>
<p> </p>
<p>Слых навастрыўся да болю</p>
<p>І хруснуў,</p>
<p>Сэрца паклікала стаць у дазор.</p>
<p>Борзда на плечы накінуўшы хустку,</p>
<p>Дзеўчына босая выйшла на двор.</p>
<p> </p>
<p>Цемра густая,</p>
<p>Хоць выкалі вока,</p>
<p>Белага свету нідзе не відно,</p>
<p>Толькі вятры запяваюць навокал</p>
<p>І завіваюцца хіжа ля ног.</p>
<p> </p>
<p>Помніць дзяўчына:</p>
<p>Такою парою</p>
<p>Брата забілі на цёмным шляху...</p>
<p>Можа й цяпер за крутою гарою</p>
<p>Ворагі долю чыю сцерагуць?</p>
<p> </p>
<p>Можа ізноўку рыхтуюць забойства,</p>
<p>Можа зацеплілі новы пажар?</p>
<p>Сэрца заныла балюча і востра,</p>
<p>І скалыхнуўся, як полымя, жах.</p>
<p> </p>
<p>Бегма пабегла да новай аборы</p>
<p>(Босыя ногі,</p>
<p>Халодная гразь).</p>
<p>Варта не спіць...</p>
<p>Вартавыя гавораць...</p>
<p>Значыць,</p>
<p>Надзейна пільнуюць калгас.</p>
<p> </p>
<p>Нервы напятыя стынуць паволі,</p>
<p>Цяжка спадае на плечы каса...</p>
<p>Вецер імчыцца у чыстае поле</p>
<p>І не вяртаецца болей назад.</p>
<p> </p>
<p>Сонны спакой ахінае крыламі,</p>
<p>Хутка прачнецца клапотлівы дзень,</p>
<p>Раннія зоры ўстаюць над палямі,</p>
<p>Дзеўчына ціха да хаты ідзе.</p>
<p> </p>
<p>...Гэтак асеннімі часта начамі</p>
<p>Будзіць трывога на варту ісці —</p>
<p>Кожную дробязь сваімі вачамі</p>
<p>Трэба дагледзець у гэтым жыцці.</p>
<p> </p>
<p>І недарэмна у цёмныя ночы</p>
<p>Б’ецца узрушана сэрца і кроў —</p>
<p>Вораг яшчэ прытаіўся і сочыць</p>
<p>Кожны няверна настромлены крок.</p>
<p> </p>
<p>Хай жа трывога ніколі не гасне!..</p>
<p>Трэба мець пільнасць і рупнасць ваяк,</p>
<p>Каб красавала капрызнае шчасце,</p>
<p>Слаўная дзеўчына,</p>
<p>Радасць мая!</p>
<p> </p>
<p class="sign">1931 г.</p>
<p> </p>
<p> </p>
<h4><a id="chapter72"></a>ЧАТЫРЫ ВЯТРЫ</h4>
<p>Ёсць чатыры кірункі свету —</p>
<p>Скрозь прасторы краіны мае,</p>
<p>Ёсць чатыры кірункі ветру —</p>
<p>Кожны песню адну пяе.</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсёй,</p>
<p>Па маёй,</p>
<p>Па краіне — вятры.</p>
<p> </p>
<p>Я пяскамі прайшоў на ўсход,</p>
<p>Я па моры аб’ехаў Крым,</p>
<p>Я глядзеў, як на поўначы лёд</p>
<p>Разбіваюць нашчэнт вятры —</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсёй,</p>
<p>Па маёй,</p>
<p>Па краіне — вятры.</p>
<p> </p>
<p>Дзе ступала мая нага —</p>
<p>На балотах, на скалах гор —</p>
<p>Завіхаюцца як мага,</p>
<p>Падымаюць круты віхор</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсёй,</p>
<p>Па маёй,</p>
<p>Па краіне — вятры.</p>
<p> </p>
<p>Гэта нашы лясы шалясцяць,</p>
<p>Гэта нашы заводы гудуць,</p>
<p>Гэта з нашай будоўлі — наўсцяж</p>
<p>Цераз горы і моры ідуць</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсёй,</p>
<p>Па маёй,</p>
<p>Па краіне — вятры.</p>
<p> </p>
<p>I я знаю, што спеў турбін,</p>
<p>Наш агонь і гарачую кроў</p>
<p>Цераз межы чужых краін</p>
<p>Пранясуць у навалах скрозь</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсіх,</p>
<p>Ды па тых,</p>
<p>Па краінах — вятры.</p>
<p> </p>
<p>Першы вецер скірую на ўсход,</p>
<p>Дзе Бенгалія і Кітай...</p>
<p>Хай ідуць вызваляць народ,</p>
<p>Ланцугі векавыя скідаць</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсіх,</p>
<p>Ды па тых,</p>
<p>Па краінах — вятры.</p>
<p> </p>
<p>Пойдзе к захаду вецер другі —</p>
<p>Паднявольную ўзняць Беларусь.</p>
<p>Заспяваюць у Лондане гімн,</p>
<p>У Парыжы запаляць зару</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсіх,</p>
<p>Ды па тых,</p>
<p>Па краінах — вятры.</p>
<p> </p>
<p>Трэці вецер па поўнач пашлю...</p>
<p>Перайшоўшы праз горы завей,</p>
<p>На змаганне падымуць люд</p>
<p>За правы і здабыткі свае</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсіх,</p>
<p>Ды па тых,</p>
<p>Па краінах — вятры.</p>
<p> </p>
<p>І чацвёртага ветру шлях</p>
<p>Я на поўдзень сухі павяду,</p>
<p>Каб і там красавала зямля</p>
<p>І наўсцяж праставалі хаду</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>I на поўдзень — вятры,</p>
<p>Па ўсіх,</p>
<p>Ды па тых,</p>
<p>Па краінах — вятры.</p>
<p> </p>
<p>Так я вызначыў шлях і мэту;</p>
<p>Хай жа, вотлю адкінуўшы сум,</p>
<p>У чатыры кірункі свету</p>
<p>Песню мужную пранясуць</p>
<p> </p>
<p>З усходу — вятры,</p>
<p>І на захад — вятры,</p>
<p>З паўночы — вятры,</p>
<p>І на поўдзень — вятры,</p>
<p>Па ўсіх,</p>
<p>Ды па тых,</p>
<p>Па краінах — вятры.</p>
<p> </p>
<p class="sign">1932 г.</p>
<p> </p>
<p> </p>
<h4><a id="chapter73"></a>МОЙ ШЛЯХ</h4>
<p>Ты вельмі багатая,</p>
<p>Наша зямля:</p>
<p>І горы</p>
<p>І нетры</p>
<p>Належаць табе.</p>
<p>Ты вузкі занадта</p>
<p>І доўгі быў, шлях:</p>
<p>Ніхто да канца</p>
<p>Не праходзіў цябе.</p>
<p> </p>
<p>А я, непакорны,</p>
<p>Наважыў прайсці</p>
<p>І горы,</p>
<p>І нетры,</p>
<p>І далеч дарог,</p>
<p>Бо дужасць маю</p>
<p>У маланках расціў</p>
<p>Найбольшай навалы</p>
<p>Разгневаны гром.</p>
<p> </p>
<p>Ты вельмі багатая,</p>
<p>Наша зямля;</p>
<p>Я такжа</p>
<p>Багаты</p>
<p>(вялікасцю дум),</p>
<p>І я перайду цябе,</p>
<p>Доўгі мой шлях:</p>
<p>Эпоха маю</p>
<p>Акрыляе хаду.</p>
<p> </p>
<p class="sign">1932 г.</p>
<p> </p>
<p> </p>
<h4><a id="chapter74"></a>ПРА СВАЁ ЖЫЦЦЁ</h4>
<p>Я мінаю,</p>
<p>Мая краіна,</p>
<p>Ланцугі тваіх дзён і гор,</p>
<p>Я праходжу,</p>
<p>Мая краіна,</p>
<p>Твой шырокі,</p>
<p>Як свет,</p>
<p>Прастор.</p>
<p> </p>
<p>І калі ёсць такая радасць,</p>
<p>Не развеюць якой вятры,—</p>
<p>Я нясу гэту добрую радасць,</p>
<p>Як усмешку мае сястры.</p>
<p> </p>
<p>Бо на лес успаміны кінуў,</p>
<p>Патапіў у віры маладосць —</p>
<p>Занядбаную сіраціну...</p>
<p>Іх аплакаў танклявы дождж.</p>
<p> </p>
<p>Так была</p>
<p>Пакарана памяць</p>
<p>Пра былыя гады і дні,</p>
<p>Каб не засціла</p>
<p>Чорная памяць</p>
<p>Маладога жыцця агні.</p>
<p> </p>
<p>Я мінаю,</p>
<p>Мая краіна,</p>
<p>Ланцугі тваіх дзён і гор,</p>
<p>Я праходжу,</p>
<p>Мая краіна,</p>
<p>Твой вялізны,</p>
<p>Як свет,</p>
<p>Прастор.</p>
<p> </p>
<p class="sign">1932 г.</p>
<p> </p>
<p> </p>
<h4><a id="chapter75"></a>МАЛАДОСЦЬ</h4>
<p>Ёсць вялікая сіла</p>
<p>вятроў і планет,</p>
<p>І такая ж —</p>
<p>у нашых плячах:</p>
<p>Яна вырасла,</p>
<p>новы будуючы свет,</p>
<p>Пакарыла прастору і час.</p>
<p>Яна з’іншыла</p>
<p>рочаць глыбокую рэк</p>
<p>І высокія водшыбы гор,</p>
<p>Спапяліла тугу,</p>
<p>каб агнём не гарэў</p>
<p>Недаказанай жальбы дакор.</p>
<p> </p>
<p>Яна здолела</p>
<p>з цвёрдай і крохкай руды</p>
<p>Непагаснае сонца дастаць...</p>
<p>Падуладныя</p>
<p>дужасці гэтай</p>
<p>сады</p>
<p>Не адмовяцца больш зацвітаць.</p>
<p> </p>
<p>Так пакоранай стала</p>
<p>абыклая смерць,</p>
<p>Пераможна ступае жыццё,</p>
<p>Залатымі праменнямі</p>
<p>сочыцца смех</p>
<p>На празрыстага сонца касцёр.</p>
<p> </p>
<p>Значыць,</p>
<p>сіла такая —</p>
<p>вялікая —</p>
<p>ёсць,</p>
<p>Што й навалу абложыць напрост:</p>
<p>Гэта наша —</p>
<p>твая і мая —</p>
<p>маладосць,</p>
<p>Гэта нашых рэспублік узрост.</p>
<p> </p>
<p class="sign">1932 г.</p>
<p> </p>
<p> </p>
<h4><a id="chapter76"></a>ДУЖАСЦЬ</h4>
<p>Гады праходзілі.</p>
<p>Краіна</p>
<p>Ішла наўсцяж да перамог.</p>
<p>Мы будавалі безупынна</p>
<p>Вяршаліны яе дамоў.</p>
<p> </p>
<p>І насупор дажджу і ветру</p>
<p>Вялі прасторныя шляхі</p>
<p>Цераз балоты,</p>
<p>Цераз нетры,</p>
<p>Цераз пяскі пустынь сухіх.</p>
<p> </p>
<p>Таймуючы тугу і здраду</p>
<p>Чужынскіх дум,</p>
<p>Варожых дзей,</p>
<p>Мы падымалі барыкады,</p>
<p>Каб вораг не прайшоў нідзе.</p>
<p> </p>
<p>І скрозь —</p>
<p>На ўсіх пясках пустыні,</p>
<p>На стромах рэк,</p>
<p>На скалах гор —</p>
<p>Паўсталі крэпасці краіны:</p>
<p>Турксіб,</p>
<p>Кузнецк,</p>
<p>Магнітагорск.</p>
<p> </p>
<p>І гэтай велічы не зрушыць</p>
<p>Ні вораг злы,</p>
<p>Ні люты час:</p>
<p>Мы палажылі ў сцены дужасць,</p>
<p>Якой валодае наш клас.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter77"></a>НАША ПАСТАНОВА</h4>
<p>Дужасць шырокіх тваіх плячэй,</p>
<p>Цвёрдасць маіх спрактыкованых рук,</p>
<p>Яркія сонцы тваіх вачэй,</p>
<p>Сэрца майго непадкуплены стук —</p>
<p>Усё,</p>
<p>Чым багаты шчаслівы наш лёс:</p>
<p>І сілу тваю,</p>
<p>І мужнасць маю</p>
<p>Узгадаваў і праз буры пранёс</p>
<p>Нашых рэспублік вялікі Саюз.</p>
<p> </p>
<p>Рабочы Данбаса капаў руду,</p>
<p>Рабочы Масквы вырабляў прадукт,</p>
<p>Ферганскі калгаснік збіраў пахту,</p>
<p>Чароды авец гадаваў пастух,</p>
<p>Рабочы палеткаў вырошчваў хлеб,</p>
<p>Рабочы чыгункі яго вазіў —</p>
<p>І я перажыў васемнаццаць лет,</p>
<p>І ты перажыў васемнаццаць зім.</p>
<p> </p>
<p>Вось так пакрысе ад рэспублік усіх</p>
<p>Работнікі фабрык,</p>
<p>Зямлі</p>
<p>І сяла</p>
<p>Нам перадалі часцінку сіл,</p>
<p>Долю гарачай крыві і цяпла.</p>
<p>І я,</p>
<p>Узгадованы сілаю рук,</p>
<p>Што будавалі краіну маю,</p>
<p>Я падымаю й на плечы бяру</p>
<p>Штодзённай работы часціну сваю.</p>
<p> </p>
<p>Ты такжа сумленна нясеш яе —</p>
<p>Вялікае працы маленькую дзель,</p>
<p>І долю работы твае і мае</p>
<p>Мы вымяраем на цвёрды рубель.</p>
<p>Наліты крамянасцю нашых год,</p>
<p>Ён дужасці поўны,</p>
<p>Агню і цяпла,</p>
<p>І мы парашылі аддаць яго,</p>
<p>Каб паша краіна ярчэй цвіла.</p>
<p> </p>
<p>І я кладу першы яго на стол,</p>
<p>І ты кладзеш першы яго на стол,</p>
<p>І я падымаю руку за сто,</p>
<p>І ты падымаеш руку за сто,</p>
<p>За сто паўнакроўных</p>
<p>Адсоткаў пазыкі</p>
<p>Другой пяцігодкі вялікай.</p>
<p>Няхай наша дужасць шырокіх плячэй,</p>
<p>Няхай наша цвёрдасць упартых рук,</p>
<p>Няхай нашы сонцы праменных вачэй,</p>
<p>Няхай нашых пульсаў узгоднены стук,</p>
<p>Няхай наша сіла</p>
<p>І наша кроў,</p>
<p>Што ў сэрцах няспынна гудуць і пяюць,</p>
<p>Няхай жа бароняць і росцяць скрозь</p>
<p>Нашых рэспублік вялікі Саюз.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter78"></a>ПАЧАТАК ВЯСНЫ</h4>
<p>Вясна прыходзіла звычайна:</p>
<p>На берагі глухіх нізін</p>
<p>Сачыліся з узгоркаў тайна</p>
<p>Крывыя вены ручаін.</p>
<p> </p>
<p>Пасля з грымотамі і звонам</p>
<p>Вада шчапала крохкі лёд;</p>
<p>Складалі кайстры плытагоны</p>
<p>І шыхаваліся ў паход.</p>
<p> </p>
<p>Тады ішоў за сонцам сівер</p>
<p>Быльнёг праветрыць на мяжы;</p>
<p>Са стрэх,</p>
<p>Бядою даўняй сівых,</p>
<p>Плылі дадолу капяжы.</p>
<p> </p>
<p>Галодныя каровы гвалтам</p>
<p>Будзілі вусціш веснавы,</p>
<p>Ламалі дзверы на кавалкі</p>
<p>І ў поле йшлі шукаць травы.</p>
<p> </p>
<p>Чародамі хадзілі дзеці</p>
<p>Бацькоў сваіх заўважыць след,</p>
<p>Што дзесьці там,</p>
<p>На белым свеце,</p>
<p>Рупліва здабывалі хлеб.</p>
<p> </p>
<p>Нарэшце скрозь дарогі сохлі,</p>
<p>Вярталіся бацькі дамоў,</p>
<p>Аглядвалі старыя сохі</p>
<p>Пад шэпты дзедаўскіх замоў,</p>
<p> </p>
<p>І клянучы і так пракляты</p>
<p>Свой лёс</p>
<p>І чорны смутак дум,</p>
<p>На вузкія палосы з хаты</p>
<p>Вывозілі сваю бяду.</p>
<p> </p>
<p>Дзяўчаты клікалі вяснянак,</p>
<p>Але напеў самотны быў...</p>
<p>Так пачынаўся першы ранак</p>
<p>І дзень вясновае сяўбы;</p>
<p> </p>
<p>Так пачыналася звычайна</p>
<p>Згрызота думак</p>
<p>І яна —</p>
<p>Мізэрная людская дбайнасць,—</p>
<p>Так пачыналася вясна.</p>
<p> </p>
<p>Даўнейшыя адпеты песні,</p>
<p>Вясна бярэ інакшы шлях:</p>
<p>Адменнае зусім прадвесне</p>
<p>Мая рэспубліка прайшла.</p>
<p> </p>
<p>Падняўшы струджаныя сілы</p>
<p>На стоптаных абшарах скрозь,</p>
<p>Яна ў змаганні нарадзіла</p>
<p>І ўзгадавала дужы рост.</p>
<p> </p>
<p>Яна старанна так і дбайна</p>
<p>Да мэты высцілала шлях,</p>
<p>І на палі прыйшлі камбайны,</p>
<p>І радасць новая прыйшла.</p>
<p> </p>
<p>Зруйнованы дашчэнту межы,</p>
<p>Прастораў зрокам не абняць,</p>
<p>Да іх навальна з ветрам свежым</p>
<p>Прыходзіць бурная вясна.</p>
<p> </p>
<p>Яшчэ грыміць з лясоў паводка,</p>
<p>А поле смагне скрозь і схне:</p>
<p>Надзвычай вызначан кароткі</p>
<p>I клапатлівы час вясне.</p>
<p> </p>
<p>І трэба выйсці дружным строем,</p>
<p>Раней ад ранняе зары,—</p>
<p>Вясны навальныя настроі</p>
<p>Магутнай сіле пакарыць.</p>
<p> </p>
<p>Каб адплаціла злая глеба</p>
<p>За наш калішні горкі пот</p>
<p>Арудамі цяжкога хлеба,</p>
<p>Стократ узняўшы умалот.</p>
<p> </p>
<p>Каб весялейшы ад вяснянак</p>
<p>Мажор калгаснай песні быў...</p>
<p>Так пачынацца мусіць ранак</p>
<p>І дзень вясновае сяўбы.</p>
<p> </p>
<p>Так пачынацца скрозь павінна</p>
<p>Вялікай працы шырыня,</p>
<p>Руплівая людская пільнасць</p>
<p>І бальшавіцкая вясна.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter79"></a>ПЕРАМОГА</h4>
<p>У нас было шмат</p>
<p>для гаворкі прычын:</p>
<p>Над садам вясна</p>
<p>рассыпала пялёсткі,</p>
<p>Чарэмшынай пахкай</p>
<p>цвіла далячынь,</p>
<p>Заходзіла сонца</p>
<p>ў ружовых усплёсках.</p>
<p> </p>
<p>Мы дбайнай рукой</p>
<p>дасявалі ганкі,</p>
<p>Наступнага планы</p>
<p>разгортвалі шырай,</p>
<p>Нам ветла ўсміхаліся</p>
<p>нашы жанкі —</p>
<p>І гэтае ўсё</p>
<p>выклікала на шчырасць.</p>
<p> </p>
<p>Адменнае слова</p>
<p>сказаў старшыня:</p>
<p>— Мой сын на граніцы</p>
<p>чырвонаармейцам,</p>
<p>Мы з ім парашылі,</p>
<p>што кожнаму з нас</p>
<p>Належыць змагацца</p>
<p>за першае месца.</p>
<p> </p>
<p>І я, безумоўна,</p>
<p>шчаслівы і рад,</p>
<p>Што добра зародзіць</p>
<p>густая пшаніца,</p>
<p>Што сын мой —</p>
<p>савецкай краіны салдат</p>
<p>Пільней вартаваць будзе</p>
<p>нашы граніцы.</p>
<p> </p>
<p>Наступнае слова</p>
<p>трымаў брыгадзір:</p>
<p>— Мы доўга, бывала,</p>
<p>спрачаліся з братам,</p>
<p>Пакуль не сказалі:</p>
<p>адзін на адзін</p>
<p>Ідуць у спаборніцтва</p>
<p>нашы брыгады.</p>
<p> </p>
<p>І я гэтаксама</p>
<p>сягоннячы рад,</p>
<p>Што нашы аўсы</p>
<p>падымаюцца ўгору,</p>
<p>Што слесару Мішу,</p>
<p>каторы мой брат,</p>
<p>Не будзе за брата</p>
<p>малодшага сорам.</p>
<p> </p>
<p>Апошняе слова</p>
<p>сказаў трактарыст:</p>
<p>— А мы падпісалі</p>
<p>умову з дзяўчынай:</p>
<p>Хто першы закончыць</p>
<p>сяўбу да пары,</p>
<p>Таму не жаніцца</p>
<p>не будзе прычыны.</p>
<p> </p>
<p>І я, прызнаюся,</p>
<p>да чорцікаў рад,</p>
<p>Што нашы палі</p>
<p>зашумяць каласамі,</p>
<p>Што дзеўчына будзе</p>
<p>старацца стократ</p>
<p>І выйдзе-такі</p>
<p>за мяне яна замуж.</p>
<p> </p>
<p>Ад гэтай прамовы</p>
<p>смяяліся ўсе —</p>
<p>Прычын весялосці</p>
<p>у нас было многа:</p>
<p>Вясна развіналася</p>
<p>ў поўнай красе,</p>
<p>Руплівай хадою</p>
<p>ішла перамога.</p>
<p> </p>
<p>Мы дбайнай рукой</p>
<p>дасявалі ганкі,</p>
<p>Наступнага планы</p>
<p>разгортвалі шырай;</p>
<p>Нам ветла ўсміхаліся</p>
<p>нашы жанкі,</p>
<p>А мы іх любілі,</p>
<p>любілі іх шчыра.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter80"></a>СЯБРОЎСТВА</h4>
<p>Яшчэ не сплывае настоены змрок</p>
<p>гусцейшы за чорныя хмары,—</p>
<p>на голас сірэны ідуць яны ўтрох,</p>
<p>і кожны другому —</p>
<p>таварыш.</p>
<p> </p>
<p>Дармо,</p>
<p>што старэйшаму шэсцьдзесят год,</p>
<p>сярэдняму —</p>
<p>сорак чатыры,</p>
<p>малодшаму —</p>
<p>трыццаць</p>
<p>(і то без чаго),</p>
<p>вітаюцца ветла і шчыра.</p>
<p> </p>
<p>Сяброўства такое вядзецца здаўна,</p>
<p>яго не закрэсліць,</p>
<p>не сцерці,</p>
<p>яно нарадзілася сілы з’яднаць,</p>
<p>Яно ратавала ад смерці;</p>
<p> </p>
<p>яно разграміла нашчэнт Калчака,</p>
<p>бандытаў усякіх пакрояў,</p>
<p>яно гартавала ў баях хлапчука —</p>
<p>малодшага з нашых герояў;</p>
<p> </p>
<p>яно правяло цераз горы віюх</p>
<p>да Віслы ад Чорнага мора,</p>
<p>яны яго неслі,</p>
<p>як дужасць сваю,</p>
<p>і пакарылі прастору.</p>
<p> </p>
<p>Цяпер,</p>
<p>знітаваныя шчыльна утрох,</p>
<p>дзе кожны другому —</p>
<p>таварыш,</p>
<p>падходзяць яны да заводскіх варот</p>
<p>з прысудам суровым на тварах.</p>
<p> </p>
<p>Каб словам дачасным не скрыўдзіць каго,</p>
<p>на вочы другому не трапіць,</p>
<p>яны абыходзяць адзін аднаго,</p>
<p>чытаюць уважліва графік.</p>
<p> </p>
<p>Малодшага выраб —</p>
<p>семнаццаць звыш ста,</p>
<p>сярэдняга — сто і семнаццаць,</p>
<p>старэйшы, вядома,</p>
<p>ад іх не адстаў,</p>
<p>а значыць —</p>
<p>ільга прывітацца.</p>
<p> </p>
<p>Ніхто ўжо самоты не можа цярпець,</p>
<p>усмешка зіяе на тварах,</p>
<p>нібыта заўважылі толькі цяпер,</p>
<p>што кожны другому —</p>
<p>таварыш.</p>
<p> </p>
<p>Сяброўства ж такое</p>
<p>вядзецца здаўна,</p>
<p>яго ні закрэсліць, ні сцерці,</p>
<p>яно нарадзілася сілы з’яднасць,</p>
<p>яно ратавала ад смерці;</p>
<p> </p>
<p>яно і на новых узмежках дарог</p>
<p>кладзецца цяжкімі слядамі,</p>
<p>яно да вялікіх вядзе перамог,</p>
<p>мінае гады за гадамі;</p>
<p> </p>
<p>яны яго мераць,</p>
<p>як дужасць сваю,</p>
<p>на лічбы заводскага росту,</p>
<p>і гэта адзіны праўдзівы саюз,</p>
<p>праўдзівая мэта сяброўства.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter81"></a>СКАЖЫ МНЕ, КРАІНА</h4>
<p>Краіна мая!</p>
<p>Ты прайшла праз агонь,</p>
<p>Праз буры,</p>
<p>Руіны</p>
<p>І росквіт...</p>
<p>Скажы ж,</p>
<p>Маладая мая,</p>
<p>Адчаго</p>
<p>Завялі на захадзе росы?</p>
<p> </p>
<p>Скажы мне,</p>
<p>Якою часінай,</p>
<p>Калі</p>
<p>Ізноў скалыхнецца зямля</p>
<p>І зоры асыплюцца</p>
<p>Цветам калін</p>
<p>І высцелюць —</p>
<p>Белыя —</p>
<p>Шлях?</p>
<p>Я хочу</p>
<p>Братэрству наступных камун</p>
<p>Да каліва радасць аддаць.</p>
<p>Каму ж мне нянавісць</p>
<p>Пакінуць?</p>
<p>Каму</p>
<p>Суровы мой гнеў перадаць?</p>
<p>Занадта,</p>
<p>Аж вельмі,</p>
<p>Малая дачка,</p>
<p>І сын не радзіўся яшчэ...</p>
<p>Скажы ж мне,</p>
<p>Краіна,</p>
<p>Ці доўга чакаць,</p>
<p>Калі у глыбінях вачэй</p>
<p> </p>
<p>Народы няволі</p>
<p>Патопяць свой сум,</p>
<p>Адзіны уславяць саюз,</p>
<p>І дзеці мае,</p>
<p>Як вясну, панясуць</p>
<p>Не гнеў мой,</p>
<p>А радасць маю?</p>
<p> </p>
<p>У песнях,</p>
<p>У маршах</p>
<p>Рэспублік тваіх,</p>
<p>У бітвах прыгнечаных мас —</p>
<p>Я чую,</p>
<p>Краіна,</p>
<p>Як грозна грыміць</p>
<p>Над светам</p>
<p>Праўдзівы адказ:</p>
<p> </p>
<p>«Надходзіць</p>
<p>Вялікіх паўстанняў пара.</p>
<p>Яна не адступіць назад!»</p>
<p>І я —</p>
<p>Непрыкметны работнікпяра —</p>
<p>Выконваю сціпла загад:</p>
<p> </p>
<p>Каб радасць</p>
<p>Вясёлым нашчадкам займець,</p>
<p>Над строем варожых галоў</p>
<p>Вышэй узнімаю</p>
<p>Адзіны мой меч —</p>
<p>Нянавісць</p>
<p>І гнеў маіх слоў.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter82"></a>ЭКЗОТЫКА</h4>
<p>— Кіпарысы і Крым?..</p>
<p>Ах, якая экзотыка!</p>
<p>Улюбёны паэтам</p>
<p>з маленства</p>
<p>герой —</p>
<p>Маладая смуглянка</p>
<p>ў саф’янавых боціках</p>
<p>Вас прытуліць пад лёгкай,</p>
<p>як вецер,</p>
<p>чадрой.</p>
<p>На вяршалінах гор</p>
<p>дыярыту і мармуру</p>
<p>Ап’янееце шалам</p>
<p>надземнай красы,</p>
<p>Пра якую вы самі</p>
<p>не снілі,</p>
<p>не марылі,</p>
<p>І якой не пабачыць</p>
<p>ніколі</p>
<p>ваш сын.</p>
<p>Ах, якая экзотыка! —</p>
<p>Гойкала публіка,</p>
<p>Знатакі разбівалі</p>
<p>ад шчырасці лоб.</p>
<p>Так нядаўна яшчэ</p>
<p>выслаўлялі рэспубліку,</p>
<p>Да каторай мы йшлі</p>
<p>праз круты Перакоп.</p>
<p>Дзе ж ім ведаць,</p>
<p>аматарам лёгкай экзотыкі,</p>
<p>Што інакшую дзеўчыну</p>
<p>вырасціў Крым?!</p>
<p>Яна ходзіць у простых</p>
<p>патоптаных боціках,</p>
<p>Пазірае шырока</p>
<p>на свет</p>
<p>без чадры.</p>
<p>Яна дні заклапочана</p>
<p>працаю спорнаю,</p>
<p>А пасля,</p>
<p>вечарамі,</p>
<p>з малодшай сястрой</p>
<p>Выбягае на пляж,</p>
<p>маладая і стройная,</p>
<p>Мой таварыш,</p>
<p>мой друг,</p>
<p>мой любімы герой.</p>
<p>І я з ёю</p>
<p>сапраўды</p>
<p>навекі заручаны</p>
<p>І пазбаўлен</p>
<p>законнага права</p>
<p>на смерць,</p>
<p>Покуль песня мая,</p>
<p>агнявая і гучная,</p>
<p>Так,</p>
<p>як вочы дзяўчыны,</p>
<p>не будзе гарэць.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter83"></a>ДЗЕЎЧЫНА САВЕЦКАЕ КРАІНЫ</h4>
<p>Дзіўныя твае занадта вочы,</p>
<p>Немагчыма нават разгадаць:</p>
<p>Цёмныя,</p>
<p>Як восеньскія ночы,</p>
<p>Светлыя,</p>
<p>Як морская вада.</p>
<p> </p>
<p>Не сказаў бы,</p>
<p>Што і стан твой гнуткі...</p>
<p>Што ж мяне пародніла з табой?</p>
<p>Можа тонкія,</p>
<p>Абветраныя рукі,</p>
<p>Што прапахлі сонцам і вясной?</p>
<p> </p>
<p>Можа косы русыя,</p>
<p>Дзяўчына,</p>
<p>Што на старце вецер расплятаў?</p>
<p>Я не ведаю нічога аб прычынах</p>
<p>І пра гэта думаць перастаў.</p>
<p> </p>
<p>Я цябе прымаю,</p>
<p>Быццам песню,</p>
<p>Што праходзіць праз маё жыццё:</p>
<p>Бурную,</p>
<p>Як ранняе прадвесне,</p>
<p>Ясную,</p>
<p>Як поначы касцёр.</p>
<p> </p>
<p>Несціханая твая гамонка,</p>
<p>Апавітая жывым цяплом,</p>
<p>Адклікаецца у рытмах звонкіх</p>
<p>У радках маіх ласкавых слоў.</p>
<p> </p>
<p>І тваю шумлівую вясёласць,</p>
<p>Поўную напружнага жыцця,</p>
<p>Я прабую выспеваць уголас,</p>
<p>Вынесці у песнях на прасцяг,</p>
<p> </p>
<p>Каб твае пачуцці і настроі,</p>
<p>Чым заўсёды маладосць жыве,</p>
<p>Супраць нашых ворагаў,</p>
<p>Як зброю,</p>
<p>Загартоўвалі мой грозны верш.</p>
<p> </p>
<p>Толькі, пэўна, з гэтае прычыны</p>
<p>Заручыў нас тэнісовы старт...</p>
<p>Дзеўчына савецкае краіны,</p>
<p>Ты мая найлепшая сястра!</p>
<p> </p>
<p>І няхай пакеплівыя вочы</p>
<p>Немагчыма нават разгадаць —</p>
<p>Цёмныя,</p>
<p>Як ліпеньскія ночы,</p>
<p>Светлыя,</p>
<p>Як морская вада,—</p>
<p> </p>
<p>Я цябе прымаю,</p>
<p>Быццам песню,</p>
<p>Што праходзіць праз маё жыццё:</p>
<p>Бурную,</p>
<p>Як ранняе прадвесне,</p>
<p>Ясную,</p>
<p>Як поначы касцёр.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter84"></a>ВЕРНАСЦЬ</h4>
<p>Малая!</p>
<p>Дай тваю руку.</p>
<p>Ты нечага, здаецца, тужыш?</p>
<p>Дзівачка!</p>
<p>На тваім вяку</p>
<p>Я самым верным буду мужам.</p>
<p> </p>
<p>Мне падабаецца</p>
<p>Твой смелы спрыт,</p>
<p>Твая заўзятасць да работы,</p>
<p>Калі на вусны ад зары</p>
<p>Усмешка скрадзецца употай,</p>
<p> </p>
<p>А вочы возьмуцца гарэць</p>
<p>Агнямі дрэў,</p>
<p>Травы</p>
<p>І кветак...</p>
<p>Цяплом іх можна абагрэць</p>
<p>Халодныя краіны свету.</p>
<p> </p>
<p>За гэта смешнае цяпло,</p>
<p>За спрытныя</p>
<p>Малыя рукі,</p>
<p>За гібкі стан,</p>
<p>За весялосць,</p>
<p>За песні радасці і скрухі —</p>
<p>Я аддаю табе навек,</p>
<p>На поўнае тваё ўладанне</p>
<p>Глыбіны самых стромкіх рэк,</p>
<p>Дарог шырокіх скрыжаванні,</p>
<p> </p>
<p>Кірункі чатырох вятроў,</p>
<p>Вышыні гор,</p>
<p>Усплёскі мора,</p>
<p>Усе напевы ўсіх лясоў</p>
<p>І ўсе над светам зоры.</p>
<p> </p>
<p>Ніколі толькі не аддам</p>
<p>За слаўнае тваё жыццё</p>
<p>Рэспублікі,</p>
<p>Дарованае нам</p>
<p>За смерць братоў,</p>
<p>За смерць сясцёр.</p>
<p> </p>
<p>Яна збудована сям’ёй камун,</p>
<p>Рукамі нашымі,</p>
<p>Тваімі,</p>
<p>Мы палажылі ў яе грунт</p>
<p>І сэрца нашае</p>
<p>І імя.</p>
<p> </p>
<p>І хай паквапяць груганы</p>
<p>На край узрошчаны напасці —</p>
<p>Я першы выйду бараніць</p>
<p>Краіну сонечнага шчасця.</p>
<p> </p>
<p>Як бачыш,</p>
<p>На тваім вяку</p>
<p>Я верны буду аж да смерці.</p>
<p>Давай жа мне тваю руку,</p>
<p>Тваю руку і сэрца.</p>
<p> </p>
<p class="sign">1933 г.</p>
<p> </p>
<p> </p>
<h4><a id="chapter85"></a>АДЗІНАЯ АЙЧЫНА</h4>
<p>Яна ідзе хадою дбайнай,</p>
<p>Напружана і чынна,</p>
<p>Спрацованых і занядбаных</p>
<p>Адзіная айчына.</p>
<p> </p>
<p>І на прасторах земнай кулі</p>
<p>Грымяць мажныя крокі:</p>
<p>Над глыбінёю нашых вуліц</p>
<p>Будынкі высяць кроквы;</p>
<p> </p>
<p>Над шырынёй палёў бязмежных</p>
<p>Шумяць гаі пшаніцы;</p>
<p>Над даўжынёй савецкіх межаў</p>
<p>Не дрэмле пагранічнік;</p>
<p> </p>
<p>Над вышынёй узлётаў нашых</p>
<p>Заводы ўзносяць плечы;</p>
<p>Аркестры гучна граюць маршы</p>
<p>Над лёсам чалавечым.</p>
<p> </p>
<p>І думка-песня аб Камуне —</p>
<p>Наш смутак і вясёласць —</p>
<p>Ідзе ва ўсіх васьмі кірунках</p>
<p>Па гарадах і сёлах.</p>
<p> </p>
<p>Яе — праз горы, акіяны,</p>
<p>Пяскі, лясы і нетры —</p>
<p>Да паднявольных, зрабаваных</p>
<p>Нясуць чатыры ветры.</p>
<p> </p>
<p>І людзі ведаюць, як дбайна,</p>
<p>Напружана і чынна</p>
<p>Будуем мы для занядбаных</p>
<p>Адзіную айчыну.</p>
<p> </p>
<p class="sign">1934 г.</p>
<p> </p>
<p> </p>
<h4><a id="chapter86"></a>«ЗВЯЗДА»</h4>
<p>Ходзяць зоры над краінай нізка...</p>
<p>Досвіткам, калі чуць-чуць відно,</p>
<p>Самая вялікая зарніца</p>
<p>Падае ў маё акно.</p>
<p>Рассыпаецца ў мільёнах літар</p>
<p>Роўнымі шарэнгамі радкоў,</p>
<p>Разрываецца магутным дынамітам</p>
<p>Радасных і гнеўных слоў.</p>
<p>І чуваць выразна ў словах трубных,</p>
<p>Як магутнае жыццё пяе —</p>
<p>Я чытаю пройдзены й наступны</p>
<p>Шлях рэспублікі мае.</p>
<p>Малады, напорысты і ўпарты,</p>
<p>Я імкнуся па яе слядах.</p>
<p>На стале разгорнута, як карта,</p>
<p>Яркая вялізная «Звязда».</p>
<p> </p>
<p class="sign">1934 г.</p>
<p> </p>
<p> </p>
<h4><a id="chapter87"></a>УМОЎНЫ ЗНАК</h4>
<p>Плывуць над палямі аблокі —</p>
<p>Вялізманыя караблі...</p>
<p>Ёсць недзе за морам далёка</p>
<p>Прасторы чужое зямлі.</p>
<p> </p>
<p>Там ходзяць дарогамі людзі —</p>
<p>Мае супараты, браты...</p>
<p>Напэўна,</p>
<p>Няшчасная,</p>
<p>Блудзіш</p>
<p>У гэтых натоўпах і ты.</p>
<p> </p>
<p>Ад вечнага гора —</p>
<p>Плечы</p>
<p>Скаваў невядомы страх.</p>
<p>Не ведаю,</p>
<p>Як пры сустрэчы</p>
<p>Цябе і пазнаць,</p>
<p>Сястра?</p>
<p> </p>
<p>Не ведаю,</p>
<p>Як твой голас</p>
<p>Адрозніць ад крыкаў нямых?</p>
<p>Усіх вас закатаваў голад</p>
<p>На волі і ў турмах глухіх.</p>
<p> </p>
<p>Плывуць над палямі аблокі —</p>
<p>Вялізманыя караблі...</p>
<p>Аднекуль з-за мора,</p>
<p>Здалёку,</p>
<p>З прастораў чужое зямлі</p>
<p> </p>
<p>Ідзе і шуміць,</p>
<p>Як вецер,</p>
<p>Суровы й ласкавы адказ:</p>
<p>— Ты стрэнеш мяне увечар</p>
<p>Пры цьмяным святле барыкад.</p>
<p> </p>
<p>Між тысяч</p>
<p>Жывых і мёртвых,</p>
<p>Пытаеш,—</p>
<p>Пазнаць мяне як?</p>
<p>Запомні ж,</p>
<p>Мой дружа,</p>
<p>Цвёрда</p>
<p>Наступны умоўны знак:</p>
<p> </p>
<p>Калі перамогу зайграюць</p>
<p>Шырокія маршы жыцця,—</p>
<p>Я першай стаяцьму ад краю,</p>
<p>Высока ўзнімаючы сцяг;</p>
<p> </p>
<p>Калі ж не ўтрымаюць рукі</p>
<p>І вырве яго ў мяне смерць,—</p>
<p>Агнём на халодным бруку,</p>
<p>Як сцяг,</p>
<p>Будзе сэрца гарэць.</p>
<p> </p>
<p class="sign">1934 г.</p>
<p> </p>
<p> </p>
<h4><a id="chapter88"></a>ВЯСЁЛЫЯ ПЕСНІ</h4>
<p> </p>
<h5><a id="chapter89"></a>І</h5>
<p>Ад першай нашай стрэчы</p>
<p>І па астатні дзень</p>
<p>Мы ходзім кожны вечар</p>
<p>На мора паглядзець.</p>
<p> </p>
<p>У гэты час,</p>
<p>Пад поўнач,</p>
<p>З усіх канцоў зямлі,</p>
<p>Нагружаныя поўна,</p>
<p>Прыходзяць караблі.</p>
<p> </p>
<p>Абвеяныя ветрам,</p>
<p>Абмытыя вадой,</p>
<p>Матросы ў шэрых гетрах</p>
<p>Спяшаюць за табой.</p>
<p> </p>
<p>Як гонар свой,</p>
<p>Нясу я</p>
<p>Тады тваю руку...</p>
<p>Падумаеш —</p>
<p>Красуня,</p>
<p>Хусцінка на баку!</p>
<p> </p>
<p>Такіх за мною трыста</p>
<p>Хадзіла па слядах,</p>
<p>Як сходзілі на прыстань</p>
<p>Мы ў дальніх гарадах.</p>
<p> </p>
<p>Табе мо невядома,</p>
<p>Што нашых маракоў</p>
<p>Вітаюць,</p>
<p>Як знаёмых,</p>
<p>Ля кожных берагоў.</p>
<p> </p>
<p>Мы з вольнае краіны,</p>
<p>Адной на цэлы свет,</p>
<p>І кожная дзяўчына</p>
<p>Глядзіць нам доўга ўслед.</p>
<p> </p>
<p>Любую з іх за жонку</p>
<p>Я мог сабе ўзяць.</p>
<p>А ты смяешся звонка,</p>
<p>Не хочаш і гуляць.</p>
<p> </p>
<p>Не задавайся ж надта:</p>
<p>Праз некалькі гадзін</p>
<p>Мяне чакае вахта —</p>
<p>Давай жа паглядзім,</p>
<p> </p>
<p>Як поначы на прыстань</p>
<p>З усіх канцоў зямлі</p>
<p>Высокія ўрачыста</p>
<p>Прыходзяць караблі.</p>
<p> </p>
<h5><a id="chapter90"></a>ІІ</h5>
<p>Ад першай нашай стрэчы</p>
<p>І па астатні дзень</p>
<p>Мы ходзім кожны вечар</p>
<p>На мора паглядзець.</p>
<p> </p>
<p>У гэты час,</p>
<p>Пад поўнач,</p>
<p>З усіх канцоў зямлі</p>
<p>Нагружаныя поўна</p>
<p>Прыходзяць караблі.</p>
<p> </p>
<p>Абвеяныя ветрам,</p>
<p>Абмытыя вадой,</p>
<p>Матросы ў шэрых гетрах</p>
<p>Вітаюцца са мной.</p>
<p> </p>
<p>Як гонар свой,</p>
<p>Тады ты</p>
<p>Нясеш маю руку,</p>
<p>Раўнівы і сярдзіты,</p>
<p>З наганам на баку.</p>
<p> </p>
<p>Падумаеш —</p>
<p>Прыгожы,</p>
<p>Адзін на цэлы свет!</p>
<p>У шырачэзным клёшы,</p>
<p>Значок на рукаве!</p>
<p> </p>
<p>Ты паглядзі на прыстань</p>
<p>Матросамі кішыць,</p>
<p>Адно маргну,</p>
<p>I трыста</p>
<p>За мною пабяжыць.</p>
<p> </p>
<p>Табе мо невядома,</p>
<p>Які ў мяне пасаг? —</p>
<p>Заводы,</p>
<p>Шахты,</p>
<p>Домны</p>
<p>І русая каса.</p>
<p> </p>
<p>Нядарам строяць жарты</p>
<p>Чужыя маракі —</p>
<p>Магу любога заўтра</p>
<p>Узяць у прымакі.</p>
<p> </p>
<p>Не задавайся ж вельмі:</p>
<p>Праз некалькі гадзін</p>
<p>Мне трэба на цагельню —</p>
<p>Давай жа паглядзім,</p>
<p> </p>
<p>Як поначы на прыстань</p>
<p>З усіх канцоў зямлі</p>
<p>Высокія ўрачыста</p>
<p>Прыходзяць караблі.</p>
<p> </p>
<p class="sign">1934 г.</p>
<p> </p>
<p> </p>
<h4><a id="chapter91"></a>ПЕСНЯ</h4>
<p> </p>
<div class="EPIGRAPH">
<p><i>Янку Купалу</i></p>
</div>
<div class="CLEAR"></div>
<p> </p>
<p>Я памятаю ноч:</p>
<p>Маўклівая дарога</p>
<p>Вілася, вузкая,</p>
<p>У цемры, як змяя;</p>
<p>Абапал пышныя дубы</p>
<p>Стаялі строга,</p>
<p>А мы ішлі —</p>
<p>Мае таварышы і я.</p>
<p> </p>
<p>У нас тады была</p>
<p>Напружная работа:</p>
<p>Увесь вялікі дзень</p>
<p>Мы пілавалі лес;</p>
<p>Закончылі;</p>
<p>Пайшлі;</p>
<p>І нейкая самота</p>
<p>За намі рушылася</p>
<p>І пайшла услед.</p>
<p> </p>
<p>Такімі мы тады</p>
<p>Вярталіся дадому:</p>
<p>Маўклівыя,</p>
<p>Нібы далёкімі былі;</p>
<p>Мы неслі на сваіх плячах</p>
<p>Цяжар утомы,</p>
<p>І ногі нашы</p>
<p>Прыліпалі да зямлі.</p>
<p> </p>
<p>Не выстарчала сіл</p>
<p>Цярпець самоту далей,</p>
<p>І нехта першы</p>
<p>Ціха песню заспяваў,</p>
<p>Мы падхапілі ўсе,</p>
<p>Да зор яе паднялі,</p>
<p>І пакацілася яна,</p>
<p>Як морскі вал.</p>
<p> </p>
<p>Ускалыхнуўся стромкі лес,</p>
<p>Запелі нетры,</p>
<p>Вяршаліны старых дубоў</p>
<p>Аж загулі;</p>
<p>Шырокія,</p>
<p>Ва ўсіх кірунках ветры</p>
<p>Прайшлі па стомленай</p>
<p>І змучанай зямлі.</p>
<p> </p>
<p>Павеяла вясеннім</p>
<p>Подыхам знаёмым,</p>
<p>Агні празрыстыя</p>
<p>З’явіліся ў вачах...</p>
<p>І мы цяпер</p>
<p>Не цяжкую утому,</p>
<p>А песню лёгкую</p>
<p>Панеслі на плячах.</p>
<p> </p>
<p>Высокі месяц узышоў</p>
<p>І стаў дазорцам</p>
<p>Над скрыжаваннямі</p>
<p>Глухіх дарог;</p>
<p>Па іх панеслі мы</p>
<p>Жывое сэрца творцы</p>
<p>На свой далёкі,</p>
<p>Стоптаны бядой парог.</p>
<p> </p>
<p>І ён зайшоў</p>
<p>І гасцяваў у нашым доме —</p>
<p>Вялікіх песень маг</p>
<p>І сэрцаў валадар.</p>
<p>Няхай імя яго</p>
<p>Было нам невядома,—</p>
<p>Мы неслі ўсе яму</p>
<p>Свой лепшы шчыры дар.</p>
<p> </p>
<p>Я памятаю тую ноч...</p>
<p>Яна ў навалах</p>
<p>Сплыла ў нябыт вякоў,</p>
<p>У морачную даль;</p>
<p>Мы ведаем цяпер</p>
<p>Тваё імя, Купала,</p>
<p>Вялікіх песень маг</p>
<p>І сэрцаў валадар.</p>
<p> </p>
<p class="sign">1935 г.</p>
<p> </p>
<p> </p>
<h4><a id="chapter92"></a>АД ШЧЫРАГА СЭРЦА</h4>
<p>Ты спіш...</p>
<p>За акном асыпаюцца зоры,</p>
<p>Ідуць безупынна вятры,</p>
<p>У садах</p>
<p>Калышуцца дрэвы,</p>
<p>Ажыны гавораць,</p>
<p>У ставах шуміць</p>
<p>Веснавая вада.</p>
<p> </p>
<p>Пакой твой</p>
<p>Напоўнілі</p>
<p>Цёмныя цені,</p>
<p>Святло,</p>
<p>Цішыня</p>
<p>І легенды вясны.</p>
<p>Ты спіш...</p>
<p>Да цябе праз высокія сцены</p>
<p>Прыходзяць спакойныя,</p>
<p>Добрыя сны.</p>
<p> </p>
<p>Прачнуўшыся заўтра,</p>
<p>Ты іх прыгадаеш,</p>
<p>Работа заспорыцца</p>
<p>Ў спрытных руках,</p>
<p>І моўчкі на вуснах тваіх,</p>
<p>Маладая,</p>
<p>Усмешка вясёлая</p>
<p>Будзе блукаць.</p>
<p> </p>
<p>І ты не падумаеш,</p>
<p>Можа, ніколі,</p>
<p>Што гэта каханне маё</p>
<p>Берагло</p>
<p>І сон твой спакойны,</p>
<p>І рук тваіх холад,</p>
<p>І вуснаў тваіх</p>
<p>Палахлівых</p>
<p>Цяпло.</p>
<p> </p>
<p>Ты лёгкую шапачку</p>
<p>Моўчкі адзенеш,</p>
<p>Вясёлая выйдзеш</p>
<p>З другімі гуляць.</p>
<p>Авацыяй вас</p>
<p>Мая крыўда не стрэне,</p>
<p>І зайздрасць услед вам</p>
<p>Не будзе крычаць.</p>
<p> </p>
<p>Я вас прывітаю,</p>
<p>Як друг і таварыш,</p>
<p>Аднолькава роўна</p>
<p>Ўсміхнуся усім,</p>
<p>З другою вясёлаю</p>
<p>Стану у пары</p>
<p>І буду ад шчырага</p>
<p>Сэрца прасіць:</p>
<p> </p>
<p>Няхай над галовамі вашымі</p>
<p>Неба</p>
<p>Раскрые крутыя далоні свае;</p>
<p>Няхай урадлівая,</p>
<p>Тлустая глеба</p>
<p>Вам шчодра</p>
<p>Багаты свой плён аддае;</p>
<p> </p>
<p>Няхай дыванамі</p>
<p>Лістоў каляровых</p>
<p>Вятры будуць</p>
<p>Вашы шляхі высцілаць;</p>
<p>Няхай вам спяваюць</p>
<p>Лясы і дубровы;</p>
<p>Няхай вам</p>
<p>Дажджы залатыя шумяць;</p>
<p> </p>
<p>Няхай для цябе</p>
<p>Асыпаюцца зоры,</p>
<p>Ідуць безупынна вятры,</p>
<p>У садах</p>
<p>Калышуцца дрэвы,</p>
<p>Ажыны гавораць,</p>
<p>У ставах шуміць</p>
<p>Веснавая вада.</p>
<p> </p>
<p class="sign">1935 г.</p>
<p> </p>
<p> </p>
<h4><a id="chapter93"></a>НА МОРЫ</h4>
<p>Чорнае мора, пярэстыя хвалі,</p>
<p>Вы адзіноту маю ўкалыхалі.</p>
<p> </p>
<p>Я падымаю над лодкаю ветразь,—</p>
<p>Сэрца да сэрца імчыцца пад ветрам.</p>
<p> </p>
<p>Дзеўчына, ты ў Беларусі далёкай!</p>
<p>Колькі цябе ні гукай, ні галёкай,—</p>
<p> </p>
<p>Не адклікаешся, тужыш і мучыш...</p>
<p>Толькі дарэмна: я вельмі жывучы!</p>
<p> </p>
<p>Марна вачэй тваіх хлопцы шукалі,—</p>
<p>Мора шумела, каціліся хвалі...</p>
<p> </p>
<p>Я не скарыўся, бо ведаю-знаю:</p>
<p>Дзесьці (і скора) цябе напаткаю.</p>
<p> </p>
<p>Чую, як сэрца імчыцца да сэрца,—</p>
<p>Ветразь над лодкай пад ветрам ірвецца.</p>
<p> </p>
<p class="sign">1935 г.</p>
<p> </p>
<p> </p>
<h3><a id="chapter94"></a>1936—1940</h3>
<p> </p>
<h4><a id="chapter95"></a>НА ПАЧАТКУ ЛЕТА</h4>
<p>Я не знаю месяца</p>
<p>Больш за май шчаслівага,</p>
<p>Калі пушчы цешацца</p>
<p>З гоману шумлівага;</p>
<p> </p>
<p>Калі вербы ніцыя</p>
<p>Рвуцца ўвысь галінамі;</p>
<p>Калі скрозь пшаніцаю</p>
<p>Пахне над далінамі...</p>
<p> </p>
<p>Але новы сёлета</p>
<p>Подых на аселіцах:</p>
<p>Юны чэрвень молада</p>
<p>Больш за май вяселіцца.</p>
<p> </p>
<p>Травы пахнуць кветкамі,</p>
<p>Кветкі пахнуць зорамі,</p>
<p>Зоры над палеткамі —</p>
<p>Лесам і азёрамі.</p>
<p> </p>
<p>І наўсцяж краінаю,</p>
<p>Радасць услаўляючы,</p>
<p>Песні салаўіныя</p>
<p>Льюцца не сціхаючы.</p>
<p> </p>
<p>Нівы пладавітыя</p>
<p>Шэпчуць грузнымколасам,</p>
<p>Людзі працавітыя</p>
<p>Кажуць дружным голасам:</p>
<p> </p>
<p>— Лета, болей шчаснага,</p>
<p>Доля не адзначыла,</p>
<p>Сонца, болей яснага,</p>
<p>Беларусь не бачыла!</p>
<p> </p>
<p>І яшчэ гаворыцца</p>
<p>Ў песнях рэвалюцыі,</p>
<p>Як жыццё азорыцца</p>
<p>Новай канстытуцыяй.</p>
<p> </p>
<p>І пяройдзе ў спадчыну</p>
<p>Гэта быль вячыстая</p>
<p>Разам з мовай матчынай,</p>
<p>З песняй урачыстаю.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter96"></a>ЛЕТНІ ДЗЕНЬ</h4>
<p>За драўлянымі млынамі,</p>
<p>Дзе канчаюцца масты,</p>
<p>Шырачэзнымі лістамі</p>
<p>Ахінуліся кусты.</p>
<p> </p>
<p>Ад крутых віроў глыбокіх</p>
<p>На пясчаны перакат</p>
<p>Прамяністая ад спёкі</p>
<p>Выгінаецца рака.</p>
<p> </p>
<p>Перад поплавам на градах</p>
<p>Мак высокі і густы;</p>
<p>Там камандуе парадам</p>
<p>Сам сланечнік залаты.</p>
<p> </p>
<p>А за рэчкаю, на правых,</p>
<p>На высокіх берагах</p>
<p>Знепакоіліся травы</p>
<p>У някошаных лугах.</p>
<p> </p>
<p>Луг заліўся галасамі:</p>
<p>Да яго ва ўсе канцы</p>
<p>Выйшлі стройнымі радамі</p>
<p>Загарэлыя касцы.</p>
<p> </p>
<p>У кашулях ярка-белых,</p>
<p>У чырвоных паясах...</p>
<p>І на голас іх запела,</p>
<p>Адгукнулася каса.</p>
<p> </p>
<p>Не пракосы, а палосы</p>
<p>Выжынае чыста сталь,</p>
<p>І навостраныя косы</p>
<p>Асыпаюць звонам даль.</p>
<p> </p>
<p>Слава травам, слава кветкам,</p>
<p>Слава летнім яркім дням,</p>
<p>І засеяным палеткам,</p>
<p>І пакошаным лугам!</p>
<p> </p>
<p>Слава людзям дружнай працы,</p>
<p>Слава ім!</p>
<p>Мінуць вякі,—</p>
<p>Будзе такжа выгінацца</p>
<p>Шкло празрыстае ракі,</p>
<p> </p>
<p>Будзе мак цвісці на градах,</p>
<p>Будзе ў сэрцы з веку ў век</p>
<p>Несці творчай працы радасць</p>
<p>Непакорны чалавек.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter97"></a>КАЛЫХАНКА</h4>
<p>Ходзяць зоры над краінай,</p>
<p>Дрэвы стомленыя спяць,</p>
<p>Толькі маці з любым сынам</p>
<p>Будзе доўга размаўляць.</p>
<p> </p>
<p>Спаць малога палажыла,</p>
<p>Неспакойны сын не спіць:</p>
<p>— Раскажы, як Варашылаў</p>
<p>Вёў рабочых панства біць.</p>
<p> </p>
<p>І гаворыць калыханка,</p>
<p>Як збіраўся рад у рад</p>
<p>За ракою за Луганкай</p>
<p>Варашылаўскі атрад.</p>
<p> </p>
<p>Выціралі ўпотай слёзы</p>
<p>Непаслушныя жанкі.</p>
<p>Камандзір — луганскі слёсар —</p>
<p>Аглядаў браневікі.</p>
<p> </p>
<p>Капытамі білі коні —</p>
<p>Беланогія данцы...</p>
<p>Ні атакі, ні пагоні</p>
<p>Не баяліся байцы.</p>
<p> </p>
<p>Добра помніць Дубавязка,</p>
<p>Як, пакінуўшы майдан,</p>
<p>Уцякалі немцы ў касках</p>
<p>Ад луганскіх партызан.</p>
<p> </p>
<p>Помніць Харкаў і Чугуеў,</p>
<p>Як рабочыя ў той час</p>
<p>Ад германскага буржуя</p>
<p>Баранілі свой Данбас.</p>
<p> </p>
<p>Помняць сёлы і станіцы,</p>
<p>Як пад гром гармат і звон</p>
<p>Варашылаў у Царыцын</p>
<p>Вывеў войска цераз Дон,</p>
<p> </p>
<p>Як прайшоў пасля з Будзённым</p>
<p>Ён па ўсіх шляхах вайны,</p>
<p>Як ад шабель Першай коннай</p>
<p>Беглі польскія паны.</p>
<p> </p>
<p>Слава нашага наркома</p>
<p>Прагрымела з краю ў край!..</p>
<p>Будзь і ты, сынок, свядомы,</p>
<p>Нам на радасць падрастай.</p>
<p> </p>
<p>Будзь адважным, мужным сынам,</p>
<p>Падрастай на ўцеху ўсім,</p>
<p>Беражы сваю краіну,</p>
<p>Як луганскі слёсар Клім.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter98"></a>НА ВАРЦЕ</h4>
<p>Маўклівая ноч паланіла Дзвіну —</p>
<p>І хвалі звіваюцца вужам,</p>
<p>І вецер імкнецца наўсцяж развінуць</p>
<p>Сваю першабытную дужасць.</p>
<p> </p>
<p>Ён доўга блукаў па краінах чужых,</p>
<p>Балотам прапах і паморкам,</p>
<p>І вось ён наважыў</p>
<p>Праз грані мяжы</p>
<p>Прабіцца да нашых узгоркаў.</p>
<p> </p>
<p>Дарэмна!</p>
<p>Найлепш было крылле зламаць,</p>
<p>Як біцца ў тузе навальнічнай:</p>
<p>Бяскрайні прастор наш і творчы размах</p>
<p>Вартуе мой брат — пагранічнік.</p>
<p> </p>
<p>Да болю напяўшы і позірк і слых,</p>
<p>Ён чуе хаду тваю, вецер!</p>
<p>Ён крокі пазнае сваіх і чужых</p>
<p>Па лёгкаму шэлесту вецця.</p>
<p> </p>
<p>У вечную спадчыну</p>
<p>Пільнасць і спрыт</p>
<p>Яму адказалі героі —</p>
<p>Вялікай радзімы маёй змагары</p>
<p>За наша жыццё маладое.</p>
<p> </p>
<p>Сягоння ўзмужалае гэта жыццё</p>
<p>На варту пастаўлена класам,</p>
<p>Каб вораг крывавай рукі не прасцёр</p>
<p>Над нашым прасторам і часам.</p>
<p> </p>
<p>Няхай сабе ноч агартае Дзвіну,</p>
<p>І хвалі звіваюцца вужам,</p>
<p>І вецер імкнецца наўсцяж развінуць</p>
<p>Сваю першабытную дужасць,—</p>
<p> </p>
<p>Не спіць пагранічнік.</p>
<p>Напружыўшы слых,</p>
<p>Пакуль цішыня не парвецца,</p>
<p>Ён слухае крокі рэспублік сваіх,</p>
<p>Пульсацыю іхняга сэрца.</p>
<p> </p>
<p>Шырокі прастор за плячыма ляжыць...</p>
<p>А вецер,</p>
<p>Балотны і горкі,</p>
<p>Імкнецца ізноў цераз грані мяжы</p>
<p> </p>
<p>Прабіцца да нашых узгоркаў.</p>
<p>За ветрам з-пад шыбеніц чорных ідуць</p>
<p>Нямотныя стогны і лямант;</p>
<p>Чуваць, як гарматы над светам гудуць,</p>
<p>Як ходзіць вайна над палямі.</p>
<p> </p>
<p>Мужайся, таварыш мой!</p>
<p>Нашы сыны</p>
<p>Запішуць імя тваё ў вечнасць:</p>
<p>Адны мы баронім ад страшнай вайны</p>
<p>Работу і мір чалавечы.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter99"></a>ДАЗОРНЫ</h4>
<p>Мінала ноч.</p>
<p>Займаўся ранак.</p>
<p>На снежных верхавінах дрэў,</p>
<p>Ні ў якіх казках не сказаны,</p>
<p>Ружовы досвітак гарэў.</p>
<p> </p>
<p>Удоўж мяжы ішоў дазорны,</p>
<p>Успамінаў утульнасць хат,</p>
<p>Вясёлы твар,</p>
<p>І позірк зорны,</p>
<p>І ўсмешкі ветлыя дзяўчат.</p>
<p> </p>
<p>Успамінаў...</p>
<p>А пільным вокам</p>
<p>Сачыў трушчобы дзікіх нетр,</p>
<p>І раптам —</p>
<p>У снягах глыбокіх</p>
<p>Заўважыў нечы свежы след.</p>
<p> </p>
<p>Відаць, нядаўна,</p>
<p>На світанні,</p>
<p>Граніцу вораг перайшоў;</p>
<p>Яго слядоў незатаптаных</p>
<p>Яшчэ і вецер не замёў.</p>
<p> </p>
<p>Да баявой прыгоды звычны,</p>
<p>Без меркаванняў і разваг</p>
<p>Шынель скідае пагранічнік,</p>
<p>Бяжыць з вінтоўкай па слядах.</p>
<p> </p>
<p>Абліўся твар гарачым потам,</p>
<p>А цела ўсё</p>
<p>Калоціць дрож...</p>
<p>Цяжэюць ногі...</p>
<p>Скінуў боты</p>
<p>І вось</p>
<p>Імчыцца басанож...</p>
<p> </p>
<p>Калючы снег у ногі коле...</p>
<p>Дармо!..</p>
<p>Настаў апошні час:</p>
<p>Ужо відаць за лесам поле,</p>
<p>А там —</p>
<p>Дарога і калгас.</p>
<p> </p>
<p>Ужо калгаснікі і дзеці</p>
<p>Бягуць гуртом наперарэз,</p>
<p>Але і вораг іх прыкмеціў</p>
<p>І — зноў, як воўк, пабег у лес.</p>
<p> </p>
<p>Бяжы.</p>
<p>Не ўдасца план злачынны!</p>
<p>Сабраўшы сілы,</p>
<p>Вартавы</p>
<p>Прабег яшчэ адну хвіліну,</p>
<p>І вораг здаўся,</p>
<p>Ледзь жывы...</p>
<p> </p>
<p>А ногі белы снег крывавяць,</p>
<p>Дазорны нікне галавой...</p>
<p>— Скажыце хлопцам на заставе,</p>
<p>Я здзейсніў абавязак свой...</p>
<p> </p>
<p>І ён упаў.</p>
<p>Да бліжняй хаты</p>
<p>Яго панеслі на руках,</p>
<p>І ён ледзь помніў,</p>
<p>Як дзяўчаты</p>
<p>Яго Іго }праводзілі ў слязах.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter100"></a>ПЕСНІ АБ ГРАНІЦЫ</h4>
<p> </p>
<h5><a id="chapter101"></a>I</h5>
<p>На захадзе і ўсходзе</p>
<p>Па лініях крывых</p>
<p>Уздоўж граніцы ходзіць</p>
<p>Савецкі вартавы.</p>
<p> </p>
<p>Таварыш, будзь жа пільны</p>
<p>Святыя рубяжы</p>
<p>Вялікае краіны</p>
<p>Адважна беражы!</p>
<p> </p>
<p>Няспынна поўнымходам</p>
<p>Працуюць за табой</p>
<p>Магутныя заводы</p>
<p>І новых фабрык строй.</p>
<p> </p>
<p>Таварыш, будзь жа пільны</p>
<p>Святыя рубяжы</p>
<p>Вялікае краіны</p>
<p>Адважна беражы!</p>
<p> </p>
<p>Жытамі і пшаніцай</p>
<p>Шумяць твае палі,</p>
<p>Па рэках у сталіцу</p>
<p>Прыходзяць караблі.</p>
<p> </p>
<p>Таварыш, будзь жа пільны,</p>
<p>Святыя рубяжы</p>
<p>Вялікае краіны</p>
<p>Адважна беражы!</p>
<p> </p>
<p>Работай мірнай шчаснай</p>
<p>Заняты твой народ:</p>
<p>Рабочы і калгаснік,</p>
<p>Вучоны і пілот.</p>
<p> </p>
<p>Таварыш, будзь жа пільны</p>
<p>Святыя рубяжы</p>
<p>Вялікае краіны</p>
<p>Адважна беражы!</p>
<p> </p>
<p>Па гарадах і сёлах,</p>
<p>Далёкі наш зямляк,</p>
<p>Заможна і вясёла</p>
<p>Жыве твая сям’я.</p>
<p> </p>
<p>Таварыш, будзь жа пільны</p>
<p>Святыя рубяжы</p>
<p>Вялікае краты</p>
<p>Адважна беражы!</p>
<p> </p>
<p>На край твой працавіты,</p>
<p>На мірны твой народ</p>
<p>Фашысты і бандыты</p>
<p>Рыхтуюць свой налёт.</p>
<p> </p>
<p>Таварыш, будзь жа пільны</p>
<p>Святыя рубяжы</p>
<p>Вялікае краіны</p>
<p>Адважна беражы!</p>
<p> </p>
<p>Табе надалі права</p>
<p>Стаяць на варце дзён</p>
<p>Радзіма гордай славы,</p>
<p>Яе святы закон.</p>
<p> </p>
<p>Таварыш, будзь жа пільны</p>
<p>Святыя рубяжы</p>
<p>Вялікае краіны</p>
<p>Адважна беражы!</p>
<p> </p>
<h5><a id="chapter102"></a>ІІ</h5>
<p>Ад зорак вячорных</p>
<p>Да ранняй зарніцы,</p>
<p>Калі непагоды гудуць,</p>
<p>Праз цэлую ноч</p>
<p>Да заходняй граніцы</p>
<p>За думамі думы лятуць.</p>
<p> </p>
<p>Там сын, там каханы,</p>
<p>Там брат і таварыш</p>
<p>На варце краіны стаяць.</p>
<p>Над імі — завеі</p>
<p>І чорныя хмары,</p>
<p>Над імі вятры шалясцяць.</p>
<p> </p>
<p>Іх мерныя крокі,</p>
<p>Іх погляд крыштальны</p>
<p>Варожая сочыць рука.</p>
<p>А вочы стаміліся,</p>
<p>Ногі прысталі,</p>
<p>І вісне цяжар на штыках.</p>
<p> </p>
<p>Устань жа, высокае</p>
<p>Сонца, над імі</p>
<p>І выйдзі дазоры мяняць,</p>
<p>Хай першым на змену</p>
<p>Прасторы радзімы</p>
<p>Другія ідуць вартаваць!</p>
<p> </p>
<p>І яснае сонца</p>
<p>У ясных вышынях</p>
<p>Над краем ізноў устае.</p>
<p>Спакойна на працу</p>
<p>Выходзіць краіна,—</p>
<p>Надзейная варта ў яе.</p>
<p> </p>
<p>І гэтак штоночы,</p>
<p>Да першай зарніцы,</p>
<p>Калі непагоды гудуць,</p>
<p>Адна за другой</p>
<p>Да заходняй граніцы</p>
<p>Турботныя думы лятуць.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter103"></a>БРАТЭРСТВА</h4>
<p>За сінім морам,</p>
<p>За гарамі,—</p>
<p>Прыслухайся,</p>
<p>Таварыш мой,—</p>
<p>У цесных долах Гвадарамы</p>
<p>Каторы дзень не моўкне бой.</p>
<p> </p>
<p>Няспынна,</p>
<p>Цеснаю сцяною</p>
<p>Мяцежнікі ідуць да гор;</p>
<p>Шахцёры мужнасцю адною</p>
<p>Трымаюць іх круты напор.</p>
<p> </p>
<p>Няма гармат,</p>
<p>Няма патронаў,</p>
<p>Няма ні хлеба,</p>
<p>Ні вады...</p>
<p>А па далінах,</p>
<p>Па адхонах</p>
<p>Шумяць крыніцы і сады.</p>
<p> </p>
<p>Там гаспадарыць стан варожы,</p>
<p>Там генералы і паны...</p>
<p>— У бой, сябры,</p>
<p>Мы пераможам,</p>
<p>Не будуць панаваць яны!</p>
<p> </p>
<p>І вось —</p>
<p>Пакінуты акопы...</p>
<p>Узняўшы грозныя штыкі,</p>
<p>Па камяністых вузкіх тропах</p>
<p>У наступ рушылі палкі.</p>
<p> </p>
<p>Яны ідуць...</p>
<p>І поплеч з імі,</p>
<p>Пад кулямётны гром і свіст,</p>
<p>За волю братняе радзімы</p>
<p>Ідзе нямецкі камуніст.</p>
<p> </p>
<p>Шыракаплечы,</p>
<p>Ясны,</p>
<p>Строгі,</p>
<p>Ён першы развінае рух.</p>
<p>І раптам...</p>
<p>Ацяжэлі ногі,</p>
<p>Вінтоўка выпадае з рук.</p>
<p> </p>
<p>Над ім схіляецца таварыш,</p>
<p>У вочы з ласкаю глядзіць,</p>
<p>А на яго знямелым твары</p>
<p>Ужо смяротны цень дрыжыць.</p>
<p> </p>
<p>І ціхім голасам глыбокім</p>
<p>Ён просіць блізкім перадаць:</p>
<p>— Скажы маім...</p>
<p>Братам далёкім,</p>
<p>За што ішоў я паміраць.</p>
<p> </p>
<p>Выгнаннік роднае краіны,</p>
<p>Я згінуў у чужых гарах,</p>
<p>Каб над Германскаю раўнінай</p>
<p>Запалымнеў чырвоны сцяг.</p>
<p> </p>
<p>Скажы...</p>
<p>Я не баяўся смерці...—</p>
<p>Ён слоў сваіх не даказаў</p>
<p>І з імем Тэльмана у сэрцы</p>
<p>На скалы цвёрдыя упаў.</p>
<p> </p>
<p>— Мы скажам! —</p>
<p>Рэха над гарамі.—</p>
<p>Мы скажам ім тады,</p>
<p>Калі</p>
<p>З тваімі роднымі братамі</p>
<p>Паўстанем вызваляць Берлін.</p>
<p> </p>
<p>Мы скажам блізкай перамогай</p>
<p>Над зграяй цёмных махляроў,—</p>
<p>Непераможнаю дарогай</p>
<p>Ідуць мільёны змагароў!</p>
<p> </p>
<p>Мы скажам ім</p>
<p>Пра гэта ўзвышша,</p>
<p>Пра твой пакінуты акоп,</p>
<p>І смерць тваю браты запішуць,</p>
<p>Як смертны бой за Перакоп.</p>
<p> </p>
<p class="sign">1936 г.</p>
<p> </p>
<p> </p>
<h4><a id="chapter104"></a>НАПРАДВЕСНІ</h4>
<p> </p>
<div class="EPIGRAPH">
<p><i>Петрусю Броўку</i></p>
</div>
<div class="CLEAR"></div>
<p> </p>
<p>Яшчэ сняжыць сырымі днямі,</p>
<p>Яшчэ марозіць ноч у ноч,</p>
<p>А над высокімі палямі</p>
<p>Праменні падаюць насторч.</p>
<p> </p>
<p>І на маўклівыя нізіны</p>
<p>Бяжыць, шалеючы, вада,</p>
<p>І ломяцца, як шкло, ільдзіны,</p>
<p>І крыгі гнуцца, як слюда.</p>
<p> </p>
<p>У бронь закованыя рэкі</p>
<p>Разносяць штурмам берагі,</p>
<p>Паводак безупынных рэхі</p>
<p>Ідуць за стромкі перагіб.</p>
<p> </p>
<p>Там прагне высмяглая глеба</p>
<p>Напіцца соку на ўмалот,</p>
<p>Там у блакітах ясных неба</p>
<p>Ідзе высокі самалёт.</p>
<p> </p>
<p>Там пачынаюцца густыя</p>
<p>І задуменныя бары,</p>
<p>Там трактарысты маладыя</p>
<p>Вядуць у поле трактары.</p>
<p> </p>
<p>Там агнявой вяснянкай-песняй,</p>
<p>Што сэрца выпаліць да дна,</p>
<p>Канчаецца ізноў прадвесне</p>
<p>І пачынаецца вясна.</p>
<p> </p>
<p>Мая вялікая радзіма,</p>
<p>Люблю твой бурны подых дзён!..</p>
<p>Нядаўні леташні зазімак</p>
<p>Успамінаецца, як сон.</p>
<p> </p>
<p>І мы вясну вітаем дбала,</p>
<p>Бо толькі нам вядома двум,</p>
<p>Што надышла і наша сталасць</p>
<p>З трывогамі суровых дум.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter105"></a>ПРОВАДЫ</h4>
<p>Ходзяць зоры над краінай,</p>
<p>А дарожанька бяжыць...</p>
<p>Выпраўляе маці сына</p>
<p>У чырвоны полк служыць:</p>
<p> </p>
<p>— Будзь адважны і харобры,</p>
<p>Рэвалюцыі салдат,</p>
<p>І з няславаю нядобрай</p>
<p>Не варочайся назад!</p>
<p> </p>
<p>Ходзяць зорачкі над ярам...</p>
<p>Сын матулі адказаў:</p>
<p>— За спакой твой і за старасць</p>
<p>Не ступлю ў баях назад.</p>
<p> </p>
<p>А калі ад ран нязмерных</p>
<p>Над акопам упаду,</p>
<p>Я памру, як сын твой верны,</p>
<p>Але з ганьбай не прыйду.</p>
<p> </p>
<p>Ходзяць зоранькі над хатай,</p>
<p>А дарожанька бяжыць...</p>
<p>Выпраўляюць сёстры брата</p>
<p>У чырвоны полк служыць:</p>
<p> </p>
<p>— Будзь адважны і харобры.</p>
<p>Рэвалюцыі салдат,</p>
<p>І з няславаю нядобрай</p>
<p>Не варочайся назад!</p>
<p> </p>
<p>Ходзяць зоранькі над полем...</p>
<p>Брат сястрыцам адказаў:</p>
<p>— Я за светласць вашай долі</p>
<p>Не ступлю ў баях назад.</p>
<p> </p>
<p>А калі ад ран нязмерных</p>
<p>Над акопам упаду,</p>
<p>Я памру, як брат ваш верны,</p>
<p>Але з ганьбай не прыйду.</p>
<p> </p>
<p>Ходзяць зоры над залужжам,</p>
<p>А дарожанька бяжыць...</p>
<p>Выпраўляе жонка мужа</p>
<p>У чырвоны полк служыць:</p>
<p> </p>
<p>— Будзь адважны і харобры.</p>
<p>Рэвалюцыі салдат,</p>
<p>І з няславаю нядобрай</p>
<p>Не варочайся назад!</p>
<p> </p>
<p>Ходзяць зоранькі над нівай...</p>
<p>Муж каханай адказаў:</p>
<p>— За дзяцей сваіх шчаслівых</p>
<p>Не ступлю ў баях назад.</p>
<p> </p>
<p>А калі ад ран нязмерных</p>
<p>Над акопам упаду,</p>
<p>Я памру, як бацька верны,</p>
<p>Але з ганьбай не прыйду.</p>
<p> </p>
<p>Ходзяць зоры над далінай,</p>
<p>А дарожанька бяжыць...</p>
<p>Выпраўляе нас краіна</p>
<p>У чырвоны полк служыць:</p>
<p> </p>
<p>— Будзь адважны і харобры.</p>
<p>Рэвалюцыі салдат,</p>
<p>І з няславаю нядобрай</p>
<p>Не варочайся назад!</p>
<p> </p>
<p>Ходзяць зоры ў небе сінім...</p>
<p>Сын радзіме адказаў:</p>
<p>— За жыццё тваё, краіна,</p>
<p>Не ступлю ў баях назад.</p>
<p> </p>
<p>А калі ад ран нязмерных</p>
<p>Над акопам упаду,</p>
<p>Я памру салдатам верным,</p>
<p>Але з ганьбай не прыйду.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter106"></a>ПАЛЁТ</h4>
<p>Гарачы дзень.</p>
<p>Ад лютай спёкі,</p>
<p>Згубіўшы прыкры сорам свой,</p>
<p>У рэчку чыстую глыбока</p>
<p>Упала сонца з галавой.</p>
<p> </p>
<p>А там,</p>
<p>Высока па-над намі,</p>
<p>У сінь,</p>
<p>Халодную, як лёд,</p>
<p>Не страпянуўшыся крыламі,</p>
<p>Паплыў празрысты самалёт.</p>
<p> </p>
<p>Пад залатой планетай зоркі,</p>
<p>Што яркім знакам на крыле,</p>
<p>Ідуць чародамі узгоркі</p>
<p>І табунамі цёмны лес.</p>
<p> </p>
<p>Пілот,</p>
<p>Імклівы і адважны,</p>
<p>Яшчэ Ішчэ }вышэй бярэ разгон,</p>
<p>І вось —</p>
<p>Нікому недасяжны —</p>
<p>Ідзе за сіні гарызонт.</p>
<p> </p>
<p>Але і там праходзяць міма</p>
<p>Шырокіх крылляў карабля:</p>
<p>Пад левым —</p>
<p>Воблакі радзімы,</p>
<p>Пад правым —</p>
<p>Родная зямля.</p>
<p> </p>
<p>Але і там,</p>
<p>Нячутным ценем</p>
<p>Мінаючы заслоны хмар,</p>
<p>Ён чуе нашы летуценні</p>
<p>І нашыя палёты мар:</p>
<p> </p>
<p>У крыллях і маторах б’ецца</p>
<p>Жывая кроў гарачых жыл,</p>
<p>Часцінка нашых чыстых сэрцаў,</p>
<p>Замілавання і душы.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter107"></a>ПІЛОТАМ</h4>
<p>Я ведаю вашу усмешку:</p>
<p>Шырокай ракою цяпла</p>
<p>Ад сонца праменная сцежка</p>
<p>Да вашых вачэй працякла.</p>
<p> </p>
<p>Я ведаю вашу паходку:</p>
<p>Разлічаны крок і размах</p>
<p>І лёгкасць у жэстах кароткіх,</p>
<p>Якой не ўладае і птах.</p>
<p> </p>
<p>Я ведаю вашу пасадку:</p>
<p>Упэўнены курс на маяк,</p>
<p>Тры кропкі на вузкіх плашчадках</p>
<p>І тонкае лініі знак.</p>
<p> </p>
<p>Я ведаю вашы палёты</p>
<p>У лютых завеях пургі,</p>
<p>Над страшным нязведаным лёдам,</p>
<p>Праз вечную ноч і снягі.</p>
<p> </p>
<p>Я ведаю вашы рэкорды</p>
<p>Па роўнай, крутой і крывой,</p>
<p>На веліч і мужнасць, на гордасць,</p>
<p>За славу краіны сваёй.</p>
<p> </p>
<p>Адно не абняць і не змераць</p>
<p>Пачуццяў савецкіх людзей,</p>
<p>Чыя непарушная вера</p>
<p>Да мэты нязменна вядзе,</p>
<p> </p>
<p>Чый смутак па вас і клапоты</p>
<p>І шчырае сэрца чыё</p>
<p>За вамі і з вамі ў палётах,</p>
<p>Пілоты радзімы маёй.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter108"></a>ПРЫЗНАННЕ</h4>
<p>Колькі вытаптана сцежак,</p>
<p>Колькі выбіта дарог!..</p>
<p>Па цяпло тваіх усмешак</p>
<p>Шмат хадзіла на парог,</p>
<p> </p>
<p>Камандзір высокі танка,</p>
<p>Трактарысты,</p>
<p>Кавалі</p>
<p>Кожны вечар каля ганка</p>
<p>За цябе вайну вялі.</p>
<p> </p>
<p>Там вясной</p>
<p>Шумелі травы,</p>
<p>А ў кастрычніку —</p>
<p>Лісты...</p>
<p>Ты смяялася ласкава</p>
<p>Звонкім смехам залатым.</p>
<p> </p>
<p>З кожным,</p>
<p>Добрых ці суровых,</p>
<p>Гаварыла колькі слоў;</p>
<p>Аднаму ў тваіх размовах —</p>
<p>Мне</p>
<p>Увагі не было.</p>
<p> </p>
<p>Быццам нашая брыгада</p>
<p>Першых месц не заняла?!</p>
<p>Быццам мы на ўсіх парадах</p>
<p>Не праславілі сяла?!</p>
<p> </p>
<p>Быццам сам я,</p>
<p>Асабіста,</p>
<p>Не пад густ тваёй красе,</p>
<p>Не высокі,</p>
<p>Не плячысты,</p>
<p>Не прыгожы,</p>
<p>Як усе?!</p>
<p> </p>
<p>Адкажы ж мне,</p>
<p>Толькі шчыра,</p>
<p>Што за прыхамаць была,</p>
<p>Калі моўчкі брыгадзіра</p>
<p>Ты увагай абышла?</p>
<p> </p>
<p>Толькі раз пры нашай стрэчы</p>
<p>Усміхнулася няўзнак...</p>
<p>Што ж мне думаць</p>
<p>Пра той вечар,</p>
<p>Разумець цябе мне як?!</p>
<p> </p>
<p>І дзяўчына адказала:</p>
<p>— Я шчаслівая была</p>
<p>І з усімі</p>
<p>Жартавала,</p>
<p>А з табою —</p>
<p>Не магла.</p>
<p> </p>
<p>І нядарам біты сцежкі</p>
<p>Непракладзеных дарог,</p>
<p>І нядарам па усмешкі</p>
<p>Ты хадзіў на мой парог.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter109"></a>РАДАСЦЬ</h4>
<p>Над галавой шумелі клёны,</p>
<p>І вадаспадамі лісты</p>
<p>Ліліся на мурог зялёны,</p>
<p>Дзе ціхая стаяла ты.</p>
<p> </p>
<p>Канчаўся дзень,</p>
<p>Над зжатай нівай</p>
<p>Ішлі ключамі журавы,</p>
<p>Ты іх праводзіла маўклівым</p>
<p>Узмахам русай галавы.</p>
<p> </p>
<p>На момант у вачах самотных</p>
<p>Успалыхнуў асенні сум.</p>
<p>І лёгкі вецер бестурботна</p>
<p>Развіў завітую касу.</p>
<p> </p>
<p>І шкода стала маладосці</p>
<p>І перажытых летніх дзён...</p>
<p>Але, як сокам, весялосцю</p>
<p>Наліўся дбайнай працы плён,</p>
<p> </p>
<p>Ад ярыны трашчалі гумны,</p>
<p>Раслі высокія стагі,</p>
<p>І малатарні хорам шумным</p>
<p>Будзілі рэчак берагі.</p>
<p> </p>
<p>Там, на калгасных агародах,</p>
<p>Багаты бралі ураджай,</p>
<p>Там за турботы нагарода</p>
<p>Лілася мёдам цераз край.</p>
<p> </p>
<p>Там ціхія рачныя тоні</p>
<p>Гулі ад рыб, як вір круты,</p>
<p>Там спелі познія антоны,</p>
<p>Гарэлі сонцам залатым.</p>
<p> </p>
<p>І моўчкі мы гарэлі самі</p>
<p>Вялікай радасцю зямлі.</p>
<p>І над шчаслівымі пад намі</p>
<p>Аблокі вечнасці ішлі.</p>
<p> </p>
<p class="sign">1937 г.</p>
<p> </p>
<h4><a id="chapter110"></a>ЛІСТ БРАТУ</h4>
<p>Мой друг, мой брат!</p>
<p>У летні вечар,</p>
<p>Калі цямнее шкло ракі,</p>
<p>На стромкім беразе</p>
<p>Сустрэчы</p>
<p>Са мной чакаюць рыбакі.</p>
<p> </p>
<p>Спускаем лодку...</p>
<p>Лёгкай чайкай</p>
<p>Яна кранаецца вады.</p>
<p>І грудзі пад вільготнай майкай</p>
<p>Гараць парывам маладым.</p>
<p> </p>
<p>Узмах вясла,—</p>
<p>І сонны бераг</p>
<p>Адразу пачынае жыць:</p>
<p>Ідуць радамі ў шапках шэрых</p>
<p>Кусты парэчак і ажын.</p>
<p> </p>
<p>На водах згушчанай затокі</p>
<p>Адбіткі зорнага агню.</p>
<p>І месяц, строгі і высокі,</p>
<p>Вартуе сон і цішыню.</p>
<p> </p>
<p>І нам тады прыходзіць думка,</p>
<p>Што дзесьці над другой ракой</p>
<p>І ты —</p>
<p>З вінтоўкай і ў падсумках —</p>
<p>Вартуеш такжа наш спакой.</p>
<p> </p>
<p>На хвалях заміраюць вёслы</p>
<p>Ад успамінаў рыбакоў.</p>
<p>І нашы зімы,</p>
<p>Нашы вёсны</p>
<p>Ідуць у далячынь вякоў...</p>
<p> </p>
<p>Там накрыж бізуном крывавым</p>
<p>Запісана на спінах дзён</p>
<p>Народу змучанага права —</p>
<p>Былой імперыі закон.</p>
<p> </p>
<p>Як на старонках кніг,</p>
<p>На гонях</p>
<p>Чытаю літары слядоў.</p>
<p>Перада мной,</p>
<p>Як на далоні,</p>
<p>Ідзе жыццё маіх дзядоў.</p>
<p> </p>
<p>Сляпыя,</p>
<p>Нізенькія хаты</p>
<p>Травой і мохам параслі.</p>
<p>Пляцецца згорблены араты</p>
<p>На вузенькім шнуры зямлі.</p>
<p> </p>
<p>А на шырокай</p>
<p>Панскай ніве,</p>
<p>Стаіўшы чалавечы боль,</p>
<p>Спяваюць жнеі...</p>
<p>Спеў тужлівы</p>
<p>На сэрца сцелецца, як золь.</p>
<p> </p>
<p>Старымі,</p>
<p>Бітымі шляхамі,</p>
<p>Цераз усю нямую шыр,</p>
<p>Вядуць закутых ланцугамі</p>
<p>У непраходную Сібір.</p>
<p> </p>
<p>Там замірае шлях жыццёвы,</p>
<p>І супакоеным у снах</p>
<p>Прытулак пад крыжом сасновым</p>
<p>Дае сасновая трупа.</p>
<p> </p>
<p>На змену прадзедам і дзедам —</p>
<p>Рабамі працы і турмы,</p>
<p>Шляхамі тымі ж,</p>
<p>Тым жа следам</p>
<p>Ішлі б, асуджаныя, мы.</p>
<p> </p>
<p>І на пясках дрымотных поля,</p>
<p>Разняўшы прывіды свае,</p>
<p>Мая няздзейсненая доля</p>
<p>Такою, брат мой, паўстае:</p>
<p> </p>
<p>Заліўшыся дзіцячым плачам,</p>
<p>Пад злымі сцюжамі калець;</p>
<p>Маўклівым позіркам жабрачым</p>
<p>Прасіць пад вокнамі на хлеб;</p>
<p> </p>
<p>Пакорным парабкам да ночы</p>
<p>На панскай ніве спіну гнуць;</p>
<p>У шахтах</p>
<p>Катаржным рабочым</p>
<p>Ярмо праклятае цягнуць;</p>
<p> </p>
<p>Цярпець пабоі,</p>
<p>Здзек і кпіны,</p>
<p>Звярыны нораў кулака;</p>
<p>Бяздомным пасынкам краіны</p>
<p>Шляхамі роднымі блукаць;</p>
<p> </p>
<p>На войнах паміраць крывавых</p>
<p>За панскі хлеб,</p>
<p>За царскі гнеў —</p>
<p>Было б маім адзіным правам,</p>
<p>Законам царскім для мяне.</p>
<p> </p>
<p>Мой друг, мой брат,</p>
<p>Якое шчасце!</p>
<p>Ужо мінула дваццаць год,</p>
<p>Як на законы самаўладства</p>
<p>Паўстаў прыгнечаны народ.</p>
<p> </p>
<p>І ў тыя дні вячыстай славы</p>
<p>Абрабаваны,</p>
<p>Бедны люд</p>
<p>Крывёй плаціў за наша права</p>
<p>На хлеб,</p>
<p>На працу,</p>
<p>На зямлю;</p>
<p> </p>
<p>За права на лясы і горы,</p>
<p>На залатыя скарбы руд;</p>
<p>За права цеслі і шахцёра</p>
<p>На ўласныя здабыткі рук;</p>
<p> </p>
<p>За права змучаных аратых</p>
<p>На каласісты ураджай;</p>
<p>За наша права</p>
<p>На багаты,</p>
<p>На сонечны,</p>
<p>Квяцісты край;</p>
<p> </p>
<p>За права жыць і гаспадарыць,</p>
<p>Людзьмі назвацца між людзей;</p>
<p>За права на спакой пад старасць</p>
<p>І на вясёлы смех дзяцей.</p>
<p> </p>
<p>І мы ні слёз,</p>
<p>Ні крыўд не знаем:</p>
<p>Работу нашу,</p>
<p>Быт і сон</p>
<p>Ад хіжых рук аберагае</p>
<p>Радзімы нашае Закон.</p>
<p> </p>
<p>Скажы,</p>
<p>А чым жа мы заплацім</p>
<p>За ўсе клапоты і любоў,</p>
<p>За супакой старэнькай маці,</p>
<p>За бесклапотны смех братоў,</p>
<p> </p>
<p>За нашы вёсны,</p>
<p>Нашы зімы.</p>
<p>За радасць нашых светлых дзён,</p>
<p>За хараство сваёй радзімы</p>
<p>І за яе святы Закон?</p>
<p> </p>
<p>Наш скарб,</p>
<p>Мой брат,</p>
<p>Уся краіна.</p>
<p>Дык помні гордыя правы:</p>
<p>Дастойным будзь грамадзянінам —</p>
<p>Работнікам і вартавым.</p>
<p> </p>
<p>І ў час вялікай абароны,</p>
<p>Калі загадны ўзмах рукі,</p>
<p>Якой напісаны законы,</p>
<p>На бітву выведзе палкі,—</p>
<p> </p>
<p>Умей адважна, друг, змагацца</p>
<p>І ворагаў перамагаць,</p>
<p>Каб добры гонар сына працы</p>
<p>Жыццём і смерцю апраўдаць.</p>
<p> </p>
<p>Але жыццё аддай нядарам:</p>
<p>Памры,</p>
<p>На прыступ ідучы,</p>
<p>Як паміраюць камунары,</p>
<p>Каб смерцю</p>
<p>Смерць перамагчы.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter111"></a>ПЕСНЯ ВЯЗНЯ</h4>
<p>Гляджу на дарогі шырокай зямлі</p>
<p>З-за кратаў панурай турмы,—</p>
<p>Да прыстані дальняй ідуць караблі,</p>
<p>І вецер над імі шуміць.</p>
<p> </p>
<p>За мора, за сіні круты небакрай</p>
<p>Лятуць мае думкі цяпер:</p>
<p>Там дзесьці далёка шчаслівы ёсць край</p>
<p>Святая зямля СССР.</p>
<p> </p>
<p>Матросы яго адплываюць дамоў,</p>
<p>Вясёлыя песні пяюць...</p>
<p>Адважных і мужных вялікіх сыноў</p>
<p>Чакае магутны Саюз.</p>
<p> </p>
<p>Матросы свабоднай савецкай зямлі,</p>
<p>Мяне забярыце з сабой!..</p>
<p>Да прыстані дальняй ідуць караблі,</p>
<p>Барты абмывае прыбой.</p>
<p> </p>
<p>У белым тумане, як воблака дым,</p>
<p>Апошняя знікла карма...</p>
<p>І толькі на беразе дзікім, нямым</p>
<p>Панурая стыне турма.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter112"></a>ПЕСНЯ ПРА НАРКОМА</h4>
<p>Збірайцеся дружна сябрынаю цеснай,</p>
<p>Спяём пра наркома, таварышы, песню,</p>
<p>Яшчэ раз успомнім мінулыя годы,</p>
<p>Суровыя бітвы і нашы паходы.</p>
<p> </p>
<p>За шчасце людское, за волю радзімы —</p>
<p>На ворагаў лютых, да радасных мэт</p>
<p>Вёў нашую армію маршал любімы</p>
<p>І наш дэпутат у Вярхоўны Савет.</p>
<p> </p>
<p>Супроць акупантаў і наймітаў панскіх</p>
<p>Збіраў Варашылаў атрад партызанскі,</p>
<p>Праз голыя стэпы, глухія станіцы</p>
<p>Пад сцягам чырвоным ішоў у Царыцын.</p>
<p> </p>
<p>За шчасце людское, за волю радзімы —</p>
<p>На ворагаў лютых, да радасных мэт</p>
<p>Вёў нашую армію маршал любімы</p>
<p>І наш дэпутат у Вярхоўны Савет.</p>
<p> </p>
<p>У шэрагах Першае арміі коннай</p>
<p>На польскае панства ён вёў эскадроны,</p>
<p>І помняць дагэтуль Замосце і Снежна,</p>
<p>Як беглі палкі генералаў мяцежных.</p>
<p> </p>
<p>За шчасце людское, за волю радзімы —</p>
<p>На ворагаў лютых, да радасных мэт</p>
<p>Вёў нашую армію маршал любімы</p>
<p>І наш дэпутат у Вярхоўны Савет.</p>
<p> </p>
<p>На хвалях жывых пад крутым Перакопам,</p>
<p>На роўных палях і лугах пад Майкопам,</p>
<p>На сцягах армейскіх, на шаблях і піках</p>
<p>Гарыць яго слава зарою вялікай.</p>
<p> </p>
<p>За шчасце людское, за волю радзімы —</p>
<p>На ворагаў лютых, да радасных мэт</p>
<p>Вёў нашую армію маршал любімы</p>
<p>І наш дэпутат у Вярхоўны Савет.</p>
<p> </p>
<p>І хай паспрабуюць бандыты напасці</p>
<p>На сонечны край чалавечага шчасця,</p>
<p>На мірную працу, палі і заводы,—</p>
<p>Ізноў мы успомнім былыя паходы.</p>
<p> </p>
<p>І нас на змаганне за волю радзімы,</p>
<p>На ворагаў лютых, да радасных мэт</p>
<p>Усіх павядзе палкаводзец любімы</p>
<p>І наш дэпутат у Вярхоўны Савет.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter113"></a>ВЯЛІКІ СЫН НАРОДА</h4>
<p>Калісьці даўняю часінай,</p>
<p>Пад царскім гнётам і ярмом,</p>
<p>Мая цудоўная краіна</p>
<p>Была магілай і турмой.</p>
<p> </p>
<p>І вось над цемрай вуліц цесных,</p>
<p>Над жудасцю куткоў лясных</p>
<p>Узняўся горды буравеснік —</p>
<p>Вяшчун змагання і вясны.</p>
<p> </p>
<p>Бясстрашны сын свайго народа,</p>
<p>Ён сэрца аддаваў з грудзей</p>
<p>За наша шчасце і свабоду,</p>
<p>За гонар скрыўджаных людзей.</p>
<p> </p>
<p>Пад небам восені панурай,</p>
<p>Пры цьмяных вогнішчах палян</p>
<p>Яго жыццё шумела бурай</p>
<p>І хвалявала акіян.</p>
<p> </p>
<p>Травою крыліся узгоркі,</p>
<p>Кіпела ціш глухіх нізін,</p>
<p>Дзе ён ішоў, магутны Горкі —</p>
<p>Паэт, баец, грамадзянін.</p>
<p> </p>
<p>Прачутае, жывое слова,</p>
<p>Як сталь адменнага ліцця,</p>
<p>Грымела мужна і сурова</p>
<p>Над злой няпраўдаю жыцця.</p>
<p> </p>
<p>А ў час трывожнае самоты,</p>
<p>Калі на сэрцы слаўся сум,</p>
<p>Яго праўдзівых слоў ясноты</p>
<p>І залатыя скарбы дум</p>
<p> </p>
<p>На лёгкіх крыллях летуцення,</p>
<p>На бурных хвалях пачуцця</p>
<p>Зноў неслі людзям захапленне</p>
<p>І радасць творчага жыцця.</p>
<p> </p>
<p>І над абуджаным прасцягам,</p>
<p>Увысь узнятае плячом,</p>
<p>Жывое слова стала сцягам</p>
<p>І загартованым мячом.</p>
<p> </p>
<p>З-пад цёмнай хмары недавяркі,</p>
<p>Найміты панскія і псы</p>
<p>Перад яго паходняй яркай</p>
<p>Магутнай сілы і красы</p>
<p> </p>
<p>Дрыжалі ў сполаху і люта</p>
<p>Непераможнага арла</p>
<p>Паілі ўпотайкі атрутай,</p>
<p>Каб смерць бяссмертнага змагла.</p>
<p> </p>
<p>Ён паў, аплаканы народам...</p>
<p>Але жыве ягоны гнеў,</p>
<p>Яго любоў, яго пяшчота,</p>
<p>Ягоны неўміручы спеў.</p>
<p> </p>
<p>І гэта сіла агнявая —</p>
<p>Усе пачуцці, думкі ўсе</p>
<p>І нават смерць — жыццё сцвярджае</p>
<p>І кару ворагам нясе.</p>
<p> </p>
<p>І светлы воблік не пагасне,</p>
<p>Не згіне памяць у вяках</p>
<p>Таго, хто нёс паходню яснай</p>
<p>У струджаных сваіх руках.</p>
<p> </p>
<p>Жывой паэзіі крыніца</p>
<p>Напоіць смагу маладых</p>
<p>І будзе, светлая, бруіцца</p>
<p>Праз незлічоныя гады.</p>
<p> </p>
<p class="sign">1937 г.</p>
<p> </p>
<p> </p>
<h4><a id="chapter114"></a>* * *</h4>
<p>Ты падбірала лён і пела</p>
<p>Адна на ўвесь шырокі дол,</p>
<p>І песня так твая звінела,</p>
<p>Што ўсё прыціхла навакол.</p>
<p> </p>
<p>Работу скончыўшы, замоўкла,</p>
<p>Шырока рукі развяла</p>
<p>I на сухой траве пажоўклай</p>
<p>На адпачынак прылягла.</p>
<p> </p>
<p>Мне стала страшна ад спакою,</p>
<p>Што надышоў у паплавах:</p>
<p>Двухрогі месяц над табою</p>
<p>Стаяў, як крыж у галавах.</p>
<p> </p>
<p>Але твае жывыя вочы</p>
<p>Такім успыхнулі агнём,</p>
<p>Што страшны прывід цёмнай ночы</p>
<p>Стаў залатым асеннім днём.</p>
<p> </p>
<p>Зноў ажылі лугі і долы,</p>
<p>І я цяпер сказаць магу,</p>
<p>Што будзе смерць твая вясёлай,</p>
<p>Як чысты голас на лугу.</p>
<p> </p>
<p class="sign">1938 г.</p>
<p> </p>
<p> </p>
<h4><a id="chapter115"></a>ЗІМОВЫ МАЛЮНАК</h4>
<p>Шпарка санкі імчацца з горкі,</p>
<p>Рассыпаецца звонкі смех,</p>
<p>Толькі дзеўчынка плача горка,</p>
<p>Атрасаючы мокры снег.</p>
<p> </p>
<p>Невялікая крыўда ў дзіцяці,</p>
<p>Але рэкамі слёзы цякуць.</p>
<p>Маладая, вясёлая маці</p>
<p>Суцяшае малую дачку:</p>
<p> </p>
<p>«Вытры слёзы, умыйся снегам,</p>
<p>Будзь румяная, быццам зара,</p>
<p>Хай звініць серабрыстым смехам</p>
<p>Залатога маленства пара.</p>
<p> </p>
<p>Будуць горшыя дні напасці</p>
<p>На тваім чалавечым вяку.</p>
<p>Але наша агульнае шчасце</p>
<p>Падтрымае цябе за руку.</p>
<p> </p>
<p>Ты не будзеш адна ніколі</p>
<p>Ні ў трывогах сваіх, ні ў бядзе:</p>
<p>Нас усіх непадзельная доля</p>
<p>Не пакіне самотных нідзе.</p>
<p> </p>
<p>Вытры ж слёзы, умыйся снегам,</p>
<p>Будзь румяная, быццам зара,</p>
<p>Хай звініць серабрыстым смехам</p>
<p>Залатога маленства пара».</p>
<p> </p>
<p class="sign">1938 г.</p>
<p> </p>
<p> </p>
<h4><a id="chapter116"></a>ПРЫВІТАННЕ РАДЗІМЕ</h4>
<p>Радзіма, прымі маё шчырае слова</p>
<p>І сціплага верша не зганьбі сурова!</p>
<p> </p>
<p>Чыё можа сэрца адклікнуцца песняй,</p>
<p>Дастойнай тваёй маладосці пачэснай?</p>
<p> </p>
<p>Сама ты, радзіма, жывая паэма,</p>
<p>Вялікасны твор бальшавіцкага племя.</p>
<p> </p>
<p>І кожны радок твае светлае долі</p>
<p>На плошчах шырокіх, на стоптаным полі</p>
<p> </p>
<p>У годы змагання, часінай паходнай</p>
<p>Напісан крывёю і славай народнай.</p>
<p> </p>
<p>У роўным дыханні жыцця твайго б'ецца</p>
<p>Вялікага Леніна думка і сэрца.</p>
<p> </p>
<p>Як глянеш, здаецца, прасцяг твой прасторны</p>
<p>Пакрыты не снегам, а полымем зорным.</p>
<p> </p>
<p>І скрозь — тваім чыстым, нясплямленым словам</p>
<p>Гамоняць сягоння лясы і дубровы,</p>
<p> </p>
<p>Пяюць гарады і багатыя сёлы,</p>
<p>І люд разняволены, дужы й вясёлы.</p>
<p> </p>
<p>Жыві ж і красуйся у вёсны і зімы,</p>
<p>Краіна свабодных, шчаслівых радзіма!</p>
<p> </p>
<p>Ты мужная ў працы і ў подзвігах ратных,</p>
<p>Ты верная ў дружбе рэспублікаў братніх.</p>
<p> </p>
<p>Твой шлях гераічны, былы і наступны,</p>
<p>Твой дружны народ, працавіты і рупны,</p>
<p> </p>
<p>Ад веку на век, маладая дзяржава,</p>
<p>Абвеян працоўнай і ратнаю славай.</p>
<p> </p>
<p class="sign">1939 г.</p>
<p> </p>
<p> </p>
<h4><a id="chapter117"></a>РОДНЫМ БРАТАМ</h4>
<p>Родны брат мой, таварыш гаротны,</p>
<p>Сонца праўды і волю вітай.</p>
<p>Станавіся ў шарэнгі свабодных</p>
<p>Будаваць свой разбураны край!</p>
<p> </p>
<p>Нас адна нарадзіла краіна,</p>
<p>Ды няроўнае шчасце дала:</p>
<p>Мы квітнелі, раслі безупынна,—</p>
<p>Ваша доля пакутнай была.</p>
<p> </p>
<p>У каляным ад поту шарачку,</p>
<p>Зруйнаваны пакінуўшы дом,</p>
<p>Ваша маці стаяла жабрачкай</p>
<p>На марозе пад панскім акном;</p>
<p> </p>
<p>Сёстры мерлі на вуліцах брудных;</p>
<p>Ад цямна да цямна праз вякі</p>
<p>За сахою хадзілі пакутнай,</p>
<p>Парабкамі служылі бацькі.</p>
<p> </p>
<p>Край заходні зямлі беларускай,</p>
<p>Край, растоптаны панскай нагой!</p>
<p>Колькі слёз на палях тваіх вузкіх,</p>
<p>Колькі здзекаў, палітых крывёй!</p>
<p> </p>
<p>Годзе гэтых пакут і знямогі,</p>
<p>Вызваляйся з няволі і з крат!</p>
<p>Па-братэрску руку дапамогі</p>
<p>Падаём мы табе, родны брат.</p>
<p> </p>
<p class="sign">1939 г.</p>
<p> </p>
<p> </p>
<h4><a id="chapter118"></a>НАВАГОДНІ ТОСТ</h4>
<p>Сябры! Прыгожая зіма</p>
<p>У нас па ўсёй краіне.</p>
<p>Нідзе на свеце больш няма</p>
<p>Такой прасторы сіняй.</p>
<p> </p>
<p>Вы паглядзіце — што за ноч,</p>
<p>Якая урачыстасць!</p>
<p>Блакітам сцелецца да ног</p>
<p>Марозная празрыстасць.</p>
<p> </p>
<p>Заснулі дрэвы ў пухавых</p>
<p>Аснежаных уборах,</p>
<p>І чыстым золатам на іх</p>
<p>Ліюцца ціха зоры.</p>
<p> </p>
<p>У бляску іхняга святла</p>
<p>Снуюцца нашы мары.</p>
<p>Устаньце ж дружна з-за стала,</p>
<p>Наліце поўна чары.</p>
<p> </p>
<p>Дванаццаць раз гадзіннік б’е,</p>
<p>Адзначым год-спатканне:</p>
<p>Старому славу прапяем,</p>
<p>А новаму — вітанне.</p>
<p> </p>
<p>Падымем самы шчыры тост</p>
<p>За хараство радзімы,</p>
<p>За новы год, за новы рост,</p>
<p>За наш народ любімы;</p>
<p> </p>
<p>За ўсіх працоўных, за людзей</p>
<p>Вялікай творчай справы;</p>
<p>За нашых матак і дзяцей,</p>
<p>Шчаслівых і ласкавых;</p>
<p> </p>
<p>За ўсю сям’ю бальшавікоў,</p>
<p>За славу нашай зброі,</p>
<p>За камандзіраў і байцоў,</p>
<p>За тысячы герояў;</p>
<p> </p>
<p>За веліч дум і пачуцця,</p>
<p>За нашы летуценні,</p>
<p>За радасць светлага жыцця,</p>
<p>За мудры творчы геній.</p>
<p> </p>
<p class="sign">1939 г.</p>
<p> </p>
<p> </p>
<h4><a id="chapter119"></a>ПАМЯЦІ СЯРГО АРДЖАНІКІДЗЕ</h4>
<p>Мне вечна помняцца хвіліны,</p>
<p>Калі вялікая Масква</p>
<p>І ўся магутная краіна</p>
<p>Стаялі ціха ў галавах</p>
<p> </p>
<p>Свайго любімага наркома,</p>
<p>І безупынна дзень пры дні</p>
<p>Плылі натоўпы нерухома,</p>
<p>Гарэлі мірныя агні.</p>
<p> </p>
<p>Так у апошнюю дарогу</p>
<p>Мы ўсе праводзілі свайго</p>
<p>Героя слаўных перамогаў,</p>
<p>Свайго любімага Сярго.</p>
<p> </p>
<p>І ў першых кроках за труною</p>
<p>Ў зялёным і жывым вянцы</p>
<p>Ішлі суроваю ступою</p>
<p>Яго саратнікі-байцы.</p>
<p> </p>
<p>Калісьці так са сцягам волі</p>
<p>За ім праходзілі яны</p>
<p>Шляхі суровага падполля</p>
<p>І грамадзянскае вайны.</p>
<p> </p>
<p>Ні сцюжы дальняга Якуцка,</p>
<p>Ні холад лютае зімы,</p>
<p>Ні жудасць катаргі нялюдскай,</p>
<p>Ні жахі царскае турмы</p>
<p> </p>
<p>Ягонай сілы не зламалі...</p>
<p>З геройствам мужнага байца</p>
<p>Ён быў між тымі, што паўсталі</p>
<p>На штурм Зімовага дварца.</p>
<p> </p>
<p>Ён гнаў няшчадна акупантаў,</p>
<p>У першых шэрагах ішоў,</p>
<p>Граміў бязлітасныя банды</p>
<p>Белагвардзейцаў і паноў.</p>
<p> </p>
<p>І не забудзе Украіна,</p>
<p>Ні бурны Церак, ні Каўказ,</p>
<p>Ні Беларусь, мая краіна,</p>
<p>Дзе ён праславіўся не раз,</p>
<p> </p>
<p>Дзе пад Барысавам, як сведка,</p>
<p>Вам кожная раскажа з хат,</p>
<p>Як у атаку і разведку</p>
<p>Хадзіў ён просты, як салдат.</p>
<p> </p>
<p>Народа друг і смелы воін,</p>
<p>Ад самых першых, юных дзён</p>
<p>Не пакідаў ён поля бою</p>
<p>І нашых баявых калон.</p>
<p> </p>
<p>Калі у верасні уранку</p>
<p>На захадзе успыхнуў бой —</p>
<p>Ішлі збудованыя танкі</p>
<p>Ягонай воляй і рукой.</p>
<p> </p>
<p>І вось цяпер ізноў — на ратных</p>
<p>Халодных водах і палях</p>
<p>У залпах велічных гарматных,</p>
<p>Ва ўсіх снасцях на караблях,</p>
<p> </p>
<p>У дужых крыллях самалётаў,</p>
<p>У кожнай кропельцы свінца —</p>
<p>Жыве ягоная работа,</p>
<p>Душа адважнага байца.</p>
<p> </p>
<p>Не зарасце яго дарога!..</p>
<p>Вякамі будзе бачыць свет</p>
<p>Ва ўсіх баях і перамогах</p>
<p>Яго жывы і верны след.</p>
<p> </p>
<p class="sign">1940 г.</p>
<p> </p>
<h4><a id="chapter120"></a>НА НІВАХ КАЛГАСНЫХ</h4>
<p>На нівах калгасных вясна,</p>
<p>Вясна на бязмежных прасторах.</p>
<p>Гайдаецца шумна сасна,</p>
<p>І хвалі трымцяць на азёрах.</p>
<p> </p>
<p>І грукаюць голлем дубы,</p>
<p>І ветры паўднёвыя веюць,</p>
<p>І ўзгоркі крутыя гарбы</p>
<p>Пад сонечнай спёкаю грэюць.</p>
<p> </p>
<p>На нівы прыйшоў першамай,</p>
<p>І ў гуках празрыстых і яркіх</p>
<p>Чуваць, як ад краю у край</p>
<p>Гудуць трактары і сявалкі.</p>
<p> </p>
<p>Што снілася некалі ў снах —</p>
<p>Праўдзіваю сталася явай:</p>
<p>На нівах калгасных вясна</p>
<p>Адзначана справай і славай.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter121"></a>ХМАРКІ</h4>
<p>Ад лютай летняй спёкі</p>
<p>Гарыць сухі пясок,</p>
<p>І пачарнеў далёкі</p>
<p>Нахмураны лясок.</p>
<p> </p>
<p>Заціхлі скрозь жняяркі —</p>
<p>Прыпынак на абед.</p>
<p>А перыстыя хмаркі</p>
<p>Плывуць няспынна ў свет.</p>
<p> </p>
<p>Ад іхніх крыл у ясны,</p>
<p>Гарачы летні дзень</p>
<p>На полі невыразны</p>
<p>Кладзецца лёгкі цень.</p>
<p> </p>
<p>І павявае з долаў</p>
<p>Цудоўным халадком,</p>
<p>І жыта хіліць голаў</p>
<p>Пад свежым вецярком.</p>
<p> </p>
<p>Падзяку шэпчуць дрэвы</p>
<p>За гэты добры дар,</p>
<p>І жывяць іх павевы</p>
<p>Людскі спацелы твар.</p>
<p> </p>
<p>Вітанне ж вам, аблокі!</p>
<p>Вы, быццам, чарадзей,</p>
<p>Бароніце ад спёкі</p>
<p>І травы і людзей.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter122"></a>НАШ ЛЕС</h4>
<p>Вузкаю палоскаю</p>
<p>На краі нябёс</p>
<p>Лёг за нашай вёскаю</p>
<p>Старадаўні лес.</p>
<p> </p>
<p>Там, казалі, водзяцца</p>
<p>Сарны і дзікі,</p>
<p>Там, казалі, плодзяцца</p>
<p>Ў норах барсукі.</p>
<p> </p>
<p>Там у таямнічыя</p>
<p>Ночы ля дубоў</p>
<p>Нашы паляўнічыя</p>
<p>Вабілі ваўкоў.</p>
<p> </p>
<p>Дзівамі і казкамі</p>
<p>Быў ахутан лес,</p>
<p>Залатымі краскамі</p>
<p>Ён парос увесь.</p>
<p> </p>
<p>І пайшлі аднойчы мы</p>
<p>На высокі груд</p>
<p>З выжламі і гончымі —</p>
<p>Паглядзець на цуд.</p>
<p> </p>
<p>Мы ішлі дарогаю,</p>
<p>Мы блукалі дзесь</p>
<p>І пасля з трывогаю</p>
<p>Уступілі ў лес.</p>
<p> </p>
<p>Там задорна-смелыя</p>
<p>Сосны параслі,</p>
<p>Там бярозы белыя</p>
<p>Нікнуць да зямлі.</p>
<p> </p>
<p>Цішынёй і холадам</p>
<p>Вее ад нізін.</p>
<p>Дзяцел носам-долатам</p>
<p>Стукае адзін.</p>
<p> </p>
<p>Ды вавёркі жвавыя</p>
<p>То вось тут, то там</p>
<p>Лапкамі, ласкавыя,</p>
<p>Пагражаюць пам.</p>
<p> </p>
<p>Мы ідзём, галёкаем,</p>
<p>І аж восем раз</p>
<p>Водгулле далёкае</p>
<p>Паўтарае нас.</p>
<p> </p>
<p>І ні следу сквапнага,</p>
<p>Ні звяроў жывых,</p>
<p>І ні паху вабнага</p>
<p>Красак залатых.</p>
<p> </p>
<p>Але пушча вырасце,</p>
<p>Родзяцца ласі,</p>
<p>Бо у нас, па шчырасці,</p>
<p>Добрыя лясы.</p>
<p> </p>
<p>А найлепшы з бачаных</p>
<p>Аж на свет увесь —</p>
<p>Цішынёй адзначаны,</p>
<p>Наш дрымотны лес.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter123"></a>НА РЭЧЦЫ</h4>
<p>На небе ані хмары...</p>
<p>Такой часінай дня</p>
<p>Густая, быццам пара,</p>
<p>Стаіць гарачыня.</p>
<p> </p>
<p>Замерлі дрэў макушкі,</p>
<p>Не зварухнецца ліст;</p>
<p>Пявучай самай птушкі</p>
<p>Замоўк апошні свіст.</p>
<p> </p>
<p>Адно пярэстым роем</p>
<p>Ля самае зямлі</p>
<p>У каляровых строях</p>
<p>Лятаюць матылі.</p>
<p> </p>
<p>Ды трапяткія хвалі</p>
<p>Вясёлай чарадой</p>
<p>Спяваюць, як спявалі,</p>
<p>Гамоняць з асакой.</p>
<p> </p>
<p>І вее прахалодай</p>
<p>Ад чыстае ракі,</p>
<p>І па жывыя воды</p>
<p>Спяшаюць хлапчукі.</p>
<p> </p>
<p>Ад променяў пякучых</p>
<p>У глыб вады рачной</p>
<p>Яны з высокай кручы</p>
<p>Ныраюць з галавой.</p>
<p> </p>
<p>Ляцяць навокал пырскі,</p>
<p>І жвавыя кругі</p>
<p>Бягуць і мыюць блізкі</p>
<p>І дальні берагі.</p>
<p> </p>
<p>І ў дружны хор шчаслівы</p>
<p>Зліваецца шчыльней</p>
<p>І гоман хваль шумлівых,</p>
<p>І звонкі смех дзяцей.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter124"></a>ПЛЫТЫ</h4>
<p>Над вадой шумяць крушыны</p>
<p>І лазовыя кусты.</p>
<p>Загарэлыя мужчыны</p>
<p>Гоняць рэчкаю плыты.</p>
<p> </p>
<p>Дбайна ўзрошчаныя клёны,</p>
<p>Сосны, звонкія, як сталь,</p>
<p>Туга звязаныя ў згоны,</p>
<p>Без канца плывуць удаль.</p>
<p> </p>
<p>Мы, сустрэўшы іх, гадаем,</p>
<p>Як далёка і куды.</p>
<p>Плытагон стары махае:</p>
<p>«Паплывём у гарады.</p>
<p> </p>
<p>Там з такой красы-пароды,</p>
<p>Небывалай доўгі час,</p>
<p>Лесапільныя заводы</p>
<p>Дзіва вырабяць для вас.</p>
<p> </p>
<p>Пойдзе клён і ясень гэты</p>
<p>І дубовыя ствалы</p>
<p>На узорныя паркеты,</p>
<p>На цудоўныя сталы».</p>
<p> </p>
<p>Голас дзеда далятае,</p>
<p>Быццам гоман вецярка,</p>
<p>І ў адказ яму спявае</p>
<p>Наша быстрая рака.</p>
<p> </p>
<p>І спяваюць плытагоны</p>
<p>Пра далёкі акіян.</p>
<p>І плывуць за згонам згоны,</p>
<p>Як дзівосны караван.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter125"></a>РЫБАК</h4>
<p>Як толькі выходны дзянёк настае,</p>
<p>Ён вуды і снасці збірае свае,</p>
<p>І досвіткам раннім на бераг ідзе,</p>
<p>І ціха спускаецца к цёмнай вадзе.</p>
<p> </p>
<p>Стаіўшыся ў дзікім, густым лазняку,</p>
<p>Ён вуды свае закідае ў раку.</p>
<p>А там, адліваючы срэбнай луской,</p>
<p>Бліскучыя рыбы ідуць чарадой.</p>
<p> </p>
<p>Напяўшы тугія свае плаўнікі,</p>
<p>Хвастамі ад прагнасці б’юць шчупакі,</p>
<p>Шырокія плоткі з чырвоным пяром</p>
<p>Снуюць над празрыстым, прасвечаным дном.</p>
<p> </p>
<p>У змроку, у іле ляжаць карасі,</p>
<p>У зеллі багністым жыруюць язі,</p>
<p>У ціне лянівыя ходзяць ліні,</p>
<p>А ў тонях пярэстыя спяць акуні.</p>
<p> </p>
<p>Мільёны вялікіх і дробненькіх рыб</p>
<p>Наверх усплываюць, ныраюць углыб,</p>
<p>Гуляюць на хвалях, жыруюць на дне,</p>
<p>А вось за кручок ні адна не кране.</p>
<p> </p>
<p>І раптам, схіліўшыся трошкі набок,</p>
<p>Схіснуўся і знік пад вадой паплавок,</p>
<p>Вудзільна сагнулася ў спрытнай руцэ,</p>
<p>І хвалі кругамі пайшлі па рацэ.</p>
<p> </p>
<p>І вось праз секунду, а можа, праз дзве</p>
<p>Трапечацца лешч на вільготнай траве.</p>
<p>На шчасце закінуўшы вуду ізноў,</p>
<p>Рыбак аглядае свой першы улоў.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter126"></a>ГРЫБЫ</h4>
<p>Нам сказалі, што за борам,</p>
<p>Дзе растуць адны дубы,</p>
<p>Зацвіла зямля і скора</p>
<p>Ў лесе з’явяцца грыбы.</p>
<p> </p>
<p>Дзён праз сем, а можа, дзесяць,</p>
<p>Не забыўшы гэтых слоў,</p>
<p>Мы ўсямёх сышліся ў лесе</p>
<p>І пайшлі шукаць грыбоў.</p>
<p> </p>
<p>Мы хадзілі, мы шукалі,</p>
<p>Кожны кусцік аглядалі,—</p>
<p>Хоць бы дзе адзін грыбок,</p>
<p>Толькі мох ды верасок,</p>
<p>Ды навокала палянкі</p>
<p>Чарадой раслі паганкі,</p>
<p>Ды пад сонцам на прасторы</p>
<p>Чырванелі мухаморы.</p>
<p> </p>
<p>Мы гадалі, што за ліха?</p>
<p>А грыбы сядзелі ціха,</p>
<p>Так схаваўшыся у мох,</p>
<p>Што не толькі белых ног —</p>
<p>Не відаць было і шапак.</p>
<p>Ды не выцерпеў абабак:</p>
<p>З моху выглянуў, гарэза.</p>
<p> </p>
<p>Я нагнуўся яго зрэзаць.</p>
<p>А нагнуўся, аглянуўся —</p>
<p>І ад радасці схіснуўся:</p>
<p>Ля абабка — махавік,</p>
<p>А наводдаль — чашчавік,</p>
<p>А за імі каля сцежкі —</p>
<p>Чарадою сыраежкі</p>
<p>І, як родныя сястрычкі,</p>
<p>Маладзенькія лісічкі.</p>
<p> </p>
<p>Я сяброў сваіх склікаю,</p>
<p>Далей-болей аглядаю:</p>
<p>Паміж леташніх лістоў</p>
<p>Чырванее асавік,</p>
<p>А за ім — кароль грыбоў,</p>
<p>Сам магутны баравік.</p>
<p> </p>
<p>Я набраў іх цэлы кошык,</p>
<p>Палажыў наверсе ножык</p>
<p>І падумаў, што кашолкі</p>
<p>І сябрам ільга набраць,</p>
<p>Калі толькі, калі толькі,</p>
<p>Добра ўмеючы, шукаць.</p>
<p> </p>
<p>Трудна першы грыб здабудзеш,</p>
<p>А другі ўжо сам ідзе,</p>
<p>Бо яны, як мы, як людзі,</p>
<p>Любяць жыць у грамадзе.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter127"></a>ЯГАДЫ</h4>
<p>Які сяголета шчаслівы</p>
<p>І ураджайны выпаў год:</p>
<p>Ва ўсіх садах агрэст і слівы,</p>
<p>Клубнікі повен агарод.</p>
<p> </p>
<p>Пустыр, закінуты калішні,</p>
<p>І той увесь зазелянеў,</p>
<p>І наліліся сокам вішні,</p>
<p>Аж ломяцца галіны дрэў.</p>
<p> </p>
<p>А за аселіцай, над рэчкай,</p>
<p>Паміж разгалістых крушын,</p>
<p>Набракла дзікая парэчка,</p>
<p>Кусты смародзін і ажын.</p>
<p> </p>
<p>А што за ягады лясныя</p>
<p>У нас адразу зацвілі,</p>
<p>Як толькі промні веснавыя</p>
<p>Цяпло разнеслі па зямлі!</p>
<p> </p>
<p>Спачатку сочныя суніцы</p>
<p>Заружавелі па лясах,</p>
<p>За імі следам і чарніцы</p>
<p>Закрасавалі ў верасах.</p>
<p> </p>
<p>Цяпер салодкія маліны</p>
<p>Свае галовы хіляць ніц,</p>
<p>І ўсе сухія баравіны</p>
<p>Пакрыты завяззю брусніц,</p>
<p> </p>
<p>І ўсе балотныя палянкі</p>
<p>Цвітуць агнямі журавін,</p>
<p>І неўзабаве ўспыхнуць гранкі</p>
<p>Чырвоных, яркіх арабін.</p>
<p> </p>
<p>Які сяголета шчаслівы</p>
<p>І незвычайны выпаў год,</p>
<p>Які багаты і ўрадлівы</p>
<p>І сад, і лес, і агарод!</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter128"></a>У ПАРКУ</h4>
<p>Нейк ужо зусім пад восень</p>
<p>Мне аднойчы давялося</p>
<p>Быць з падружкаю Адаркай</p>
<p>У выходны дзень у парку.</p>
<p> </p>
<p>Толькі выйшлі мы з сяброўкай</p>
<p>На шырокую пляцоўку —</p>
<p>Як памалу ды патрошку</p>
<p>Нас прывабілі дарожкі,</p>
<p>І ліповыя прысады,</p>
<p>І грымучыя каскады,</p>
<p>І зялёныя каштаны,</p>
<p>І шумлівыя фантаны.</p>
<p> </p>
<p>У глыб парку ўслед за людам</p>
<p>Мы ўзглянуць пайшлі на цуда,</p>
<p>І вось там надзвычай многа</p>
<p>Мы пабачылі дзіўнога.</p>
<p> </p>
<p>Перш за ўсё мы паглядзелі,</p>
<p>Як гайдаліся арэлі,</p>
<p>После бачылі «гіганты»,</p>
<p>Дзе каталіся курсанты,</p>
<p>А затым і самі селі</p>
<p>Праляцець на каруселі.</p>
<p> </p>
<p>Нагуляўшыся, аж лішак,</p>
<p>Адпачыць пайшлі ў зацішак.</p>
<p>Там раслі высока травы,</p>
<p>Там кругом стаялі лавы,</p>
<p>Перад імі ж — скрозь газоны,</p>
<p>І над імі — парасоны...</p>
<p> </p>
<p>Не то з гіпсу, не то з гліны</p>
<p>Там стаяла і дзяўчына.</p>
<p>На яе мы паглядалі</p>
<p>І нарэшце спадабалі:</p>
<p>Хоць яна і нежывая,</p>
<p>Але мілая такая.</p>
<p> </p>
<p>Дзень жа быў пагодны, яркі...</p>
<p>Раптам выплылі дзве хмаркі,</p>
<p>Хмаркі выраслі у хмару,</p>
<p>Свіснуў вецер, гром ударыў,</p>
<p>Палі дрэвы голлем ніцма,</p>
<p>І зайграла навальніца.</p>
<p> </p>
<p>Па ўтрамбованых дарожках,</p>
<p>У балетках, басаножках</p>
<p>Мы, шукаючы прыстанку,</p>
<p>Уцякаем у альтанку.</p>
<p> </p>
<p>Селі там, глядзім праз вокны,</p>
<p>А дзяўчынка наша мокне,</p>
<p>Дождж малую палівае.</p>
<p>Што ж з таго, што нежывая?</p>
<p>Шкода нам дзяўчыны стала,</p>
<p>І я моцна зарыдала.</p>
<p>А за мной — праз слёзы бачу —</p>
<p>І мая Адарка плача.</p>
<p> </p>
<p>Адчаго? Бо нам здалося,</p>
<p>Што ужо настала восень,</p>
<p>Скора пойдзем мы у школу,</p>
<p>Будзе клас у нас вясёлы.</p>
<p>А вось гэтая дзяўчына,</p>
<p>Не то з гіпсу, не то з гліны,</p>
<p>Застанецца тут, бядняжка.</p>
<p>Будзе ёй надзвычай цяжка</p>
<p>Пад дажджом і снегам мокнуць,</p>
<p>Пазіраць на нас праз вокны.</p>
<p> </p>
<p>Вось чаму аднойчы ў парку</p>
<p>Мы заплакалі з Адаркай,</p>
<p>Бо нялёгка адзінокай</p>
<p>Ад сябровак жыць далёка.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter129"></a>КАНЕЦ ЛЕТА</h4>
<p>Яблыкі даспелі...</p>
<p>У ярах глыбокіх</p>
<p>Дацвітае лета</p>
<p>Цветам журавін.</p>
<p> </p>
<p>Адспявалі жнеі</p>
<p>На палях шырокіх.</p>
<p>Заспяваюць скора</p>
<p>Ў небе журавы.</p>
<p> </p>
<p>Заўтра нам у школу...</p>
<p>Развітацца трэба</p>
<p>З тымі, з кім гулялі</p>
<p>Летняю парой:</p>
<p>З нашым шумным лесам,</p>
<p>З нашым сінім небам,</p>
<p>З нашаю блакітнай,</p>
<p>Быстраю ракой.</p>
<p> </p>
<p>Мы ідзём на поле...</p>
<p>Тонкім павучыннем</p>
<p>І расой халоднай</p>
<p>Крыецца прастор.</p>
<p>Мы ідзём у пушчу...</p>
<p>Быццам у кручыне,</p>
<p>Галаву схіляе</p>
<p>Старадаўні бор.</p>
<p> </p>
<p>Мы ідзём да рэчкі...</p>
<p>З намі па дарозе —</p>
<p>З поўначы сцюдзёны</p>
<p>Подых вецярка.</p>
<p>І пад ім на воды</p>
<p>Ліст раняюць лозы,</p>
<p>І шуміць маркотна</p>
<p>Нашая рака.</p>
<p> </p>
<p>Чуе, скора лёдам</p>
<p>Будзе ўся адзета,</p>
<p>На палях закружаць</p>
<p>Белыя снягі...</p>
<p>Да спаткання ж, рэчка!</p>
<p>Да другога лета,</p>
<p>Дарагія пушчы,</p>
<p>Нівы і лугі!</p>
<p> </p>
<p>Заўтра нам у школу...</p>
<p>За сталы, за парты</p>
<p>Сядзем мы па класах,</p>
<p>Будзем працаваць,</p>
<p>Будзем весяліцца</p>
<p>І вучыцца ўпарта,</p>
<p>Будзем вечарамі</p>
<p>Лета ўспамінаць.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter130"></a>ДНІ СУЧАСНАСЦІ</h4>
<p>Дні вялікай сучаснасці,</p>
<p>Нашы бурныя дні!</p>
<p>У праменнях, у яснасці,</p>
<p>У святочным агні</p>
<p> </p>
<p>Бачу вас, залацістыя,</p>
<p>Праз гады і вякі.</p>
<p>Вас спаўюць у квяцістыя,</p>
<p>У жывыя вянкі.</p>
<p> </p>
<p>Вас аздобяць паданнямі</p>
<p>Нашых дум і трывог.</p>
<p>Вы багаты змаганнямі</p>
<p>І красой перамог.</p>
<p> </p>
<p>Вы геройствам адзначаны</p>
<p>Небывалых падзей.</p>
<p>Вы крывёю аплачаны</p>
<p>Нашых лепшых людзей.</p>
<p> </p>
<p>Вы аплачаны дорага,</p>
<p>Ды затое ўвесь час</p>
<p>Рукі бруднага ворага</p>
<p>Не крануліся вас.</p>
<p> </p>
<p>І — часамі суровыя,</p>
<p>Часам ветлыя — скрозь</p>
<p>Вы, адменныя й новыя,</p>
<p>Як аблокі нябёс,</p>
<p> </p>
<p>Пралятаеце выраем</p>
<p>Насустрэчу вякам,</p>
<p>Многа радасці шчырае</p>
<p>Пакідаючы нам.</p>
<p> </p>
<p>І трывогі назолыя</p>
<p>Нашых душ не змаглі:</p>
<p>Усё такжа вясёлыя</p>
<p>Мы ідзём па зямлі.</p>
<p> </p>
<p>А прыляжам, канаючы,</p>
<p>На дарожны пясок,</p>
<p>Скалыхнецца, рыдаючы,</p>
<p>Кожны куст і лясок.</p>
<p> </p>
<p>Шчыра выплачуць росамі</p>
<p>Горкі смутак і жаль.</p>
<p>З маладымі бярозамі</p>
<p>Зноў загледзяцца ўдаль.</p>
<p> </p>
<p>Там пракладзенай сцежкаю</p>
<p>На прасторы вясны</p>
<p>З нашым гартам і ўсмешкаю</p>
<p>Выйдуць нашы сыны.</p>
<p> </p>
<p>Вы ніколі не згасніце —</p>
<p>Ні пры нас, ні пры іх,</p>
<p>Дні вялікай сучаснасці,</p>
<p>Дні трывог баявых.</p>
<p> </p>
<p class="sign">1940 г.</p>
<p> </p>
<p> </p>
<h4><a id="chapter131"></a>ПРЫСЯГА</h4>
<p>Асенняй раніцою,</p>
<p>Па нашай звычцы свойскай,</p>
<p>Нас цэлай грамадою</p>
<p>Праводзілі у войска.</p>
<p> </p>
<p>Рвануліся вагоны,</p>
<p>І сотні рук зычліва</p>
<p>І родны сцяг чырвоны</p>
<p>Махнулі нам: — Шчасліва!</p>
<p> </p>
<p>І праз адну хвіліну</p>
<p>Расталі і прапалі...</p>
<p>А мы яшчэ гадзіну</p>
<p>У той бок пазіралі.</p>
<p> </p>
<p>Нарэшце, зняўшы ранцы,</p>
<p>На трэцім перагоне</p>
<p>Чатыры навабранцы</p>
<p>Сабраліся ў вагоне.</p>
<p> </p>
<p>Успомнілі, згадалі</p>
<p>Яны свае мясціны:</p>
<p>Хто палявыя далі,</p>
<p>Хто гоман ручаіны,</p>
<p> </p>
<p>Хто лісцік на бярозе,</p>
<p>Хто воблака на ўсходзе,</p>
<p>Хто пыл на той дарозе,</p>
<p>Якою ён праходзіў.</p>
<p> </p>
<p>І мы паабяцалі:</p>
<p>Не баючыся смерці,</p>
<p>За палявыя далі,</p>
<p>За родны край памерці.</p>
<p> </p>
<p>Пад гэтыя пагудкі,</p>
<p>Прагнаўшы засмучэнне,</p>
<p>Прыехалі праз суткі</p>
<p>На месца прызначэння.</p>
<p> </p>
<p>І там, пры самым выйсці</p>
<p>На вуліцу з вакзала,</p>
<p>Я ўспомніў, як калісьці</p>
<p>Мне маці так казала:</p>
<p> </p>
<p>— Цаніць ты маеш права</p>
<p>І недруга і друга</p>
<p>Па іх сапраўдных справах,</p>
<p>Па іх жывых заслугах.</p>
<p> </p>
<p>У форме, у падсумках</p>
<p>Ля палкавога сцяга</p>
<p>З адзінай гэтай думкай</p>
<p>Я падпісаў прысягу.</p>
<p> </p>
<p>Пакляўся быць сумленным,</p>
<p>Харобрым скрозь і дбайным,</p>
<p>Дзяржаўнай і ваеннай</p>
<p>Не распаўсюджваць тайны.</p>
<p> </p>
<p>Пакляўся быць навечна</p>
<p>Байцом краіны шчырым,</p>
<p>Выконваць беспярэчна</p>
<p>Загады камандзіраў.</p>
<p> </p>
<p>Пакляўся авалодаць</p>
<p>Як след ваеннай справай,</p>
<p>Каб за спакой народа</p>
<p>Змагацца мог са славай.</p>
<p> </p>
<p>Стрымаў я гэта слова</p>
<p>Ў вучобе і ў рабоце,</p>
<p>І на парад маёвы</p>
<p>Я выйду ў першай роце.</p>
<p> </p>
<p>Калі ж напад стрывожыць</p>
<p>Жыццё маёй краіны —</p>
<p>Ад ярых куль варожых</p>
<p>Я марна не загіну.</p>
<p> </p>
<p>Раней, чым вораг злосны</p>
<p>Праз труп мой пераступіць,</p>
<p>Ён крок неасцярожны</p>
<p>Цаной вялікай купіць.</p>
<p> </p>
<p>Бо ўмела штык мой коле,</p>
<p>Удар прыклада — трапны...</p>
<p>На наш прастор ніколі</p>
<p>Не ступіць вораг сквапны!</p>
<p> </p>
<p>І я сваю прысягу</p>
<p>Ніколі не парушу:</p>
<p>Калі і мёртвы злягу —</p>
<p>Прыкрыю целам сушу,</p>
<p> </p>
<p>Залью крывёю рэкі,</p>
<p>Каб захлынуўся вораг,</p>
<p>Каб расцвіла навекі</p>
<p>Радзіма ў мірных зорах.</p>
<p> </p>
<p class="sign">1940 г.</p>
<p> </p>
<p> </p>
<h3><a id="chapter132"></a>1941—1945</h3>
<p> </p>
<h4><a id="chapter133"></a>БЛАГАСЛАВЕННЕ</h4>
<p>Суровы час. Мая Радзіма</p>
<p>Гарыць у полымі вайны.</p>
<p>З паходнай кайстрай за плячыма</p>
<p>На зборны пункт ідуць сыны.</p>
<p> </p>
<p>Яны надоўга пакідаюць</p>
<p>Свой родны дом, свой мілы кут,</p>
<p>Усіх, усіх, каго кахаюць,</p>
<p>Усё, усё, што люба тут.</p>
<p> </p>
<p>Употай ніцыя бярозы</p>
<p>І задуменныя лясы</p>
<p>Па іх раняюць горка слёзы</p>
<p>Буйнымі кроплямі расы.</p>
<p> </p>
<p>А ім насустрач сонца ўсходзіць,</p>
<p>Махаюць крыллем ветракі,</p>
<p>І ў дальні шлях, на ратны подзвіг</p>
<p>Благаслаўляюць іх бацькі.</p>
<p> </p>
<p>— Ідзі, мой сын,— гаворыць маці,</p>
<p>Будзь непахісным у баю</p>
<p>За мір і шчасце ў нашай хаце,</p>
<p>Спакой і маладосць тваю.</p>
<p> </p>
<p>Цябе на гэтыя паходы</p>
<p>Благаслаўляю, сыне мой,</p>
<p>Вялікай мужнасцю народа</p>
<p>І шчырай любасцю сваёй.</p>
<p> </p>
<p>Хай беражэ цябе ад кулі</p>
<p>І ад варожых злых штыкоў</p>
<p>Святое пачуццё матулі —</p>
<p>Мая бязмежная любоў.</p>
<p> </p>
<p>І горда выпрастаўшы плечы,</p>
<p>Шляхамі цяжкімі вайны,</p>
<p>Баям і славе насустрэчу</p>
<p>Ідуць адважныя сыны.</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter134"></a>ДЗЕНЬ ВАЙНЫ</h4>
<p>Праз цэлы дзень гулі зеніткі.</p>
<p>У бомбы злітыя агні,</p>
<p>І зло, спрасованае ў пліткі,</p>
<p>Знішчаючы жыццё й набыткі,</p>
<p>Ляцелі з чорнай вышыні.</p>
<p> </p>
<p>І запяліся скрозь пажары —</p>
<p>Гарэў завод, кнігарня, дом...</p>
<p>І дыму шэрыя стажары,</p>
<p>І пах удушлівае гары</p>
<p>Заслалі горад палатном.</p>
<p> </p>
<p>І хоць адзіны светлы дом бы!</p>
<p>Вісіць пад небам бляхі ліст,</p>
<p>Руіны, прорвы, катакомбы,</p>
<p>І скрозь агонь, і бомбы, бомбы,</p>
<p>І страшны гул, і страшны свіст.</p>
<p> </p>
<p>Нарэшце вызарыўся вечар,</p>
<p>І стала ціха. З блізкіх гор</p>
<p>Падзьмуў лясны гарачы вецер.</p>
<p>Унурыўшы галовы ў плечы,</p>
<p>Жывыя выпаўзалі з нор.</p>
<p> </p>
<p>Збянтэжаны, але разважны</p>
<p>І абнадзеяны народ</p>
<p>Зашавяліўся, як мурашнік,</p>
<p>І па руінах вуліц страшных</p>
<p>У поле рынуўся — на ўсход.</p>
<p> </p>
<p>Ён высыпаў на ўсе дарогі —</p>
<p>Жывыя тысячы людзей.</p>
<p>Балелі рукі, млелі ногі,</p>
<p>Старыя падалі ад змогі,</p>
<p>І чуўся плач і крык дзяцей.</p>
<p> </p>
<p>Яны ішлі ўсё далей, далей,</p>
<p>А гнеў назад, на помсту зваў.</p>
<p>І перад імі днелі далі,</p>
<p>За імі вуліцы палалі —</p>
<p>Там родны горад дагараў.</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter135"></a>МУЖАЙСЯ</h4>
<p>Чорнай зграяй у небе кружаць</p>
<p>Над краінай маёй груганы...</p>
<p>Будзь адважны, мужайся, дружа,</p>
<p>Помні вечны закон вайны:</p>
<p> </p>
<p>Толькі той у баях пераможа,</p>
<p>Зломіць люты чужынскі рух,</p>
<p>Хто пад націскам зграі варожай</p>
<p>Захавае свой цвёрды дух.</p>
<p> </p>
<p>Добра ведаю: вельмі горка —</p>
<p>Пад дажджамі снарадаў і мін</p>
<p>Пакідаць на высокіх узгорках</p>
<p>Цяжка ранены родны Мінск.</p>
<p> </p>
<p>Хто яго ў навальніцу прытуліць?</p>
<p>Хто прыкрые сабой ад завей</p>
<p>З гэтай веліччу мяккіх вуліц,</p>
<p>З гэтай жменькай самотных людзей?</p>
<p> </p>
<p>Ёсць, мой друг, цесляры-мінчане:</p>
<p>Камень Мінска ў іх сэрцы звініць,</p>
<p>Сэрца кожнага каменем стане —</p>
<p>Легчы ў сцены яго камяніц.</p>
<p> </p>
<p>Каб у іх не абвялі рукі,</p>
<p>Не размылася вапна ад слёз,—</p>
<p>Непатрэбна ні скарг, ні скрухі,</p>
<p>Ні глухіх нараканняў на лёс.</p>
<p> </p>
<p>Толькі той у баях пераможа,</p>
<p>Зломіць люты чужынскі рух,</p>
<p>Хто пад націскам зграі варожай</p>
<p>Захавае свой цвёрды дух.</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter136"></a>ГАЛАСЫ ДАРОГ</h4>
<p>Штодзень па гэтай магістралі</p>
<p>Мы праязджалі ў мірны час.</p>
<p>У сёлах людзі нас віталі,</p>
<p>У лесе дрэвы зналі нас.</p>
<p> </p>
<p>Цяпер выгнаннікам, без песні</p>
<p>Брыду праз вёскі, саснякі,</p>
<p>І ўсюды з клёкатам злавесным</p>
<p>У небе кружаць хіжакі.</p>
<p> </p>
<p>Як дзікі вецер, кулямёты</p>
<p>Змялі з дарог людзей і пыл.</p>
<p>На ўзмежках, скручаныя дротам,</p>
<p>Гараць і курчацца слупы.</p>
<p> </p>
<p>У каляіне злёгшы гразкай,</p>
<p>Уся дзіравая ад ран,</p>
<p>Стаіць дзіцячая каляска,</p>
<p>Ляжыць разбіты чамадан.</p>
<p> </p>
<p>А воддаль на грудку высокім,</p>
<p>Нібы не зрокшыся жыцця,</p>
<p>Ляжыць пажоўклае ад спёкі</p>
<p>І нерухомае дзіця.</p>
<p> </p>
<p>Падол і рукавы кашулькі</p>
<p>Пасек густы свінцовы град.</p>
<p>Чатыры хвойныя шыпулькі</p>
<p>Прыкрылі зрэнкі вачанят.</p>
<p> </p>
<p>І разам з мёртвымі вачамі</p>
<p>Яны гукаюць у прасцяг,</p>
<p>І разам з іншымі шляхамі</p>
<p>Крычыць і Магілёўскі шлях:</p>
<p> </p>
<p>— Адпомсці ім!</p>
<p>— Адпомсці! — ўторыць</p>
<p>Маскоўска-Мінскае шасэ.</p>
<p>Усе шляхі ў адно гавораць,</p>
<p>Дарогі ўсе і сцежкі ўсе.</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter137"></a>МЫ ВЕРНЕМСЯ</h4>
<p>У засціле пылу, шляхамі вайны,</p>
<p>Як знак набліжэння баёў,</p>
<p>Плятуцца пад спёкай авец табуны,</p>
<p>Чароды маркотных кароў.</p>
<p> </p>
<p>Ім помняцца сочныя дома лугі</p>
<p>І засень кляновых прысад,</p>
<p>І вочы іх нема галосяць з тугі:</p>
<p>— Мы вернемся скора,</p>
<p>Мы прыйдзем назад!</p>
<p> </p>
<p>Забіты чыгункі. Ахрыплі гудкі.</p>
<p>Трывожна сірэны крычаць.</p>
<p>І круглыя суткі не спяць цягнікі,</p>
<p>Начальнікі станцый не спяць.</p>
<p> </p>
<p>Марудна паўзуць эшалоны машын,</p>
<p>Грукоча жалеза не ў лад,</p>
<p>А голас і ў стогнах, і ў скаргах — адзін:</p>
<p>— Мы вернемся скора,</p>
<p>Мы прыйдзем назад!</p>
<p> </p>
<p>У смутку пакінуўшы бацькаўскі кут,</p>
<p>Ідзе на выгнанне народ:</p>
<p>Ад чорпай заразы, ад лютых пакут</p>
<p>Да сонца спяшае на ўсход.</p>
<p> </p>
<p>Далёка ўжо родная дзесь старана,</p>
<p>І хаты, і поле, і сад...</p>
<p>Вядзе іх наперад надзея адна:</p>
<p>— Мы вернемся скора,</p>
<p>Мы прыйдзем назад!</p>
<p> </p>
<p>Пад націскам тройчы узбольшаных сіл,</p>
<p>На бераг шырокай ракі</p>
<p>Апошнімі, мужна, між свежых магіл,</p>
<p>З баямі адходзяць палкі.</p>
<p> </p>
<p>Гатовыя к смерці ў няроўным баю,</p>
<p>Слухмяна спаўняюць загад</p>
<p>І толькі маўкліва прысягу даюць:</p>
<p>— Мы вернемся скора,</p>
<p>Мы прыйдзем назад!</p>
<p> </p>
<p>Зямля беларуская, сонечны край,</p>
<p>Пачуй жа наш голас любві!</p>
<p>У шчодрасці стомленым дужасці дай,</p>
<p>Знябытых ад мук ажыві.</p>
<p> </p>
<p>Услаўшы да родных аселішчаў шлях</p>
<p>Касцямі варожых салдат,</p>
<p>Па трупах, па жылах, па гэтых касцях</p>
<p>Мы вернемся скора,</p>
<p>Мы прыйдзем назад!</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter138"></a>УПАРТАСЦЬ</h4>
<p>Ідуць крывавыя баі —</p>
<p>Па сем атак на дню.</p>
<p>Чацвёрты дзень мае сябры</p>
<p>На лініі агню.</p>
<p> </p>
<p>Два разы танкі іх прайшлі,</p>
<p>Засыпалі зямлёй.</p>
<p>Яны ўзняліся з-пад зямлі</p>
<p>І рушаць зноў у бой.</p>
<p> </p>
<p>Жалезам волі не зламаць!</p>
<p>Яны адступяць з агнявых,</p>
<p>Калі не будзе больш відаць</p>
<p>За трупамі жывых.</p>
<p> </p>
<p class="sign">1941 г.</p>
<p> </p>
<h4><a id="chapter139"></a>КАЛГАСНЫ ВАРТАЎНІК</h4>
<p>На родным прыгуменні</p>
<p>Калгасны вартаўнік</p>
<p>Спыніўся ў задуменні</p>
<p>І галавой панік.</p>
<p> </p>
<p>Удоўж знаёмай сцежкі</p>
<p>Ляжалі трупы ў рад,</p>
<p>Чарнелі галавешкі</p>
<p>І печы мірных хат.</p>
<p> </p>
<p>Блукала ў небе зорка,</p>
<p>Адна на ўвесь прасцяг...</p>
<p>І дзед заплакаў горка,</p>
<p>Заплакаў, як дзіця.</p>
<p> </p>
<p>Пакінь, не трэба плакаць,</p>
<p>А трэба злом гарэць</p>
<p>І помсціць ім, сабакам,</p>
<p>За здзекі і за смерць.</p>
<p> </p>
<p>Пакуль старая ведзьма —</p>
<p>Фашысцкі капітан,</p>
<p>Балюе дзесьці,— едзьма</p>
<p>У лес да партызан.</p>
<p> </p>
<p>За вёскай на пагоне</p>
<p>Сябры чакаюць нас,</p>
<p>І нецярпліва коні</p>
<p>Ірвуцца на папас.</p>
<p> </p>
<p>Там нашы трактарысты</p>
<p>На ўскраіне лясной</p>
<p>Адбітыя ў фашыстаў</p>
<p>Рыхтуюць танкі ў бой.</p>
<p> </p>
<p>Дзед горача і чула</p>
<p>Прыпаў дадолу ніц.</p>
<p>І вочы ўспалыхнулі</p>
<p>Агнямі бліскавіц.</p>
<p> </p>
<p>Абвёўшы зрокам нівы,</p>
<p>Ён выпрастаў свой стан</p>
<p>І рушыўся маўкліва</p>
<p>У лес да партызан.</p>
<p> </p>
<p>Ён быў суровы й грозны,</p>
<p>Калгасны вартаўнік,</p>
<p>Над ім у небе зорным</p>
<p>Усходзіў маладзік.</p>
<p> </p>
<p>Таварышы з атрада,</p>
<p>Прыміце дзеда ў часць,</p>
<p>Я ведаю, спагады</p>
<p>Ён ворагу не дасць.</p>
<p> </p>
<p>Ніякія цяжары</p>
<p>Старога не сагнуць,</p>
<p>І справядлівай кары</p>
<p>Фашыстам не мінуць.</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter140"></a>ЖНІВО</h4>
<p>Шырокія нашы палеткі,</p>
<p>Паглядзіш — адно хараство.</p>
<p>Ды труднае сёлета ўлетку,</p>
<p>Нязвыклае будзе жніво.</p>
<p> </p>
<p>Мне помніцца, як рыхтавала</p>
<p>Любоўна брыгада раллю,</p>
<p>Як лепшыя сейбіты дбала</p>
<p>Пасеялі зерне ў зямлю.</p>
<p> </p>
<p>А ў холад, пад лютым вятрыскам</p>
<p>Штоночы з трывогай нямой</p>
<p>Мы так, як бацькі над калыскай,</p>
<p>Стаялі над нівай сваёй.</p>
<p> </p>
<p>Гарачаю, дружнаю працай</p>
<p>Расцілі мы свой ураджай.</p>
<p>І вось пачало налівацца</p>
<p>Высокае жыта, як гай.</p>
<p> </p>
<p>За ім зашумела пшаніца,</p>
<p>Пайшла бушаваць ярына...</p>
<p>І раптам, як гром-навальніца,</p>
<p>Ударыла грозна вайна.</p>
<p> </p>
<p>Здрадлівы, бязлітасны вораг</p>
<p>Прабраўся, як злодзей, у край</p>
<p>І прагне на нашых прасторах</p>
<p>Багаты пажаць ураджай.</p>
<p> </p>
<p>Ад голаду спухнеш, пракляты,</p>
<p>Раней, чым паспееш сабраць,</p>
<p>Бо цвёрда наважыў араты</p>
<p>Ні зерняці гадам не даць.</p>
<p> </p>
<p>Аралі і сеялі самі,</p>
<p>Дык самі і нівы сажнём,</p>
<p>Сажнём не крывымі сярпамі,</p>
<p>А лютым і грозным агнём.</p>
<p> </p>
<p>А вам, ашалелым бандытам,</p>
<p>Ад нашай жняі і сяўца</p>
<p>Замест беларускага жыта</p>
<p>Дадзім на дарогу свінца.</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter141"></a>ГЕРОІ</h4>
<p>Краса маёй краіны роднай —</p>
<p>Свабодалюбны мой народ!</p>
<p>Супроць фашысцкай банды зброднай</p>
<p>Ты мужна рушыў у паход.</p>
<p> </p>
<p>Да ратных подзвігаў прывычны</p>
<p>І загартованы ў баях,</p>
<p>Ты ўстаў, жывы і гераічны,</p>
<p>На ўсіх дарогах і шляхах.</p>
<p> </p>
<p>Твае сыны з пагардай к смерці</p>
<p>Сустрэлі ворага свінцом,</p>
<p>Бо лепш са славаю памерці,</p>
<p>Як жыць у ганьбе пад ярмом.</p>
<p> </p>
<p>І зазвінела грозна зброя</p>
<p>Па цёмных пушчах і лясах,</p>
<p>І сотні, тысячы герояў</p>
<p>Там нараджаюцца ў баях.</p>
<p> </p>
<p>Ярчэюць іх штодзённа справы,</p>
<p>І, як магутны акіян,</p>
<p>Шуміць над краем гоман славы</p>
<p>Пра беларускіх партызан.</p>
<p> </p>
<p>Свабодна весць у Крэмль маскоўскі</p>
<p>Ідзе з сяла і да сяла,</p>
<p>Як б’ецца з ворагам Паўлоўскі,</p>
<p>Як нішчыць зграю іх датла;</p>
<p> </p>
<p>Як пад ударам Бумажкова</p>
<p>Дрыжаць нямецкія палкі,</p>
<p>Як па лясах і па дубровах</p>
<p>Бяруць фашыстаў у штыкі.</p>
<p> </p>
<p>Героі мужнага парода,</p>
<p>Яны праслаўлены ў баях</p>
<p>І найвышэйшай нагародай</p>
<p>Цяпер увенчаны ў вяках.</p>
<p> </p>
<p>Смялей жа ў бой услед за імі,</p>
<p>Сыны рабочых і сялян,</p>
<p>Краса і цвет маёй радзімы —</p>
<p>Атрады храбрых партызан!</p>
<p> </p>
<p class="sign">1941 г.</p>
<p> </p>
<p> </p>
<h4><a id="chapter142"></a>ЗЯМЛЯ</h4>
<p>Дол, узгоркі, лугі і ралля...</p>
<p>Гэта наша, таварыш, зямля!</p>
<p> </p>
<p>Як жа можна яе не любіць?</p>
<p>Тут з табой пачыналі мы жыць.</p>
<p> </p>
<p>Тут рабілі мы першы свой крок,</p>
<p>Тут знаёмы нам кожны куток.</p>
<p> </p>
<p>Тут, умыўшыся белай расой,</p>
<p>Мы з табою хадзілі з касой.</p>
<p> </p>
<p>Тут збіралі мы свой ураджай,</p>
<p>Тут спявалі нам рэкі і гай.</p>
<p> </p>
<p>Тут, на гэтай чароўнай зямлі,</p>
<p>Нашы думы і годы прайшлі.</p>
<p> </p>
<p>Хіба ж можам яе мы аддаць</p>
<p>Чорнай бандзе дзяліць і таптаць?</p>
<p> </p>
<p>Мы напоўнім прасторы крывёй,</p>
<p>Мы патопім бандытаў у ёй.</p>
<p> </p>
<p>А свабодную нашу зямлю —</p>
<p>Дол, узгоркі, лугі і раллю —</p>
<p> </p>
<p>Зберажом ад чужынцаў ліхіх</p>
<p>Для сябе і патомкаў сваіх,</p>
<p> </p>
<p>Так, як нам зберагалі бацькі</p>
<p>Праз суровыя годы-вякі.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter143"></a>ХМАРА</h4>
<p>Ёсць на Беларусі,</p>
<p>За ракой Бярозай,</p>
<p>Ціхая хаціна</p>
<p>З вокнамі у сад.</p>
<p> </p>
<p>Там маё прыстанішча.</p>
<p>Залатыя росы</p>
<p>Ападаюць з яблыні,</p>
<p>Быццам вадаспад.</p>
<p> </p>
<p>Некаму сабраць іх:</p>
<p>Зараслі крыніцы;</p>
<p>Некаму іх выпіць:</p>
<p>Людзям досыць слёз;</p>
<p>Некаму і высушыць:</p>
<p>На галінах ніцых</p>
<p>Сонца не развесіла</p>
<p>Прамяністых кос.</p>
<p> </p>
<p>Надышла хмурынка,</p>
<p>Пазбірала росы,</p>
<p>Стала цёмнай хмарай,</p>
<p>Рушылася ў свет:</p>
<p>За былою доляю,</p>
<p>За мінулым лёсам,</p>
<p>За калішняй радасцю</p>
<p>І за намі ўслед.</p>
<p> </p>
<p>Дзесьці за Валдаем</p>
<p>Нас яна дагнала</p>
<p>І пайшла над намі,</p>
<p>Хілячы лясы,</p>
<p>Бліснула маланкамі,</p>
<p>На палеткі ўпала</p>
<p>Залатымі кроплямі</p>
<p>Роднае расы.</p>
<p> </p>
<p>Грукнула мне ў сэрца,</p>
<p>Як у тыя шыбы</p>
<p>Ціхае хаціны</p>
<p>З вокнамі у сад:</p>
<p>— Дзе ж тваё прыстанішча</p>
<p>Дзе твая сяліба?</p>
<p>Што ж ты не вяртаешся</p>
<p>Цэлы год назад?</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter144"></a>СЛОВА ПРЫСЯГІ</h4>
<p>Светлыя вобразы роднай краіны,</p>
<p>Горкая мука і радасць мая!</p>
<p>Сіняе неба і вочы дзяўчыны,</p>
<p>Гоманы нівы і спеў салаўя...</p>
<p> </p>
<p>Я не пазбудуся вас і па смерці</p>
<p>Кожная рыска на сэрцы ляжыць.</p>
<p>Лёсам мне суджана з вамі памерці,</p>
<p>Нельга без вас сіратою мне жыць.</p>
<p> </p>
<p>Ліст, ападаючы, шасне над вухам —</p>
<p>Мне ў гэтым шэлесце родным чуваць:</p>
<p>Бурай вайны разгайданыя, глуха</p>
<p>Пушчы маёй Белавежы шумяць.</p>
<p> </p>
<p>Дождж за акном паліецца, як слёзы,—</p>
<p>Я ў гэтых кроплях асенняй тугі</p>
<p>Чую, як плешчуцца хвалі Бярозы,</p>
<p>Чую, як Нарач ірве берагі.</p>
<p> </p>
<p>Пазарасталі дзядоўнікам сцежкі</p>
<p>Сёлетнім летам да нашых азёр,</p>
<p>Трупамі накрыж ляглі галавешкі,</p>
<p>Прывіды шыбеніц сталі ў дазор.</p>
<p> </p>
<p>Ты ці не ты гэта, наша краіна?!</p>
<p>Перад расхлістаным ветрам акном</p>
<p>На пажарышчы адна арабіна</p>
<p>Яркім, святочным палае агнём.</p>
<p> </p>
<p>Глянь на яе і чырвоныя сцягі</p>
<p>Хоць на хвіліну ізноў прыгадай,</p>
<p>Словы успомні свяшчэннай прысягі:</p>
<p>Жыць і памерці — за родны свой край!</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter145"></a>ГОРАДУ НА ДЗВІНЕ</h4>
<p>Устаўшы смела, без апаскі</p>
<p>На стромкіх берагах Дзвіны,</p>
<p>Ты баяў нам легенды-казкі,</p>
<p>Ты навяваў нам мары-сны.</p>
<p> </p>
<p>І перад намі паўставалі</p>
<p>Сівыя, даўнія вякі,</p>
<p>Калі жылі і ваявалі</p>
<p>Не мы, а нашы землякі.</p>
<p> </p>
<p>І я ўзыходзіў на званіцы,</p>
<p>Хадзіў па Замкавай гары</p>
<p>І аглядаў твае байніцы</p>
<p>І старадаўнія муры.</p>
<p> </p>
<p>Як гэта ўсё цяпер далёка!</p>
<p>Тым болей прагна кліча кроў:</p>
<p>Упэўненым, шырокім крокам</p>
<p>Прайсціся каля тых муроў;</p>
<p> </p>
<p>Прыпасці вуснамі і піць бы,</p>
<p>Пакуль дазволяць берагі,</p>
<p>Блакітныя струмені Віцьбы</p>
<p>З адценнем чорным ад тугі.</p>
<p> </p>
<p>А потым, выпрастаўшы плечы,</p>
<p>Глядзець на зыбістае шкло,</p>
<p>Успомніць нашыя сустрэчы</p>
<p>І ўсё, што некалі было:</p>
<p> </p>
<p>Як раніцой спяваў рубанак,</p>
<p>Як заліваліся гудкі,</p>
<p>Спакойны гоман віцяблянак</p>
<p>І неспакойны шум ракі.</p>
<p> </p>
<p>Ды пуста скрозь. І вецер свішча,</p>
<p>І ў небе стынуць каміны,</p>
<p>І на шырокіх папялішчах</p>
<p>Начуюць совы й груганы.</p>
<p> </p>
<p>Пустыя, выбітыя вокны</p>
<p>Палошчуць спорныя дажджы.</p>
<p>Ты, як жабрак, стаіш і мокнеш</p>
<p>У чорным латаным плашчы.</p>
<p> </p>
<p>І твой яшчэ гарачы попел</p>
<p>Нясуць вятры ва ўсе канцы,</p>
<p>І фрау тоўстая з пантопель</p>
<p>Яго страсае на пляцы.</p>
<p> </p>
<p>Але пад нашымі рукамі</p>
<p>З’явіўшыся на гэты свет,</p>
<p>Прыступка кожная і камень</p>
<p>Хаваюць наш гарачы след.</p>
<p> </p>
<p>І мы цябе не кінем, горад:</p>
<p>У славе нашых перамог</p>
<p>Мы станем, ціхія ад гора,</p>
<p>На абгарэлы твой парог.</p>
<p> </p>
<p>Як некалі ты ўзняўся з казкі,</p>
<p>Так после ўзнімешся з руін</p>
<p>І смела будзеш, без апаскі,</p>
<p>Глядзець ізноў удалячынь.</p>
<p> </p>
<p class="sign">1942 г.</p>
<p> </p>
<h4><a id="chapter146"></a>НЕ СПІЦЕ</h4>
<p>На полі — ноч. На сэрцы — ноч.</p>
<p>Ноч над усім забраным краем.</p>
<p>І людзі падаюць насторч,</p>
<p>І дрэвы стогнуць: — Паміраем!</p>
<p> </p>
<p>Знясілеўшы ад цяжкіх дум,</p>
<p>Ад слёз, што ўпотай праліваеш,</p>
<p>Кароткім сном пад гэты шум</p>
<p>Ты кожнай ночы засынаеш.</p>
<p> </p>
<p>І покуль ты трывожна спіш,</p>
<p>Крывавай здрадніцкаю лапай</p>
<p>Тваё імя ў смяротны спіс</p>
<p>Заносяць вылюдкі з гестапа.</p>
<p> </p>
<p>Яны з цябе не зводзяць воч,</p>
<p>І ноч, страшнейшую за гэту,—</p>
<p>Варфаламееўскую ноч</p>
<p>Табе рыхтуюць людаеды.</p>
<p> </p>
<p>Цяжкую, жудасную смерць</p>
<p>Яны нясуць твайму дзіцяці.</p>
<p>Няўжо ж вы будзеце цярпець?</p>
<p>Устань, мой брат! Прачніся, маці!</p>
<p> </p>
<p>Бяжыце ў пушчы, у атрад,</p>
<p>Туды, дзе нашы абаронцы,</p>
<p>Далей ад чорных, брудных здрад,</p>
<p>Бліжэй да волі і да сонца.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter147"></a>ДРУГУ Ў НЯВОЛІ</h4>
<p>Штоноч, успёршыся на локаць,</p>
<p>Забыўшыся ў кароткім сне,</p>
<p>Я чую голас твой здалёку —</p>
<p>Ты ціха плачаш аба мне.</p>
<p> </p>
<p>І после скрозь — і на паходзе,</p>
<p>І на спачынку, і ў баю —</p>
<p>Я ўпотай думаю, як злодзей,</p>
<p>Пра муку страшную тваю.</p>
<p> </p>
<p>Не дай жа сілы паняверцы,</p>
<p>Аберагайся горкіх дум:</p>
<p>У набалелым моцна сэрцы</p>
<p>Пасее вораг чорны тлум.</p>
<p> </p>
<p>Ён адбярэ жывое слова,</p>
<p>Што вырасла ў тваёй крыві,</p>
<p>І скажа грозна і сурова:</p>
<p>— Працуй маўкліва і жыві!</p>
<p> </p>
<p>І пойдуць леты, пойдуць зімы</p>
<p>У змроку рабскай цемнаты,</p>
<p>Ні песень нашае радзімы,</p>
<p>Ні казак не пачуеш ты.</p>
<p> </p>
<p>Няма на свеце большай здрады,</p>
<p>Як здрада роднай старане.</p>
<p>Адно нягодніка і гада</p>
<p>Такая доля не кране.</p>
<p> </p>
<p>Ну, што ж, няхай на лёгкай службе</p>
<p>Цалуе рукі ён панам,</p>
<p>А ты будзь вернай нашай дружбе,</p>
<p>Надзеям радасным і снам.</p>
<p> </p>
<p>Не за гарамі наша шчасце:</p>
<p>Я зноў ступлю на твой парог,</p>
<p>Каб да грудзей тваіх прыпасці</p>
<p>І ўсё аддаць, што я збярог.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter148"></a>ВІНТОЎКА</h4>
<p>Зняважаны, стаптаны,</p>
<p>Пад ботам чорных зграй,</p>
<p>Да ніткі зрабаваны</p>
<p>Ляжыць наш вольны край.</p>
<p> </p>
<p>Тудою, па гасцінцы,</p>
<p>Дзе высяцца бары,</p>
<p>Ідуць гурбой чужынцы,</p>
<p>Нібы гаспадары.</p>
<p> </p>
<p>Твае ж малыя дзеці,</p>
<p>І сёстры і браты</p>
<p>Развеяны па свеце,</p>
<p>Як жоўтыя лісты.</p>
<p> </p>
<p>Адна ў цябе сяброўка</p>
<p>І друг табе адзін —</p>
<p>Халодная вінтоўка,</p>
<p>Надзейны карабін.</p>
<p> </p>
<p>Вазьмі яго і дбайна,</p>
<p>Як будзе цішыня,</p>
<p>Схавай у месцы тайным</p>
<p>Да заўтрашняга дня.</p>
<p> </p>
<p>У гэты дзень расплаты</p>
<p>Ты будзеш не адзін —</p>
<p>З табой, як з родным братам,</p>
<p>Падружыць карабін.</p>
<p> </p>
<p>І, выпрастаўшы плечы,</p>
<p>З намерам баявым</p>
<p>Ты выйдзеш на сустрэчу</p>
<p>Крыўдзіцелям тваім.</p>
<p> </p>
<p>Адпомсціш ім за сына,</p>
<p>За здзекі, за прымус,</p>
<p>За родную краіну,</p>
<p>За нашу Беларусь.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter149"></a>ПЕРШАМАЙСКІ САЛЮТ</h4>
<p>І ў мяне на радзіме сягоння вясна:</p>
<p>Па-вясноваму вецер шуміць баравы,</p>
<p>Дрэмле, грэючы рукі, старая сасна,</p>
<p>На азёры з-за мора лятуць журавы.</p>
<p> </p>
<p>Дакраніся да дрэва, зрабі толькі знак —</p>
<p>Шчодра рыне густы, узбунтованы сок.</p>
<p>Толькі некаму будзе падставіць латак,</p>
<p>І гарачыя кроплі ўпадуць на пясок.</p>
<p> </p>
<p>Я адчуў па адной толькі з гэтых драбніц,</p>
<p>Як сумуюць па нас і палеткі і гай,</p>
<p>Як галосяць употай струмені крыніц.</p>
<p>Як маркотна сустрэнуць сяголета май.</p>
<p> </p>
<p>На світанні, па звычаю гэтага дня,</p>
<p>У акно асцярожна пастукае клён.</p>
<p>Не адкажа нічога яму цішыня,</p>
<p>І ніхто не пачуе знаёмых імён.</p>
<p> </p>
<p>Што ж, мужайся, сяброўка, жыві і трывай,</p>
<p>Хай не цешыцца вораг, пачуўшы твой плач.</p>
<p>Прыгадай нашу дружбу, усё прыгадай</p>
<p>І чым-небудзь па-даўняму свята адзнач.</p>
<p> </p>
<p>А пачуўшы, як гул патрасае зямлю,</p>
<p>Узнімі, абнадзей заняволены люд,—</p>
<p>Гэта я прывітанне табе перашлю,</p>
<p>Гэта вам будзе наш першамайскі салют.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter150"></a>АБ ЧЫМ СПЯВАЮЦЬ САЛАЎІ?</h4>
<p>Аб чым спяваюць салаўі?</p>
<p>Я часта думаю над гэтым,</p>
<p>Калі вясёлыя гаі</p>
<p>І горкі смутак дум маіх</p>
<p>Птушыным шчэбетам сагрэты.</p>
<p> </p>
<p>І сніцца мне</p>
<p>мой родны край,</p>
<p>Мая далёкая радзіма,</p>
<p>Кляновы ліст, дубовы гай</p>
<p>І ружаваты небакрай,</p>
<p>Засланы злёгку белым дымам.</p>
<p> </p>
<p>З руін на момант уваскрос</p>
<p>І шэлест лісця асцярожны,</p>
<p>І на шляху даўгі абоз,</p>
<p>І ў ценю ветлівых бяроз</p>
<p>З кійком і кайстрай падарожны.</p>
<p> </p>
<p>Малюнкі бацькаўскай зямлі!</p>
<p>Нічым вас з памяці не сцерці.</p>
<p>Мы змалку там з табой жылі</p>
<p>І ўсё да радасці ішлі,</p>
<p>А набліжаліся да смерці.</p>
<p> </p>
<p>І ўсё, ад кветак на лугу</p>
<p>Да рыжай палявой пясчынкі,</p>
<p>Я дбайна ў сэрцы берагу</p>
<p>І толькі ўспомніць не магу</p>
<p>Усмешку роднае дзяўчынкі.</p>
<p> </p>
<p>Ад той усмешкі дарагой</p>
<p>Ёсць штосьці ў песнях салаўіных</p>
<p>Пявучасць хвоі маладой,</p>
<p>І звон крыніцы пад гарой,</p>
<p>І смутны гоман арабіны.</p>
<p> </p>
<p>І мне ўжо мроіцца парой,</p>
<p>Як ік }мы, пазбыўшыся напасці,</p>
<p>Ізноў сустрэнемся з табой</p>
<p>І пойдзем роўнаю хадой</p>
<p>Не да магілы, а да шчасця.</p>
<p> </p>
<p>Ці ж не аб гэтым у гаі,</p>
<p>Ледзь толькі неба пацямнее,</p>
<p>Пяюць штоночы салаўі</p>
<p>І горкі смутак дум маіх</p>
<p>Вяселяць добраю надзеяй.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter151"></a>ПАСЫЛКА</h4>
<p>Ноч. Халодная зямлянка.</p>
<p>Перастрэлка. Цішыня.</p>
<p>Неба, чыстае, як шклянка.</p>
<p>Тупат быстрага каня.</p>
<p> </p>
<p>Мы пазналі без памылкі,</p>
<p>Што пад сховай цемнаты</p>
<p>Нам даставілі пасылкі,</p>
<p>Тэлеграмы і лісты.</p>
<p> </p>
<p>Хто ад маткі, хто ад жонкі —</p>
<p>Кожны вестку атрымаў,</p>
<p>Толькі мне з маёй старонкі</p>
<p>Ні пасылкі, ні пісьма.</p>
<p> </p>
<p>Не заныю, не заплачу,</p>
<p>Я да ласкі не прывык...</p>
<p>Да мяне раптоўна, бачу,</p>
<p>Падыходзіць паштавік.</p>
<p> </p>
<p>Ён вымае мне са скрынкі</p>
<p>Шоўкам вышыты кісет,</p>
<p>Дзве квадратныя хусцінкі</p>
<p>І малюсенькі пакет.</p>
<p> </p>
<p>Незнаёмаю рукою</p>
<p>Там напісана ўгары:</p>
<p>«Беларускаму герою</p>
<p>Ад сяброўкі і сястры.</p>
<p> </p>
<p>Вышываны там, дзе горы</p>
<p>На святой зямлі грузін,</p>
<p>Каб ты ведаў, што і ўгоры</p>
<p>Ты на свеце не адзін».</p>
<p> </p>
<p>Я прыняў дарунак мілы</p>
<p>Перад боем уначы</p>
<p>І да самае магілы</p>
<p>Буду шчыра берагчы.</p>
<p> </p>
<p>Не пасылка дарагая,</p>
<p>А братэрская любоў,</p>
<p>Наша дружба векавая,</p>
<p>Дружба верная сяброў.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter152"></a>ВЯЧЭРНІЯ ДУМЫ</h4>
<p>Байцы вярнуліся з перадавых.</p>
<p>Атросшы з гімнасцёрак шэры пыл,</p>
<p>Умыўшыся сцюдзёнаю вадой,</p>
<p>Старэйшыя ляглі адпачываць,</p>
<p>А маладыя выйшлі на гулянку.</p>
<p>Мы самі некалі з табой любілі</p>
<p>Пажартаваць з вясковаю красуняй,</p>
<p>Сказаць ёй некалькі ласкавых слоў,</p>
<p>Якім яна ніколі не паверыць,</p>
<p>А слухаць будзе усё ж такі з увагай.</p>
<p>Ды ўсё мінаецца на гэтым свеце,—</p>
<p>На захадзе яшчэ палае неба,</p>
<p>А над сялом ужо кладзецца змрок.</p>
<p>Вось так з гадамі лёгка і нячутна</p>
<p>На нашы скроні ляжа сівізна.</p>
<p>Мы нават не заўважылі з табою,</p>
<p>Як прамінула наша маладосць</p>
<p>І мы ўступілі ў сталыя гады:</p>
<p>Спаць звечара — мы трохі маладыя,</p>
<p>А для гулянак — лішне пастарэлі.</p>
<p>Але аб гэтым сумаваць не трэба.</p>
<p>Давай закурым, пасядзім пад ліпай,</p>
<p>Прасочым тую ціхую заранку,</p>
<p>Што раніцой ідзе на Беларусь.</p>
<p>Успомнім... Ведаеш, аб чым успомнім?</p>
<p>Пад Мінскам летась я пакінуў маці,</p>
<p>У Полацку ў цябе застаўся сын,</p>
<p>А ў гэтае жанчыны, што сумуе,</p>
<p>У Чэрвені маленькая дачка,</p>
<p>Якую людзі называлі Славай.</p>
<p>Як многа сірат засталося там!</p>
<p>Мы ўсіх успомнілі: і пастухоў,</p>
<p>І тых, што спяць пад небам у калысках;</p>
<p>Старэйшым пажадалі добрай ночы,</p>
<p>А меншым ціха спелі калыханку.</p>
<p>Яшчэ мы прыгадалі партызан,</p>
<p>Што берагуць маркотны сон дзяцей</p>
<p>І грэюць іх сваёй суровай ласкай.</p>
<p>І між імён, праслаўленых навек,</p>
<p>Былі імёны блізкіх і знаёмых.</p>
<p>І гэтак лёгка стала ў нас на сэрцы,</p>
<p>Што мы пачулі голас цішыні:</p>
<p>На дрэве калыхаўся жоўты ліст,</p>
<p>Шумела воблака над галавой</p>
<p>І падалі з вядра ля студні кроплі...</p>
<p> </p>
<p class="sign">1942 г.</p>
<p> </p>
<h4><a id="chapter153"></a>З НОВЫМ ГОДАМ</h4>
<p>З Новым годам, край мой родны,</p>
<p>З Новым годам, люд гаротны,</p>
<p>З Новым годам, партызаны,</p>
<p>Мілы друг і брат каханы,</p>
<p>З Новым годам, з Новым годам,</p>
<p>З Новым годам і паходам,</p>
<p>З баявою шлях-дарогай,</p>
<p>З недалёкай перамогай!</p>
<p> </p>
<p>Хай мацнеюць нашы сілы,</p>
<p>Хай гусцеюць іх магілы,</p>
<p>Іх — разбойнікаў і катаў,</p>
<p>Нашых ворагаў заклятых;</p>
<p>Хай у чыстым роўным полі,</p>
<p>На разлогах, на прыволлі</p>
<p>Беласнежная завея</p>
<p>Трупы чорныя завее.</p>
<p> </p>
<p>З новым годам на радзіме</p>
<p>Мой народ вышэй уздыме</p>
<p>Сцяг вялікага змагання,</p>
<p>Як адзін на помсту ўстане,</p>
<p>На расправу з дзікім збродам;</p>
<p>І навекі з новым годам</p>
<p>Край мой любы, край мой родны</p>
<p>Стане вольным і свабодным.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter154"></a>РАЙКОМ</h4>
<p>Я помню ў Мінску строгі дом,</p>
<p>Мурованы з камення.</p>
<p>Там быў калісьці наш райком —</p>
<p>Мой гонар і сумленне.</p>
<p> </p>
<p>Ці радасць білася ў грудзях,</p>
<p>Ці смутак віўся горкі,</p>
<p>Я да райкома ведаў шлях:</p>
<p>Уніз з высокай горкі.</p>
<p> </p>
<p>Бывала, з чым бы ні прыйшоў,</p>
<p>Уважліва і ветла</p>
<p>З табой пагутараць, і зноў</p>
<p>На сэрцы стане светла.</p>
<p> </p>
<p>Каб не схлусіць, было і так:</p>
<p>Сустрэлі раз сурова,</p>
<p>Абмеркавалі так і сяк</p>
<p>І вынеслі вымову.</p>
<p> </p>
<p>Разбурыў вораг светлы дом,</p>
<p>Мурованы з камення,</p>
<p>Але працуе наш райком —</p>
<p>Мой гонар і сумленне.</p>
<p> </p>
<p>Ён там — у пушчах і лясах,</p>
<p>Паблізу ад палянкі,</p>
<p>І людзі добра знаюць шлях</p>
<p>Да патайной зямлянкі.</p>
<p> </p>
<p>Яна, нібы даўнейшы дом,</p>
<p>У сцюжы, у завеі</p>
<p>І грэе іх сваім цяплом,</p>
<p>І жывіць іх надзеі.</p>
<p> </p>
<p>О, калі б мне туды ізноў —</p>
<p>У свой райком папасці,</p>
<p>Я пагадзіўся б пяць вымоў</p>
<p>Цярпець за гэта шчасце!</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter155"></a>РОДНЫ ХЛЕБ</h4>
<p>Гарыць агонь. Каля зямлянкі</p>
<p>Аб доме тужаць землякі,</p>
<p>А маладыя партызанкі</p>
<p>Пякуць і сушаць праснакі.</p>
<p> </p>
<p>Навечна будзь благаславёны,</p>
<p>Запрацаваны ў поце хлеб,</p>
<p>Не квашаны і не салёны.</p>
<p>Для важных спечаны патрэб!</p>
<p> </p>
<p>Ад пагарэлага парогу,</p>
<p>Як нашай скаргі пасланец,</p>
<p>З табой на досвітку ў дарогу</p>
<p>З атрада выедзе хлапец.</p>
<p> </p>
<p>Пасля пяшком з-пад самай Гродні</p>
<p>Ісці ён будзе да Масквы,</p>
<p>Не раз затоміцца, галодны,</p>
<p>І прыйдзе, можа, ледзь жывы.</p>
<p> </p>
<p>Але з апошняе скарынкі,</p>
<p>Што ў кайстры змуліцца на дне,</p>
<p>Ён не адломіць ні крупінкі</p>
<p>І да сустрэчы не кране.</p>
<p> </p>
<p>І толькі выйшаўшы з няволі,</p>
<p>З сябрамі сеўшы за сталом,</p>
<p>Успомніць хлеб, што на вуголлі</p>
<p>Пячэцца з кмінам і дымком.</p>
<p> </p>
<p>І так, як след па-беларуску</p>
<p>Прынесці ў хату лепшы дар,—</p>
<p>Ён выме з кайстры на закуску</p>
<p>Скарынку чэрствую — сухар.</p>
<p> </p>
<p>Разломіць ён яе як трэба</p>
<p>І скажа: «Покуль не пілі,</p>
<p>Закусім, хлопцы, родным хлебам</p>
<p>З далёкай бацькаўскай зямлі».</p>
<p> </p>
<p>І — божа мой! — якім духмяным</p>
<p>Павее водарам яна!</p>
<p>Адразу кожны стане п’яны,</p>
<p>Але не з горкага віна.</p>
<p> </p>
<p>Ён будзе п’яны з успамінаў</p>
<p>Аб нашай роднай старане</p>
<p>Аб той калысцы і краіне,</p>
<p>Дзе маці песціла мяне,</p>
<p> </p>
<p>Дзе кожны вечар ля зямлянкі</p>
<p>Сумуюць нашы землякі,</p>
<p>Дзе маладыя партызанкі</p>
<p>Пякуць і сушаць праснакі.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter156"></a>ДЗЯЎЧЫНЕ З КЛІМАВІЧ</h4>
<p>Незнаёмая дзяўчына з Клімавіч,</p>
<p>Добры веснік радасных надзей!</p>
<p>Як імя тваё найлепей вымавіць,</p>
<p>Каб яно гучала ласкавей?</p>
<p> </p>
<p>Што ты глянула з такой апаскаю?</p>
<p>А ці ведаеш, чаму я рад</p>
<p>Самай цёплай, самай шчырай ласкаю</p>
<p>Ахінуць цябе, як родны брат?</p>
<p> </p>
<p>Ты прыйшла, маўклівая пакутніца,</p>
<p>З той зямлі, з якой у горкі час</p>
<p>Злая доля — чорная разлучніца —</p>
<p>Разлучыла, раз’яднала нас.</p>
<p> </p>
<p>Ты хадзіла палявымі ўзгоркамі,</p>
<p>Дзе шумела наша маладосць,</p>
<p>На твае далоні адвячоркамі</p>
<p>Церусіўся магілёўскі дождж.</p>
<p> </p>
<p>На цябе з Вялікае Мядзведзіцы</p>
<p>Гром заранкі нашыя атрос,</p>
<p>І таму вось кожны не нагледзіцца,</p>
<p>Хто над тымі зорамі узрос.</p>
<p> </p>
<p>Ты зірнеш, вясёлая й харошая,</p>
<p>Сінімі вачамі, як блакіт,—</p>
<p>Мне здаецца: на палях пад Оршаю</p>
<p>Зацвітаюць летам васількі.</p>
<p> </p>
<p>А нахмурыш цёмна бровы грозныя —</p>
<p>Мне тады не цяжка адгадаць,</p>
<p>Як у ночы лютыя, марозныя</p>
<p>Каля Шклова шаблямі звіняць.</p>
<p> </p>
<p>І я ведаю і цвёрда верую,</p>
<p>Што народ мой выйдзе з нематы.</p>
<p>Апранутая ў ватоўку шэрую,</p>
<p>Гэту веру мне прынесла ты.</p>
<p> </p>
<p>Вось чаму імя тваё мне дорага,</p>
<p>Адназемка добрая мая.</p>
<p>Ды каб часам не пачулі ворагі,</p>
<p>Я не выкажу твайго імя.</p>
<p> </p>
<p>Толькі блізкім самым ціхім гоманам</p>
<p>Намякну, што дзесьці трошкі ў бок</p>
<p>Ад Баранавіч, ад Слоніма, ад Нёмана</p>
<p>Гэта імя носіць гарадок.</p>
<p> </p>
<p>Як жа мне яго найлепей вымавіць,</p>
<p>Каб яно гучала ласкавей,</p>
<p>Незнаёмая дзяўчына з Клімавіч,</p>
<p>Добры веснік радасных надзей?</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter157"></a>НАКАЗ</h4>
<p>Зямляк мой шчыры,</p>
<p>мой таварыш!</p>
<p>На ратны подзвіг ідучы,</p>
<p>Пад бляскам</p>
<p>жудасных пажарышч</p>
<p>На варце стоячы ўначы,</p>
<p> </p>
<p>На адпачынку перад боем</p>
<p>Успамінаючы свой край,</p>
<p>Сваё юнацтва залатое,</p>
<p>Ніколі, друг,</p>
<p>не забывай:</p>
<p> </p>
<p>Пад небам бацькаўшчыны нашай.</p>
<p>Шляхамі чорнымі вайны,</p>
<p>У світках,</p>
<p>тканых зрэбнай пражай,</p>
<p>Закутых моцна ў кайданы —</p>
<p> </p>
<p>Ад роднай хаты і крыніцы,</p>
<p>Ад роднай пушчы і азёр</p>
<p>Вядуць</p>
<p>у рабства чужаніцы</p>
<p>Тваіх замучаных сясцёр.</p>
<p> </p>
<p>Спяшай да родных! Помні тое,</p>
<p>Што больш нікога ў іх няма.</p>
<p>Вярні жыццё ім маладое,</p>
<p>Ратуй з фашысцкага ярма!</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter158"></a>ГАЙ</h4>
<p>Зламаўшы к вечару варожы</p>
<p>Умацаваны левы край,</p>
<p>Мы выйшлі з вёскі і на Сожы</p>
<p>Убачылі дубовы гай.</p>
<p> </p>
<p>Ён пачарнеў увесь ад дыму,</p>
<p>І многія яго камлі,</p>
<p>Нібы салдаты за радзіму,</p>
<p>На полі бою паляглі.</p>
<p> </p>
<p>Але і ў горы быў ён светлы,</p>
<p>І хоць ні гром, ні пыл не знік,</p>
<p>Над ім сінела неба ветла</p>
<p>І ўсходзіў ясны маладзік.</p>
<p> </p>
<p>І ў гэтым казачна-праменным</p>
<p>Святле прастораў залатых</p>
<p>Гай зіхацеў усім адценнем</p>
<p>Асенніх колераў сваіх.</p>
<p> </p>
<p>Ён з вышыні празрыста-сіняй</p>
<p>Пад ногі сыпаў нам лісты</p>
<p>На цёмны дол, дзе першы іней</p>
<p>Крануў расліны і кусты.</p>
<p> </p>
<p>Мы прыпыніліся ў задуме,</p>
<p>А гай шумеў усё, шумеў...</p>
<p>І ў неспакойным гэтым шуме</p>
<p>Яшчэ раз кожны зразумеў,</p>
<p> </p>
<p>Што не з марозу пабялела</p>
<p>На ўзлессі чорная ралля,</p>
<p>Яна ад гора пасівела,</p>
<p>Ад мукі высахла зямля.</p>
<p> </p>
<p>Але душа ўсё такжа рвецца,</p>
<p>І ўсімі фарбамі, як гай,</p>
<p>Трымціць маё жывое сэрца,</p>
<p>Цябе пачуўшы, родны край.</p>
<p> </p>
<p>Там нас у кожным, кожным доме</p>
<p>Чакае любая сям’я...</p>
<p>Наперад, хлопцы, блізка Гомель —</p>
<p>Радзіма добрая мая!</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter159"></a>БЕЛАРУСІ</h4>
<p>Мая старонка-паланянка!</p>
<p>Я сніў цябе штоночы ў снах,</p>
<p>Як светлы прывід, кожным ранкам</p>
<p>Стаяла ты ў маіх вачах.</p>
<p> </p>
<p>Цяпер ты ўстала яснай явай,</p>
<p>Такой, якую я люблю:</p>
<p>Байцы, абвеяныя славай,</p>
<p>Ступілі на тваю зямлю.</p>
<p> </p>
<p>За нас усіх падзякі словы</p>
<p>Скажы заступнікам тваім,</p>
<p>Асеннім золатам дубровы</p>
<p>Азалаці дарогі ім.</p>
<p> </p>
<p>Прытулак дай пад родным небам,</p>
<p>Ад зла лясамі ахіні,</p>
<p>І пачастуй іх нашым хлебам,</p>
<p>І ласкай сэрцы іх крані.</p>
<p> </p>
<p>Напой крынічнаю вадою,</p>
<p>Прыкрый ад холаду ў палях</p>
<p>І добрай матчынай рукою</p>
<p>Благаславі на трудны шлях.</p>
<p> </p>
<p>Падбай аб кожным, як аб сыне,</p>
<p>Хай добра ведае герой:</p>
<p>Хто за цябе ў баях загіне,</p>
<p>Век будзе ў памяці тваёй.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter160"></a>РОЗДУМ ПАД НОВЫ ГОД</h4>
<p>Мінуў яшчэ адзін суровы год,</p>
<p>Яшчэ гусцей укрылі твар маршчыны —</p>
<p>Сляды выпрабаванняў і нягод</p>
<p>Маіх уласных і маёй краіны.</p>
<p>Дзень навагодні! Толькі ты, як цень,</p>
<p>Мінеш без следу, адляціш у вырай.</p>
<p>А дома некалі ж у гэты дзень</p>
<p>Мяне віталі горача і шчыра.</p>
<p>Бяссмертнай бацькаўшчыны светлы дом!</p>
<p>Я да цябе навек цяпер вярнуўся,</p>
<p>Але адзін яшчэ я за сталом,</p>
<p>Засланым беленым тваім абрусам.</p>
<p>Дзе ж вы, мае вясёлыя сябры?</p>
<p>Як многа вас загінула дачасна</p>
<p>На Прыпяці, на Сожы, на Дняпры,</p>
<p>На плошчах гарадскіх і на калгасных</p>
<p>Шырокіх нівах. Памяці аб вас</p>
<p>З душы маёй ні выпаліць, ні сцерці.</p>
<p>Вы храбра біліся, і вы між нас</p>
<p>Былі ў жыцці і засталіся ў смерці.</p>
<p>Вінтоўкі ўзяўшы з вашых цёплых рук,</p>
<p>На змену вам жывыя мужна ўсталі</p>
<p>І выйшлі ў бой. Зарос травою брук</p>
<p>Той вуліцы, з якой іх выпраўлялі</p>
<p>На подзвіг і на славу. З іх адны</p>
<p>Таксама мо не вернуцца ніколі;</p>
<p>Другія прыйдуць з полымя вайны</p>
<p>Пад сцягам перамог і шчаснай долі;</p>
<p>А трэція... Між іх і ты, мой друг,</p>
<p>Што на чужыне сёння паланянкай...</p>
<p>Калі ж мы зноў збяромся ў цесны круг,</p>
<p>Як раніцой збіраюцца заранкі?</p>
<p>Не за гарамі гэты дзень, сябры,</p>
<p>Ён набліжаецца ў праменнях перамогі</p>
<p>І не міне без следу: рана на зары</p>
<p>Мы вернемся на родныя парогі.</p>
<p>Мы ўсе збяромся там у пэўны час —</p>
<p>Гаспадары, вандроўнікі і госці,</p>
<p>І толькі, мусіць, між вясёлых нас</p>
<p>Не будзе з намі нашай маладосці.</p>
<p>Не трэба наракаць. Яе красой</p>
<p>Мы будучыню нашу здабывалі,</p>
<p>І мы за дзень сівелі й паміралі</p>
<p>Не марна: у шчаслівых нашых дзецях</p>
<p>Ёсць наша юнасць і на гэтым свеце.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter161"></a>СМЕРЦЬ САЛДАТА</h4>
<p>На ратным полі паміраў салдат.</p>
<p>Ён мужна біўся да апошняй кулі,</p>
<p>Ужо сябры яго навек заснулі,</p>
<p>І поруч з імі злёг і ён у рад.</p>
<p> </p>
<p>Але не марна ён аддаў сваё жыццё:</p>
<p>Прастрэліўшы дзесяткі чорных касак,</p>
<p>Ён выканаў сумленна абавязак</p>
<p>І адыходзіў ціха ў небыццё.</p>
<p> </p>
<p>І толькі прагна аднаго хацеў:</p>
<p>Апошні раз убачыць луг зялёны,</p>
<p>Узяць травінку кволую ў далоні,</p>
<p>Паслухаць зважны гоман родных дрэў.</p>
<p> </p>
<p>Ды пуста навакол было зусім —</p>
<p>Трава счарнела, хвоі пагарэлі,</p>
<p>Пластом ляжалі скошаныя елі,</p>
<p>І па зямлі качаўся горкі дым.</p>
<p> </p>
<p>Як даўнія асілкі-змагары,</p>
<p>Ўжо на парозе цёмнае магілы</p>
<p>Салдат сабраў астаткі сілы</p>
<p>І павярнуўся тварам дагары.</p>
<p> </p>
<p>Над галавой цямнеў густы блакіт.</p>
<p>Дзень пагасаў, і сонца памірала,</p>
<p>За край зямлі павольна адплывала,</p>
<p>Нібы плыло пад цень магільных пліт.</p>
<p> </p>
<p>Але яго бяссмертнае святло</p>
<p>Паружавіла белыя аблокі,</p>
<p>Пазалаціла небакрай далёкі</p>
<p>І кожную пясчынку і сцябло.</p>
<p> </p>
<p>Нарэшце сонца ўжо зайшло на чвэрць.</p>
<p>Салдат глядзеў шырокімі вачыма:</p>
<p>«Якое хараство ў цябе, радзіма,</p>
<p>Калі так пышна ўбрала нават смерць!</p>
<p> </p>
<p>Я не вярнуся больш да родных хат,</p>
<p>Але жыццё ніколі там не згасне.</p>
<p>Красуйся ж вечна, мілы край мой, шчасна!»</p>
<p>Так, паміраючы, казаў салдат.</p>
<p> </p>
<p>Мы ўсе памалу прыйдзем к небыццю.</p>
<p>Судзі мне, доля, мужнаму памерці</p>
<p>І праспяваць перад вачамі смерці</p>
<p>Апошняй песняю хвалу жыццю!</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter162"></a>ВЕРШ ПРА МЕДАЛЬ</h4>
<p>Аб нашых смелых справах,</p>
<p>Таварыш партызан,</p>
<p>Ідзе над светам слава</p>
<p>За мора-акіян.</p>
<p> </p>
<p>І хоць мы тоім самі,</p>
<p>Ды што там ні кажы,</p>
<p>Прыемна, што вякамі</p>
<p>Наш подзвіг будзе жыць.</p>
<p> </p>
<p>Здабудзем перамогу</p>
<p>І прыйдзем, ты і я,</p>
<p>Да роднага парогу,</p>
<p>Дзе нашая сям’я.</p>
<p> </p>
<p>І ўсе адразу ўцямяць:</p>
<p>Былі хлапцы ў баях —</p>
<p>У кожнага, як памяць,</p>
<p>Медалі на грудзях.</p>
<p> </p>
<p>Не будзе нават п’яны</p>
<p>Пытацца: — Хто яны? —</p>
<p>Відаць, што партызаны</p>
<p>Айчыннае вайны.</p>
<p> </p>
<p>Прыемна будзе выйсці</p>
<p>З суседам пакурыць,</p>
<p>Аб зробленым калісьці</p>
<p>З людзьмі пагаварыць.</p>
<p> </p>
<p>Старэйшага з пашанай</p>
<p>Абступіць гурт дзяцей,</p>
<p>Малодшаму каханка</p>
<p>Ўсміхнецца ласкавей.</p>
<p> </p>
<p>Раскажа ўсім падружкам</p>
<p>Пра светлы, як паркаль,</p>
<p>З муаравай істужкай</p>
<p>Сярэбраны медаль.</p>
<p> </p>
<p>Раскажа, як аддана</p>
<p>Мы пралівалі кроў,</p>
<p>Як нішчылі старанна</p>
<p>Фашысцкіх лютых псоў.</p>
<p> </p>
<p>Мацней жа бі, таварыш,</p>
<p>Знішчай паганы дух!</p>
<p>А тых, якіх не зваліш,</p>
<p>Павалім, брат, удвух.</p>
<p> </p>
<p>Павалім і засыплем</p>
<p>Халоднаю зямлёй,</p>
<p>Каб гаварылі сціпла</p>
<p>Сябры пра нас з табой:</p>
<p> </p>
<p>Яны краіне славу</p>
<p>Кавалі так, як сталь,</p>
<p>І ў кожнага па праву</p>
<p>Сярэбраны медаль.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter163"></a>ПІСЬМО З НЯВОЛІ</h4>
<p>Яно прыйшло з далёкай вёскі,</p>
<p>Дзе каля хаты, пры акне</p>
<p>Раслі, як сёстры, дзве бярозкі</p>
<p>І ўдзвюх памерлі без мяне.</p>
<p> </p>
<p>Яго пісала Маці тая,</p>
<p>Каторай слову кожны рад;</p>
<p>Яго разведчыца малая</p>
<p>Прынесла ў кошыку ў атрад.</p>
<p> </p>
<p>Яго па лесе і балоце</p>
<p>Насілі, можа, два гады</p>
<p>І на крылатым самалёце</p>
<p>Вясной адправілі сюды.</p>
<p> </p>
<p>Яно без штампаў і пячатак;</p>
<p>Яго даставіў мне баец;</p>
<p>І невыразны ў ім пачатак</p>
<p>І нечытабельны канец.</p>
<p> </p>
<p>Але і так пазнае ўсякі,</p>
<p>Што нам хацелі расказаць:</p>
<p>На ім, як гербавыя знакі,</p>
<p>Буйная горкая сляза.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter164"></a>ПРА КНІГІ</h4>
<p>Мне гаварылі: ты ў няволі</p>
<p>Так страшна тужыш аба мне,</p>
<p>Як не тужыў ніхто ніколі</p>
<p>Ў вясёлай нашай старане.</p>
<p> </p>
<p>І ты чытаеш часта вершы,</p>
<p>Калісь напісаныя мной...</p>
<p>Я не апошні і не першы</p>
<p>Быў зачарованы вясной.</p>
<p> </p>
<p>Яна мне тэмы вызначала,</p>
<p>Памеры значыла радкоў.</p>
<p>І мне здаецца — там нямала</p>
<p>Вясёлых дум і добрых слоў.</p>
<p> </p>
<p>Чаго ж, схіліўшыся начамі</p>
<p>Над сціплым зборнікам маім,</p>
<p>Ты плачаш горкімі слязамі? —</p>
<p>Няўжо ты плачаш аб былым?</p>
<p> </p>
<p>Я там пісаў пра снег, адлігу,</p>
<p>Пра ўсё, што больш не напішу,</p>
<p>А што ж, калі б цяпер, як кнігу,</p>
<p>Раскрыла ты маю душу?</p>
<p> </p>
<p>У ёй запісана ў паходах</p>
<p>Крывёй дасведчання майго</p>
<p>І гора нашага парода,</p>
<p>І веліч мужнасці яго.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter165"></a>СНЫ ХЛАПЧУКА</h4>
<p>На нейкай станцыі ў зале</p>
<p>Мы ўсе чакалі цягніка,</p>
<p>І ці сядзелі, ці ляжалі,</p>
<p>Адно чамусь для хлапчука</p>
<p>Мясціны здатнай не знайшлося.</p>
<p>Як нізкарослы васілёк</p>
<p>Сярод высокага калосся,</p>
<p>Ён загубіўся. Я І }здалёк</p>
<p>Яго паклікаў. Ён павольна</p>
<p>Прабраўся моўчкі да мяне.</p>
<p>Мы адшукалі лапік вольны</p>
<p>І ўдвух прыселі пры сцяне.</p>
<p>Пагаварылі. А праз момант</p>
<p>Ён спаў дзіцячым моцным сном</p>
<p>І сніў, што там, за фронтам, дома,</p>
<p>Ёсць і ў яго бацькоўскі дом;</p>
<p>Мінаюць зімы, вёсны, леты...</p>
<p> </p>
<p>Шануй жа сны свае, дзіця:</p>
<p>Я сню таксама часта гэты</p>
<p>Малюнак мірнага жыцця!</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter166"></a>ЖЫВОЕ СЛОВА</h4>
<p>Варожыя бомбы насторч</p>
<p>Лажыліся шчыльна радамі.</p>
<p>Над намі стамілася ноч,</p>
<p>Пяскі галасілі пад намі.</p>
<p> </p>
<p>Нарэшце зайшлася зямля,</p>
<p>У полымі неба сканала,</p>
<p>І стала маўкліва. Тады спакваля</p>
<p>Хтось вымавіў словы Купалы:</p>
<p> </p>
<p>— А ты, сіраціна, жыві,</p>
<p>Як ветрам лісток адарваны!..</p>
<p>І слова упала на жвір,</p>
<p>Свінцовым дажджом спаласканы.</p>
<p> </p>
<p>І гэтага слова цяпло</p>
<p>Прабілася ў глебу праз камень,</p>
<p>У сэрцы людскім прарасло</p>
<p>Жывымі, як твары, расткамі.</p>
<p> </p>
<p>І ўжо аксамітная рунь</p>
<p>На чорных палях красавала,</p>
<p>І поруч была Беларусь,</p>
<p>Апетая Янкам Купалам.</p>
<p> </p>
<p>І ярасна біўся ў крыві</p>
<p>Той покліч жыцця нестрыманы:</p>
<p>— А ты, сіраціна, жыві,</p>
<p>Ты прыйдзеш да волі жаданай.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter167"></a>НАША СЛАВА</h4>
<p>Калі сэрца балюча затужыць,</p>
<p>Што надзеі цябе падвялі,</p>
<p>Прыгадай непакорных і дужых</p>
<p>Мужных волатаў нашай зямлі.</p>
<p> </p>
<p>Прыгадай іх усіх — з Магілёва,</p>
<p>З Навагрудка, Дняпра і Дзвіны...</p>
<p>Прыгадай пастуха Смалячкова —</p>
<p>Радавога Айчыннай вайны.</p>
<p> </p>
<p>Пад яго зачарованай куляй</p>
<p>На пясках узбярэжных у рад</p>
<p>Як упала, ды так і заснула</p>
<p>Больш за сотню варожых салдат.</p>
<p> </p>
<p>Хай жа згіне тваё засмучэнне,</p>
<p>Цвёрды будзь у цяжкой барацьбе!</p>
<p>Твой адважны зямляк Палаўчэня</p>
<p>Падтрымае заўсёды цябе.</p>
<p> </p>
<p>Рынься ў бітву, як лётчык Гастэла,</p>
<p>Каб гарачае сэрца з табой</p>
<p>I ў жыцці, і ўміраючы пела</p>
<p>Перамогу над лютай ардой.</p>
<p> </p>
<p>Знай, што добрае імя салдата</p>
<p>Не памеркне на цягу вякоў.</p>
<p>Так жыве легендарны Даватар</p>
<p>У грудзях беззаветных байцоў.</p>
<p> </p>
<p>Чуеш тупат узмыленых коней?</p>
<p>Як суладна спяваюць клінкі!</p>
<p>Быццам сам ён за фронт у пагоню</p>
<p>Вывеў конныя нашы палкі.</p>
<p> </p>
<p>К ім з лясоў старадаўнекрывіцкіх,</p>
<p>Праз блакітны, як неба, туман</p>
<p>Узнімаецца Міша Сільніцкі —</p>
<p>Неўміручы герой-партызан.</p>
<p> </p>
<p>А між самых славутых імёнаў,</p>
<p>Што грымяць па дрымотных лясах,</p>
<p>Устае непакорны Заслонаў —</p>
<p>Нашай сонечнай славы краса.</p>
<p> </p>
<p>І як сэрца часамі затужыць,</p>
<p>Што надзеі цябе падвялі,</p>
<p>Прыгадай непакорных і дужых</p>
<p>Змагароў беларускай зямлі.</p>
<p> </p>
<p>Не пакорыцца паша радзіма,</p>
<p>Дзе адзінаю дружнай сям’ёй</p>
<p>І жывыя, і мёртвага імя</p>
<p>Супраць ворага ўсталі на бой!</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter168"></a>ЧЫРВОНАЙ АРМІІ</h4>
<p>Змучаны смуткам па роднай хаціне,</p>
<p>Вестак чакаючы з мілых мясцін,</p>
<p>Горкімі днямі, як радасць пакіне</p>
<p>І застануся з тугой на адзін,—</p>
<p> </p>
<p>Думкай трывожнай і сэрцам збалелым</p>
<p>Зноў у цябе я шукаю надзей,</p>
<p>Армія волатаў, армія смелых,</p>
<p>Армія мужных савецкіх людзей.</p>
<p> </p>
<p>Подзвігаў ратных гартаючы кнігу,</p>
<p>Прагна чытаю пра ўсё, што было;</p>
<p>Смутак знікае, і ў сэрцы паціху</p>
<p>Цепліцца новае веры цяпло.</p>
<p> </p>
<p>Узгадаваная партыі воляй,</p>
<p>Загартаваная ў грозных баях,</p>
<p>Ты не пакінеш мой край у няволі,</p>
<p>Над занядбаным узнімеш свой сцяг.</p>
<p> </p>
<p>Веру, што радасць мая недалёка,</p>
<p>Марна трывожныя думкі ўсплылі:</p>
<p>Ты ўжо ступаеш вялікасным крокам</p>
<p>Па беларускай свяшчэннай зямлі.</p>
<p> </p>
<p>І не загіне на свеце ніколі</p>
<p>Воля і шчасце бацькоў і сыноў,—</p>
<p>Біцца за праўду на ратнае поле</p>
<p>Выйдзе Чырвоная Армія зноў.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter169"></a>ВЯСНА</h4>
<p>Чулі добрыя навіны?</p>
<p>Кажуць, ёсць паведамленне,</p>
<p>Што вясна маёй краіны</p>
<p>Перайшла да наступлення.</p>
<p> </p>
<p>Зрыхтаваўшыся на славу,</p>
<p>Сонца выслаўшы ў разведку,</p>
<p>Захапіла пераправу</p>
<p>І чыгуначную ветку.</p>
<p> </p>
<p>І пасля, як пішуць зводкі,</p>
<p>Змыўшы рвы і агарожы,</p>
<p>Бурным націскам паводкі</p>
<p>Па тылах прайшла варожых.</p>
<p> </p>
<p>Днём сарвала насціл з моста,</p>
<p>Шлях нашчэнт размыла ранкам,</p>
<p>Разышлася так, што проста,—</p>
<p>Не вясна, а партызанка.</p>
<p> </p>
<p>Вось ідзе яна лясамі,</p>
<p>Скрозь кладзе сваю адзнаку</p>
<p>І з чырвонымі байцамі</p>
<p>Дружна рушыць у атаку.</p>
<p> </p>
<p>Не праспі ж яе, суседзе!</p>
<p>Гаварыла мне вяснянка,</p>
<p>Што вясна з байцамі едзе</p>
<p>На машынах і на танках.</p>
<p> </p>
<p>Рух імклівы іх і спорны.</p>
<p>Стань жа, выпрастаўшы плечы,</p>
<p>Раздзьмухай у кузнях горны,</p>
<p>Будзь гатовы да сустрэчы!</p>
<p> </p>
<p>Загартоўвай цвёрда зброю,</p>
<p>А не мірныя нарогі,</p>
<p>Выйдзі з першаю зарою</p>
<p>На зарослыя аблогі.</p>
<p> </p>
<p>Уздымай іх не сахою,</p>
<p>А гарматнымі плугамі,</p>
<p>Засявай не збажыною,</p>
<p>А варожымі касцямі.</p>
<p> </p>
<p>Свой палетак палыновы</p>
<p>Палівай ты не вадою,</p>
<p>А густым дажджом свінцовым</p>
<p>І варожаю крывёю.</p>
<p> </p>
<p>Будзеш рупіцца, араты,—</p>
<p>Атрымаеш нагароду:</p>
<p>Ураджай сажнеш багаты —</p>
<p>Вызваленне і свабоду.</p>
<p> </p>
<p>Не праспі ж вясны, суседзе,</p>
<p>Бо яна — нібы маланка,</p>
<p>Не пяшком ідзе, а едзе</p>
<p>На машынах і на танках.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter170"></a>ВЫЗВАЛЕНАМУ МІНСКУ</h4>
<p>Не марна мы таілі мару —</p>
<p>Яна збылася: у прасцяг,</p>
<p>Ярчэй ад полымя пажару,</p>
<p>Над Мінскам зноў узвіўся сцяг,</p>
<p>Чырвонай Арміі рукой</p>
<p>Пранесены праз люты бой.</p>
<p> </p>
<p>І так навокал стала светла,</p>
<p>Што з гэтай радаснай пары</p>
<p>Глядзяць руіны болей ветла</p>
<p>І абгарэлыя муры,</p>
<p>Нібы на чорны дробны брук</p>
<p>Упалі зоры з шчодрых рук</p>
<p> </p>
<p>І асвяцілі ўсю краіну.</p>
<p>На бляск узняўся цэлы люд,</p>
<p>І Мінску нашаму, як сыну,</p>
<p>Сталіца-маці шле салют:</p>
<p>— За вернасць шчырую ў баях</p>
<p>Благаславёны ты ў вяках!</p>
<p> </p>
<p>Жыві ж, красуйся, горад стольны,</p>
<p>З руін да славы уставай,</p>
<p>Ты стаў ізноў навекі вольны,</p>
<p>І над табою з краю ў край</p>
<p>Гарыць чырвоны, яркі сцяг —</p>
<p>Знак адраджэння і жыцця.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter171"></a>ПЕРАМОГА</h4>
<p>Бой адгрымеў. Машын шасцёркі</p>
<p>На адпачын павёў пілот.</p>
<p>Працёртым краем гімнасцёркі</p>
<p>Баец з аблічча выцер пот.</p>
<p> </p>
<p>І ў ноч, на цёмныя парогі,</p>
<p>У кожнае акно і дом</p>
<p>Упала вестка перамогі,</p>
<p>Нібы раптоўны першы гром.</p>
<p> </p>
<p>Але між намі нечаканай</p>
<p>Яна ніколі не была:</p>
<p>У снах байца і партызана</p>
<p>Ад першых дзён вайны жыла.</p>
<p> </p>
<p>Калі ж памерці мы кляліся</p>
<p>За кожны родны нам куток,</p>
<p>Яе ледзь значныя абрысы</p>
<p>Былі нам бачныя здалёк.</p>
<p> </p>
<p>У мужнай веры Ленінграда,</p>
<p>У грозных бітвах за Маскву,</p>
<p>У першых залпах Сталінграда</p>
<p>Яна паўстала наяву.</p>
<p> </p>
<p>Яе мы працаю кавалі</p>
<p>На прадпрыемствах і палях.</p>
<p>Яе мы кроўю здабывалі</p>
<p>У самых жудасных баях.</p>
<p> </p>
<p>І ў дзень вялікаснага свята —</p>
<p>З братэрскім шчырым пачуццём —</p>
<p>Мы помнім кожнага салдата,</p>
<p>Што за яе аддаў жыццё.</p>
<p> </p>
<p>І мы ўзнімаем чаркі нашы</p>
<p>За камандзіраў баявых,</p>
<p>За памяць вечную аб паўшых,</p>
<p>За славу вечную жывых.</p>
<p> </p>
<p class="sign">1945 г.</p>
<p> </p>
<p> </p>
<h4><a id="chapter172"></a>НОВЫ ДОМ</h4>
<p>На зарослым травой пажарышчы,</p>
<p>Толькі золак заплешча крылом,</p>
<p>Звоняць пілы, гудуць тапарышчы,</p>
<p>Стогне дрэва — будуецца дом.</p>
<p> </p>
<p>Разгінаючы дужыя рукі,</p>
<p>Працавітыя людзі ў лясах</p>
<p>Смаглі гэтага звону і груку,</p>
<p>Сумавалі аб ім па пачах.</p>
<p> </p>
<p>Сталяры, распілоўшчыкі, цеслі,</p>
<p>Падкладаючы міны і тол,</p>
<p>Гэту смагу няўтольную неслі</p>
<p>Да разбураных вёсак і сёл.</p>
<p> </p>
<p>На світанні зычліва і дбайна</p>
<p>Падымае на працу яна,</p>
<p>Бо жыве між таварышаў тайна</p>
<p>Запаведная думка адна.</p>
<p> </p>
<p>Дачакаемся мы перамогі,</p>
<p>І нядоўга, здаецца, чакаць;</p>
<p>Прыйдуць хлопцы з далёкай дарогі</p>
<p>Трэба ж будзе іх недзе прыняць.</p>
<p> </p>
<p>Трэба так, каб яны пры сустрэчы</p>
<p>У цяпле распрануцца маглі,</p>
<p>На абжытай, распаленай печы</p>
<p>Прасушылі свае шынялі.</p>
<p> </p>
<p>Мір жа новаму, цёпламу дому!</p>
<p>Слава добрая будаўнікам,</p>
<p>Клапатліваму сэрцу людскому</p>
<p>І людскім працавітым рукам!</p>
<p> </p>
<p class="sign">1945 г.</p>
<p> </p>
<p> </p>
<h4><a id="chapter173"></a>ЗВАРОТ</h4>
<p>Ну, вось — і мы з табою дома!</p>
<p>За павароткай будзе сад,</p>
<p>А потым — хаты... Нам знаёма</p>
<p>Усё ад самых даўніх дат.</p>
<p> </p>
<p>Тут вельмі борзда вечарэе,</p>
<p>Давай, зямляк, паскорым крок.</p>
<p>Вядзі нас, добрая надзея,</p>
<p>У занядбаны наш куток!</p>
<p> </p>
<p>Вайною гнаныя па свеце,</p>
<p>Мы не былі ў ім тры гады,</p>
<p>І можа здарыцца, што вецер</p>
<p>Замёў і нашыя сляды.</p>
<p> </p>
<p>Але нам тут усё знаёма:</p>
<p>За павароткай будзе сад,</p>
<p>А потым — хаты... Вось і дома!</p>
<p>Ды што такое? Стой, салдат!</p>
<p> </p>
<p>Ці мы з табой зблудзілі ў змроку,</p>
<p>Ці лішне выпілі чуток?</p>
<p>Давай яшчэ прыбавім кроку,</p>
<p>Я помню добра — быў садок.</p>
<p> </p>
<p>За ім вось тут стаяла хата,</p>
<p>Раслі таполі рад у рад...</p>
<p>Не ашукала смерць салдата,</p>
<p>Дык насмяяўся люты кат.</p>
<p> </p>
<p>Няма і нашага прыстанку,</p>
<p>Згарэлі хаты і сады.</p>
<p>На чорным друзе каля ганку</p>
<p>Парос алешнік малады.</p>
<p> </p>
<p>Якіх прыкмет яшчэ нам трэба?</p>
<p>Я пазнаю цябе, зямля,</p>
<p>Па тым, як свецяць зоры з неба,</p>
<p>Як пахне свежая ралля.</p>
<p> </p>
<p>І тут памылкі быць не можа,</p>
<p>Бо сэрца верыць у зварот.</p>
<p>Давай, зямляк, мяшкі паложым,</p>
<p>Спачнем ля бацькаўскіх варот.</p>
<p> </p>
<p>Дзе бушавала смерць з пажарам,</p>
<p>Разложым ціхі аганёк,</p>
<p>Абутак высушым, наварым</p>
<p>Салдацкай кашы кацялок.</p>
<p> </p>
<p>Крыху паспім, а заўтра рана</p>
<p>Я — за сякеру, ты — за лом,</p>
<p>І ў добры час пачнём старанна</p>
<p>Ізноў узводзіць новы дом.</p>
<p> </p>
<p>І стане зноў усё знаёма:</p>
<p>За павароткай будзе сад,</p>
<p>А потым — хаты... Знаеш, дома</p>
<p>Лягчэй кіруецца, салдат.</p>
<p> </p>
<p class="sign">1945 г.</p>
<p> </p>
<p> </p>
<h4><a id="chapter174"></a>ШЧАСЛІВЫ МАЙ</h4>
<p>У адной сям’і братэрскай сёння</p>
<p>Аб’яднаны беларускі край,</p>
<p>І цяпер і на заходніх гонях</p>
<p>Ходзіць радасны, шчаслівы май.</p>
<p> </p>
<p>Не на панскім, на сваім палетку</p>
<p>Сеюць людзі сёлетняй вясной,</p>
<p>І багата і прыгожа ўлетку</p>
<p>Закрасуюць нівы збажыной.</p>
<p> </p>
<p>І не вернецца назад ніколі</p>
<p>Векавечны горкі недарод,</p>
<p>Ні ліхая панская няволя,</p>
<p>Ні чужынскі жудасны прыгнёт.</p>
<p> </p>
<p>Бо на варце нашае краіны</p>
<p>Сталі дружна лепшыя сыны.</p>
<p>І ліюцца песні безупынна</p>
<p>Пераможнай, радаснай вясны.</p>
<p> </p>
<p>У адной сям’і братэрскай сёння</p>
<p>Аб’яднаны беларускі край,</p>
<p>І цяпер і на заходніх гонях</p>
<p>Ходзіць мірны, працавіты май.</p>
<p> </p>
<p class="sign">1945 г.</p>
<p> </p>
<h4><a id="chapter175"></a>ПАД НЕБАМ БАЦЬКАЎШЧЫНЫ</h4>
<p>Пад небам бацькаўшчыны нашай</p>
<p>Прайшла суровая вайна,</p>
<p>А над палеткамі, над пашай,</p>
<p>Над цёмнай пушчаю — вясна.</p>
<p>Сям-там цвісці прабуе вішня,</p>
<p>І тым ясней нам, што парой</p>
<p>Мы паспыталі, аж залішне,</p>
<p>І добрай долі і благой.</p>
<p>Вайною выгнаныя з хаты,</p>
<p>Ўтраціўшы абжыты кут,</p>
<p>Мы ўсе — і цеслі і салдаты —</p>
<p>Нямала вынеслі пакут.</p>
<p>Але і ў горкі час выгнання,</p>
<p>Дзе ні ступалі па зямлі,</p>
<p>Мы не былі без спачування</p>
<p>І на чужыне не жылі.</p>
<p>Бо хоць брылі з цяжкой паклажай,</p>
<p>Усё ж ішлі мы дзень пры дні</p>
<p>Пад небам бацькаўшчыны нашай,</p>
<p>Між таварыства і радні.</p>
<p>Дарог багата за плячыма,</p>
<p>І па куп'і і па трысці,</p>
<p>З трывогай думаю: магчыма,</p>
<p>Мне столькі ўжо і не прайсці.</p>
<p>Як глеба прагне напрадвесні</p>
<p>Аддаць расткам апошні плён,</p>
<p>Так я адной-адзінай песні</p>
<p>Аддаць хацеў бы рэшту дзён.</p>
<p>Маўклівы, нават нелюдзімы,</p>
<p>Я склаў бы гэты любы спеў</p>
<p>У гонар дружбы і Радзімы,</p>
<p>Ласкавых траў і чулых дрэў.</p>
<p>Хай зачарованаю пражай</p>
<p>Яны прывяжуць нас навек</p>
<p>Пад небам бацькаўшчыны нашай</p>
<p>Да родных ніў, лясоў і рэк.</p>
<p> </p>
<p class="sign">1945 г.</p>
<p> </p>
<p> </p>
<h3><a id="chapter176"></a>1946—1965</h3>
<p> </p>
<h4><a id="chapter177"></a>СЛАВА КАСТРЫЧНІКУ</h4>
<p>Часу мінула над светам нямала,</p>
<p>Доля ж давала дарогу адну:</p>
<p>Гора малога ў калысцы люляла,</p>
<p>Гора дарослага ў свет выганяла,</p>
<p>Гора на могілкі несла труну.</p>
<p> </p>
<p>Так і кружыла жыццё, як завея</p>
<p>Кружыць увосень над полем лісты.</p>
<p>Ды не згасала ніколі надзея,</p>
<p>Што і асенняя ноч развіднее,</p>
<p>Зоймецца ўдосвітку дзень залаты.</p>
<p> </p>
<p>І не загінула добрая справа</p>
<p>Сэрца людскога і ў змроку глухім.</p>
<p>Слава ж надзеям нястрачаным, слава,</p>
<p>Слава імкненням людскім!</p>
<p> </p>
<p>Імі ў змаганні на подзвіг узняты,</p>
<p>Выпрастаў дужыя плечы народ.</p>
<p>З гэтай для нас пачынаецца даты</p>
<p>Самы вялікі і самы багаты,</p>
<p>Самы славуты — семнаццаты год.</p>
<p> </p>
<p>Веліч і слава яго не ўмірае,</p>
<p>Шчодра ён дорыць набыткі свае:</p>
<p>Шчасце калыску дзіцяці люляе,</p>
<p>Праца багаццем людзей надзяляе,</p>
<p>Подзвіг Радзімы бяссмерце дае.</p>
<p> </p>
<p>Біліся доўга за гэтае права,</p>
<p>Цяжка яно здабывалася нам.</p>
<p>Слава ж Кастрычніку, вечная слава,</p>
<p>Слава яго змагарам!</p>
<p> </p>
<p>Хіжыя орды не раз прагавіта</p>
<p>Рваліся зграяй да нашай зямлі.</p>
<p>Шчодра бывалі крывёю паліты,</p>
<p>Густа касцямі варожымі ўкрыты</p>
<p>Нашы дарогі, лясы і палі.</p>
<p> </p>
<p>Мы па сігналу ваеннай трывогі</p>
<p>Усе, як адзін, уставалі на бой.</p>
<p>Мужна прайшоўшы цяжкія дарогі,</p>
<p>Бурай апалены сцяг перамогі</p>
<p>Зноў узнімалі над цэлай зямлёй.</p>
<p> </p>
<p>Нас не падолець у бітвах крывавых,</p>
<p>Страх невядомы савецкім людзям.</p>
<p>Слава ж магутнейшай арміі, слава,</p>
<p>Слава героям-байцам!</p>
<p> </p>
<p>Так у змаганні, у бітвах суровых,</p>
<p>Злітыя з кропель, як рэчышчы рэк,</p>
<p>Мы адстаялі свае заваёвы,</p>
<p>Мы пачынаем сягонняшнім новы,</p>
<p>Самы шчаслівы ў гісторыі век.</p>
<p> </p>
<p>Свеціцца сонца на сінім раздоллі,</p>
<p>Нівы вясне ураджаем шумяць,</p>
<p>Спорыцца праца на шахце і ў полі,</p>
<p>З вышак будоўлі ясней, як ніколі,</p>
<p>Заўтрашні дзень камунізма відаць.</p>
<p> </p>
<p>Светлая мара становіцца явай,</p>
<p>Рукі свае прасціраючы нам.</p>
<p>Слава ж народу вялікаму, слава,</p>
<p>Слава савецкім людзям!</p>
<p> </p>
<p>Верныя сэрцам і думкай Радзіме,</p>
<p>Мы выступаем насустрач вякоў.</p>
<p>Спадчыну нашу з падзякаю прыме,</p>
<p>Славу памножыць і вышай уздыме</p>
<p>Новае племя адданых сыноў.</p>
<p> </p>
<p>Партыя іх, як і нас, гадавала,</p>
<p>Бурны Кастрычнік шляхі вызначаў,</p>
<p>Леніна воля ў жыццё выпраўляла,</p>
<p>Геній народа рупліва і дбала</p>
<p>Ленінскай мудрасці ўсіх навучаў.</p>
<p> </p>
<p>Слава ж табе, маладая дзяржава,</p>
<p>Слава тваім змагарам і тварцам,</p>
<p>Партыі Леніна вечная слава,</p>
<p>Слава народам-братам!</p>
<p> </p>
<p class="sign">1947 г.</p>
<p> </p>
<p> </p>
<h4><a id="chapter178"></a>ПАМЯЦІ М. І. КАЛІНІНА</h4>
<p>Жалобнымі чорнымі крыламі</p>
<p>Махнула нягода над лядамі,</p>
<p>Над лёсам жняі і салдата:</p>
<p>Паміж немалымі магіламі,</p>
<p>Паміж велічэзнымі стратамі —</p>
<p>Яшчэ велізарная страта.</p>
<p> </p>
<p>Прастора, як хмарай, заценена:</p>
<p>Па сэрцах, з Камчаткі да Таліна,</p>
<p>Прайшла непагодай кручына.</p>
<p>Між вучнямі мудрага Леніна,</p>
<p>Пад сцягам якога ўсе сталі мы,</p>
<p>Не стала вялікага сына.</p>
<p> </p>
<p>З далёкіх давён да сучаснасці,</p>
<p>Хадою работніка рупнага</p>
<p>Прайшоў ён крутыя дарогі —</p>
<p>Для нашай дасягнутай шчаснасці,</p>
<p>Для радасці веку наступнага,</p>
<p>Для светлай жыцця перамогі.</p>
<p> </p>
<p>Мужайся ж, мая непакорная,</p>
<p>Мацуйся, ідзі, працавітая,</p>
<p>Да новых здабыткаў, краіна!</p>
<p>Хай праца твая будзе спорная,</p>
<p>Хай будзе, у кветкі спавітая,</p>
<p>Вянком над магілаю сына.</p>
<p> </p>
<p class="sign">1947 г.</p>
<p> </p>
<p> </p>
<h4><a id="chapter179"></a>РАЗМОВА АБ ШЧАСЦІ</h4>
<p>Асенні дзень. Шумяць бары,—</p>
<p>Пара лістам апасці...</p>
<p>Давайце, добрыя сябры,</p>
<p>Пагутарым аб шчасці.</p>
<p> </p>
<p>Ідзе кастрычнік залаты</p>
<p>Палямі і лясамі.</p>
<p>Палаюць дрэвы і кусты</p>
<p>Ружовымі агнямі.</p>
<p> </p>
<p>Ад іх дымкі віюцца хмар...</p>
<p>А на двары, ля школы,—</p>
<p>Чырвоных гальштукаў пажар</p>
<p>І звонкі смех вясёлы.</p>
<p> </p>
<p>Маленства радаснага час!</p>
<p>Сябры мае малыя!</p>
<p>Цяжкія мы прайшлі для вас</p>
<p>Дарогі баявыя.</p>
<p> </p>
<p>Ад Сталінграда і Масквы</p>
<p>Да Вены і Берліна</p>
<p>Ішлі з баямі мы, каб вы</p>
<p>Валодалі краінай.</p>
<p> </p>
<p>Суровым быў славуты шлях,—</p>
<p>Такіх няма на свеце.</p>
<p>І шмат загінула ў баях</p>
<p>За ваша шчасце, дзеці.</p>
<p> </p>
<p>Але мільёны нас, жывых,</p>
<p>Знябытых рук не склалі;</p>
<p>Яшчэ ў шынелях франтавых</p>
<p>Мы на работу сталі.</p>
<p> </p>
<p>І дзень у дзень для вас, сябры,</p>
<p>Бывалыя салдаты</p>
<p>У полі водзяць трактары,</p>
<p>У сёлах ставяць хаты.</p>
<p> </p>
<p>Яны для вас ва ўсе канцы</p>
<p>Вядуць абозы з хлебам.</p>
<p>Яны заводы і дварцы</p>
<p>Будуюць вам як трэба.</p>
<p> </p>
<p>Каб мелі — зорамі яны</p>
<p>Асыпалі б святліцы,</p>
<p>Блакітам лета і вясны</p>
<p>Пакрылі б камяніцы.</p>
<p> </p>
<p>А каб маглі зрабіць майстры</p>
<p>З уласных сэрцаў замак,</p>
<p>Яны для вас, мае сябры,</p>
<p>Яго ўзвялі б таксама.</p>
<p> </p>
<p>На полі працы і вайны,</p>
<p>У подзвігах суровых</p>
<p>Для шчасця вашага, сыны,</p>
<p>Бацькі на ўсё гатовы.</p>
<p> </p>
<p>Вы паглядзіце на сцягі:</p>
<p>Якія перад вамі</p>
<p>Ляжаць шырокія шляхі,</p>
<p>Адкрытыя бацькамі!</p>
<p> </p>
<p>Быць інжынерам хочаш — будзь,</p>
<p>Пілотам — калі ласка...</p>
<p>Ніколі толькі не забудзь</p>
<p>Высокіх абавязкаў!</p>
<p> </p>
<p>Вялікай будучыні лёс,</p>
<p>Твайго маленства шчасце</p>
<p>Савецкі воін мужна нёс</p>
<p>Праз гора і напасці.</p>
<p> </p>
<p>І шчасця большага няма</p>
<p>На ўсіх зямных шырынях.</p>
<p>А шчасцю нашаму імя —</p>
<p>Савецкая краіна.</p>
<p> </p>
<p class="sign">1947 г.</p>
<p> </p>
<p> </p>
<h4><a id="chapter180"></a>РАДЗІМЫ НАШАЕ ЗАКОН</h4>
<p>У нашай здружанай сям’і</p>
<p>Узрост малых багаты:</p>
<p>Адным мінула па сямі,</p>
<p>Другім пайшоў дзесяты...</p>
<p> </p>
<p>Ды хто б на колькі ні падрос,—</p>
<p>У радаснай краіне</p>
<p>Усім шчаслівы выпаў лёс:</p>
<p>І хлопцу і дзяўчыне.</p>
<p> </p>
<p>Ужо з маленства, з першых дзён</p>
<p>Савецкаму народу</p>
<p>Радзімы нашае Закон</p>
<p>Даў права на свабоду.</p>
<p> </p>
<p>Навекі згінуў цемры час.</p>
<p>У гарады і сёлы</p>
<p>Прыйшлі з Кастрычнікам да нас</p>
<p>Вучылішчы і школы.</p>
<p> </p>
<p>І покуль ты яшчэ малы</p>
<p>Ці малады задужа,</p>
<p>Сядай за парты і сталы</p>
<p>І навучайся, дружа.</p>
<p> </p>
<p>Ты маеш самы шчодры плён,</p>
<p>Яшчэ нязнаны свету:</p>
<p>Радзімы нашае Закон</p>
<p>Даў права на асвету.</p>
<p> </p>
<p>А вырасцеш праз колькі год,</p>
<p>Не будзеш мець турботы:</p>
<p>Краіна наша і народ</p>
<p>Табе дадуць работу.</p>
<p> </p>
<p>Ты інжынерам можаш быць,</p>
<p>Вучоным і шахцёрам;</p>
<p>Ты капітанам можаш плыць</p>
<p>Азёрамі і морам;</p>
<p> </p>
<p>Ты можаш сеяць добры лён</p>
<p>І будаваць палацы...</p>
<p>Радзімы нашае Закон</p>
<p>Даў права і на працу.</p>
<p> </p>
<p>А затаміўшыся, мой друг,</p>
<p>Звярніся да краіны:</p>
<p>Краіна мае для паслуг</p>
<p>Прыгожыя мясціны.</p>
<p> </p>
<p>Якія хочаш выбірай</p>
<p>Шляхі для падарожжа!</p>
<p>Табе адкрыты цэлы край,</p>
<p>І ты наведаць можаш</p>
<p> </p>
<p>І пальму гордую, і клён,</p>
<p>І бераг ручаіны...</p>
<p>Радзімы нашае Закон</p>
<p>Даў права на спачынак.</p>
<p> </p>
<p>Яшчэ ён вызначыў табе</p>
<p>Пачэсны абавязак:</p>
<p>Салдатам быць у барацьбе,—</p>
<p>З сваім народам разам.</p>
<p> </p>
<p>Каб люты вораг не прайшоў</p>
<p>Праз нашыя граніцы,</p>
<p>Стань ля савецкіх рубяжоў,</p>
<p>Глядзі ва ўсе байніцы.</p>
<p> </p>
<p>Вартуй свой край з усіх старон;</p>
<p>Шануй, як скарб любімы,</p>
<p>Народу нашага Закон —</p>
<p>Закон тваёй Радзімы.</p>
<p> </p>
<p class="sign">1947 г.</p>
<p> </p>
<p> </p>
<h4><a id="chapter181"></a>РАДЗІМЫ НАШАЙ СЛАВА</h4>
<p>Ад Чарнамор’я да тайгі,</p>
<p>Усходняй і паўночнай,</p>
<p>Савецкай Арміі сцягі</p>
<p>Успыхнулі святочна.</p>
<p> </p>
<p>А паміж іх палае сцяг,</p>
<p>Якім абвіта дата,</p>
<p>Калі пачаўся ратны шлях;</p>
<p>Савецкага салдата.</p>
<p> </p>
<p>З тых незапамятных часін,</p>
<p>Па закліку народа,</p>
<p>Нямала пройдзена краін</p>
<p>У бітвах і паходах.</p>
<p> </p>
<p>Але кудой бы ні вяла</p>
<p>Дарога баявая,—</p>
<p>Як маці, з намі скрозь была</p>
<p>Радзіма дарагая.</p>
<p> </p>
<p>Чырвонай зоркай агнявой</p>
<p>Убраўшы нашы каскі,</p>
<p>Яшчэ з глыбейшай цеплынёй</p>
<p>Яна дарыла ласкі.</p>
<p> </p>
<p>Калі ў зімовы люты час</p>
<p>Мяцеліцы гудзелі,</p>
<p>Радзіма апранала нас</p>
<p>У цёплыя шыпелі.</p>
<p> </p>
<p>Калі ж гарачаю парой</p>
<p>Паліла вусны смага,</p>
<p>Яна глядзела, каб вадой</p>
<p>Была наліта фляга.</p>
<p> </p>
<p>Яна кавала зброю нам</p>
<p>І днямі і начамі,</p>
<p>Яна дзяліла папалам</p>
<p>І хлеб і гора з намі.</p>
<p> </p>
<p>І мы свой вызначаны шлях,</p>
<p>Усе свае дарогі</p>
<p>Прайшлі з баямі і ў баях</p>
<p>Пад сцягам перамогі.</p>
<p> </p>
<p>І слава добрая наўкруг</p>
<p>Ідзе аб нас па праву,</p>
<p>Бо наша слава, шчыры друг,</p>
<p>Радзімы нашай слава.</p>
<p> </p>
<p class="sign">1948 г.</p>
<p> </p>
<p> </p>
<h4><a id="chapter182"></a>НАШ СЦЯГ</h4>
<p>Гарачы, як сонца,</p>
<p>Крылаты, як вецер,</p>
<p>Наш сцяг пурпуровы,</p>
<p>Адзіны на свеце.</p>
<p>Ён кроўю байцоў</p>
<p>За свабоду абмыты,</p>
<p>Ён кулямі ў бітвах,</p>
<p>Як сэрца, прабіты.</p>
<p>Але прамінулі</p>
<p>Нягоды ліхія,</p>
<p>Загоены раны</p>
<p>Яго баявыя.</p>
<p>І ў знак перамогі</p>
<p>Над цемраю горкай</p>
<p>На ім пяцікутная</p>
<p>Свеціцца зорка.</p>
<p>А ў знак, што народы</p>
<p>Пад ім згуртаваны,</p>
<p>У золаце молат</p>
<p>І серп вышываны.</p>
<p>Гарыць ён, над вежай</p>
<p>Крамлёўскай узняты,</p>
<p>Пад ім у паход</p>
<p>Выступаюць салдаты.</p>
<p>Пад ім піянеры</p>
<p>Прыходзяць на зборы,</p>
<p>Пры ім, на бязмежным</p>
<p>Савецкім прасторы,</p>
<p>Заўсёды стаіць</p>
<p>Каравул ганаровы.</p>
<p>А ён развяваецца,</p>
<p>Сцяг пурпуровы,</p>
<p>Гарачы, як сонца,</p>
<p>Крылаты, як вецер,</p>
<p>Свяшчэнны, любімы,</p>
<p>Адзіны на свеце.</p>
<p> </p>
<p class="sign">1948 г.</p>
<p> </p>
<p> </p>
<h4><a id="chapter183"></a>РАКА</h4>
<p>Дзесьці ёсць і твой пачатак,</p>
<p>Безупынная рака,</p>
<p>Дзе ні моста, дзе ні кладак,</p>
<p>Дзе ні лодкі рыбака.</p>
<p> </p>
<p>Абмінаючы карэнне</p>
<p>Пустазелля і лазы,</p>
<p>Там цякуць твае струмені</p>
<p>Ціхім поцекам слязы.</p>
<p> </p>
<p>Потым, вырваўшыся з багны</p>
<p>Па зялёны чысты край,</p>
<p>Кропля з кропелькаю прагна</p>
<p>Спалучаюцца ў ручай.</p>
<p> </p>
<p>Працавіты і руплівы,</p>
<p>Дзень бяжыць ён і другі</p>
<p>Цераз пушчы, цераз нівы</p>
<p>На прасторныя лугі.</p>
<p> </p>
<p>З невысокага узгорка</p>
<p>І высокае гары</p>
<p>Да яго з сваёй гаворкай</p>
<p>Далучаюцца сябры.</p>
<p> </p>
<p>На вільготнай сенажаці,</p>
<p>Аб’яднаўшы ўсіх ў сям’ю,</p>
<p>Ты становішся ім маці,</p>
<p>Даўшы назву ім сваю.</p>
<p> </p>
<p>І, пачуўшы свой дастатак,</p>
<p>Працавіта, без маны,</p>
<p>Жывіш нівы, поіш статак,</p>
<p>Круціш цяжкія млыны.</p>
<p> </p>
<p>Падымаеш параходы</p>
<p>І праз горы у сяло</p>
<p>Ты нясеш на шпаркіх водах</p>
<p>Электрычнае святло.</p>
<p> </p>
<p>Каб не быў я чалавекам</p>
<p>І не меў шляхоў сваіх,</p>
<p>Я б зайздросціў быстрым рэкам</p>
<p>Сіле іх і працы іх.</p>
<p> </p>
<p>Але мне пад небам зорным</p>
<p>Доля лепшы шлях дала:</p>
<p>Будаваць млыны і горны</p>
<p>Электрычнага святла;</p>
<p> </p>
<p>Кіраваць дажджом і снегам,</p>
<p>І работаю станка,</p>
<p>І тваім няспынным бегам,</p>
<p>Безупынная рака.</p>
<p> </p>
<p class="sign">1949 г.</p>
<p> </p>
<p> </p>
<h4><a id="chapter184"></a>МІНСК</h4>
<p>Горад мой вячысты,</p>
<p>Горад прамяністы,</p>
<p>Вечна працавіты,</p>
<p>Вечна урачысты!</p>
<p> </p>
<p>Дзе мы ні бывалі,</p>
<p>Дзе ні ваявалі,</p>
<p>Нашы думы-мары</p>
<p>Над табой луналі.</p>
<p> </p>
<p>На шляхах бясконцых</p>
<p>У чужой старонцы</p>
<p>Ты нам уяўляўся</p>
<p>У красе і ў сонцы.</p>
<p> </p>
<p>А прыйшлі з вайны мы</p>
<p>На твае мясціны —</p>
<p>Толькі і засталі</p>
<p>Попел ды руіны.</p>
<p> </p>
<p>Але мужнай сілы</p>
<p>Гора не скрышыла,—</p>
<p>Мы ў твае падмуркі</p>
<p>Сэрцы палажылі.</p>
<p> </p>
<p>І як славай ратнай,</p>
<p>Так і працай знатнай</p>
<p>Між сталіц рэспублік</p>
<p>Ты цяпер выдатны.</p>
<p> </p>
<p>Як жа з гэтай працы</p>
<p>Нам не любавацца:</p>
<p>Вось яны — заводы,</p>
<p>Фабрыкі, палацы!..</p>
<p> </p>
<p>З векам наўздагонкі</p>
<p>Ты ва ўсе старонкі</p>
<p>Як жыццё — шырокі,</p>
<p>І як песня — звонкі,</p>
<p> </p>
<p>Днямі і начамі</p>
<p>Ты шуміш гудкамі,</p>
<p>Свецішся далёка</p>
<p>Белымі агнямі</p>
<p> </p>
<p>І над цэлым светам</p>
<p>Пурпуровым цветам</p>
<p>У садах і парках</p>
<p>Зацвітаеш летам,</p>
<p> </p>
<p>І на ўсім прасторы</p>
<p>Над табою зоры,</p>
<p>Быццам бы ніколі</p>
<p>Ты не быў і ў горы.</p>
<p> </p>
<p>Горад мой вячысты,</p>
<p>Горад прамяністы,</p>
<p>Вечна працавіты,</p>
<p>Вечна урачысты!</p>
<p> </p>
<p class="sign">1950 г.</p>
<p> </p>
<p> </p>
<h4><a id="chapter185"></a>АПАВЯДАННЕ АБ ЗЯМЛІ</h4>
<p>Я прыгадаў ізноў дарогу,</p>
<p>Якой у векапомны год</p>
<p>Братам сваім на дапамогу</p>
<p>Ішлі мы ў верасні ў паход.</p>
<p>Шырокая, як мора, ніва</p>
<p>Ляжала скрозь навокал нас.</p>
<p>Гаспадары яе зычліва</p>
<p>Казалі нам: У добры час!</p>
<p>Няхай і на заходніх гонях,</p>
<p>Пасля трывог і барацьбы,</p>
<p>Настане, як у нас сягоння,</p>
<p>Пара калгаснае сяўбы!</p>
<p> </p>
<p>Мы перайшлі ўначы граніцу,</p>
<p>І стала горка нам да слёз:</p>
<p>І ўзгоркі тыя ж, і крыніцы,</p>
<p>Але які благі іх лёс!</p>
<p>Перапакутаўшы ў прымусе,</p>
<p>Прамокшы ў поце і ў слязе,</p>
<p>Зямля Заходняй Беларусі</p>
<p>Ляжала ў смутку і тузе.</p>
<p>На ёй ледзь-ледзь ліпелі вёскі</p>
<p>І аднастайнай чарадой</p>
<p>Ішлі стракатыя палоскі,</p>
<p>Як невясёлых думак рой.</p>
<p> </p>
<p>Але ж жыла ў людзей пяшчота,</p>
<p>Замілаванне да зямлі.</p>
<p>І чулі мы, як вёскі ўпотай</p>
<p>З зямлёю гутарку вялі:</p>
<p>— Зямля, зямля! Як ні каралі</p>
<p>Цябе праклятыя паны:</p>
<p>І на кавалкі хіжа рвалі,</p>
<p>І шырыню тваю кавалі</p>
<p>Ў глухія межы-кайданы!</p>
<p>Але гаючым ветрам свежым</p>
<p>Дыхнула з-пад усходніх зор,</p>
<p>І мы нашчэнт зруйнуем межы,</p>
<p>Дадзім палям тваім прастор.</p>
<p> </p>
<p>Не здзейснілася мара гэта</p>
<p>У тыя радасныя дні:</p>
<p>Другія ворагі з паўсвета</p>
<p>Прыйшлі зямлю запаланіць,</p>
<p>Яны яе жалезам білі,</p>
<p>Палілі ярасным агнём</p>
<p>І, скатаваную, дзялілі</p>
<p>З сваім берлінскім махляром.</p>
<p>Але памерці ёй не далі</p>
<p>Сапраўдныя гаспадары:</p>
<p>Яны грудзьмі за волю сталі</p>
<p>І ў грозных бітвах адстаялі</p>
<p>Свае палі, лугі, бары...</p>
<p> </p>
<p>Цяпер здзяйсняюцца іх мары,—</p>
<p>Багаты будзе ураджай.</p>
<p>І да таварыша таварыш</p>
<p>Гаворыць так на цэлы край:</p>
<p>— Сусед яднаецца з суседам,</p>
<p>Каб даць прастор сваім палям...</p>
<p>Ці не пара іх добрым следам</p>
<p>Пайсці, таварыш мой, і нам!</p>
<p>Нашто адным капацца з плугам,</p>
<p>Прыждаўшы веснавой пары,</p>
<p>Калі на поле цэлым цугам</p>
<p>Павесці можна трактары!</p>
<p> </p>
<p>У нас жыве з маленства ў сэрцы</p>
<p>Замілаванне да зямлі.</p>
<p>Яна ж, як мы, да шчасця рвецца,</p>
<p>І мы не раз пачуць маглі,</p>
<p>Як, расквітаўшыся з няволяй,</p>
<p>Яна прасіла раскаваць</p>
<p>З палосак вузкіх і трохполля,</p>
<p>Каб за дабро дабром аддаць;</p>
<p>Каб межы волі не глушылі,</p>
<p>Каб на прасторы ў сонцы быць,</p>
<p>Каб красаваць у поўнай сіле</p>
<p>І з поўнай сілаю радзіць.</p>
<p> </p>
<p class="sign">1950 г.</p>
<p> </p>
<p> </p>
<h4><a id="chapter186"></a>СЛОВА МІРУ</h4>
<p>Я не слыхам — істотаю чую,</p>
<p>Як, гайдаючы рэхам эфір,</p>
<p>На світанні і ў поўнач глухую</p>
<p>Не сціхае магутнае: — Мір!</p>
<p> </p>
<p>Гэта токар закончыў работу</p>
<p>І, вітаючы ранні гудок,</p>
<p>Выцірае свой воблік ад поту:</p>
<p>— Мір табе, працавіты станок!</p>
<p> </p>
<p>Гэта сейбіт калгасны, рупліва</p>
<p>Засяваючы, кажа палям:</p>
<p>— Мір табе, узараная ніва,</p>
<p>Ураджаям тваім і пладам!</p>
<p> </p>
<p>Гэта, ў школу праводзячы сына,</p>
<p>Ад глыбінь усяго пачуцця</p>
<p>Шэпча маці уцесе адзінай:</p>
<p>— Мір табе, дарагое дзіця!</p>
<p> </p>
<p>Мір вам, людзі, лясы і дубровы!</p>
<p>Мір табе, залатая зямля!</p>
<p>Скрозь расходзяцца гэтыя словы,</p>
<p>Іх сусвет паўтарае здаля.</p>
<p> </p>
<p>Толькі той, хто сумлення не мае,</p>
<p>Каго радуе прагнасць адна,</p>
<p>Пачынае свой дзень і канчае</p>
<p>Чорным словам злавесным: — Вайна!</p>
<p> </p>
<p>І грымяць над палямі Карэі</p>
<p>Прагавітыя жэрлы гармат...</p>
<p>Але ім чалавечай надзеі</p>
<p>Не забіць, як нявінных салдат.</p>
<p> </p>
<p>Ёсць магутная сіла ў народаў,</p>
<p>Што ўратуе ад вылюдкаў мір,—</p>
<p>Гэта мы, гэта наша свабода,</p>
<p>Гэта нашы браты і сябры.</p>
<p> </p>
<p>Яны чуюць праўдзівыя словы,</p>
<p>Што ідуць пад сусветам з Крамля:</p>
<p>— Мір вам, людзі, лясы і дубровы,</p>
<p>Мір табе, залатая зямля!</p>
<p> </p>
<p class="sign">1950 г.</p>
<p> </p>
<p> </p>
<h4><a id="chapter187"></a>ЛЕНІНСКАЙ ПРАЎДЫ СВЯТЛО</h4>
<p>Шмат акрылёных надзеяй</p>
<p>Дум у нябыт адышло.</p>
<p>Толькі нязменна ярчэе</p>
<p>Ленінскай праўды святло.</p>
<p> </p>
<p>Дбаючы людзям карысці,</p>
<p>Волі людской правадыр</p>
<p>Смела паклікаў калісьці</p>
<p>Дружна змагацца за мір.</p>
<p> </p>
<p>Слова яго запаветам</p>
<p>Стала для простых людзей</p>
<p>І пераможна над светам</p>
<p>З вуснаў у вусны ідзе.</p>
<p> </p>
<p>Вылюдкі з Белага дому</p>
<p>Прагнуць яго загубіць.</p>
<p>Толькі не ўдасца нікому</p>
<p>Гэтае слова спыніць.</p>
<p> </p>
<p>Над абаронцамі міру</p>
<p>Ленінскі сонечны сцяг</p>
<p>Скрозь — ад Карпат да Паміру —</p>
<p>Моцна трымаем ў руках.</p>
<p> </p>
<p>Людзі сумленнае волі</p>
<p>Знішчаць спрадвечнае зло.</p>
<p>Не, не пагасне ніколі</p>
<p>Ленінскай праўды святло!</p>
<p> </p>
<p class="sign">1951 г.</p>
<p> </p>
<p> </p>
<h4><a id="chapter188"></a>МІНСКІЯ ЎРОЧЫШЧЫ</h4>
<p>Па дарозе з Мінска на Калодзішчы,</p>
<p>З боку ад чыгункі і шасэ,</p>
<p>Размяшчаліся калісь урочышчы,</p>
<p>Розныя і роўныя усе.</p>
<p> </p>
<p>Саснякі густыя з пералескамі,</p>
<p>Хмызнякі, парослыя лазой,</p>
<p>Толькі і выдатныя пралескамі,</p>
<p>Верасам, куп’ём і дзеразой.</p>
<p> </p>
<p>Але ў нас ужо спрадвеку водзіцца,</p>
<p>Што кавалак роднае зямлі —</p>
<p>Родзіцца там нешта ці не родзіцца —</p>
<p>Мы заўсёды дбайна бераглі.</p>
<p> </p>
<p>Тым і гэтыя славутыя ўрочышчы</p>
<p>Паміж нашых гарадоў і сёл,</p>
<p>Што фашысцкія ліхія полчышчы</p>
<p>Тут калісьці трапілі ў «кацёл».</p>
<p> </p>
<p>Каб яшчэ глыбей былі завораны</p>
<p>Косці іхнія на самы спод,</p>
<p>На урочышчах даўнейшых створаны</p>
<p>Першай маркі трактарны завод.</p>
<p> </p>
<p>Трактары плугамі шматлямешнымі</p>
<p>Уздзіраюць рэшты цаліны,</p>
<p>І наўсцяж над нівамі бязмежнымі</p>
<p>Гінуць страшныя сляды вайны.</p>
<p> </p>
<p>І былыя мінскія урочышчы</p>
<p>Новай славай надзяліў народ:</p>
<p>Дзе варожыя каналі полчышчы,—</p>
<p>Вырас мірны трактарны завод.</p>
<p> </p>
<p class="sign">1951 г.</p>
<p> </p>
<p> </p>
<h4><a id="chapter189"></a>ДАРОГА</h4>
<p> </p>
<div class="EPIGRAPH">
<p><i>Я. Коласу</i></p>
</div>
<div class="CLEAR"></div>
<p> </p>
<p>Дарога, доўгая дарога</p>
<p>Да светлых дзён, да ясных мэт!</p>
<p>Як пра цябе ён думаў многа,</p>
<p>Як часта сніў цябе, паэт!</p>
<p> </p>
<p>А ты ішла, а ты вілася</p>
<p>Па багне чорнага жыцця,</p>
<p>Пакуль да сонца не ўзнялася,</p>
<p>Не выйшла з цемры небыцця.</p>
<p> </p>
<p>Цяпер ты сцелешся прасторна</p>
<p>Ад вышыні да вышыні,</p>
<p>І над табой у сцягах зорных</p>
<p>Гараць праменныя агні.</p>
<p> </p>
<p>Вядзі ж ты нас, адважных, мужных,</p>
<p>Паміж палёў і родных рэк,</p>
<p>Вядзі, дарога шчырай дружбы,</p>
<p>У камунізма светлы век!</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter190"></a>СКАРГА</h4>
<p> </p>
<div class="EPIGRAPH">
<p><i>Р. Г. Чарновай</i></p>
</div>
<div class="CLEAR"></div>
<p> </p>
<p>Не хварэў я ні грыпам, ні катарам,</p>
<p>Быў заўсёды і дуж і здароў.</p>
<p>Ды сустрэўся з адным ардынатарам,</p>
<p>Самым строгім з усіх дактароў.</p>
<p> </p>
<p>Не сказаўшы ні слова, у клініку</p>
<p>Ён адвезці мяне загадаў,</p>
<p>Абяцаў мне спачынак, а ў выніку</p>
<p>Ні хвіліны спачынку не даў.</p>
<p> </p>
<p>— Можа маеце скаргі? — пытаецца</p>
<p>І глядзіць, што скажу я ў адказ.</p>
<p>Скарга, доктар, адзіная маецца,</p>
<p>І яна, гэта скарга, на вас.</p>
<p> </p>
<p>Вы, у змове з сваімі жанчынамі,</p>
<p>Не дазволілі нават курыць,</p>
<p>Аблажылі ўсялякімі шынамі,</p>
<p>Каб не мог я ні ўстаць, ні ступіць.</p>
<p> </p>
<p>А пасля, згаварыўшыся з сёстрамі,</p>
<p>Узяліся калоць грамадой —</p>
<p>І не вашымі шпількамі вострымі,</p>
<p>А сапраўднай іголкай стальной.</p>
<p> </p>
<p>Вы давалі штодзень абяцаначкі,</p>
<p>Гаварылі: — Мацуйся, жыві!..</p>
<p>І пад шум гэты ў баначкі-шкляначкі</p>
<p>Пацягнулі нямала крыві.</p>
<p> </p>
<p>Так нашчэнт вы мяне заняволілі,</p>
<p>І няволі канца не відно.</p>
<p>Вы на свет мне глядзець не дазволілі,</p>
<p>А зірніце на Свіслач адно.</p>
<p> </p>
<p>Дзе снягамі засыпаны мосцікі,</p>
<p>Нечы цень кожны вечар дрыжыць.</p>
<p>Там, паводле маёй дыягносцікі,</p>
<p>Мая бедная муза стаіць.</p>
<p> </p>
<p>Шмат нам трэба зрабіць: можа тысячы</p>
<p>Перабраць варыянтаў і тэм,</p>
<p>Каб з адзінай, як з мармуру, высячы</p>
<p>Вобраз, варты жыцця і паэм.</p>
<p> </p>
<p>Перад нашай вялікай эпохаю</p>
<p>Мы за гэта адказнасць нясём.</p>
<p>Вось чаму маю музу палохае</p>
<p>Мой разрыў з навакольным жыццём.</p>
<p> </p>
<p>І стаіць яна ў снезе, мяцеліцы,</p>
<p>І чакае... А там, на гары,</p>
<p>Завіруха шалёная сцелецца,</p>
<p>Завываюць пагрозна вятры.</p>
<p> </p>
<p>Замяце маю музу парошаю,</p>
<p>Белым вэлюмам стан абаўе...</p>
<p>Дарагая мая і харошая,</p>
<p>Адпусціце мяне да яе!</p>
<p> </p>
<p>Колькі ж ёй там з красой лебядзінаю</p>
<p>Адзінокай на сцюжы стаяць?!</p>
<p>Адпусціце!.. І гэта адзіная</p>
<p>Мая скарга і просьба мая.</p>
<p> </p>
<p class="sign">1952 г.</p>
<p> </p>
<p> </p>
<h4><a id="chapter191"></a>СВЯТОЧНЫ РАНАК</h4>
<p>Усё яшчэ было спакойна гэтым ранкам:</p>
<p>У вузкіх вуліцах трымаўся лёгкі змрок,</p>
<p>Гарэлі лямпачкі гірляндамі над ганкам,</p>
<p>На маставой ляжаў някрануты лядок.</p>
<p> </p>
<p>І раптам дзе-нідзе з’яўляцца сталі людзі —</p>
<p>Адзін, другі... І вось ужо ідзе атрад!</p>
<p>Чатыры ордэны прыладзіўшы на грудзі,</p>
<p>Становіцца яшчэ адзін хлапец у рад.</p>
<p> </p>
<p>Яны ідуць. Спыняюцца каля завода.</p>
<p>Адтуль, з двара, у залацістых кутасах</p>
<p>Выносяць сімвал волі нашага народа —</p>
<p>Праслаўлены ва ўсіх баях чырвоны сцяг.</p>
<p> </p>
<p>Ён ахінуў людзей магутнымі крыламі,</p>
<p>І ўсе пад засенню шчаслівыя былі,</p>
<p>І шырачэзнымі з’яднанымі радамі,</p>
<p>Нібы за хваляй хваля, ціха пацяклі.</p>
<p> </p>
<p>Я выйшаў на праспект. А там людское мора</p>
<p>Ужо кіпела скрозь без краю і канца...</p>
<p>Напэўна, некалі такім крутым напорам</p>
<p>Ішлі бацькі на штурм Зімовага дварца.</p>
<p> </p>
<p>Далёкія, з майго маленства, успаміны!</p>
<p>Вы ажываеце заўсёды зноў і зноў,</p>
<p>Калі на плошчы людныя па ўсёй краіне</p>
<p>Выходзяць верныя сыны сваіх бацькоў.</p>
<p> </p>
<p>Яны нясуць па новых вуліцах убраных</p>
<p>І славу даўнюю і славу нашых дзён.</p>
<p>І я люблю цябе, святочны светлы ранак,</p>
<p>Люблю і ціш тваю, і шум тваіх калон.</p>
<p> </p>
<p class="sign">1953 г.</p>
<p> </p>
<p> </p>
<h4><a id="chapter192"></a>СЛАВА ЕДНАСЦІ НАШАЙ</h4>
<p>Дарагая мая Украіна!</p>
<p>Ты была нам заўсёды сястрой</p>
<p>І не раз беларуса, як сына,</p>
<p>Засланяла адвагай сваёй.</p>
<p> </p>
<p>Колькі раз злыя ворагі люта</p>
<p>Выракалі над намі прысуд!</p>
<p>Не баяўся ні мук, ні пакуты,</p>
<p>Не баяўся і смерці твой люд.</p>
<p> </p>
<p>І калі пад нагамі ў Трасілы</p>
<p>Загараўся смяротны касцёр,</p>
<p>Незлічоныя новыя сілы</p>
<p>Залівалі паўстаннем прастор.</p>
<p> </p>
<p>А за імі ад Шклова, ад Глуска,</p>
<p>Ад Аршанскай і Мінскай зямлі,</p>
<p>Ад прыгоннай зямлі беларускай</p>
<p>Маладыя паўстанцы ішлі.</p>
<p> </p>
<p>І каб сталі навек пераможцам</p>
<p>Барацьбы справядлівай байцы,</p>
<p>На падмогу тваім запарожцам</p>
<p>Ад Масквы выступалі стральцы.</p>
<p> </p>
<p>Слава ім, нашым продкам адданым,</p>
<p>Верным воінам рускай зямлі,</p>
<p>Што былі непарушна з'яднаны</p>
<p>І нам еднасць сваю аддалі!</p>
<p> </p>
<p>Слава еднасці нашай, гадамі</p>
<p>Гартаванай у новых баях,—</p>
<p>Пад яе баявымі сцягамі</p>
<p>Мы на сонечны выйшлі прасцяг!</p>
<p> </p>
<p class="sign">1954 г.</p>
<p> </p>
<p> </p>
<h4><a id="chapter193"></a>ПРА ХІМІЮ І ПАЭЗІЮ</h4>
<p> </p>
<div class="EPIGRAPH">
<p><i>Б. В. Ерафееву</i></p>
</div>
<div class="CLEAR"></div>
<p> </p>
<p>Я знаю, хімія ніколі</p>
<p>Не страціць сэнсу і вагі</p>
<p>І нават можа ў лепшай долі</p>
<p>Яе сустрэне век другі.</p>
<p> </p>
<p>І ўсё ж я думаю: магчыма</p>
<p>Гадоў якіх праз сорак пяць</p>
<p>Ад вашай хіміі любімай</p>
<p>Захоча ўнук вас адарваць.</p>
<p> </p>
<p>Ну што ж, вазьміце кнігу ў рукі</p>
<p>І дайце хлопчыку тады</p>
<p>Замест пладоў сваёй навукі</p>
<p>Маёй паэзіі плады.</p>
<p> </p>
<p>У ёй зашмат гаркоты трохі,</p>
<p>Але і ў ёй таксама ёсць</p>
<p>І радасць нашае эпохі</p>
<p>І наша з вамі маладосць.</p>
<p> </p>
<p class="sign">1954 г.</p>
<p> </p>
<p> </p>
<h4><a id="chapter194"></a>ДАЎГАЛЕЦЦЕ</h4>
<p>Мінуць гады. На скроні ляжа,</p>
<p>Як белы іней, сівізна,</p>
<p>А над палямі будзе такжа</p>
<p>Буяць няўрымсліва вясна.</p>
<p> </p>
<p>Мы зноў даўнейшаю дарогай</p>
<p>З табою пройдзем за сяло</p>
<p>І там убачым шмат такога,</p>
<p>Чаго сягоння не было.</p>
<p> </p>
<p>Да трактара прывыкшы змалку,</p>
<p>Мы з новай радасцю, мой друг,</p>
<p>Агледзім радыёсявалку</p>
<p>І атампы магутны плуг.</p>
<p> </p>
<p>І ў новай сіле, новай славе</p>
<p>Паўстане клопат наш і тлум,</p>
<p>Бо ў гэтай будучай праяве</p>
<p>Здзяйсненне будзе нашых дум.</p>
<p> </p>
<p>Не верыш? Вер! Калісьці продкі</p>
<p>Казалі слушна да дзяцей:</p>
<p>«Жыццё здаецца нам кароткім,</p>
<p>Што мы не ўлічваем надзей».</p>
<p> </p>
<p>А ў нас надзей —</p>
<p>як зор на свеце!</p>
<p>Таму і суджана даўно</p>
<p>Такое, друг,</p>
<p>нам даўгалецце,</p>
<p>Якога іншым не дано.</p>
<p> </p>
<p class="sign">1954 г.</p>
<p> </p>
<p> </p>
<h4><a id="chapter195"></a>БУДАЎНІКІ</h4>
<p>Мы скончылі сягоння новы дом,</p>
<p>Густыя рыштаванні пазнімалі,</p>
<p>І ўспалыхнуў на сонцы ён агнём,</p>
<p>Нібыта выліты з бліскучай сталі.</p>
<p>Успёршыся рукой на парапет,</p>
<p>Я з вышыні дзесятага паверха</p>
<p>Зірнуў навокала... І цэлы свет</p>
<p>Паўстаў перада мной: аднекуль верхам</p>
<p>Праехалі калгаснікі; прайшлі</p>
<p>Са школы шумнаю чародкай вучні;</p>
<p>Прамчалася машына; па зямлі</p>
<p>Наўсцяж каціўся роўна голас гучны —</p>
<p>Гулі заводы... Толькі дом маўчаў.</p>
<p>Над ім хмурынка белая павісла,</p>
<p>Ды побач лёгкі вецер калыхаў</p>
<p>У нізкіх берагах крутую Свіслач.</p>
<p>І вось — заварушыўся дом. Здалёк</p>
<p>Пад’ехалі грузавікі з паклажай,</p>
<p>На лесвіцы пачуўся першы крок,</p>
<p>Павеяла дымком і свежай сажай,</p>
<p>Сям-там вазон з'явіўся на акне,</p>
<p>Паліўся знізу хваляй гоман шумны —</p>
<p>Будынак уступіў у строй. А мне...</p>
<p>Прызнаюся, мне трошкі стала сумна</p>
<p>І нават горка. Ведаю чаму:</p>
<p>Мне з гэтым домам трэба развітацца,</p>
<p>А я ж душу сваю аддаў яму,</p>
<p>Паклаў у сцены сэрца разам з працай.</p>
<p>Я на пляцоўку ніжнюю сышоў,</p>
<p>Пагладзіў поручні і падсвядома</p>
<p>Апошнім позіркам пад’езд абвёў</p>
<p>І выйшаў на панель. Насупраць дома</p>
<p>Стаяў з дзяўчынаю хлапец. Яны</p>
<p>Глядзелі ў захапленні на будынак,</p>
<p>І мне былі іх галасы чутны:</p>
<p>«Як дачакаемся з табою сына,—</p>
<p>Сказаў хлапец, кіўнуўшы на пустыр,—</p>
<p>Мы будзем жыць вунь там, у новым доме,</p>
<p>Абы на свеце быў жаданы мір...»</p>
<p>О, як мне дорага і як знаёма</p>
<p>Надзея гэтых маладых бацькоў!</p>
<p>Ёсць для каго будаўнікам старацца,</p>
<p>Ёсць для каго рабіць! І сэрца зноў</p>
<p>Забілася гарачай прагай працы.</p>
<p>Яно ж і дадзена на тое мне</p>
<p>І загартована было на тое,</p>
<p>Каб я ўсё павышаў яго ў цане</p>
<p>І не каменнае, а залатое</p>
<p>Аддаў да кроплі тым, каго люблю...</p>
<p>Паружавіўшы неба над дамамі,</p>
<p>Спусціўся ціхі вечар на зямлю,</p>
<p>І горад засвяціўся ўвесь агнямі.</p>
<p>А я стаяў усё і думаў: мы</p>
<p>Не можам адпачыць да скону веку,</p>
<p>Бо мы не сцены ставім, не дамы,</p>
<p>А мы будуем шчасце чалавеку.</p>
<p> </p>
<p class="sign">1954 г.</p>
<p> </p>
<p> </p>
<h4><a id="chapter196"></a>АГНІ</h4>
<p>У нашым вялізманным доме</p>
<p>Чатырыста дваццаць кватэр.</p>
<p>Жыве ў ім прафесар вядомы,</p>
<p>Заслужаны ўрач, інжынер.</p>
<p> </p>
<p>Жыве тут праслаўлены токар,</p>
<p>Народны артыст і паэт,</p>
<p>Жыве малады, адзінокі,</p>
<p>Славуты цясляр — мой сусед.</p>
<p> </p>
<p>Жывуць працавітыя людзі...</p>
<p>І ў часе рабочага дня,</p>
<p>На поўныя дышучы грудзі,</p>
<p>У доме стаіць цішыня.</p>
<p> </p>
<p>Стаіць і з акон наглядае</p>
<p>За бурным жыццём на двары,</p>
<p>Дзе сонца прастор залівае,</p>
<p>Дзе гоман і смех дзетвары.</p>
<p> </p>
<p>Там часта сярод зеляніны</p>
<p>Ля шумнай чародкі дзяцей</p>
<p>Спыняецца моўчкі жанчына</p>
<p>І доўга не зводзіць вачэй.</p>
<p> </p>
<p>А ўвечар, калі загамоніць</p>
<p>Увесь велізарнейшы дом,—</p>
<p>Ружовым, зялёным, чырвоным,</p>
<p>Блакітным і сінім агнём</p>
<p> </p>
<p>Ад самага верху дадолу</p>
<p>Гарыць ён... І толькі адно</p>
<p>Не свеціцца бляскам вясёлым</p>
<p>На трэцім паверсе акно.</p>
<p> </p>
<p>І часам прыезджы каторы</p>
<p>Пытае: — А хто там жыве? —</p>
<p>Жыве мацярынскае гора,</p>
<p>Жыве не вясну і не дзве.</p>
<p> </p>
<p>Жыве з таго часу, з якога</p>
<p>Да маці прыйшлі не сыны,</p>
<p>А грозна прыйшла да парога</p>
<p>Жахлівая вестка з вайны.</p>
<p> </p>
<p>Будынкі суседнія з ласкай</p>
<p>З той даты ці можа спакон</p>
<p>Галубяць акно гэта бляскам</p>
<p>Усіх сваіх тысяч акон.</p>
<p> </p>
<p>Яны, не згасаючы, свецяць,</p>
<p>Каб гэтае ў горы акно</p>
<p>Заўсёды на ўсім белым свеце</p>
<p>Было ўсім народам відно.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter197"></a>РАСКАЗ ЦЕСЛЯРА</h4>
<p>Я, наколькі вам вядома,</p>
<p>Па прафесіі цясляр,</p>
<p>На любой будоўлі дома —</p>
<p>Першы госць і гаспадар.</p>
<p> </p>
<p>Покуль возьмуцца машыны</p>
<p>Катлаван яшчэ капаць,</p>
<p>Цесляры ўжо там павінны</p>
<p>Агарожу збудаваць.</p>
<p> </p>
<p>А пасля ізноў клапоты:</p>
<p>Ставіць кроквы, ладзіць дах...</p>
<p>Нам хапае, брат, работы,</p>
<p>Покуль выйдзе ў людзі гмах.</p>
<p> </p>
<p>Я люблю яе бясконца,</p>
<p>Асабліва ў вышыні:</p>
<p>Паглядзіш на неба — сонца,</p>
<p>Хоць рукой яго крані;</p>
<p> </p>
<p>На зямлю зірнеш — прасторы,</p>
<p>Ледзьве згледзіш сіні край,</p>
<p>Там — лясы, а там — азёры.</p>
<p>Там — шасэ, а там — ручай...</p>
<p> </p>
<p>Дзень спадзе, павечарэе,</p>
<p>Глянеш зноў на ўсе бакі —</p>
<p>Пад табой зямля чарнее,</p>
<p>Над табой густы блакіт.</p>
<p> </p>
<p>А вышэй у тым блакіце</p>
<p>Льюцца зоры серабром...</p>
<p>Не, сябры, што ні кажыце,</p>
<p>Лепш за ўсё быць цесляром!</p>
<p> </p>
<p>Праўда, шмат не заглядайся,</p>
<p>Бо работы тут праз край,</p>
<p>Толькі ведай — завіхайся,</p>
<p>Толькі ведай — паспявай.</p>
<p> </p>
<p>Мы стараліся па форме:</p>
<p>Без гультайства, без хлусні</p>
<p>Чыстых сто працэнтаў нормы</p>
<p>Выраблялі дзень пры дні.</p>
<p> </p>
<p>А бывала вельмі часта</p>
<p>Падымаліся мы так,</p>
<p>Што давалі паўтараста.</p>
<p>І ні процанта на брак.</p>
<p> </p>
<p>І калі канчалі справу,</p>
<p>Гаварылі нам не раз:</p>
<p>«Дом збудованы на славу,</p>
<p>Залатыя рукі ў вас!»</p>
<p> </p>
<p>Я, вядома, у тым ліку</p>
<p>Быў нядрэнны будаўнік,</p>
<p>Ды нядаўна невялікі</p>
<p>У мяне канфлікт узнік.</p>
<p> </p>
<p>З нейкай Любчы ці Нароўлі,</p>
<p>Проста, з нейкага сяла</p>
<p>К нам аднойчы на будоўлю</p>
<p>Атынкоўшчыца прыйшла.</p>
<p> </p>
<p>Што ж, прафесія таксама</p>
<p>Неблагая, можна жыць,</p>
<p>Хоць душа, скажу вам прама,</p>
<p>У мяне к ёй не ляжыць.</p>
<p> </p>
<p>Тут ні спрыту, тут ні сілы,</p>
<p>Маж патроху па сцяне...</p>
<p>Вось на гэтым і злавіла</p>
<p>Атынкоўшчыца мяне.</p>
<p> </p>
<p>Падышла яна аднойчы</p>
<p>Нашы нормы паглядзець,</p>
<p>На дзяўчат скасіла вочы,</p>
<p>Усміхнулася ледзь-ледзь.</p>
<p> </p>
<p>«Штосьці, кажа, я не бачу</p>
<p>Залатых цяслярскіх рук.</p>
<p>Мусіць, хваляць іх няйначай</p>
<p>Не за нормы, а за стук.</p>
<p> </p>
<p>Стуку шмат, а працы мала...»</p>
<p>Зноў вачыма павяла,</p>
<p>Галавою паківала,</p>
<p>Пастаяла і пайшла.</p>
<p> </p>
<p>Узгарэўся я, што порах,</p>
<p>Узяло за сэрца, брат,</p>
<p>Кожны дзень даю сто сорак,</p>
<p>А яна... сто пяцьдзесят.</p>
<p> </p>
<p>Не магу ні спаць, ні есці,</p>
<p>На рабоце — градам пот,</p>
<p>Вырабляю ледзь не двесце,</p>
<p>А яна... вышэй двухсот.</p>
<p> </p>
<p>І пайшло па ўсёй будоўлі</p>
<p>Паміж хлопцаў і дзяўчат:</p>
<p>«А ў работніцы з Нароўлі</p>
<p>Залатыя рукі, брат!»</p>
<p> </p>
<p>Я маўчу. Нарэшце — трыста!..</p>
<p>Я не вытрымаў-такі</p>
<p>І на лодачную прыстань</p>
<p>Будаваць пайшоў масткі.</p>
<p> </p>
<p>Збудавалі як умелі,</p>
<p>І калі прыйшло цяпло,</p>
<p>У мінулую нядзелю</p>
<p>Адчыненне іх было.</p>
<p> </p>
<p>Тлум такі быў, што нікога</p>
<p>Ні пабачыць, ні знайсці.</p>
<p>Ды, відаць, свая дарога</p>
<p>Ёсць у кожнага ў жыцці.</p>
<p> </p>
<p>Толькі стаў я на прыступкі,</p>
<p>Чую збоку галасок:</p>
<p>«Ой, дзяўчатачкі-галубкі,</p>
<p>Гляньце вы, які масток!</p>
<p> </p>
<p>Гэта ж цацка!.. Ну, і рукі!</p>
<p>Дзе ж яны такія ёсць?</p>
<p>Ах, каб знала — без прынукі</p>
<p>Аддала б ім маладосць!</p>
<p> </p>
<p>Хай бы песцілі ласкава</p>
<p>Толькі дрэва і мяне...»</p>
<p>Тут яна зірнула ўправа</p>
<p>І заўважыла ўжо мне:</p>
<p> </p>
<p>«Праўда, цуда, а не кладкі?</p>
<p>Я хачу па іх прайсці.</p>
<p>Патрымай мае пальчаткі...»</p>
<p>Я ж узяў іх — і ўпусціў.</p>
<p> </p>
<p>«Ну і рукі! Проста граблі!</p>
<p>Нікуды! Цяпер праз іх</p>
<p>І мае нашчэнт пазяблі...</p>
<p>На, сагрэй хоць у сваіх!»</p>
<p> </p>
<p>Патрымаў я іх, малыя,</p>
<p>Дзве хвіліны патрымаў</p>
<p>Залатыя рукі тыя</p>
<p>І праз іх навек прапаў.</p>
<p> </p>
<p>Адзінокі, кожны вечар</p>
<p>Я прыходжу на масткі,</p>
<p>Пастаю, сагнуўшы плечы,</p>
<p>Пагляджу на аганькі.</p>
<p> </p>
<p>І не ведаю, ці ў рэчцы</p>
<p>Аж на дне яны відаць,</p>
<p>Ці ў маім уласным сэрцы</p>
<p>Не згараючы гараць.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter198"></a>ГОСЦІ</h4>
<p>У мяне былі нядаўна госці —</p>
<p>З Украіны, з Латвіі, з Літвы...</p>
<p>Добрыя сябры. Адно кагосьці</p>
<p>Не хапала з роднае Масквы.</p>
<p> </p>
<p>Што ж вы, любыя мае, зракліся?</p>
<p>Ці дарогі снегам замяло?</p>
<p>Ці шырока рэкі разліліся?</p>
<p>Ці часіны вольнай не было?</p>
<p> </p>
<p>Толькі я падумаў — уваходзяць,</p>
<p>Стомленыя, родныя, свае...</p>
<p>Ёсць такая прыказка ў народзе,</p>
<p>Я навек паверыў у яе:</p>
<p> </p>
<p>Пад любоўю брацкай палымянай</p>
<p>Растаюць глыбокія снягі,</p>
<p>А па слову дружбы — паслухмяна</p>
<p>Уваходзяць рэкі ў берагі.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter199"></a>У НОВЫМ ДОМЕ</h4>
<p>Я не ведаю — за што і за якое</p>
<p>Дадзена мне гэта шырыня:</p>
<p>Калідор вялізны, тры пакоі,</p>
<p>Добрыя суседзі, цішыня...</p>
<p> </p>
<p>З двух бакоў ліецца сонца ў вокны,</p>
<p>А надыдзе вечар і наўсцяж</p>
<p>Каляровага святла валокны</p>
<p>Разузораць іх, нібы вітраж.</p>
<p> </p>
<p>Як далёка тая ноч, зямлянкі,</p>
<p>Аб якіх я некалі пісаў.</p>
<p>Як ты думаеш, надзьмуты янкі,</p>
<p>Хто і як нам дом пабудаваў?</p>
<p> </p>
<p>Ён змурован з цэглы і жалеза,</p>
<p>Нашых нерваў, нашых сэрцаў, нашых душ.</p>
<p>І калі бандыт які палезе,</p>
<p>Мы ударым па руках: «Не руш!»</p>
<p> </p>
<h5><a id="chapter200"></a>* * *</h5>
<p>Напісаў і думаю: магчыма</p>
<p>Гэтыя нязграбныя радкі</p>
<p>Назавуць рыторыкай і міма</p>
<p>Пройдуць, як праходзяць ля ракі.</p>
<p> </p>
<p>Можа публіцыстыкай палічаць,</p>
<p>Скажа крытык, Кучар ці Бур’ян:</p>
<p>«Што тут новага?» А я ў аблічча</p>
<p>Бачыў шчасця цэлы акіян.</p>
<p> </p>
<p>Ён шуміць, магутны і вялізны,</p>
<p>Неспакойны, бурны... Так і быць!</p>
<p>Гэтай публіцыстыкі сацыялізма</p>
<p>Не хачу нічым я замяніць!</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter201"></a>КАЛЫХАНКА</h4>
<p> </p>
<div class="EPIGRAPH">
<p>З народнага</p>
</div>
<div class="CLEAR"></div>
<p> </p>
<p>Люлі-люлі, спі, мой сын,</p>
<p>Людзі спяць даўно. Адзін</p>
<p>Шэры коцік спаць не хоча,</p>
<p>Усё ходзіць ды варкоча.</p>
<p> </p>
<p>Пайшоў каток пад масток,</p>
<p>Злавіў рыбку за хвасток.</p>
<p>І пабег коцік у сялібку,</p>
<p>Панёс коцік хлопцу рыбку.</p>
<p> </p>
<p>На палаткі кот зайшоў,</p>
<p>Нарабіў ён там слядоў.</p>
<p>— Не хадзі, каток, па лаўцы,</p>
<p>Бабка будзе біць па лапцы.</p>
<p> </p>
<p>Узлез каток на шасток,</p>
<p>Горка плача галубок.</p>
<p>— Чаго, коцік, ты варкочаш,</p>
<p>Можа, піць ці есці хочаш?</p>
<p> </p>
<p>У шчарбатым чарапку</p>
<p>Пададзім табе мядку.</p>
<p>— Я за ежу не вазьмуся,</p>
<p>Мяне скрыўдзіла бабуся:</p>
<p> </p>
<p>Хоча лапкі перабіць...</p>
<p>Чым жа рыбку мне лавіць?</p>
<p>— Ляж, каток, засні ля бабкі,</p>
<p>Зажывуць малыя лапкі,</p>
<p> </p>
<p>Будзеш к мосціку хадзіць,</p>
<p>Будзеш рыбку зноў лавіць.</p>
<p>Спі, мой коцік, люлі-люлі,</p>
<p>Людзі ўжо даўно паснулі.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter202"></a>ТЫ ПУЦЯВОДНАЙ СВЕЦІШ ЗОРКАЙ</h4>
<p>У дні вялікага змагання</p>
<p>З няволяй, з цемрай ракавой</p>
<p>Цябе, прадвесніцу світання,</p>
<p>Назвалі зоркаю — Звяздой.</p>
<p> </p>
<p>Вайна. Галеча. Голад люты.</p>
<p>А слова вымавіш — турма.</p>
<p>Здавалася, людскім пакутам</p>
<p>Канца і краю ўжо няма.</p>
<p> </p>
<p>Натхнёная гаючай сілай —</p>
<p>Дыханнем ленінскіх ідэй,</p>
<p>Ты падымала і жывіла</p>
<p>Мільёны змучаных людзей.</p>
<p> </p>
<p>Пад светлай зоркай пуцяводнай</p>
<p>Рабочы і сялянскі люд</p>
<p>Ішоў хадою ўсенароднай</p>
<p>За мір, свабоду і зямлю.</p>
<p> </p>
<p>Ён падымаўся, быццам волат,</p>
<p>За свой ратунак — за Савет.</p>
<p>І ты, як грознай кары Молат,</p>
<p>Крышыла люты панскі свет.</p>
<p> </p>
<p>І ты, як праўды Буравеснік,</p>
<p>Калі лажыўся чорны цень,</p>
<p>У хмарах цёмных і злавесных</p>
<p>Вяшчала новы, ясны дзень.</p>
<p> </p>
<p>І ён настаў. Збыла напасці</p>
<p>І мукі цяжкія зямля.</p>
<p>І ты куеш, як волат, шчасце</p>
<p>Свайго народа-каваля.</p>
<p> </p>
<p>І ты завеш, як буравеснік,</p>
<p>У новы ясны дзень вясны;</p>
<p>Дзе пад бліскучым сонцам веснім</p>
<p>Прасторы новыя відны.</p>
<p> </p>
<p>Як і раней, часінай горкай,</p>
<p>Так і шчасліваю парой</p>
<p>Ты пуцяводнай свеціш зоркай —</p>
<p>Агністай ленінскай Звяздой.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter203"></a>БЕЛАРУСЬ</h4>
<p>З далёкай едучы краіны,</p>
<p>Я перасек Заходні Буг:</p>
<p>— Дзень добры, родныя мясціны,</p>
<p>Дзень добры, верны горад-друг!</p>
<p> </p>
<p>І вось ад Брэста да Краснога</p>
<p>Перада мной ва ўсёй красе</p>
<p>Лягла шырокая дарога —</p>
<p>Маскоўска-Брэсцкае шасэ.</p>
<p> </p>
<p>Ідуць знаёмыя малюнкі:</p>
<p>Дыміцца цёмнай хмаркай пыл:</p>
<p>Уздоўж абсаджанай чыгункі</p>
<p>Бягуць дарожныя слупы;</p>
<p> </p>
<p>Раз’езды, станцыі, паўстанкі,</p>
<p>Заводы, вёскі навакол;</p>
<p>З пявучай моваю сялянкі</p>
<p>Падносяць хлеб і малако;</p>
<p> </p>
<p>На спелых нівах ураджайных,</p>
<p>Ад краю ў край, ва ўсе канцы,</p>
<p>Махаюць крыламі камбайны,</p>
<p>Спяваюць жнеі і касцы;</p>
<p> </p>
<p>Пасля ізноў мільгаюць сёлы,</p>
<p>Драты антэн на вільчаках</p>
<p>І паміж дрэвамі над школай</p>
<p>Чырвоны сцяг, савецкі сцяг...</p>
<p> </p>
<p>О Беларусь, мая калыска,</p>
<p>Жыццё маё, прытулак мой!</p>
<p>З гарачаю любоўю нізка</p>
<p>Схіляюся перад табой.</p>
<p> </p>
<p>Зямны паклон табе, радзіма,</p>
<p>Тваім палям, тваім лясам,</p>
<p>Тваім заводам з белым дымам,</p>
<p>Тваім гасцінцам і шляхам!</p>
<p> </p>
<p>Няма нідзе ім падабенства!..</p>
<p>І тут — не то з даўнейшых кніг,</p>
<p>Не то з далёкіх дзён маленства —</p>
<p>На момант іншы край узнік.</p>
<p> </p>
<p>Паўсталі вузкія палоскі,</p>
<p>Сухія дзічкі на палях,</p>
<p>На грэблях вербы ды бярозкі,</p>
<p>Пяскі ды ямы на шляхах.</p>
<p> </p>
<p>Каля дарог — глухія сёлы,</p>
<p>Рады каплічак і крыжоў</p>
<p>І за яловым частаколам</p>
<p>Магілы раннія бацькоў.</p>
<p> </p>
<p>Скупою высеяўшы меркай,</p>
<p>Няшмат збіралі там, жнучы,</p>
<p>У зрэбных світках і магерках</p>
<p>Радзімічы і крывічы.</p>
<p> </p>
<p>І ты адно магла даць блізкім</p>
<p>З тваёй зямлі, з тваёй сасны:</p>
<p>Малому — дошку па калыску,</p>
<p>Старому — века для труны.</p>
<p> </p>
<p>Так і жыла ты у шарачку,</p>
<p>Хоць мела свой і двор, і дом</p>
<p>І не стаяла, як жабрачка,</p>
<p>Ні пад чыім чужым акном.</p>
<p> </p>
<p>Мінулі тыя ліхалецці,</p>
<p>Сышлі даўно ў глухі нябыт.</p>
<p>У яркай зелені і цвеце</p>
<p>Паўстаў твой новы краявід.</p>
<p> </p>
<p>Цяпер убрана ты квяціста,</p>
<p>Пад колер слуцкіх паясоў,</p>
<p>У строі нівы залацістай,</p>
<p>У шаты грэчак і аўсоў.</p>
<p> </p>
<p>Цяпер на ўсіх тваіх прасторах</p>
<p>Блакіт нябёс, блакіт азёр,</p>
<p>Блакіт ільну і... зоры, зоры —</p>
<p>Мільёны самых чыстых зор!</p>
<p> </p>
<p>А пашарэе над палямі,</p>
<p>У змроку, быццам маякі,</p>
<p>Гараць чырвонымі радамі</p>
<p>Фабрычных вышак аганькі.</p>
<p> </p>
<p>Асветлен імі шлях твой зорны,</p>
<p>І ты паміж сваіх сясцёр</p>
<p>Ідзеш упарта і напорна</p>
<p>Да новай славы на прастор.</p>
<p> </p>
<p>Прымі ж паклон мой шчыры, нізкі,</p>
<p>Сагрэты чыстым пачуццём,</p>
<p>Мой родны край, мая калыска,</p>
<p>Маё бяссмертнае жыццё!</p>
<p> </p>
<p class="sign">1959 г.</p>
<p> </p>
<p> </p>
<h4><a id="chapter204"></a>* * *</h4>
<p>Я сябраваў заўсёды з дрэвамі...</p>
<p>Любіў сардэчна іх вясной,</p>
<p>Абмытых шчодрымі залевамі</p>
<p>Пад рэха музыкі лясной.</p>
<p> </p>
<p>Любіў іх стомленыя шолахі,</p>
<p>Калі часінай летніх спёк</p>
<p>Па іх, як той зарніцы сполахі,</p>
<p>Каціўся лёгкі вецярок.</p>
<p> </p>
<p>Я іх любіў наскрозь барвовыя</p>
<p>На ростанях маіх дарог,</p>
<p>Калі свае лісты ружовыя</p>
<p>Яны скідалі мне да ног.</p>
<p> </p>
<p>Я іх любіў, укрытых інеем,</p>
<p>Калі яны сярод завей</p>
<p>Пад хусткамі стаялі сінімі,</p>
<p>Заснежаныя да брывей.</p>
<p> </p>
<p>Заўсёды з шчырымі абдымкамі</p>
<p>Яны ішлі насустрач мне.</p>
<p>А зараз вось пад шэрай дымкаю</p>
<p>Стаяць маўкліва ў старане.</p>
<p> </p>
<p>— Што ж паміж нас такое сталася? —</p>
<p>Пытаюся трывожна ў дрэў.</p>
<p>Ці то яны залішне сталыя?</p>
<p>Ці сам я трошкі пастарэў?</p>
<p> </p>
<p>Ці, чарамі аплёўшы нейкімі,</p>
<p>Закрыла іх ад воч маіх</p>
<p>Зялёнымі сваімі вейкамі</p>
<p>Бяроза белая ў гаі?</p>
<p> </p>
<p class="sign">1963 г.</p>
<p> </p>
<p> </p>
<h4><a id="chapter205"></a>МАЛЕННЕ АБ ДАЖДЖЫ</h4>
<p>Я чую за маім акном буйныя кроплі:</p>
<p>Кап! кап! Упала і — няма. Пасля ізноў:</p>
<p>Кап! — Капелька! Каплюсенька! Каплюся!</p>
<p>А кажучы па-беларуску, кропля-кропелька,</p>
<p>Удар! Удар па вельмі спозненай вясне,</p>
<p>Па гэтым пачарнелым, наздраватым снезе,</p>
<p>Па вычышчаным экскаватарам асфальце,</p>
<p>Па чалавеку, што ідзе пад парасонам,</p>
<p>Па мне, па ўсіх маіх таварышах-сябрах,</p>
<p>Якія шмат пісалі, дождж, як ты ідзеш:</p>
<p>У аднаго — ступою, у другога — трухам,</p>
<p>У трэцяга алюрам нават... Дожджык, дождж!</p>
<p>Ідзі па-рознаму, але абавязкова</p>
<p>Удар па рэках зледзянелых, па лясах,</p>
<p>Удар па сэрцы земляроба і паэта,</p>
<p>Па нівах іх запушчаных — хай будзе хлеб!</p>
<p> </p>
<p class="sign">1964 г.</p>
<p> </p>
<p> </p>
<h4><a id="chapter206"></a>АДЗІНАЕ СЭРЦА</h4>
<p>Над Мінскам маім — сіняватыя ночы.</p>
<p>Над горадам Леніна — белыя ночы.</p>
<p>У Мінску ідзе падрыхтоўка да свята.</p>
<p>А чым ты, сястра-ленінградка, занята?</p>
<p>Пытаю — і чую адказ над Нявою:</p>
<p>«Жыву я праз дваццаць гадоў удавою.</p>
<p>Я ў Мінску ніколі, сябры, не бывала,</p>
<p>Але я там шчасце сваё пахавала.</p>
<p>І я буду з вамі на вашым парадзе,</p>
<p>Хоць я і дагэтуль жыву ў Ленінградзе.</p>
<p>Мне дораг ваш горад. У час утрапення</p>
<p>Загінуў мой муж за яго вызваленне.</p>
<p>Ён першы з сваім гераічным узводам</p>
<p>Прарваўся да спаленых мінскіх заводаў,</p>
<p>Да вашага гора, да вашых пажараў,</p>
<p>Да вашых надзей і затоеных мараў</p>
<p>Убачыць свой горад пасля навальніцы</p>
<p>Ва ўсёй прыгажосці, належнай сталіцы.</p>
<p>Канаючы, гледзячы ў зорнае неба,</p>
<p>Навек парадніўшыся з братняю глебай,</p>
<p>Ён першы пабачыў красу гэту зблізку...</p>
<p>І сэрца майго палавіна — у Мінску».</p>
<p>Над Мінскам сягоння — святочныя ночы.</p>
<p>Над горадам Леніна — белыя ночы.</p>
<p>Але зіхацяць яны ў бляску адзіным,</p>
<p>Як сэрца братэрскага дзве палавіны.</p>
<p> </p>
<p class="sign"><i>1964 г.</i></p>
<p> </p>
<p> </p>
<h4><a id="chapter207"></a>БЕЛАРУСКІЯ СЫНЫ</h4>
<p> </p>
<div class="EPIGRAPH">
<p>Партызаны, партызаны,</p>
<p>Беларускія сыны!</p>
<p><i>Я. Купала</i></p>
</div>
<div class="CLEAR"></div>
<p> </p>
<p>Партызаны, партызаны,</p>
<p>Беларускія сыны!</p>
<p>Нашы пушчы і паляны</p>
<p>Помняць вас з часоў вайны.</p>
<p> </p>
<p>Ды і вам самім, напэўна,</p>
<p>Непагодлівай парой</p>
<p>Сніцца шум бароў напеўны,</p>
<p>Сніцца ваш апошні бой.</p>
<p> </p>
<p>Тут, па закліку братэрства,</p>
<p>За жыццё маіх мясцін</p>
<p>Супраць нелюдзяў і зверства</p>
<p>Вы стаялі, як адзін.</p>
<p> </p>
<p>Дзе ж вы зараз, партызаны,</p>
<p>На якіх шляхах зямлі?</p>
<p>Ці ў бязмежных акіянах</p>
<p>Ведзяце вы караблі?</p>
<p> </p>
<p>Ці далёка дзесь у Брацку</p>
<p>Вы узводзіце муры?</p>
<p>Па-ваяцку, па-сваяцку</p>
<p>Адгукніцеся, сябры!</p>
<p> </p>
<p>Дзе б вас маці ні радзіла,</p>
<p>Дзе б каторы з вас ні рос,</p>
<p>Дзе б вас доля ні вадзіла</p>
<p>І куды б ні кінуў лёс,</p>
<p> </p>
<p>На якіх бы сцежках свету</p>
<p>Ці сваёй жа стараны</p>
<p>Ні былі вы — вы дагэтуль</p>
<p>Беларускія сыны.</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter208"></a>ПІЯНЕРСКАЯ ПАХОДНАЯ</h4>
<p>Бывайце, школьныя сябры!</p>
<p>Ад роднага парогу</p>
<p>Мы раніцою на зары</p>
<p>Выходзім у дарогу.</p>
<p> </p>
<p>Спыніўшыся паміж азёр</p>
<p>У ціхі час змяркання,</p>
<p>Разложым з хворасту касцёр</p>
<p>На муражной паляне.</p>
<p> </p>
<p>Гары, касцёр, гары</p>
<p>Пад цёмнымі дубамі,</p>
<p>Свяці, касцёр, свяці</p>
<p>Над нашымі шляхамі!</p>
<p> </p>
<p>Па росных сцежках лугавых</p>
<p>У цяжкі час змагання</p>
<p>Атрады хлопцаў баявых</p>
<p>Хадзілі на заданні.</p>
<p> </p>
<p>Здаецца, і цяпер здалёк</p>
<p>Над беларускім краем</p>
<p>Іх партызанскі аганёк</p>
<p>Насустрач нам мігае.</p>
<p> </p>
<p>Гары, касцёр, гары</p>
<p>Пад цёмнымі дубамі,</p>
<p>Свяці, касцёр, свяці</p>
<p>Над нашымі шляхамі!</p>
<p> </p>
<p>Непагасальны, трапяткі,</p>
<p>Ты асвятляў дарогі,</p>
<p>Якімі некалі бацькі</p>
<p>Ішлі да перамогі.</p>
<p> </p>
<p>У нашых сэрцах маладых</p>
<p>Твой зорны водбліск ясны,</p>
<p>Як жар іх сцягаў баявых,</p>
<p>Ніколі не пагасне.</p>
<p> </p>
<p>Гары, касцёр, гары</p>
<p>Пад цёмнымі дубамі,</p>
<p>Свяці, касцёр, свяці</p>
<p>Над нашымі шляхамі!</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter209"></a>ГАРОХ</h4>
<p>Заспрачаліся бабка і дзедка,</p>
<p>Дзе пасеяць гарох на палетках:</p>
<p>Ці на дальніх палях пры балоце,</p>
<p>Дзе ён будзе адзін на самоце,</p>
<p>Ці на бліжніх узгорках пры лесе,</p>
<p>Дзе ніхто ў струкі не палезе,</p>
<p>Ці ля хаты ў сваім агародзе,</p>
<p>Дзе ён будзе на поўнай выгодзе.</p>
<p> </p>
<p>Запрасіўся гарох, замаліўся,</p>
<p>Ледзь да сіняга неба не ўзвіўся:</p>
<p>— Ой, не сейце пры мокрым балоце,</p>
<p>Там мяне журавы абмалоцяць,</p>
<p>Не кідайце, прашу, і на ўзгоркі,</p>
<p>Там я стану чарвівы і горкі,</p>
<p>Не гадуйце мяне і ў гародзе,</p>
<p>Мне выгода залішняя шкодзіць.</p>
<p> </p>
<p>Вы пасейце мяне пры дарозе,</p>
<p>На шырокім адкрытым разлозе,</p>
<p>Дзе б над цёмнай маёю калыскай</p>
<p>Хмары цёплыя плавалі нізка</p>
<p>Ды з дажджамі мяне не міналі,</p>
<p>Дзе б струкі мае людзі шчыпалі,</p>
<p>Самі елі ды дзецям насілі,</p>
<p>Дзеда, бабу хвалілі.</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter210"></a>ДАПЫТЛІВЫ</h4>
<p>Я такі дапытлівы,</p>
<p>Што, калі не ведаю,</p>
<p>Ці былі на пытлі вы,—</p>
<p>Я не паабедаю.</p>
<p> </p>
<p>Буду цяжка мучыцца,</p>
<p>Ці мука спытлёвана,</p>
<p>Ды ў якой кадушачны,</p>
<p>Дзе яна прыхована.</p>
<p> </p>
<p>Аб усім дазнаюся</p>
<p>З распытання труднага</p>
<p>І не часта каюся,</p>
<p>Што не папалуднаваў.</p>
<p> </p>
<p>Буду я усцешаны</p>
<p>Позняю часінкаю:</p>
<p>Пірагі ж замешаны,</p>
<p>Ды яшчэ з разынкамі.</p>
<p> </p>
<p>Той часінкай шэраю,</p>
<p>За сваё ўсёведанне,</p>
<p>З’ем абед з вячэраю</p>
<p>Заадно са снеданнем.</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter211"></a>ЛОСЬ</h4>
<p>У дрымотным лесе</p>
<p>Ходзіць лось рагаты,</p>
<p>У гушчар залезе</p>
<p>І стаіць, цыбаты.</p>
<p> </p>
<p>З гушчару прабіцца</p>
<p>Да лясной дарогі</p>
<p>Вельмі ж замінаюць</p>
<p>Кручаныя рогі.</p>
<p> </p>
<p>Лось забыў пра гульні</p>
<p>І, прамы і строгі,</p>
<p>Рушыў да цырульні,</p>
<p>Каб падстрыгчы рогі.</p>
<p> </p>
<p>Яшчэ больш трывожны</p>
<p>Ён прыйшоў дадому:</p>
<p>Дзе ж ты возьмеш ножны</p>
<p>Волату такому?!</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter212"></a>ВЯСЁЛКА</h4>
<p>Хваліліся вербы</p>
<p>Уборам зялёным,</p>
<p>А возера — сінім,</p>
<p>А ружы — чырвоным.</p>
<p>Адна толькі ціха</p>
<p>Вясёлка маўчала,</p>
<p>Пакуль ад дажджынак</p>
<p>Уся не заззяла.</p>
<p>Заззяла квяціста</p>
<p>Над цэлай краінай —</p>
<p>Чырвоным, аранжавым,</p>
<p>Жоўтым і сінім.</p>
<p> </p>
<p class="sign">1965 г.</p>
<p> </p>
<p> </p>
<h3><a id="chapter213"></a>З вершаў аб заграніцы</h3>
<p> </p>
<h4><a id="chapter214"></a>У ДАРОЗЕ</h4>
<p> </p>
<div class="EPIGRAPH">
<p>Ой ляцелі гусі</p>
<p>З далёкага краю.</p>
<p>Пачакайце, гусі,</p>
<p>Я вас запытаю...</p>
<p><i>З народнага</i></p>
</div>
<div class="CLEAR"></div>
<p> </p>
<p>Якія там гусі!.. Як Гогаль казаў,</p>
<p>Не кожная птушка сюды даляціць.</p>
<p>Адно за кармою, нібы дзераза,</p>
<p>Зялёнай дарожкай паўзе біруза</p>
<p>Ды пан Атлантычны шуміць і кіпіць.</p>
<p> </p>
<p>Хіба што у чаек сустрэчных спытай,</p>
<p>Што кружацца з плачам у горкай журбе.</p>
<p>Ды што яны скажуць пра родны твой край?!</p>
<p>І як ні галёкай, і як ні гукай —</p>
<p>Ніхто не адклікнецца, браце, табе.</p>
<p> </p>
<p>Я выйшаў з каюты і моўчкі стаю.</p>
<p>Навокал шырокі, бязмежны прастор.</p>
<p>Як гусі ляцелі — у думках пяю...</p>
<p>І раптам у ціхую песню маю</p>
<p>Шырокім ручвом уліваецца хор.</p>
<p> </p>
<p>На палубе недзе, на самай гары,</p>
<p>Дзе толькі шалёны вятрыска шуміць,</p>
<p>Аб возеры сінім, аб стромкім бары</p>
<p>Знаёмую песню спяваюць сябры,</p>
<p>І здэцца — яна з Беларусі ляціць.</p>
<p> </p>
<p>Над морам развеяўся шэры туман,</p>
<p>Махнулі зялёнай чупрынай лясы,</p>
<p>Павеяла подыхам смольных палян,</p>
<p>І праз неабсяжны увесь акіян</p>
<p>Пачуў я радзімы сваёй галасы.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter215"></a>СУСТРЭЧА З АМЕРЫКАЙ</h4>
<p>Я раней не бываў у Амерыцы,</p>
<p>Ведаў толькі па кнігах аб ёй,</p>
<p>І, прызнаюся, нават не верыцца,</p>
<p>Што нарэшце сустрэўся з самой.</p>
<p> </p>
<p>Добры вечар, яшчэ з старадаўнасці</p>
<p>Расхвалёная нам старана!</p>
<p>Ну, якая ж ты ёсць у сапраўднасці?</p>
<p>Пакажыся чуток! А яна</p>
<p> </p>
<p>Распласталася ўся, апантаная</p>
<p>У цынізме сваім і красе,</p>
<p>Больш за іншых разгульна-шантанная</p>
<p>І няшчасная больш, як усе.</p>
<p> </p>
<p>Паглядзіце, яна небаскробамі</p>
<p>Узнялася ў надхмарную высь,</p>
<p>А душа... не людзьмі, а мікробамі</p>
<p>Затаптана ў агідную слізь.</p>
<p> </p>
<p>Я не ведаю, колькі ёй выстаяць</p>
<p>Давядзецца такой на зямлі.</p>
<p>Я хачу, каб была яна чыстая,</p>
<p>Як тварцы яе славы былі.</p>
<p> </p>
<p>Каб і белыя рукі, і чорныя</p>
<p>Скрыжаваліся ў брацтве адным,</p>
<p>Каб і шчасцем была яна зорная,</p>
<p>А не толькі штандарам сваім.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter216"></a>ПЕРАД СТАТУЯЙ СВАБОДЫ</h4>
<p>Перад табой шуміць бязмежны акіян,</p>
<p>Неўтаймаваных хваль бурлівае кіпенне,</p>
<p>А ты — засмучаны, чало спавіў туман,</p>
<p>І цесна тут табе, французскае стварэнне.</p>
<p> </p>
<p>І цесна не таму, што тут няспынны грук,</p>
<p>І сумна не таму, што душаць небаскробы.</p>
<p>Яны таксама плён не менш натхнёных рук,</p>
<p>Чым рукі скульптара тваёй сястры Ніобы.</p>
<p> </p>
<p>Цябе стаміў не шум, а векавая глуш,</p>
<p>Дзе колькі ні гукай — ніхто не адгукнецца</p>
<p>У гэтым логаве пустых, нікчэмных душ,</p>
<p>У гэтым зборышчы прадажных нізкіх сэрцаў.</p>
<p> </p>
<p>І ты адлучана ад свету не вадой,</p>
<p>На адзінокай выспе стоячы самотна;</p>
<p>А ты адлучана народнаю бядой,</p>
<p>Што разлілася скрозь ракою мнагаводнай.</p>
<p> </p>
<p>І ці не ў гэтым будзе верны сімвал твой,</p>
<p>На востраў выгнаная Статуя Свабоды,</p>
<p>Што каб пабачыцца з далёкаю табой,</p>
<p>Патрэбна перайсці вялікія нягоды.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter217"></a>СЛОВА Ў ДЫСКУСІІ</h4>
<p>Дванаццаты дзень ад зары да змяркання</p>
<p>Ідуць ў Асамблеі няспынна дэбаты.</p>
<p>Дазвольце ж і мне дакрануцца пытання,</p>
<p>Узнятага вамі, паны дэлегаты.</p>
<p> </p>
<p>Вы палка гаворыце нам аб свабодзе...</p>
<p>А знаеце вы, што такое няволя?!</p>
<p>Напрыклад, вось вы, што на пышнай выгодзе</p>
<p>Радзіліся прынцам — ні меней, ні болей...</p>
<p> </p>
<p>Ці вы, для якога ў маленстве калыску</p>
<p>Абсыпалі ўсю залатымі дажджамі,—</p>
<p>Вы бачылі хоць бы калі-небудзь зблізку,</p>
<p>Як плача няволя буйнымі слязамі?</p>
<p> </p>
<p>Што ж можаце вы разумець у свабодзе?</p>
<p>Для вас гэта толькі звычайнае слова.</p>
<p>А мы, нарадзіўшыся ў простым народзе,</p>
<p>З маленства пазналі няволі аковы.</p>
<p> </p>
<p>Вось гэта — народа майго дэлегаты:</p>
<p>З-пад Кіева, Вільнюса, Мінска, Калугі...</p>
<p>Адзін з іх быў некалі панскім аратым,</p>
<p>Другі быў прыкуты да іншага плуга.</p>
<p> </p>
<p>Ён крукам стаяў над станком у заводзе,</p>
<p>Найлепшы змагар супраць рабства народа.</p>
<p>Дык што ж вы нас вучыце <i>вашай</i> свабодзе,</p>
<p>Калі ў нас з’явілася <i>наша свабода?!</i></p>
<p> </p>
<p>І колькі б вы нам кулаком ні гразілі,</p>
<p>І колькі б вады ні таўклі ў вашай ступе,</p>
<p>Мы нашай няволі канец палажылі,</p>
<p>І нашай свабоды нікому не ўступім!</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter218"></a>РОДНЫ ПРЫВІД</h4>
<p>Я спаў і сніў... А мо наяве</p>
<p>Прайшла ты лёгкаю хадой?</p>
<p>Не ведаю. Але на справе</p>
<p>Была сягоння ты са мной.</p>
<p> </p>
<p>Я цалаваў жывыя рукі,</p>
<p>Глядзеў у вочы, у якіх</p>
<p>Было так многа цяжкай мукі</p>
<p>І за мяне і за другіх.</p>
<p> </p>
<p>І я прачнуўся — у пакоі</p>
<p>Стаяла толькі цішыня,</p>
<p>Ды за акном шумелі хвоі</p>
<p>І клёны цёплага паўдня.</p>
<p> </p>
<p>І я, зняверлівы, паверыў —</p>
<p>Са мной была твая душа:</p>
<p>На белым аркушы паперы</p>
<p>Застаўся след карандаша.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter219"></a>ЗЯМЛЯЧЦЬІ</h4>
<p>Ты зайздросная трошкі, чаго там таіцца!</p>
<p>Гэту рысу тваю я заўважыў даўно.</p>
<p>І глыбокія вочы, як тая крыніца,</p>
<p>І паходка, і голас — мне сведчаць адно:</p>
<p> </p>
<p>Ты зайздросціш той радаснай зорцы, якая</p>
<p>Узыходзіць штовечар над роднай зямлёй,</p>
<p>І таму Спадарожніку, што пралятае</p>
<p>Кожны дзень над палескаю вёскай тваёй,</p>
<p> </p>
<p>Ты зайздросціш тым песням, якія нячутна</p>
<p>Напяваеш штораніцы моўчкі адна</p>
<p>І якія у нас, на радзіме, магутна</p>
<p>Запявае адкрыта уся старана,</p>
<p> </p>
<p>Ты зайздросціш сняжынкам, што вецер загушкаў,</p>
<p>Ты зайздросціш, што ў нас на радзіме зіма...</p>
<p>А ляціць над табой легкакрылая птушка —</p>
<p>Ты становішся лёгкаю птушкай сама.</p>
<p> </p>
<p>Толькі крылляў птушыных табе не хапае,</p>
<p>Каб ляцець і ляцець праз шырокі прастор</p>
<p>Аж туды, на радзіму, дзе з краю да краю</p>
<p>І палі, і снягі, і азёры, і бор.</p>
<p> </p>
<p>Дык паедзем! Наш лайнер плыве на радзіму,</p>
<p>Ён дыміць і сірэніць, аж стогне карма,</p>
<p>Каміны яго ў горы счарнелі ад дыму,</p>
<p>А цябе ўсё няма, і няма, і няма.</p>
<p> </p>
<p>Не, не веру! Ты з намі! Я ведаю добра:</p>
<p>Ты не можаш спазніцца, не можаш забыць...</p>
<p>І калі не сама, дык твой радасны вобраз</p>
<p>Разам з намі на прыстані сёння стаіць.</p>
<p> </p>
<p>Ён, паўнюткімі зайздрасці добрай, вачыма</p>
<p>Аглядае на ростань чужую зямлю</p>
<p>І ляціць і ляціць аж туды, дзе радзіма...</p>
<p>І за гэта цябе я сапраўды люблю.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter220"></a>РАЗМОВА З АКІЯНАМ</h4>
<p>Ну, супакоіўся, стары буян?!</p>
<p>А помніш — што ты вырабляў, нягоднік?</p>
<p>Ты ж быў не сталы, мудры акіян,</p>
<p>А чысты дэбашыр і грахаводнік.</p>
<p> </p>
<p>Цяпер, уцяўшы ў неба зрок нямы,</p>
<p>Ляжыш, не можаш нават зварухнуцца.</p>
<p>А ўчора ж ты не то што да кармы,</p>
<p>Да мачты выхваляўся дацягнуцца.</p>
<p> </p>
<p>Ты ж біўся, роў, качаўся па зямлі,</p>
<p>Кружыўся з яхтамі, нібыта юны,</p>
<p>Круціў у дзікім танцы караблі</p>
<p>І цалавацца лез да кожнай шхуны.</p>
<p> </p>
<p>Ну-ну, не злуйся і не мармычы!..</p>
<p>Я ведаю, на што ты намякаеш,—</p>
<p>Ты хочаш мне сказаць: «Моў, не вучы,</p>
<p>А сам ты вось такім жа не бываеш?</p>
<p> </p>
<p>А што ж ты за такі вялікі пан?</p>
<p>А я магу сказаць табе без пыхі —</p>
<p>Я ўсё ж такі сапраўдны акіян,</p>
<p>І не Індыйскі нейкі там ці Ціхі».</p>
<p> </p>
<p>Ты гэта хочаш мне, стары, сказаць?</p>
<p>Дык я табе, брат, адкажу на гэта:</p>
<p>Цябе са мною нельга параўнаць,</p>
<p>Бо нельга мудраца раўняць з паэтам.</p>
<p> </p>
<p>І ты не будзь, як я з табою, строг,</p>
<p>Табе няма чаго ірвацца к славе,—</p>
<p>Калі пад старасць сілу прыбярог,</p>
<p>Дык прысвяці яе разумнай справе.</p>
<p> </p>
<p>І калі ты сапраўдны акіян,</p>
<p>Адкінь сваю няўрымслівую дзікасць.</p>
<p>Вось так я думаю, вяльможны пан</p>
<p>І ваша атлантычная вялікасць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter221"></a>ДЗІВАКІ</h4>
<p>Без прыпынкаў дзень і ноч імчыцца</p>
<p>Праз усю Еўропу наш экспрэс,</p>
<p>І нарэшце — вось яна, граніца,</p>
<p>Бераг Буга, родны горад Брэст.</p>
<p> </p>
<p>Спадарожнікі даўно паснулі,</p>
<p>Спяць у снезе белыя палі.</p>
<p>А вы бачылі калі ці чулі,</p>
<p>Каб такія дзівакі былі?</p>
<p> </p>
<p>Вось адзін стаіць ў канцы вагона,</p>
<p>Не самжыўшы ні на міг вачэй,</p>
<p>Хоць, відаць, нямала ўжо бяссонных</p>
<p>У дарозе ён правёў начэй.</p>
<p> </p>
<p>Вось другі прыпаў да цёмнай шыбы</p>
<p>І глядзіць, забыўшы аб усім,</p>
<p>На далёкі аганёк сялібы,</p>
<p>Быццам цэлы свет у ім адным.</p>
<p> </p>
<p>Што ж яны такое выглядаюць?</p>
<p>Што яны там бачаць уначы?</p>
<p>Не пытай, чаго яны шукаюць,</p>
<p>І хвілінку, дружа, памаўчы.</p>
<p> </p>
<p>Дай нам выліць смутак па радзіме,</p>
<p>Дай сустрэчай сэрца наталіць,</p>
<p>А цяпер давай цябе абдымем</p>
<p>І пачнём па-брацку гаварыць.</p>
<p> </p>
<p>Можа быць, табе і невядома,</p>
<p>Што мы думаем і чым жывём.</p>
<p>А я сам, даўно не быўшы дома,</p>
<p>Стаў чуток такім жа дзіваком.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter222"></a>ХВАЛЯ</h4>
<p>Зорнай ноччу ў глухіх акіянскіх глыбінях</p>
<p>Спала стомлена хваля, стыхій гаспадыня.</p>
<p>На світанні ўзнялася яна пакупацца,</p>
<p>Ды не суджана беднай было разгуляцца,</p>
<p>Бо як толькі па свет паказалася голай,</p>
<p>Прамяністая зорка яе раскалола.</p>
<p> </p>
<p>З адламанага з болем у хвалі кавалка</p>
<p>Нарадзілася тут жа маленькая хвалька</p>
<p>І пабегла, пабегла, як бегаюць дзеці...</p>
<p>За малой прыпусціўся разбуджаны вецер,</p>
<p>А за ветрам услед паляцелі аблокі,</p>
<p>Ды малая была ўжо далёка-далёка.</p>
<p> </p>
<p>Затужыла старая магутная хваля,</p>
<p>То нахлыне на бераг, то ў мора адваліць,</p>
<p>Б’ецца ў бераг, варочае камень і гальку,</p>
<p>Усё кліча-гукне маленькую хвальку</p>
<p>І не можа дагэтуль ніяк здагадацца,</p>
<p>Што ніколі ўжо ёй за малою не ўгнацца.</p>
<p> </p>
<p>Тая вырасла, стала высокай, імклівай</p>
<p>І сярод неспакойных сябровак бурлівых</p>
<p>Кружыць недзе, пакуль аж сама не прыстане,</p>
<p>У шырокім, бязмежным, як свет, акіяне.</p>
<p> </p>
<p class="sign">1964 г.</p>
<p> </p>
<p> </p>
<h3><a id="chapter223"></a>Сатырычныя вершы</h3>
<p> </p>
<h4><a id="chapter224"></a>ЯК ПАРТЫЗАН «ДЗЕД» ЗАДАЎ ФРЫЦАМ АБЕД</h4>
<p>На разведку выйшлі фрыцы,</p>
<p>Падыходзяць пад лясок.</p>
<p>— Чым бы можна пажывіцца? —</p>
<p>Паглядаюць у бінокль.</p>
<p>Бачаць прагнымі вачыма:</p>
<p>Па дарозе пры ляску</p>
<p>Цягне баба за плячыма</p>
<p>Падсвінака у мяшку.</p>
<p>Быццам гончыя сабакі,</p>
<p>То галопам, то трушком</p>
<p>Прыпусціліся ваякі</p>
<p>За жанчынаю з мяшком.</p>
<p>— Падавай,— крычаць,— для штаба</p>
<p>Падсвінака на абед.</p>
<p>Абарочваецца баба:</p>
<p>— Я не баба, я — сам «Дзед».</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter225"></a>ВЯСНОВЫЯ РЭЗЕРВЫ</h4>
<p>Гітлер страшыць наступленнем</p>
<p>І рыхтуе «папаўненне».</p>
<p>Перад ім за радам рад</p>
<p>Выйшла войска на парад.</p>
<p>Першы рад — сляпы ваяка</p>
<p>І бязрукі забіяка;</p>
<p>У другім за імі ўслед</p>
<p>Чыкіляе нейкі дзед;</p>
<p>А далей — яшчэ дзве сцервы...</p>
<p>Вось і ўсе яго «рэзервы».</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter226"></a>ПАРТРЭТЫ ФАШЫСЦКІХ ВАЯК</h4>
<p> </p>
<h5><a id="chapter227"></a>«Налётчык-знішчальнік»</h5>
<p>Ён пад неба не ўзлятае,</p>
<p>А свіней усё знішчае,</p>
<p>І як бачылі вы самі,</p>
<p>З капытамі, з трыбухамі.</p>
<p> </p>
<h5><a id="chapter228"></a>«Майстра штыкавога ўдару»</h5>
<p>Б’е ён трапна і напэўна</p>
<p>Толькі ў курыцу і пеўня.</p>
<p> </p>
<h5><a id="chapter229"></a>«Абаронца»</h5>
<p>Фрыцы Ганса атакуюць,</p>
<p>Трацяць кулі упустую:</p>
<p>«Акапаўшыся» ля крамы</p>
<p>За мяшкамі ды кубламі,</p>
<p>Ганс ніколі, аж да скону.</p>
<p>Не накіне абарону.</p>
<p> </p>
<h5><a id="chapter230"></a>«Герой»</h5>
<p>Ён калісь ва ўсіх гасціных</p>
<p>Паланіў берлінскіх дам.</p>
<p>А да нашае жанчыны</p>
<p>У палон папаўся сам.</p>
<p> </p>
<h5><a id="chapter231"></a>«Пераможца»</h5>
<p>Вось які яго партрэт:</p>
<p>Каска, крыжык і шкілет.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter232"></a>НЕЧАКАНАЯ СУСТРЭЧА</h4>
<p>Цёплы дзень. Трава на лузе</p>
<p>Зелянее, як дыван.</p>
<p>Цішыня ва ўсёй акрузе:</p>
<p>Ні стральбы, ні партызан.</p>
<p> </p>
<p>Асмялеўшы, на палянку</p>
<p>Над блакітнаю ракой</p>
<p>Выйшлі фрыцы на гулянку,</p>
<p>Захапляюцца красой.</p>
<p> </p>
<p>Між сабой яны гергечуць:</p>
<p>— О, які прыгожы кут!</p>
<p>О, які прыгожы рэчка!</p>
<p>— Дас іст наша! Дас іст гут!</p>
<p> </p>
<p>Раптам ціха пракаціўся</p>
<p>Злева шэлест, справа — хруст,</p>
<p>Грозна дуб зашавяліўся,</p>
<p>Зварухнуўся гнеўна куст.</p>
<p> </p>
<p>Немцам больш не да красы,</p>
<p>Узняліся валасы,</p>
<p>Узняліся, сталі дуба,</p>
<p>Як пачуўся голас з дуба:</p>
<p> </p>
<p>«Рукі ўгору, пёс крывавы!</p>
<p>Не для вас тутэйшы кут,</p>
<p>Рэчка — наша, нашы травы,</p>
<p>Наша ўсё, а вам — капут!»</p>
<p> </p>
<p class="sign">1942 г.</p>
<p> </p>
<h4><a id="chapter233"></a>ДВА ПАРАДКІ</h4>
<p>Фрыцы новы ў Беларусі</p>
<p>Усталёўваюць парадак:</p>
<p>Забіраюць куры, гусі,</p>
<p>У Берлін вывозяць статак.</p>
<p> </p>
<p>Вельмі ж люба для фашыста,</p>
<p>Каб на вёсцы стала «чыста»:</p>
<p>У засеку — ні зярняці,</p>
<p>У хляве — ні парасяці.</p>
<p>Ні авечкі, ні каровы...</p>
<p>Вось які парадак новы.</p>
<p> </p>
<p>Селянін жа ўпарта верне</p>
<p>На стары савецкі лад:</p>
<p>Адбірае ў фрыца зерне</p>
<p>І вязе яго назад.</p>
<p>А каб поўны быў парадак —</p>
<p>Ён назад вядзе і статак.</p>
<p> </p>
<p>Ласка весела рыкае,</p>
<p>Падсвінак у хлеў спяшае,</p>
<p>Бегучы, сакочуць куры...</p>
<p>Толькі Фрыц ідзе пануры,</p>
<p>Фрыц, прывязаны за хвост,</p>
<p>Абдзірала і прахвост.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter234"></a>ВЯСЕННЕ-ЛЕТНІЯ РАБОТЫ</h4>
<p>Штодзень з нядзелі да нядзелі</p>
<p>Крывавы Гітлер край наш дзеліць:</p>
<p>Кавалак Герынгу таўстому,</p>
<p>Кавалак Гебельсу малому,</p>
<p>Кавалак Лею-валацугу,</p>
<p>Кавалак Гімлеру-зладзюгу</p>
<p>І па кавалку ўсёй брыдзе,</p>
<p>Што ўслед за Гімлерам ідзе.</p>
<p>І вось прыйшлі да нас бандыты,</p>
<p>Звярыны чыняць свой закон,</p>
<p>Людзей зганяюць на прыгон.</p>
<p>Ну, што ж, народ наш — працавіты</p>
<p>Ён працу любіць, паважае</p>
<p>І дружна гуртам пачынае</p>
<p>Вясенне-летнія работы:</p>
<p>Аруць арыйскімі насамі,</p>
<p>А косяць рускімі клінкамі.</p>
<p>Часамі вяжуць у снапы.</p>
<p>Часамі зразу — у цапы.</p>
<p>Пасля касьбы і малачэння —</p>
<p>Засыпка шкоднага насення:</p>
<p>На чорных костак паўасміны</p>
<p>Даецца жвіру тры аршыны.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter235"></a>ФАШЫСЦКІЯ ПАРАДКІ — ГРАБЕЖ І ПАДАТКІ</h4>
<p>Падаткі, падаткі, падаткі, падаткі...</p>
<p>У Гітлера толькі такія парадкі.</p>
<p> </p>
<p>Падатак за садзік, за дрэва пры доме,</p>
<p>Падатак за вокны, падатак за комін,</p>
<p> </p>
<p>Падатак за кошку, падатак за мыш,</p>
<p>Падатак за тое, што ходзіш, што спіш...</p>
<p> </p>
<p>Ды з некага дзерці падлюгам падаткі:</p>
<p>У лес уцяклі нашы дзеці і маткі.</p>
<p> </p>
<p>І фрыцы падаткаў ніяк не спагоняць,</p>
<p>Са злосцю жывёлу на вісельню гоняць.</p>
<p> </p>
<p>— Нядоімшчык! — грозна равуць на сабаку,</p>
<p>Са смехам чапляюць пятлю небараку.</p>
<p> </p>
<p>Ну, што ж, няхай сэрцы бандыты пацешаць,</p>
<p>Іх скора саміх, як сабак, будуць вешаць.</p>
<p> </p>
<p>I будзе глядзець ускудлачаны пёс,</p>
<p>Як Фрыц задзярэ свой расквашаны нос.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter236"></a>ПА «ДОБРАЙ» ВОЛІ</h4>
<p>— Усё па добрай волі</p>
<p>Ты робіш, беларус:</p>
<p>Жывеш без круп,</p>
<p>без солі</p>
<p>Ці ж гэта наш прымус?!</p>
<p> </p>
<p>Так пішуць у газетах</p>
<p>Разбойнікі пяра.</p>
<p>А глянь ты на кабету,</p>
<p>Што гоняць са двара.</p>
<p> </p>
<p>Ад родных хат і поля,</p>
<p>Ад кветак на лугу</p>
<p>Яе па «добрай» волі</p>
<p>Вядуць на ланцугу.</p>
<p> </p>
<p>На катаржную працу</p>
<p>У Гамбург завялі,</p>
<p>У панскія палацы</p>
<p>Найміткай аддалі.</p>
<p> </p>
<p>Ні шчасця ёй, ні долі</p>
<p>Няма там, беларус:</p>
<p>Яна па «добрай» волі</p>
<p>Цягае страшны груз.</p>
<p> </p>
<p>Яе таўстая немка</p>
<p>Штодзень нагайкай б’е.</p>
<p>Рабыня-чужаземка</p>
<p>Маўкліва слёзы лье.</p>
<p> </p>
<p>А гаспадар скуголіць:</p>
<p>— Ты маеш вольны час</p>
<p>Пішы па «добрай» волі,</p>
<p>Як слаўна жыць у нас.</p>
<p> </p>
<p>Няшчасная кабета,</p>
<p>Як загадаў фашыст,</p>
<p>Пад руляй пісталета</p>
<p>Дахаты піша ліст.</p>
<p> </p>
<p>І вось, з тугою, з болем</p>
<p>Успомніўшы свой дом,</p>
<p>Яна па «добрай» волі</p>
<p>Пакончыла з жыццём.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter237"></a>ПРЫГОДЫ ГАМБУРГСКІХ ДАМ</h4>
<p>Спадабаўся ў Беларусі</p>
<p>Акупантам умалот:</p>
<p>Тут да хлеба ёсць і гусі,</p>
<p>Ёсць і сала, ёсць і мёд.</p>
<p> </p>
<p>Пі і еж сабе без нормы!..</p>
<p>І яны навезлі к нам</p>
<p>Для папраўкі і адкорму</p>
<p>Згаладалых іхніх дам.</p>
<p> </p>
<p>Ды нядоўга дамы елі</p>
<p>Беларускі хлеб і мёд:</p>
<p>Толькі вылезці паспелі —</p>
<p>Чуюць, строчыць кулямёт.</p>
<p> </p>
<p>Не да сала дамам стала —</p>
<p>Партызаны на сяле.</p>
<p>Жонка мужа засядлала,</p>
<p>Села, быццам на сядле.</p>
<p> </p>
<p>І як свіснула над вухам,</p>
<p>Як прышпорыла пад бок,</p>
<p>Муж завойкаў толькі глуха,</p>
<p>Кавырнуў нагой пясок.</p>
<p> </p>
<p>І памчаў ён не дарожкай,</p>
<p>А палямі, уцалік,</p>
<p>І праз момант з гэтай ношкай</p>
<p>У тумане дзесьці знік.</p>
<p> </p>
<p>Да крыві хрыбет і спіну</p>
<p>Фрыц засёдланы нацёр,</p>
<p>Покуль тоўстую скаціну</p>
<p>Аж да Гамбурга дапёр.</p>
<p> </p>
<h5><a id="chapter238"></a>* * *</h5>
<p>Якая ж з гэтага навука фрыцам?</p>
<p>Калі задумае каторы з іх жаніцца</p>
<p>І, ажаніўшыся, у нашую старонку</p>
<p>Адважыцца прывезці жонку,</p>
<p> </p>
<p>То перад тым, як ехаць у сяло,</p>
<p>Няхай прыдбае добрае сядло,</p>
<p>Каб, з нашай уцякаючы краіны,</p>
<p>Не намазоліць жонкай спіны.</p>
<p> </p>
<p class="sign">1942 г.</p>
<p> </p>
<p> </p>
<h4><a id="chapter239"></a>«ЗНАТОК» БЕЛАРУСІ</h4>
<p>Паўз лясы цягнік імчыцца.</p>
<p>У вагоне едуць фрыцы,</p>
<p>І адзін між іх, старэйшы,</p>
<p>Навучае маладзейшых:</p>
<p>— Беларусь я добра знаю:</p>
<p>Дзе руіны скрозь без краю,</p>
<p>Дзе палетак голы, чысты,</p>
<p>Там пануем мы — фашысты.</p>
<p>А вось тут, дзе ёсць каровы,</p>
<p>Сцеражыцеся дубровы...</p>
<p> </p>
<p>Фрыц дакончыць не паспеў</p>
<p>І на міне узляцеў.</p>
<p> </p>
<p class="sign">1942 г.</p>
<p> </p>
<h4><a id="chapter240"></a>ДОБРАЯ ЦЁТКА</h4>
<p>Перамёрзшы, акалеўшы,</p>
<p>Колькі дзён зусім не еўшы,</p>
<p>Курт даўгі і Ганс кароткі</p>
<p>Уваліліся да цёткі:</p>
<p>— Ну, старая, без утайкі</p>
<p>Падавай курэй і яйкі!</p>
<p> </p>
<p>І... нябачаная справа —</p>
<p>Цётка кажа ім ласкава:</p>
<p>— Я курэй-то не гадую,</p>
<p>А вось пеўнем пачастую.</p>
<p> </p>
<p>Ад здзіўлення Курт нямее,</p>
<p>Ганс ад радасці шалее,</p>
<p>А тым часам цётка гнеўна</p>
<p>Для «гасцей» пускае «пеўня».</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter241"></a>МАЛЫЯ ЖАРТЫ</h4>
<p>Раз партызанскі наш атрад</p>
<p>Ад немцаў атрымаў загад:</p>
<p>«Прыходзь усе ў камендатуру,</p>
<p>Іначай я спускаю шкуру».</p>
<p> </p>
<p>Хоць камандзір у нас упарты,</p>
<p>Ды з фрыцамі малыя жарты.</p>
<p>Падумаў ён і так і гэтак,</p>
<p>Паслаў у вёску пяць разведак,</p>
<p>Пасля сабраў усіх і кажа:</p>
<p>— Давайце, хлопцы, немцу ўважым,</p>
<p>А то яшчэ сапраўды здуру</p>
<p>Здзярэ з сябе ад злосці шкуру.</p>
<p> </p>
<p>І вось мы позняю парою</p>
<p>Да каменданта грамадою,</p>
<p>Каб шкуры ён не драў у злосці,</p>
<p>Ідзём з гранатамі ў госці.</p>
<p>Прыйшлі. І што ж? Фашыст падвёў!</p>
<p>Ледзь толькі камандзір зайшоў,</p>
<p>То камендант змяніў натуру:</p>
<p>Но ўспамінаючы пра шкуру,</p>
<p>Ён раптам на падлогу бух</p>
<p>І тут жа выпусціў свой дух.</p>
<p> </p>
<p class="sign">1943 г.</p>
<p> </p>
<h4><a id="chapter242"></a>САБАКАМ — САБАЧАЯ СМЕРЦЬ</h4>
<p>Нам ветла ўсміхаліся далі,</p>
<p>Нас цёплаю ласкай віталі</p>
<p>Палеткі, лугі і лясы.</p>
<p>Навалай жалеза і сталі</p>
<p>Наш мір і спакой растапталі</p>
<p>Тупыя фашысцкія псы.</p>
<p> </p>
<p>Не дай жа фашысцкай пачвары</p>
<p>Таптаць залатыя абшары</p>
<p>І ў лютасці дзікай шалець.</p>
<p>Грамі іх снарадам, таварыш,</p>
<p>Глушы іх гранатай, таварыш,</p>
<p>Сабакам — сабачая смерць!</p>
<p> </p>
<p>Яны нашы хаты спалілі,</p>
<p>Яны нашых матак забілі,</p>
<p>Замучылі нашых дзяцей.</p>
<p>На многія вёрсты і мілі</p>
<p>Устала магіла к магіле</p>
<p>Па волі нязваных «гасцей».</p>
<p> </p>
<p>Няхай жа курыць у пажары,</p>
<p>У дыме, як чорныя хмары,</p>
<p>Варожае мяса і шэрсць.</p>
<p>Палі іх агнямі, таварыш,</p>
<p>Знішчай іх штыкамі, таварыш,</p>
<p>Сабакам — сабачая смерць!</p>
<p> </p>
<p>Няма ім ніякай патолі!</p>
<p>Адпомсцім ім так, як ніколі,</p>
<p>За пашы палеткі і гай,</p>
<p>За нашыя хаты і поле,</p>
<p>За нашу забраную волю,</p>
<p>За наш абрабованы край!</p>
<p> </p>
<p>Мацней жа па гадах удары!</p>
<p>Агнём справядлівае кары</p>
<p>Хай помста не кіне гарэць.</p>
<p>Знішчай іх, чым можаш, таварыш,</p>
<p>І ты пераможаш, таварыш...</p>
<p>Сабакам — сабачая смерць!</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter243"></a>ВЯРОЎКА БУДЗЕ</h4>
<p>Ці дасце вы, людзі, веры —</p>
<p>Нават Гебельс, нават Герынг,</p>
<p>Нават Гітлер-захрыбетнік</p>
<p>Ачышчаюць самі сметнік.</p>
<p> </p>
<p>Што ж іх цягне так да смецця?</p>
<p>Кажуць, цяжка жыць на свеце:</p>
<p>Час павесіцца прыходзіць,</p>
<p>А вяроўкі не знаходзяць.</p>
<p>Скрозь яны яе шукаюць...</p>
<p> </p>
<p>Ды дарэмна час губляюць.</p>
<p>Марна корпаюцца ў брудзе:</p>
<p>Што ўжо што такой паскудзе,</p>
<p>А вяроўка пэўна будзе.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter244"></a>ГІТЛЕР ПЕСЕНЬ НЕ ПЯЕ</h4>
<p>У раёне Таганрога</p>
<p>Фрыцы трапілі ў засад,</p>
<p>Ушчаміліся нябогі,</p>
<p>Што ні ўперад, ні назад.</p>
<p> </p>
<p>І няма ўжо ім збавення:</p>
<p>Нашы часці навакол,</p>
<p>Гэта значыць — акружэнне,</p>
<p>А па-іхняму — кацёл.</p>
<p> </p>
<p>Што ж, пасудак вельмі мілы!</p>
<p>І мы там у тым катле</p>
<p>Іх усіх пераварылі,</p>
<p>Што цудоўны выйшаў клей.</p>
<p> </p>
<p>А пасля ўжо, каля Ельні</p>
<p>Ды ля іншых гарадоў,</p>
<p>Як падсвінкаў па патэльні,</p>
<p>Сталі смажыць іх сяброў.</p>
<p> </p>
<p>Гітлер плача, Гітлер вые,</p>
<p>Гітлер песень не пяе,</p>
<p>Дні і ночы франтавыя</p>
<p>Думы думае свае.</p>
<p> </p>
<p>А пакуль ён думаў думы,</p>
<p>Мы бліжэй прыйшлі пад Бранск,</p>
<p>На Ўкраіне ўзялі Сумы,</p>
<p>А ў Данбасе Лісічанск.</p>
<p> </p>
<p>І пытае ён праз слёзы,</p>
<p>Дзе чакаць яму канца:</p>
<p>На Дняпры, ці на Бярозе,</p>
<p>А ці тут жа ля Данца.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter245"></a>ЭПІТАФІІ ДЛЯ АРЫЙСКАЙ ПОГАНІ</h4>
<p> </p>
<h5><a id="chapter246"></a>Над магілай невядомага салдата</h5>
<p>Тут пахаваны невядомы фрыц,</p>
<p>Славуты тым між розных чужаніц,</p>
<p>Што больш за ўсіх ён вешаў і паліў</p>
<p>І першы галаву сваю злажыў.</p>
<p> </p>
<h5><a id="chapter247"></a>Над магілай афіцэра</h5>
<p>Раскормлены, як вол, і, як лісіца, рыжы,</p>
<p>Адбаляваўшы ў Празе і ў Парыжы,</p>
<p>Тут на спачынак злёг нямецкі афіцэр.</p>
<p>Не ведаем, дзе ён знаходзіцца цяпер,</p>
<p>Бо ад яго на гэтай вось зямлі</p>
<p>Адну руку і галаву знайшлі.</p>
<p> </p>
<h5><a id="chapter248"></a>Над магілай памешчыка</h5>
<p>У гэтай вузенькай магіле</p>
<p>На стоптаным пясчаным схіле</p>
<p>Ляжыць таўсты фашысцкі пан,</p>
<p>Уложаны рукой сялян.</p>
<p>Ён груганом на нашы землі ўбіўся</p>
<p>І нашаю ж зямлёю падавіўся.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter249"></a>УСЕАГУЛЬНАЯ РАСПРАДАЖА</h4>
<p>Ад Маравы і да Эльбы,</p>
<p>Між каналаў і лясоў,</p>
<p>Дабіваюць нашы стрэльбы</p>
<p>Лютых гітлераўскіх псоў.</p>
<p> </p>
<p>Кленучы свой лёс і маму,</p>
<p>З гарадка да гарадка</p>
<p>Цягнуць фрыцы рэшткі хламу</p>
<p>І пускаюць з малатка.</p>
<p> </p>
<p>Тут і гебельсавы «качкі»,</p>
<p>І нямецкія арлы,</p>
<p>І павязаныя ў пачкі</p>
<p>«Непрыступныя» валы.</p>
<p> </p>
<p>Вал усходні, вал заходні</p>
<p>І яшчэ якісьці вал...</p>
<p>Ды ніводзін непрыгодны</p>
<p>Для аховы абдзірал.</p>
<p> </p>
<p>І купцоў зусім не стала,</p>
<p>Бо прыкончыўся запас</p>
<p>Нарабованага сала</p>
<p>І накрадзеных каўбас.</p>
<p> </p>
<p>Гітлер сам круціў катрынку,</p>
<p>Ды нішто не памагло:</p>
<p>Пакупцоў няма на рынку</p>
<p>На такое барахло.</p>
<p> </p>
<p>А тым часам, быццам бура,</p>
<p>Мы ўварваліся ў Берлін,</p>
<p>І галоўны крамнік-фюрар</p>
<p>Знік, як цень, сабачы сын.</p>
<p> </p>
<p>Кажуць, быццам даў ён «дуба»:</p>
<p>Можа й так, калі ж не так,—</p>
<p>Не міне падлюгі згуба,</p>
<p>Як і ўсіх яго сабак.</p>
<p> </p>
<p>І апошні з іх за марку</p>
<p>З малатка прадасца сам,</p>
<p>Каб дастаць пятлю для карку</p>
<p>І не здацца ў рукі нам.</p>
<p> </p>
<p class="sign">1945 г.</p>
<p> </p>
<p> </p>
<h4><a id="chapter250"></a>БОТЫ</h4>
<p>Ізноў ліхаманкай ваеннай гараць</p>
<p>Заходнегерманскія землі.</p>
<p>Каторую ноч генералы не спяць</p>
<p>І сам гаспадар іх не дрэмле.</p>
<p> </p>
<p>Усё ўжо гатова да новай вайны —</p>
<p>Гарматы, бацылы і порах,</p>
<p>Салдатам вермахта пашыты штаны</p>
<p>Па амерыканскіх узорах.</p>
<p> </p>
<p>І толькі адно непакоіць паноў —</p>
<p>Салдацкія простыя боты:</p>
<p>Яны, як вядома з мінулых баёў,</p>
<p>Павінны быць моцнай работы.</p>
<p> </p>
<p>Не жартачкі, трэба да самай Масквы</p>
<p>Дайсці будзе арміі з часам...</p>
<p>І сам гаспадар правярае іх швы</p>
<p>І пробуе ногцем абцасы.</p>
<p> </p>
<p>Нічога не скажаш, падэшвы цяпер</p>
<p>Адліты з якогась саставу,</p>
<p>І як ні памацай, і як ні правер —</p>
<p>Абутак змайстрован на славу.</p>
<p> </p>
<p>Нядаўна ў сырой сталінградскай зямлі,</p>
<p>Пад час палявое работы,</p>
<p>У цёмнай салдацкай магіле знайшлі</p>
<p>Такія ж дзябёлыя боты.</p>
<p> </p>
<p>Нямала па свеце прайшлі яны міль,</p>
<p>Нямала гразі памясілі,</p>
<p>Але не кранула ні гніль іх, ні цвіль...</p>
<p>Няма толькі тых, што насілі.</p>
<p> </p>
<p>І некаму бонскаму боту сказаць:</p>
<p>— У гэтым абутку калісьці</p>
<p>Дайшла аж да Волгі фашысцкая раць,</p>
<p>Ды толькі не здолела выйсці.</p>
<p> </p>
<p class="sign">1955 г.</p>
<p> </p>
<p> </p>
<h4><a id="chapter251"></a>НА ПРЫЁМЕ Ў МЭРА ГОРАДА</h4>
<p>Аднойчы я з другімі (мэрам</p>
<p>І я стаў князем ці паслом)</p>
<p>Запрошан быў нью-йоркскім мэрам</p>
<p>На нейкі раут ці прыём.</p>
<p> </p>
<p>Прыйшоў, стаю сабе ў куточку,</p>
<p>А навакол мяне адны,</p>
<p>Як снег, бялюткія сарочкі,</p>
<p>Як дудкі, вузкія штаны.</p>
<p> </p>
<p>Дыпламатычныя натуры</p>
<p>Ад непатрэбных ім вачэй</p>
<p>Замаскаваны ў гарнітуры</p>
<p>Ад цёмнай ночанькі чарней.</p>
<p> </p>
<p>Паглядзіш — банцікі на шыі</p>
<p>Ім выгляд надаюць такі,</p>
<p>Нібы ад страшнай ім Расіі</p>
<p>Яны замкнуты на замкі.</p>
<p> </p>
<p>І тут жа поруч, недалёка,</p>
<p>З празрыстых крэпаў і шаўкоў</p>
<p>Віюцца тонкія аблокі</p>
<p>Усіх адценняў і таноў.</p>
<p> </p>
<p>У гэтых лёгкіх хмарах недзе,</p>
<p>Нібы вар’яцкі карагод,</p>
<p>Лунаюць людзі і мілэдзі</p>
<p>Усіх узростаў і парод.</p>
<p> </p>
<p>Іх грудзі, поўныя надзеі,</p>
<p>На зайздрасць іншым мацяркам</p>
<p>Адкрыты ў гонар Асамблеі</p>
<p>Усім пяці мацерыкам.</p>
<p> </p>
<p>І тут, у гэтай зале белай,</p>
<p>Набітай маскамі наўсцяж,</p>
<p>Мне стаў нарэшце зразумелым</p>
<p>Амерыканскі лад жыцця:</p>
<p> </p>
<p>Адзін вылузваецца з скуры,</p>
<p>Каб свету сорам паказаць,</p>
<p>Другі замкнуўся ў гарнітуры,</p>
<p>Каб бессаромнасць прыхаваць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter252"></a>ХТО ЁН?</h4>
<p>Жыве ў Нью-Йорку нейкі пан.</p>
<p>У кулуарах у ААН</p>
<p>Аб ім ужо нямала дзён</p>
<p>Ідзе дыскусія — хто ён?</p>
<p>Адны гавораць — адвакат,</p>
<p>Другія кажуць — дыпламат,</p>
<p>А там гучыць аж цэлы хор,</p>
<p>Што ён выдатнейшы акцёр,</p>
<p>Які пад маскай перуанца</p>
<p>Іграе слуг амерыканца,</p>
<p>А сам ён думае, што ён</p>
<p>Па меншай меры — Цыцэрон.</p>
<p>Калі ж сказаць без лішніх слоў,</p>
<p>Дык ён звычайны... Смердзякоў.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter253"></a>ЗДАРЭННЕ НА АДНЫМ СХОДЗЕ</h4>
<p>На сходзе Аб’яднаных Нацый</p>
<p>Аднойчы выступіў Гарацый...</p>
<p>Не той, вядомы на ўвесь свет</p>
<p>Славуты рымлянін-паэт,</p>
<p>А просты пісарчук адзін</p>
<p>З краін «Амерыкен-лацін».</p>
<p>Свае паклёпы на Саветы</p>
<p>Ён сачыняў, нібы санеты,</p>
<p>І разышоўся ўрэшце так,</p>
<p>Што, праўду ведаўшы, зямляк</p>
<p>Не вытрымаў хлусні нахала</p>
<p>І крыкнуў голасна на залу:</p>
<p>— Пастой, а ты не брэшаш, хам,</p>
<p>Калі нахабна кажаш нам,</p>
<p>Што рускім быццам бы не любы</p>
<p>Сыны і Мексікі і Кубы.</p>
<p>Відаць, не любы ты адзін,</p>
<p>Дык ты ж не сын, а... сукін сын!—</p>
<p>Зямляк с прамоўцай добра знаўся</p>
<p>І, безумоўна, не мыляўся.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter254"></a>АМЕРЫКАНСКІ ЛАД ЖЫЦЦЯ</h4>
<p>Я зноў у гэтым тлумным горадзе,</p>
<p>І гаварлівым, і нямым,</p>
<p>Дзе роскаш пышная і гора дзе</p>
<p>Зліліся ў подыху адным.</p>
<p> </p>
<p>Брадвей у залацістым полымі,</p>
<p>У муравейніках машын,</p>
<p>Напоўнен грукатам і голымі</p>
<p>Натоўпамі пустых жанчын.</p>
<p> </p>
<p>Як на кастрах калісьці блудніцы</p>
<p>За праграшэнні свецкіх дам,</p>
<p>Яны, сучасныя пакутніцы,</p>
<p>Гараць на вогнішчах рэклам.</p>
<p> </p>
<p>На іх здаля глядзяць панурыя</p>
<p>Муры кварталаў дзелавых,</p>
<p>Ад золата крывава-бурыя,</p>
<p>З вачамі шыльдаў агнявых.</p>
<p> </p>
<p>І тут жа поруч, дзе мільярдамі</p>
<p>Варочае адзін магнат,</p>
<p>Далей двума якімі ярдамі</p>
<p>Стаіць яго так званы «брат».</p>
<p> </p>
<p>Сляпы, сагнуўшыся ад холаду,</p>
<p>На продаж вынес алавец,</p>
<p>І хоць апух увесь ад голаду,</p>
<p>Ён — не жабрак, а ён — «купец».</p>
<p> </p>
<p>Маімі кпінамі адкрытымі</p>
<p>Я ні на кроплю не маню.</p>
<p>Прайдзіцеся глухімі стрытамі</p>
<p>Ці па бліскучых авеню,</p>
<p> </p>
<p>Вы скрозь пабачыце аголены,</p>
<p>Без жаднай меры пачуцця,</p>
<p>Пракляты тройчы і адмолены</p>
<p>Амерыканскі лад жыцця.</p>
<p> </p>
<p class="sign">1964 г.</p>
<p> </p>
<p> </p>
<h3><a id="chapter255"></a>Пасмяротныя публікацыі</h3>
<p> </p>
<h4><a id="chapter256"></a>* * *</h4>
<p>Кружыць над полем шалёная замець,</p>
<p>Блізка грыміць, не сціхаючы, бой.</p>
<p>Ты, маё сэрца, і ты, мая памяць,</p>
<p>Што вы зрабілі са мной?!</p>
<p> </p>
<p>Вы перайшоўшага мёртвы гасцінец</p>
<p>І прамінуўшага смерці палі —</p>
<p>Дзесьці, у нейкай з маскоўскіх гасцініц</p>
<p>Зноўку па спрэчкі з сябрамі звялі.</p>
<p> </p>
<p>Хопіць! Абрыдала! Нас не пасварыш!</p>
<p>Роўна падзелім лаўровы вянец,</p>
<p>Так, як з таварышам верны таварыш</p>
<p>Дзеліць сягоння і хлеб і свінец.</p>
<p> </p>
<p>Трэба аб сталасці дбаць памаленьку —</p>
<p>Скроні пакрыты сняжком сівізны.</p>
<p>Нашымі крыўдамі Панамарэнку</p>
<p>Мы надаелі яшчэ да вайны.</p>
<p> </p>
<p>Дбайна шануючы быт беларускі,</p>
<p>Звычаі родных пакінутых сёл —</p>
<p>Хоць не багата пітва і закускі,</p>
<p>Сядзем давайце па-брацку за стол.</p>
<p> </p>
<p>Слушна сцвярджае таварыш Маўчанскі:</p>
<p>Простыя хлопцы, як наша братва —</p>
<p>Слуцкі ганчар ці рыбак нарачанскі</p>
<p>Могуць тварыць без пайка і пітва.</p>
<p> </p>
<p>Нашаму брату для чулага сэрца</p>
<p>Вострае слова ці жарт Крапівы</p>
<p>Лепей, як руская горкая з перцам —</p>
<p>Хопіш чуток — і не шум баравы.</p>
<p> </p>
<p>Стол жа сягоння убран адмыслова:</p>
<p>Тут пахаджае, шуміць і звініць</p>
<p>Хмельнаю брагаю верш Куляшова,</p>
<p>З водарам кміну і спелых брусніц.</p>
<p> </p>
<p>Лірыка Танка і лірыка Броўкі</p>
<p>Пеняцца ў кубках да самага дна.</p>
<p>Гэта хмяльней даваеннай зуброўкі</p>
<p>І гарачэй ад старога віна.</p>
<p> </p>
<p>Мы гэтым словам, як брагай, сагрэты,</p>
<p>Што нам халодная, злая зіма!</p>
<p>Шумна балююць сягоння паэты,</p>
<p>Шкода, што Пімена з намі няма.</p>
<p> </p>
<p>Сумна, што Колас пад небам Урала</p>
<p>Тужыць штовечар адзін пад акном.</p>
<p>Горка і цяжка, што Янка Купала</p>
<p>Болей не сядзе за гэтым сталом.</p>
<p> </p>
<p>Вып’ем жа чаркі пакуты і гора</p>
<p>Мужна, як нашыя продкі пілі.</p>
<p>Верую кожнай крывінкай, што скора</p>
<p>Вып’ем за радасць на роднай зямлі.</p>
<p> </p>
<p>З гэтага толькі і сэрца хмялее,</p>
<p>Зорнымі іскрамі сыплецца смех...</p>
<p>А над прасторамі кружыць завея,</p>
<p>Белымі хмарамі гонячы снег.</p>
<p> </p>
<p>Холадна ў полі і жудасна ў лесе...</p>
<p>Чаркаю лірыкі грэючы кроў,</p>
<p>Танк выпівае за Рыбку Алеся,</p>
<p>П’е за Сялібу Аркадзь Куляшоў.</p>
<p> </p>
<p>Слава і поспехі дзеляцца проста,</p>
<p>Крыўда сягоння душы не кране:</p>
<p>Кожнаму дадзена слова для тоста...</p>
<p>Вось падыходзіць чарга й да мяне.</p>
<p> </p>
<p>Каюся, грэшны,— ніводнай паэмы,</p>
<p>За выключэннем якогась пісьма!</p>
<p>І не таму, што хвалюючай тэмы</p>
<p>Ці адпаведнай задумы няма.</p>
<p> </p>
<p>Мы, раз’яднаныя, край наш, з табою,</p>
<p>Засумаваўшы па роднай зямлі,</p>
<p>Слухалі з Панчанкам рокаты бою,</p>
<p>После чыталі, а после пілі...</p>
<p> </p>
<p>Толькі, таварышы, трэба вам ведаць —</p>
<p>Тосты і мы гаварылі не раз</p>
<p>І перад вамі за гэтай бяседай</p>
<p>Тварам, як кажуць, не ўдарым у гразь.</p>
<p> </p>
<p>Дайце мне толькі хвіліну спакою,</p>
<p>Вызвальце роднае слова з ярма —</p>
<p>Я раскажу вам сягоння такое,</p>
<p>Чаго ні ў паэмах, ні ў казках няма.</p>
<p> </p>
<p>У Мінску быў калісьці дом</p>
<p>З пахучым бэзам пад акном.</p>
<p>Паміж абломкамі руін</p>
<p>Там камень уцалеў адзін.</p>
<p>І многа зім ужо і лет</p>
<p>На ім відаць выразны след</p>
<p>Малой дзіцячае нагі.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter257"></a>* * *</h4>
<p>Вавек не забудуцца добрыя справы,</p>
<p>Што ў гонар народа, на славу дзяржавы,</p>
<p>На ратных палетках смяротнай вайны</p>
<p>Тварылі харобрыя нашы сыны.</p>
<p> </p>
<p>У нашай краіне ёсць возера Свіцязь,</p>
<p>Там рос у маленстве праслаўлены віцязь.</p>
<p>І толькі над возера выйдуць заранкі</p>
<p>Ці блісне над борам зарніца нясмела —</p>
<p>Нам будзе здавацца, што з громам маланкі</p>
<p>На голавы немцаў, на чорныя танкі</p>
<p>Ў апошнім палёце імчыцца Гастэла.</p>
<p> </p>
<p>Калі ж па-над лесам пракоціцца рэха —</p>
<p>І сэрцы людскія агорне уцеха:</p>
<p>Нам здасца, што ў змроку начы сіняватай,</p>
<p>Прабіўшыся з нетраў на выбіты шлях,</p>
<p>Расхлістаўшы бурку, нястрымны Даватар</p>
<p>Імчыцца ўгалоп па варожых тылах;</p>
<p> </p>
<p>Грукочуць тачанкі і бразгаюць цуглі,</p>
<p>Гудуць капыты, высякаючы вуглі,</p>
<p>Храпуць, да зямлі прыпадаючы, коні —</p>
<p>І вораг нічым не стрымае пагоні,</p>
<p> </p>
<p>А выйдзем, пачуўшы гудок паравоза,</p>
<p>На шлях, дзе гамоніць Дняпро ці Бяроза,</p>
<p>Дзе стынуць масты і ў чаканні адказу</p>
<p>Гукае чыгунка... І ўспомнім адразу:</p>
<p>Тут з гэтых пакатых і стромкіх адхонаў</p>
<p>Спускаў эшалоны бяссмертны Заслонаў;</p>
<p> </p>
<p>Тут біліся хлопцы яго маладыя,</p>
<p>Каб юнкераў прускіх нашчадкі ліхія</p>
<p>Таптаць беларускіх прастораў не смелі,</p>
<p>Каб вечна ў халодных магілах калелі.</p>
<p> </p>
<p>І скрозь, дзе ні ступіш па нашай зямлі,—</p>
<p>Ці там, дзе ўміралі, ці там, дзе раслі,</p>
<p>Ці там, дзе шуканае шчасце знайшлі,—</p>
<p>Усюды пачуеш хвалу ад людзей</p>
<p>Геройству тваіх беларускіх дзяцей.</p>
<p> </p>
<p>Вось гэты курган старажытны крывіцкі</p>
<p>Раскажа, як мужна змагаўся Сільніцкі,</p>
<p>А гэта маўклівая вечна дуброва —</p>
<p>Як ворага біў камсамол Бумажкова,</p>
<p>А бор магілёўскі, між сыпкіх пяскоў,—</p>
<p>Як ворага біў малады Смалячкоў.</p>
<p> </p>
<p>Багатая наша зямля на імёны</p>
<p>Славутых герояў Айчыннай вайны!</p>
<p>Пра іх нам гаворыць і поплаў зялёны,</p>
<p>І шумныя нівы, і ціхія клёны,</p>
<p>І немыя сведкі баёў — курганы.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter258"></a>ПАРЭЧКІ</h4>
<p>Ці вы любіце парэчкі —</p>
<p>Белыя, чырвоныя?..</p>
<p>Я нядаўна каля рэчкі</p>
<p>Ела іх, зялёныя.</p>
<p> </p>
<p>Ад гаркоты ды аскомы</p>
<p>Ледзьве не заплакала.</p>
<p>А бабуся — ой, хітруся! —</p>
<p>Так і забалакала:</p>
<p> </p>
<p>— От няшчасная дзяўчынка!</p>
<p>Трэба ж гэтак здарыцца,</p>
<p>Што зялёная галінка</p>
<p>На малую сварыцца.</p>
<p> </p>
<p>Што ж ты зробіш, пачакаем,</p>
<p>Паспрабуем выстаяць,</p>
<p>А тады і паспытаем,</p>
<p>Калі добра выспеваюць.</p>
<p> </p>
<p>Я чатыры дні чакала,</p>
<p>Каб не рушыць злагады,</p>
<p>А на пяты — не ўтрывала,</p>
<p>Выбегла па ягады.</p>
<p> </p>
<p>Як забегла за будынкі,</p>
<p>Глянула — над рэчкаю</p>
<p>Аж усыпаны галінкі</p>
<p>Белаю парэчкаю.</p>
<p> </p>
<p>Белаю, буйною,</p>
<p>Проста залатою.</p>
<p> </p>
<p>Я нагнулася, сарвала</p>
<p>Шарык дзіўнае красы,</p>
<p>Але ягадка растала,</p>
<p>Белай кропляю расы.</p>
<p> </p>
<p>Чыстаю, празрыстаю,</p>
<p>Пасля ночы соннаю.</p>
<p> </p>
<p>А парэчкі каля рэчкі</p>
<p>Яшчэ ўсё зялёныя.</p>
<p> </p>
<p>Я ад гора ды няўдачы</p>
<p>Ледзьве не заплакала,</p>
<p>А бабуся — ой, хітруся! —</p>
<p>Зноў са мной балакала:</p>
<p> </p>
<p>— Пацярпі яшчэ, нябога,</p>
<p>Я кажу па шчырасці:</p>
<p>Будзе ягад многа-многа,</p>
<p>Дай ім толькі вырасці.</p>
<p> </p>
<p>У грымотнай цёмнай хмары</p>
<p>Папрасі ім дожджыку</p>
<p>Хай абмые ад загары...</p>
<p> </p>
<p>А парэчкі каля рэчкі,</p>
<p>Бачыла ж — зялёныя.</p>
<p> </p>
<p>Кожны дзень я дожджык клічу:</p>
<p>Дожджык, дожджык, сыпані!</p>
<p>Нашу рэчку не міні</p>
<p>На парэчкі ты ліні!</p>
<p> </p>
<p>Маёй просьбе паслухмяны,</p>
<p>Сыпануў ён апаўдні.</p>
<p>Над палямі, над лугамі</p>
<p>Дождж ішоў чатыры дні.</p>
<p> </p>
<p>Я чатыры дні чакала,</p>
<p>Можа, нават цэлых пяць.</p>
<p>Ды нарэшце не ўтрывала —</p>
<p>Выйшла ягады збіраць.</p>
<p> </p>
<p>Над лугамі — ні хмурынкі.</p>
<p>У кустах над рэчкаю</p>
<p>Аж усыпаны галінкі</p>
<p>Белаю парэчкаю.</p>
<p> </p>
<p>Белаю, буйною,</p>
<p>Проста залатою.</p>
<p> </p>
<p>Я нагнулася, сарвала,</p>
<p>Ды збянтэжана гляджу:</p>
<p>Тая ягадка растала</p>
<p>Белай кропелькай дажджу.</p>
<p> </p>
<p>Чыстаю, празрыстаю,</p>
<p>Пасля ночы соннаю.</p>
<p> </p>
<p>А парэчкі каля рэчкі</p>
<p>Яшчэ ўсё зялёныя!</p>
<p> </p>
<p>Я ад гора ды няўдачы</p>
<p>Ледзьве не заплакала,</p>
<p>А бабуся — ой, хітруся! —</p>
<p>Так са мной балакала:</p>
<p> </p>
<p>— Каб хутчэй над рэчкаю</p>
<p>Ягадка паспела,</p>
<p>Трэба каб зялёную</p>
<p>Сонейка прыгрэла.</p>
<p> </p>
<p>Дні чатыры сонца грэла,</p>
<p>Можа, нават цэлых пяць.</p>
<p>Я на шосты рана ўстала,</p>
<p>Выйшла ягады збіраць.</p>
<p> </p>
<p>Над лугамі — ні хмурынкі.</p>
<p>У кустах над рэчкаю</p>
<p>Аж усыпаны галінкі</p>
<p>Белаю парэчкаю.</p>
<p> </p>
<p>Сакавітай, спелай,</p>
<p>Чорнаю ды белай,</p>
<p>Белай ды чырвонай,—</p>
<p>Болей не зялёнай!</p>
<p> </p>
<p> </p>
<h4><a id="chapter259"></a>К. В. КІСЯЛЁВУ</h4>
<p> </p>
<h4><a id="chapter260"></a>(Надпіс на кнізе выбраных твораў)</h4>
<p>Кузьма Венедзіктавіч!</p>
<p>Гэтая кніга</p>
<p>Пісалася дваццаць чатыры гады.</p>
<p>І ёсць у ёй сцюжа, і дождж, і адліга,</p>
<p>І зоры, і сонца, і дзень малады.</p>
<p>І ёсць у ёй сейбіты, цеслі, салдаты,</p>
<p>Што біліся смела ў няроўным баю.</p>
<p>Няма толькі, каюся Вам, дыпламата,</p>
<p>Што верна бароніць Радзіму маю.</p>
<p>Але я пабачыў пасты і акопы,</p>
<p>Дзе мужна яны, як салдаты, стаяць,</p>
<p>І хочацца шчыра, каб набыты мой вопыт,</p>
<p>Памог мне ад сэрца пра іх напісаць.</p>
<p> </p>
<p class="sign">1957 г.</p>
<p> </p>
<p> </p>
<h4><a id="chapter261"></a>ДЫПЛАМАТЫ</h4>
<p>У небе — салютныя дугі ракет.</p>
<p>На доле — травой зарастаюць акопы.</p>
<p>І цешыцца мірнаю працаю свет</p>
<p>Ад Акіяніі і да Еўропы.</p>
<p> </p>
<p>Даўно адгрымеў над планетаю бой,</p>
<p>Жывыя вярнуліся ў шчасці дахаты.</p>
<p>І толькі нязменна на перадавой,</p>
<p>Як некалі й зараз стаяць дыпламаты,</p>
<p> </p>
<p>А наш дыпламат — гэта той жа салдат...</p>
<p>А можа быць — больш,— палкаводзец.</p>
<p>І добрых надзей на яго у нас шмат.</p>
<p>У нас — гэта значыць ў народзе.</p>
<p> </p>
<p>І ён — мой зямляча, сумленна нясе</p>
<p>Вялікай краіны вялікую службу.</p>
<p>Глядзіць, каб былі не пакрыўджаны ўсе,</p>
<p>Каб добра народаў ўмацоўвалі дружбу.</p>
<p> </p>
<p>Але ў яго сэрца з вялікіх трывог</p>
<p>Заходзіцца часта, грукоча заўзята.</p>
<p>І недзе на нейкай з сусветных дарог</p>
<p>Яно разарвецца, як тая граната.</p>
<p> </p>
<p>Хвала табе, сэрца, што ноччу і днём</p>
<p>Ты б’ешся за долю народа няспынна</p>
<p>І вечна жывым, неўміручым агнём</p>
<p>Бароніш ад ворагаў шчасце краіны.</p>
<p> </p>
<p class="sign">1964 г.</p>
<p> </p>
<p> </p>
<h4><a id="chapter262"></a>* * *</h4>
<p> </p>
<div class="EPIGRAPH">
<p><i>Майму добраму другу</i></p>
<p><i>Яфрэму Сцяпанавічу Сянько</i></p>
<p><i>і яго сям'і</i></p>
</div>
<div class="CLEAR"></div>
<p> </p>
<p>Мой добры дружа, мой Яфрэм,</p>
<p>Як шмат у нас заўсёды тэм</p>
<p>Для добрых гутарак сяброўскіх</p>
<p>З гісторый мінскіх і маскоўскіх,</p>
<p>З прыгод шчаслівых і няшчасных,</p>
<p>З падзей мінулых і сучасных!</p>
<p>Ды вось бяда, што часу мала,</p>
<p>Каб пасядзець нам, як бывала,</p>
<p>Няхай жа гэта кніга, браце,</p>
<p>Заўсёды будзе ў вашай хаце</p>
<p>Маім паўпрэдам і паслом.</p>
<p>Няхай штодзённа за сталом</p>
<p>Яна з табой вядзе размовы</p>
<p>Пра наш геройскі век суровы,</p>
<p>Пра перажытыя падзеі,</p>
<p>Пра нашы думы і надзеі.</p>
<p>Няхай у гэтай скромнай кнізе</p>
<p>Уцеха будзе добрай Лізе;</p>
<p>Няхай яна ўспамінам будзе</p>
<p>Маёй любімай слаўнай Людзе;</p>
<p>Няхай па ёй мяркуе Міша,</p>
<p>Ці добра Глебка вершы піша.</p>
<p>Іначай кажучы, фатыга</p>
<p>Мая ўся ў тым, каб гэта кніга</p>
<p>Заўсёды другам вам была</p>
<p>І замяніць мяне магла,</p>
<p>Калі мне ў сумны нейкі час</p>
<p>Пакінуць давядзецца вас.</p>
<p> </p>
<p class="sign">1969 г.</p>
<p> </p>
<p> </p>
<h3><a id="chapter263"></a>Вершы з кнігі «Дасэні»</h3>
<p> </p>
<h4><a id="chapter264"></a>ДАСЭНІ</h4>
<p>І словы забываюцца, не толькі справы...</p>
<p>А ў памяці маёй яшчэ жыве яскравы</p>
<p>Малюнак прадвясенні ціхі,</p>
<p>Калі руплівыя вясковыя ткачыхі</p>
<p>Марылі, Кацярыны і Аксені</p>
<p>Будзілі ўдарамі набіліц ранак,</p>
<p>Выдатныя ткалі дасэні.</p>
<p> </p>
<p>А выткаўшы нітоў у восем — дзесяць</p>
<p>На азяродзе іх сушыць павесяць</p>
<p>Або бяліць на поплаве пасцеляць</p>
<p>І тыя ўзорамі сваімі цвеляць</p>
<p>І неба сіняе, і лугавыя кветкі,</p>
<p>І белыя сады, і жоўтыя палеткі.</p>
<p>Цяпер забыўся нават тэрмін той — дасэні.</p>
<p> </p>
<p>Забылася цяпер і слова ёмкае — дасэні,</p>
<p>Якое бабкі нашыя Аксені</p>
<p>Ці маладыя дочкі іх Марылі</p>
<p>Адна другой як тайну гаварылі.</p>
<p> </p>
<p>Але я дбаю тут не пра старое ткацтва,</p>
<p>Мяне цікавіць нашае, маё мастацтва —</p>
<p>Мастацтва слова. І я сабраў адну — дзве жмені</p>
<p>Старой паэтыкі дасэні.</p>
<p> </p>
<p class="sign">1967 г.</p>
<p> </p>
<p> </p>
<h4><a id="chapter265"></a>* * *</h4>
<p>Я шмат прайшоў дарог —</p>
<p>Яны былі шырокія і вузкія.</p>
<p>Яны былі далёкія</p>
<p>І нашы — беларускія.</p>
<p> </p>
<p>I дзе б я ні бываў,</p>
<p>Якімі б ні ішоў гасцінцамі,</p>
<p>Адно прасіў ад лёсу —</p>
<p>Каб не памерці дзе ў гасцініцы.</p>
<p> </p>
<p>У тым пакоі добрым і дагледжаным,</p>
<p>Дзе ўсё і ўходжана, і ўсё аб’езджана.</p>
<p>Каб мне расстацца з сцежкаю маёй жыццёваю</p>
<p>Не пад гасцінічнаю шыльдай новаю,</p>
<p>А ў тым краі,</p>
<p>Дзе пад маёй касой трава лажылася пракосамі,</p>
<p>Дзе я ступаў дзіцячымі нагамі босымі.</p>
<p> </p>
<p class="sign">1969 г.</p>
<p> </p>
<p> </p>
<h4><a id="chapter266"></a>СТРОФЫ</h4>
<p>Ты ў мяне пытаеш, што такое строфы?</p>
<p>Ёсць на свеце чаплі, кнігаўкі і дрофы.</p>
<p> </p>
<p>Робяць птушкі гнёзды з тонкае галінкі,</p>
<p>З тысячы пясчынак і з адной травінкі.</p>
<p> </p>
<p>Два радкі ці дзесяць, дзесяць а ці сорак —</p>
<p>Важна, каб у вершы быў высокі ўзгорак.</p>
<p> </p>
<p>З гэтага узгорка глянеш на даліну,</p>
<p>У красе пабачыш родную краіну.</p>
<p> </p>
<p>З’явіцца і думка, з’явіцца і слова;</p>
<p>Два радкі напішаш — і страфа гатова.</p>
<p> </p>
<p>Хіба ў назве справа, у радках ці строфах?</p>
<p>Ёсць на свеце чаплі, кнігаўкі і дрофы.</p>
<p> </p>
<p>Робяць птушкі гнёзды з тонкае галінкі,</p>
<p>З тысячы пясчынак і з адной травінкі.</p>
<p> </p>
<p class="sign">1944 г.</p>
<p> </p>
<p> </p>
<h4><a id="chapter267"></a>* * *</h4>
<p>Я дакараю сваё юнацтва,</p>
<p>Што ў пошуках жывой красы</p>
<p>Не сталі творамі мастацтва</p>
<p>Зялёныя палі, лясы...</p>
<p> </p>
<p>Усёй паэзіі аснова —</p>
<p>Пульс няўрымслівы радка і пачуцця,</p>
<p>Не хараство нямога слова,</p>
<p>А хараство твайго жыцця.</p>
<p> </p>
<p class="sign">1968 г.</p>
<p> </p>
<p> </p>
<h4><a id="chapter268"></a>* * *</h4>
<p>Па моры, па сінім начным акіяне</p>
<p>Плылі каравелы на зыбістай хвалі.</p>
<p>Спявалі матросы ў празрыстым тумане,</p>
<p>І словы іх песні каціліся ў далі.</p>
<p> </p>
<p>Былі яны розныя, гэтыя словы,—</p>
<p>Пра службу і дружбу, пра гора і слёзы.</p>
<p>Не звязаны дружбай у самай асновы,</p>
<p>Яны не баяліся нават пагрозы.</p>
<p> </p>
<p>І вернае толькі адно слова «дружба»</p>
<p>Засцерагала: натрапім на рыф мы.</p>
<p>І так яно сталася: лодка разбіта,</p>
<p>І словы ў бядзе сашчапіліся ў рыфмы.</p>
<p> </p>
<p>І хваля іх вынесла дзесьці на бераг апоўначы,</p>
<p>І стала іх дружба навекі прывычнай</p>
<p>Для розных канчаткаў: мужчынскіх, жаночых</p>
<p>І для ганарыстых найбольш — дактылічных.</p>
<p> </p>
<p>Рассыпаліся, як самацветы,</p>
<p>І імі цяпер карыстаюць паэты.</p>
<p> </p>
<p class="sign">1968 г.</p>
<p> </p>
<h4><a id="chapter269"></a>* * *</h4>
<p>Я шмат грашыў — не перад богам,</p>
<p>А больш цяжэй — перад людзьмі,</p>
<p>І калі скончыцца дарога</p>
<p>І я ўпаду на дол грудзьмі —</p>
<p>Ні перад богам і ні чортам</p>
<p>На суд я стану за грахі.</p>
<p>Я стану прад сваім народам.</p>
<p>Судзіце строга...</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter270"></a>НАСЛЕДАВАННЕ БЁРНСУ</h4>
<p>Я выпіў шкляначку віна,</p>
<p>Падай яшчэ, афіцыянтка.</p>
<p>Не наша тут з табой віна,</p>
<p>Што не даліта шклянка.</p>
<p> </p>
<p>Чыясь зайздросная рука</p>
<p>Спыніла нашу любасць,</p>
<p>І ты даеш для земляка</p>
<p>Не поўны нават кубак.</p>
<p> </p>
<p>Не поўны кубак, а душа</p>
<p>Аж перапоўнена сустрэчай,</p>
<p>І я, мужык, як падзішах,</p>
<p>Твой гаспадар на вечар.</p>
<p> </p>
<p>А раніцою ты са мной</p>
<p>Разыдзешся з нялюбым,</p>
<p>І я запомню воблік твой,</p>
<p>Не кубак той, а губы.</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter271"></a>* * *</h4>
<p> </p>
<div class="EPIGRAPH">
<p><i>А. А. В.</i></p>
</div>
<div class="CLEAR"></div>
<p> </p>
<p>З Гарохаўскай да Сокала,</p>
<p>Ад Сокала да «Якара» —</p>
<p>Абцасікамі цокала,</p>
<p>Смяялася і плакала.</p>
<p> </p>
<p>Смяялася — у «Якары»,</p>
<p>А плакала — пакінуўшы.</p>
<p>І нам было ніякава,</p>
<p>Цябе на дзень адрынуўшы.</p>
<p> </p>
<p>Няма без бульбы шчасцейка,</p>
<p>А без амлета — голадна.</p>
<p>І без цябе нам, Насцейка,</p>
<p>І моташна і холадна.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter272"></a>* * *</h4>
<p>Ля Землянога Вала</p>
<p>Бяда мяне спаткала...</p>
<p>Такой яшчэ напасці</p>
<p>Не бачыў я ад Насці.</p>
<p> </p>
<p>Яна мяне карміла,</p>
<p>Яна мяне паіла,</p>
<p>Яна мяне, разбойніца,</p>
<p>За вершы пасадзіла.</p>
<p> </p>
<p>Пішу я дзве гадзіны,</p>
<p>Пішу я тры гадзіны,</p>
<p>А Натачка — ў краватачку</p>
<p>І спіць сабе ў пярыне.</p>
<p> </p>
<p>Ой кіну я пісанні,</p>
<p>З-за століка устану</p>
<p>Ды з гора ды з гультайства</p>
<p>Залягу на дыване.</p>
<p> </p>
<p>Залягу, павярнуся,</p>
<p>Пад коўдру забяруся</p>
<p>І буду спаць таксама</p>
<p>Пакуль аж не прачнуся.</p>
<p> </p>
<p class="sign">1943 г.</p>
<p> </p>
<p> </p>
<h4><a id="chapter273"></a>* * *</h4>
<p>Мяне на кветкі пацягнула зноў,</p>
<p>На дрэвы любавацца і на травы,</p>
<p>І захапляцца чырванню пладоў,</p>
<p>І месяца сачыць усход яскравы.</p>
<p> </p>
<p>Не хочацца артыкулы пісаць,</p>
<p>А вершы ў сэрцы бродзяць, вершы...</p>
<p>І не ў прэзідыум, а на сенажаць</p>
<p>Хацеў бы выйсці я с касцамі першы.</p>
<p> </p>
<p>І ліха ведае, што робіцца са мной,</p>
<p>Ці гэта нейкая благая нарасць,</p>
<p>Ці праяўляецца стары характар мой,</p>
<p>Ці маладымі крокамі прыходзіць старасць.</p>
<p> </p>
<p class="sign">1967 г.</p>
<p> </p>
<p> </p>
<h4><a id="chapter274"></a>* * *</h4>
<p>— Дзялі і валадар! — па ўсей планеце</p>
<p>Праносіўся ад веку ў векі кліч.</p>
<p>І людзі падзялілі ўсё на свеце</p>
<p>І зніклі самі, як знікае зніч.</p>
<p> </p>
<p>За імі ўслед іду і я мяцежны,</p>
<p>Каб падзяляць і валадарыць век...</p>
<p> </p>
<p>Гудзе зямля і стогне ў цяжкім гудзе,</p>
<p>І чую толькі невыразны шум...</p>
<p>Не ведаю, ці суджана мне будзе</p>
<p>Валадаром стаць іхніх дум.</p>
<p> </p>
<p class="sign">1969 г.</p>
<p> </p>
<p> </p>
<h4><a id="chapter275"></a>* * *</h4>
<p>Ноч на вокнах, на вокнах маіх і чужых,</p>
<p>Ноч на вокнах вясковых і на гарадскіх.</p>
<p> </p>
<p>Як жа мне распазнаць сярод гэтых акон,</p>
<p>Дзе мне суджана жыць, а дзе тоіцца скон.</p>
<p> </p>
<p>Што, пастукаць? Паклікаць каго? Пабудзіць</p>
<p>Ну а што, калі там мая доля ляжыць —</p>
<p> </p>
<p>Чарнакосая доля старога ўдаўца</p>
<p>Спіць, сагрэтая сном маладога хлапца.</p>
<p> </p>
<p>Не, я лепш усю ноч прастаю, прамаўчу,</p>
<p>Але шчасце чужое будзіць не хачу.</p>
<p> </p>
<p class="sign">1965 г.</p>
<p> </p>
<p> </p>
<h4><a id="chapter276"></a>КАНКОРДЫЯ</h4>
<p>Парыж. Канкордыя.</p>
<p>Маўклівы пляц.</p>
<p>Стаю і думаю:</p>
<p>чаму ж на свеце,</p>
<p>Калі ўсе бесклапотна гэтак</p>
<p>сняць,</p>
<p>Не спяць малыя дзеці?</p>
<p> </p>
<p>Адкуль іх плач</p>
<p>даносіцца сюды?</p>
<p>З далёкага Лаоса?</p>
<p>Ці В’етнама?</p>
<p>— Укрый мяне ад смерці</p>
<p>і бяды,</p>
<p>Укрый ад страху, мама...</p>
<p> </p>
<p>Ці не таму трывожыцца</p>
<p>яна,</p>
<p>Дзіцячая душа —</p>
<p>душа прарока,</p>
<p>Што недзе ходзіць</p>
<p>страшная вайна</p>
<p>І ходзіць недалёка.</p>
<p> </p>
<p>Канкордыя!</p>
<p>Багіня добрых спраў!</p>
<p>Багіня згоды</p>
<p>старажытных рымлян,</p>
<p>Чаго ж маўчыш?</p>
<p>Чаго чакаеш ты?</p>
<p>Пакуль вайна бліжэй не грымне?</p>
<p> </p>
<p class="sign">1969 г.</p>
<p> </p>
<p> </p>
<h4><a id="chapter277"></a>* * *</h4>
<p>Вясна завяршыла свой круг.</p>
<p>На подступах блізкае лета,</p>
<p>А нам, мой таварыш і друг,</p>
<p>Прайсці яшчэ трэба з паўсвету.</p>
<p> </p>
<p>На плечы дарожны мяшок,</p>
<p>На плечы дарожную кайстру,</p>
<p>У рукі дубовы кіёк,</p>
<p>У торбу — мядовую пляйстру.</p>
<p> </p>
<p>Пайшлі, і пайшлі, і пайшлі,</p>
<p>Дзе рэкі, азёры, крыніцы,</p>
<p>Палеткі любімай зямлі...</p>
<p>Пара ім даўно пакланіцца.</p>
<p> </p>
<h4><a id="chapter278"></a>* * *</h4>
<p>Дзень быў доўгі, сухі і гарачы,</p>
<p>Ты пражыў яго нейк, чалавеча.</p>
<p>Над ускрайкам ждановіцкай дачы</p>
<p>Над зямлёю займаецца вечар.</p>
<p> </p>
<p>Сонца падае ў Мінскае мора,</p>
<p>Дагарэўшы на хвалях барвова.</p>
<p>Так і родным маім на гора</p>
<p>І маё згасне некалі слова.</p>
<p> </p>
<p>Не хачу, каб мяне праз стагоддзі!</p>
<p>Дзесь у пыле вякоў адшукалі,</p>
<p>А хачу, каб цяпер у народзе</p>
<p>Маю песню са мною спявалі.</p>
<p> </p>
<p class="sign">1967 г.</p>
<p> </p>
<p> </p>
<h4><a id="chapter279"></a>* * *</h4>
<p>Быць можа, гэты верш маім апошнім будзе словам</p>
<p>Да вас, мае лясы, да вас, мае дубровы,</p>
<p>Да вас, палі з адвечнай пладаноснай тайнай,</p>
<p>З узнятым над жнівом крылом камбайна,</p>
<p>Да вас, з крыламі лётнымі журавы і гусі,</p>
<p>Што двойчы пралятаеце над шыр’ю Беларусі.</p>
<p>Да вас, мае сучаснікі, сябры-паэты,</p>
<p>Да вас, патомкі, людзі ўсей планеты,—</p>
<p>У вашай радаснай дарозе дальняй</p>
<p>Апошняй будуць песняй развітальнай.</p>
<p>І ціха стане скрозь. Інакшыя напевы</p>
<p>Пачнуць заводзіць каласы і дрэвы.</p>
<p>І песні даўнія завянуць і пажоўкнуць,</p>
<p>Але хоць у адной душы, а ўсё ж не змоўкнуць.</p>
<p> </p>
<p class="sign">1967 г.</p>
<p> </p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Маецца на ўвазе Заходняя Беларусь, якая да 1939 года знаходзілася пад прыгнётам польскіх памешчыкаў і капіталістаў.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>