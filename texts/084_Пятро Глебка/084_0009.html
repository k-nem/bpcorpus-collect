<div class="container">
<div class="book-utils">
<div id="qrcode"></div>
<a href="/Piatro_Hlebka/Dvaccaty_hod.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1933 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1933 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Дваццаты год -->
<h2><a href="http://knihi.com/Piatro_Hlebka/">Пятро Глебка</a></h2>
<h2>Дваццаты год</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<p>Быў векапомны</p>
<p>дваццаты год...</p>
<p>Краіна Саветаў</p>
<p>канчала франты.</p>
<p>Правёўшы вялікі</p>
<p>і слаўны паход,</p>
<p>Чырвонае войска</p>
<p>вярталася ў тыл.</p>
<p>І раптам сігнал</p>
<p>на трывогу падняў:</p>
<p>— Сядай, пралетарый,</p>
<p>ізноў на каня,</p>
<p>У рукі вінтоўку</p>
<p>бяры, селянін,</p>
<p>Выходзьце краіну</p>
<p>сваю бараніць</p>
<p>Ад новай навалы,</p>
<p>ад польскага пана,</p>
<p>Што чыніць расправу</p>
<p>над людам забраным.</p>
<p> </p>
<p>З фабрык,</p>
<p>заводаў</p>
<p>выходзяць мільёны,</p>
<p>Строяцца</p>
<p>моўчкі</p>
<p>ў густыя калоны,</p>
<p>І маткі старыя</p>
<p>і сёстры —</p>
<p>ізноў</p>
<p>Ласкава</p>
<p>праводзяць</p>
<p>братоў і сыноў:</p>
<p>— У добрую часіну,</p>
<p>Шчаслівы табе шлях...</p>
<p>Глядзі ж, мой любы сыне,</p>
<p>Не забывай сяла.</p>
<p>Я стану, мой каханы,</p>
<p>Чакаць цябе дамоў,—</p>
<p>Як скрышыце вы пана</p>
<p>І панскае ярмо.</p>
<p>На гэты ласкавы</p>
<p>і просты наказ</p>
<p>Чырвонаармейцы</p>
<p>даюць свой адказ:</p>
<p> </p>
<p>— За нашую волю...</p>
<p>— За нашую працу...</p>
<p>— За нашу зямлю...</p>
<p>— І за нашае права —</p>
<p>Мы будзем да скону,</p>
<p>Да смерці змагацца</p>
<p>І згінем адважна,</p>
<p>І згінем са славай.</p>
<p> </p>
<p>І после,</p>
<p>праз холад і ноч ідучы,</p>
<p>Яны запяваюць</p>
<p>звычайную песню,</p>
<p>І маршам грамовым</p>
<p>над лесам гучыць</p>
<p>Пра вочы каханай</p>
<p>журботная песня:</p>
<p> </p>
<p>«Не журыся горненька</p>
<p>І не плач,</p>
<p>Што са мною, любая,</p>
<p>Не была.</p>
<p> </p>
<p>Каб былі шчаслівыя</p>
<p>Нашы дні,—</p>
<p>Я пайшоў рэспубліку</p>
<p>Бараніць.</p>
<p> </p>
<p>І не будуць ворагі</p>
<p>Панаваць,</p>
<p>Покуль з плеч не скоціцца</p>
<p>Галава.</p>
<p> </p>
<p>А калі і суджана</p>
<p>Мне не жыць —</p>
<p>Не журыся горненька,</p>
<p>Не тужы.</p>
<p> </p>
<p>Словам добрым,</p>
<p>ласкавым</p>
<p>Памяні</p>
<p>І выходзь рэспубліку</p>
<p>Бараніць».</p>
<p> </p>
<p>Праз горы,</p>
<p>праз нетры,</p>
<p>праз поле і лес</p>
<p>Кладзецца</p>
<p>Чырвонае Арміі</p>
<p>след.</p>
<p>А там,</p>
<p>аж за Віслай,</p>
<p>вісіць цішыня,</p>
<p>Арол над прасторамі</p>
<p>крыллі разняў.</p>
<p>І раптам</p>
<p>прасторы прарэзвае крык:</p>
<p>— За што ж цябе гоняць</p>
<p>На смерць гандляры?!</p>
<p>Паночку!</p>
<p>— Адстань!..—</p>
<p>Маладая салдатка</p>
<p>Схапіла за рукі</p>
<p>Ў бялёвых пальчатках:</p>
<p>— Паночку!..</p>
<p>Нам славы чужое не трэба,</p>
<p>Мы самі заробім</p>
<p>Кавалачак хлеба...</p>
<p>Куды ж вы пагналі яго,</p>
<p>Як бадзяку?</p>
<p>— Айчызне сягоння</p>
<p>Патрэбны ваякі,</p>
<p>А хлеба...</p>
<p>На гэта</p>
<p>Ёсць пан-бог над светам.</p>
<p> </p>
<p>Паручнік прайшоў,</p>
<p>Адпіхнуўшы кабету,</p>
<p>А тая,</p>
<p>Прыпаўшы да чорнай зямлі,</p>
<p>Галосіць,</p>
<p>Што мужа на смерць павялі.</p>
<p>На плошчы ксяндзы</p>
<p>і паны дэмакраты</p>
<p>Жалослівым словам</p>
<p>частуюць салдатаў:</p>
<p> </p>
<p>— Каханыя дзеці!</p>
<p>Каханыя дзеці!</p>
<p>У бой за айчызну</p>
<p>Адважна ідзеце.</p>
<p>За пана, за бога,</p>
<p>За нашую веру</p>
<p>Жыццё сваё мужна</p>
<p>Аддайце, жаўнеры!</p>
<p>І вас не акіне</p>
<p>Айчызна, панове,</p>
<p>За вашу адвагу,</p>
<p>За вашы галовы.</p>
<p> </p>
<p>Сівы генерал</p>
<p>Прыпыняе малебен:</p>
<p>— Салдату</p>
<p>Жалослівы тон</p>
<p>Не патрэбен,</p>
<p>Вы цвёрдай рукой</p>
<p>Загартоўвайце дух...</p>
<p>Пастройце, палкоўнік,</p>
<p>Хутчэй чараду!</p>
<p> </p>
<p>— Сказалі пастроіць...</p>
<p>Я слухаю пана.</p>
<p>Раў-нуй-ся!</p>
<p>Ану!</p>
<p>Запявайце,</p>
<p>уланы!</p>
<p> </p>
<p>І моўчкі салдаты</p>
<p>Галовы панеслі</p>
<p>Пад гукі чужыя</p>
<p>Чужынскае песні:</p>
<p> </p>
<p>«Стройся, ўланы, у калоны,</p>
<p>Пойдзем бацькаўшчыну броніць.</p>
<p>Гэй, гэй, уха-ха,</p>
<p>Пойдзем бацькаўшчыну броніць.</p>
<p> </p>
<p>І каго не возьме куля —</p>
<p>Прыйдзе панам да матулі.</p>
<p>Гэй, гэй, уха-ха,</p>
<p>Прыйдзе панам да матулі.</p>
<p> </p>
<p>А каторы ляжа крыжам —</p>
<p>На тым свеце бог запіша.</p>
<p>Гэй, гэй, уха-ха,</p>
<p>На тым свеце бог запіша».</p>
<p> </p>
<p>Бадзёрыя уланчыкі</p>
<p>На бой ідуць,</p>
<p>А змораных,</p>
<p>Спрацаваных —</p>
<p>На смерць вядуць.</p>
<p> </p>
<p>Ні фабрыкаў,</p>
<p>Ні фольваркаў</p>
<p>У іх няма,</p>
<p>Адно гарбы высокія</p>
<p>Ад панскага ярма.</p>
<p> </p>
<p>І кожны з іх</p>
<p>Як парабак,</p>
<p>Ідзе ў страі.</p>
<p>Малюнак хаты беднае</p>
<p>Уваччу стаіць.</p>
<p> </p>
<p>Галодныя,</p>
<p>Бяздольныя</p>
<p>Іх дзеці там,</p>
<p>І маткі над калыскамі</p>
<p>Спяваюць так:</p>
<p> </p>
<p>«Спі, мой сынку,</p>
<p>Спі, каханы,</p>
<p>Бацька ў войска твой забраны,</p>
<p>А за што яго пагналі —</p>
<p>Мне ні слова не сказалі.</p>
<p>Спі, мой сынку,</p>
<p>Сні, каханы.</p>
<p> </p>
<p>Ні зямлі,</p>
<p>Ні гаспадаркі,</p>
<p>Апрача ярма на карку,</p>
<p>Мы не маем, любы сыне.</p>
<p>Дык за што ж у бойках гінуць</p>
<p>На далёкай</p>
<p>На чужыне?</p>
<p> </p>
<p>Спі, расці,</p>
<p>Мой сын каханы,</p>
<p>Каб ты мог, як большым станеш,</p>
<p>Адплаціць панам праклятым</p>
<p>За пакуты твайго таты.</p>
<p>Спі, мой сынку,</p>
<p>Спі, каханы...»</p>
<p> </p>
<p>Пад музыку плачу,</p>
<p>праклёны і лямант,</p>
<p>Пад посвіст снарадаў</p>
<p>і выбухі мін</p>
<p>Едуць малойчыкі,</p>
<p>едуць уланы,</p>
<p>Белая армія</p>
<p>валіць пад Мінск.</p>
<p> </p>
<p>Насупраць, з усходу,</p>
<p>пад гучныя маршы,</p>
<p>Каб вызваліць край</p>
<p>з белапольскай жуды,</p>
<p>Лавамі стройнымі</p>
<p>армія наша</p>
<p>Такжа кірунак</p>
<p>трымае туды.</p>
<p> </p>
<p>Зоры усходзяць</p>
<p>і зоры заходзяць,</p>
<p>Тройчы зямлю</p>
<p>высцілае туман.</p>
<p>Толькі чырвоным байцам</p>
<p>у паходзе</p>
<p>Ніколі ні сну,</p>
<p>ні спачынку няма.</p>
<p> </p>
<p>Вуха прыложыць</p>
<p>да самага долу</p>
<p>І чуе камрот,</p>
<p>як галосіць лаза, —</p>
<p>Гэта збіваюць</p>
<p>сялян за нядолю,</p>
<p>Катуюць матку,</p>
<p>што сын партызан.</p>
<p> </p>
<p>— Ты, старая,</p>
<p>Сама бальшавічка!</p>
<p>І цябе прычакае</p>
<p>Асіна яшчэ...</p>
<p> </p>
<p>І жанчына гаворыць</p>
<p>З пакорай прывычнай:</p>
<p>— За вяроўку хапайся</p>
<p>І вешай хутчэй...</p>
<p>Мы спазналі пакуты</p>
<p>Без меры і краю,</p>
<p>Але гэтак яшчэ</p>
<p>Аніхто не тужыў:</p>
<p>Цяжка мне,</p>
<p>Што я сілы не маю,</p>
<p>Каб сваімі рукамі</p>
<p>Цябе задушыць!</p>
<p> </p>
<p>— Змоўкні, сцерва!</p>
<p>— Не гойкай, паночку,</p>
<p>Не пачуеш ні слова больш.</p>
<p> </p>
<p>Бізунамі на йстужкі</p>
<p>Насеклі сарочку,</p>
<p>А яна не сказала</p>
<p>Ні слова пра боль.</p>
<p> </p>
<p>Гэты боль вырастаў</p>
<p>у людскую нянавісць,</p>
<p>Яго неслі начамі</p>
<p>ў лясы і бары</p>
<p>І чакалі хвіліны</p>
<p>праўдзівай расправы</p>
<p>І тачылі аб камень</p>
<p>свае тапары.</p>
<p> </p>
<p>Праз балоты ішлі</p>
<p>да чырвонага стану,</p>
<p>Гартавалі упартасць,</p>
<p>як полымя — сталь,</p>
<p>І чакалі, што час</p>
<p>вызвалення настане,</p>
<p>І пагодлівы дзень</p>
<p>неўзабаве настаў.</p>
<p> </p>
<p>Ад самае ночы</p>
<p>грымелі гарматы,</p>
<p>Стагнала зямля,</p>
<p>папялелі палі,</p>
<p>Жывыя і трупы</p>
<p>валіліся падам,</p>
<p>Пагінулі сотні,—</p>
<p>мільёны прайшлі.</p>
<p> </p>
<p>Праз гэты агонь</p>
<p>навальніцы нялюдскай</p>
<p>Адзіная мэта</p>
<p>працоўных вяла:</p>
<p>Узняць над краінай</p>
<p>штандар рэвалюцыі,</p>
<p>Каб вольнаю праца</p>
<p>людская была.</p>
<p> </p>
<p>Вось так,</p>
<p>на крывавых шляхах і дарогах,</p>
<p>Па вуліцах спаленых,</p>
<p>збітых нашчэнт,</p>
<p>Чырвоная Армія</p>
<p>сцяг перамогі</p>
<p>Прынесла, як сонца,</p>
<p>ў зруйнованы Мінск.</p>
<p> </p>
<p>Краіна спраўляла</p>
<p>сваё вызваленне,</p>
<p>Агні залівалі</p>
<p>ваду і зямлю,</p>
<p>Героям, што згінулі</p>
<p>ў бойках праменных,</p>
<p>Байцы аддавалі</p>
<p>апошні салют:</p>
<p>— Таварышы нашы,</p>
<p>Браты і сябры!</p>
<p>Няхай вам спяваюць</p>
<p>Бары і вятры</p>
<p>Вялікую песню</p>
<p>Людскіх перамог —</p>
<p>Вы мужна загінулі</p>
<p>У слаўных баёх.</p>
<p>Клянёмся ж над вашай</p>
<p>Труною ваяк —</p>
<p>Узняць над сусветам</p>
<p>Камуны маяк.</p>
<p> </p>
<p>— Наперад жа, хлопцы! —</p>
<p>сказаў камандзір.—</p>
<p>Нас партыя кліча</p>
<p>на фронт будаўніцтва,</p>
<p>Дык выйдзем жа дружна</p>
<p>усе як адзін,</p>
<p>Як дружна ішлі</p>
<p>ад паноў бараніцца.</p>
<p>Я веру, што нас</p>
<p>ні маланка, ні гром</p>
<p>Не скрышыць ніколі</p>
<p>ні ў якіх навалах.</p>
<p>Бярыце ж цвярдзейшы,</p>
<p>таварышы, крок,</p>
<p>Бадзёрую песню</p>
<p>давай, запявала! —</p>
<p>І скрозь —</p>
<p>над прасторамі вуліц і ніў,</p>
<p>Па хатах,</p>
<p>старэнькіх і цесных,—</p>
<p>Ішла,</p>
<p>нараджоная ў віхры й агні,</p>
<p>Грымела</p>
<p>магутная песня:</p>
<p>— Мы агнём і мячом здабывалі яе</p>
<p>Маладую рэспубліку працы,</p>
<p>Аддавалі красу і жыццё за яе —</p>
<p>Маладую рэспубліку працы.</p>
<p> </p>
<p>На руінах яна пачынае свой дзень</p>
<p>Маладая рэспубліка працы,</p>
<p>Да камуны шляхі непакорна вядзе</p>
<p>Маладая рэспубліка працы.</p>
<p> </p>
<p>І калі зноў ахопяць навалы агні</p>
<p>Маладую рэспубліку працы.</p>
<p>Як адзін мы паўстанем яе бараніць —</p>
<p>Маладую рэспубліку працы.</p>
<p> </p>
<p>Дапаможа народы з няволі падняць</p>
<p>Маладая рэспубліка працы,</p>
<p>І на свеце шырокім паўстане адна</p>
<p>Маладая рэспубліка працы.</p>
<p> </p>
<p class="sign">1933 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>