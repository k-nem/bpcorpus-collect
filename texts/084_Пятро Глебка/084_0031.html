<div class="container">
<div class="book-utils">
<div id="qrcode"></div>
<a href="/Piatro_Hlebka/U_darohu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятро Глебка -->
<!-- HEADER_FIELD CreationYear: 1928 -->
<!-- HEADER_FIELD Edition: Глебка П. Збор твораў. У 4-х т. Т. 2. Балады. Паэмы.- Мн.: Маст. літ., 1985.- 351 с., 4 л. іл. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: У дарогу -->
<h2><a href="http://knihi.com/Piatro_Hlebka/">Пятро Глебка</a></h2>
<h2>У дарогу</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>І</h3>
<p> </p>
<p>З усходу на захад —</p>
<p>азёры,</p>
<p>лясы,</p>
<p>Палеткі,</p>
<p>балоты, аблогі.</p>
<p>І ворагі топчуць</p>
<p>каралі красы,</p>
<p>Як людзі пясок па дарогах.</p>
<p>З палеткаў зрабілі</p>
<p>для гульбішчаў пляц</p>
<p>(Не чуюць</p>
<p>ні скарг,</p>
<p>ні дакораў),</p>
<p>І носіцца ціхі</p>
<p>надломаны плач,</p>
<p>І хвалі шумяць на азёрах.</p>
<p>Пракоцяцца хвалі</p>
<p>І слёзы збяруць,</p>
<p>Нясуць</p>
<p>аж у мора рыданні.</p>
<p>Заходняя частка,</p>
<p>мая Беларусь,</p>
<p>Ці здзейсніш калі парыванні?</p>
<p>Ці збудуцца мары,</p>
<p>жаданні людзей,</p>
<p>Твае,</p>
<p>дарагая,</p>
<p>таксама?</p>
<p>І чую ў адказ:</p>
<p>— Набліжаецца дзень,</p>
<p>Паўстанем,</p>
<p>адважна паўстанем!</p>
<p>Нядарам у пушчах</p>
<p>калышацца звон</p>
<p>Навостранай помстаю сталі:</p>
<p>На гранях мінулых</p>
<p>і будучых дзён</p>
<p>Паўстанем змагацца,</p>
<p>паўстанем!</p>
<p>Навала узрушыць</p>
<p>блакітную гладзь,</p>
<p>Прамчыцца са скогатам каня,</p>
<p>І стане той скогат —</p>
<p>адчаянны плач —</p>
<p>Апошнім народным рыданнем.</p>
<p>Ніякая сіла</p>
<p>не спыніць размах, —</p>
<p>Агні разгарацца,</p>
<p>засвецяць,</p>
<p>І стане пад сцягам</p>
<p>краіна мая</p>
<p>Адной Беларуссю Савецкай.</p>
<p>Не ўчуеш</p>
<p>ні скаргі,</p>
<p>ні плачу тады,</p>
<p>Крыламі атуліць вясёласць.</p>
<p>А зараз —</p>
<p>трывожна шумяць</p>
<p>гарады,</p>
<p>Гамоняць узрушана сёлы.</p>
<p>Праз гэту</p>
<p>трывожнасць,</p>
<p>надзею,</p>
<p>адчай</p>
<p>Я чую над краем рыданні:</p>
<p>Выходзіць сын долю</p>
<p>ці смерць сустрачаць,</p>
<p>І маці чытае літанні.</p>
<p>А месяц пахмуры</p>
<p>ў далёкай цішы</p>
<p>Праходзіць памалу над лесам,</p>
<p>З халодным спакоем</p>
<p>халоднай душы</p>
<p>Глядзіць на «усходнія крэсы».</p>
<p> </p>
<p> </p>
<h3><a id="chapter2"></a>II</h3>
<p>Старэнькія хаты,</p>
<p>гнілыя хлявы</p>
<p>Пасталі абапал дарогі.</p>
<p>На вуліцах</p>
<p>дробны пясочак і жвір —</p>
<p>Убор небагаты і строгі.</p>
<p>Галоўная вуліца роўна ідзе —</p>
<p>Парадак парушыць баіцца.</p>
<p>У цэнтры пышліва раскінулі цень</p>
<p>Не гмахі,</p>
<p>а ўсё ж камяніцы.</p>
<p> </p>
<p>Яны,</p>
<p>як вянком,</p>
<p>абкружылі бульвар,</p>
<p>Празваны Вялікаю плошчай;</p>
<p>А поруч з дамамі —</p>
<p>старая царква</p>
<p>І крамы навокала з дошчак.</p>
<p> </p>
<p>Над вуліцай звесілі голле дубы,</p>
<p>Купчастыя клёны і вязы,</p>
<p>А елкі да неба паднялі чубы...</p>
<p>Мястэчка завуць гэта Вязынь.</p>
<p> </p>
<p>За некалькі крокаў ад места ў аддаль</p>
<p>Віецца істужкаю рэчка;</p>
<p>Свіціцца вада,</p>
<p>як зялёны паркаль;</p>
<p>На беразе —</p>
<p>лозы,</p>
<p>парэчкі.</p>
<p> </p>
<p>Пад ценем свайго</p>
<p>лапушнога галля</p>
<p>Каліны сцюдзёнасць схавалі.</p>
<p>Разносяць па свеце назову «Вілля»</p>
<p>Рачныя</p>
<p>шумлівыя хвалі.</p>
<p> </p>
<p>Жыве разнастайны ў мястэчку народ:</p>
<p>Рамеснікі,</p>
<p>цеслі,</p>
<p>сяляне;</p>
<p>Ёсць тут і не просты,</p>
<p>а «выбраны» род —</p>
<p>Суддзя,</p>
<p>паліцэйскія,</p>
<p>пані.</p>
<p> </p>
<p>Да гэтага</p>
<p>старасту трэба дадаць,</p>
<p>Начальніка Вязынскай гміны,</p>
<p>Ён — самая важная тут галава</p>
<p>На шыі спрацованай, сіняй.</p>
<p> </p>
<p>Сялян так</p>
<p>не злічыш на пальцах усіх —</p>
<p>Іх тысячы тут занядбаных:</p>
<p>Старэнькія хаты</p>
<p>ў завулках крывых —</p>
<p>Не месца для «яснага пана».</p>
<p> </p>
<p>Вунь вецер на стрэхах салому разнёс,</p>
<p>Збіраюць па каліву ў жменю.</p>
<p>Дзе дуб малады вершаліну узнёс —</p>
<p>Жыве селянін Асташэня.</p>
<p> </p>
<p> </p>
<h3><a id="chapter3"></a>ІІІ</h3>
<p>На ўсю акалічнасць вядомы Рыгор,</p>
<p>Блукаў ён па свеце багата,</p>
<p>Разбураны ўшчэнт Асташэневых двор,</p>
<p>Каламі падпёртая хата.</p>
<p> </p>
<p>Палоска зямелькі —</p>
<p>два крокі ўшыркі,</p>
<p>Сажон каля тысячы лугу.</p>
<p>У Вязыне ўсе так жывуць беднякі,</p>
<p>Святым,</p>
<p>як гаворыцца,</p>
<p>духам.</p>
<p> </p>
<p>А горай за ўсіх —</p>
<p>Асташэня Рыгор:</p>
<p>Няма ад сям’і дапамогі, —</p>
<p>Ад рання да ночы,</p>
<p>ад сонца да зор</p>
<p>Спачынку не ведаюць ногі.</p>
<p> </p>
<p>І толькі на сына надзея адна:</p>
<p>«Вучыў нездарма,</p>
<p>дапаможа...»</p>
<p>І маці старая ў малітвах штодня</p>
<p>Аб сынавай долі варожыць.</p>
<p> </p>
<p>Яна на працягу</p>
<p>шматлікіх начэй</p>
<p>Выходзіць за вёску паволі</p>
<p>І, слёзы раняючы</p>
<p>з хворых вачэй,</p>
<p>Сыноў сваіх кліча у полі:</p>
<p> </p>
<p>— Сыночкі-саколы,</p>
<p>лятаеце дзе? —</p>
<p>І вецер нясе ёй адказы:</p>
<p>«Загінуў старэйшы даўно ў барацьбе,</p>
<p>Даўно,</p>
<p>што не помніць і Вязынь.</p>
<p> </p>
<p>Другога...</p>
<p>Забілі</p>
<p>нядаўна зусім,</p>
<p>Шчэ крыж не дагніў на магіле;</p>
<p>Ніхто,</p>
<p>толькі я</p>
<p>над труной галасіў...</p>
<p>Адважна паўстанцам загінуў.</p>
<p> </p>
<p>А трэці,</p>
<p>пранізаны куляй наскрозь,</p>
<p>Дагас у турме на Лукішках.</p>
<p>Я гэтаму такжа</p>
<p>узвеяў на скронь</p>
<p>Пяску жвіраватага крышку.</p>
<p> </p>
<p>Чацвёрты і пяты —</p>
<p>жывыя сыны...</p>
<p>Іх лепшая доля чакае:</p>
<p>Хоць можа і згінуць —</p>
<p>запаляць агні</p>
<p>Над гэтым зняволеным краем».</p>
<p> </p>
<p>І маці вачыма</p>
<p>шукае маяк,</p>
<p>Што будзе праменіць над полем.</p>
<p>Матуля,</p>
<p>адвечная скруха твая</p>
<p>Загіне калі</p>
<p>ці ніколі?</p>
<p> </p>
<p> </p>
<h3><a id="chapter4"></a>IV</h3>
<p>Восень.</p>
<p>Ноч.</p>
<p>Завываюць вятры.</p>
<p>Пагасіла агні свае Вязынь.</p>
<p>Аканіцамі вецер</p>
<p>трывожна рыпіць.</p>
<p>«Нехта стукнуў,</p>
<p>здаецца,</p>
<p>два разы».</p>
<p> </p>
<p>Устрывожана маці</p>
<p>бяжыць да дзвярэй...</p>
<p>Цішыня...</p>
<p>Толькі вецер скуголіць.</p>
<p>«Дзе ж</p>
<p>Уладзік?</p>
<p>Сыночак мой дзе?</p>
<p>На дварэ гэтак цёмна сягоння».</p>
<p> </p>
<p>І маркотна,</p>
<p>і дымна</p>
<p>лучына гарыць,</p>
<p>Шалясцяць палахлівыя цені,</p>
<p>На палатках не спіць</p>
<p>Асташэня стары,</p>
<p>Аглядае задумліва сцены.</p>
<p> </p>
<p>Мары ткуць залаты</p>
<p>і дзівосны дасэнь,</p>
<p>Развіваючы пасмы з навою:</p>
<p>«Новы дом,</p>
<p>а над ім</p>
<p>каміны на страсе</p>
<p>Дуб зялёнай накрыў галавою».</p>
<p> </p>
<p>Маці возьме</p>
<p>паправіць</p>
<p>самотны агонь,</p>
<p>Зложыць рукі ізноў на каленях</p>
<p>І нахіліцца нізка,</p>
<p>заплача чагось</p>
<p>І застыне ізноў задуменна.</p>
<p> </p>
<p>Думы такжа снуюцца,</p>
<p>складаюць дасэнь,</p>
<p>Толькі іншыя фарбы узораў:</p>
<p>Паўстае маладосць</p>
<p>у атрутнай красе,</p>
<p>Паўстае невыказнае гора.</p>
<p> </p>
<p>І сціскаецца болем надрыўным душа,</p>
<p>Узрастае за сына трывога...</p>
<p>А на ганку знаёмая чутна хада,</p>
<p>Маці бегма бяжыць да парога.</p>
<p> </p>
<p>— Ты?..</p>
<p>Уладзік?</p>
<p>Сыночак!..</p>
<p>Прыйшоў... —</p>
<p>І павісла на шыі у сына.</p>
<p>— Есці даць?</p>
<p>Ды не ведаю што —</p>
<p>Толькі хлеб на вячэру з мякінай.</p>
<p> </p>
<p>Сын ласкава цалуе</p>
<p>маршчыністы лоб</p>
<p>І садзіцца ў знямозе на лаву.</p>
<p>Уздыхае стары:</p>
<p>— Эх!</p>
<p>Усё адышло,</p>
<p>Не паможа ніхто,</p>
<p>не паправіць!</p>
<p> </p>
<p>— Слухай, тата,</p>
<p>пакінь бедаваць,</p>
<p>Не папраўлю табе я намнога.</p>
<p>Трэба волю здабыць —</p>
<p>і тады будаваць...</p>
<p>Заўтра я</p>
<p>адыходжу ў дарогу...</p>
<p> </p>
<p> </p>
<h3><a id="chapter5"></a>V</h3>
<p>— Эх,</p>
<p>сынок мой,</p>
<p>сынок!</p>
<p>Гадаваў я цябе,</p>
<p>Ускладаў гэтак многа надзеі!</p>
<p>І стараўся вучыць...</p>
<p>А цяпер...</p>
<p>Што цяпер?</p>
<p>Паміраюць і гаснуць надзеі.</p>
<p>Хіба згінула мала</p>
<p>такіх вось,</p>
<p>як ты,</p>
<p>А ці далі якую палёгку?</p>
<p>Вось і ты,</p>
<p>дарагі,</p>
<p>прападзеш маладым,</p>
<p>А бацькам гэта —</p>
<p>цяжка,</p>
<p>нялёгка...</p>
<p>Навучыўся —</p>
<p>і добра,</p>
<p>пасаду бяры,</p>
<p> </p>
<p>Можа й нам дапаможаш капейкай:</p>
<p>Хата ледзьве ліпіць,</p>
<p>хлеў таксама стары,</p>
<p>А ты ўбіўся ў гэту ячэйку!..</p>
<p> </p>
<p>— Слухай, родны,</p>
<p>вінуй,</p>
<p>калі я вінават,</p>
<p>Ці ж не бачу,</p>
<p>жывём як багата?</p>
<p>Калі будзе няволя</p>
<p>у нас панаваць,</p>
<p>Дык разваліцца й гэтая хата.</p>
<p> </p>
<p>Ты сягоння карову,</p>
<p>каня нажывеш,</p>
<p>Заўтра ўсё прададуць за падаткі.</p>
<p>Любы,</p>
<p>родны мой,</p>
<p>сыну павер —</p>
<p>Не бывае канца без пачатку.</p>
<p> </p>
<p>Не на смерць жа іду я,</p>
<p>а толькі на сход —</p>
<p>Падлічыць нашы сілы і страты.</p>
<p>Дык чаго сумаваць,</p>
<p>дык журыцца чаго?</p>
<p>Неўзабаве вярнуся дахаты.</p>
<p> </p>
<p>Бацька голаў пакорна схіліў</p>
<p>і заціх,</p>
<p>Маці нішкам слязу выцірала,</p>
<p>Брат маленькі Алесь</p>
<p>паглядаў на усіх,</p>
<p>Урачыстасць цішы панавала.</p>
<p> </p>
<p>- Ну,</p>
<p>бывайце здаровы,</p>
<p>пара мне,</p>
<p>пайду... —</p>
<p>Маці сына за шыю ўхапіла...</p>
<p>Бразгатаў у акно</p>
<p>сваім голлейкам дуб,</p>
<p>Маладыя прабуючы сілы.</p>
<p> </p>
<p>Хлопец торбачку ўзяў</p>
<p>і ступіў за парог,</p>
<p>Маці крыж тры разы палажыла,</p>
<p>Прашаптала ўздагон:</p>
<p>— Будзь, сыночак, здароў! —</p>
<p>І прыпала вачыма да шыбы...</p>
<p>Сын ідзе па двары,</p>
<p>вось ён выйшаў з двара,</p>
<p>Бацька ўжо зачыняе вароты.</p>
<p>Маці доўга глядзіць,</p>
<p>заклапочаны твар</p>
<p>Агартае</p>
<p>і сум</p>
<p>і самота.</p>
<p class="sign">1928 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>