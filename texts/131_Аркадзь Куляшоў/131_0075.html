<div class="container">
<div class="book-utils">
<div id="qrcode"></div>
<a href="/Michail_Lermantau/Baradzino.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1822 -->
<!-- HEADER_FIELD SectionAuthor: Вершы -->
<!-- HEADER_FIELD Title: Барадзіно -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Барадзіно</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>«Скажы мне, дзядзька: хоць шугала</p>
<p>Агнём Масква, ды каштавала</p>
<p>Французам страт яна.</p>
<p>Былі ж хвіліны баявыя,</p>
<p>Ды, кажуць, не абы-якія!</p>
<p>І помніць нездарма Расія</p>
<p>Пра дзень Барадзіна!»</p>
<p> </p>
<p>— Так, знаў людзей я ў нашым часе,</p>
<p>Парода волатаў звялася,</p>
<p>Не той народ — не вы!</p>
<p>Цяжкая іх сустрэла доля:</p>
<p>З іх мала хто вярнуўся з поля…</p>
<p>Каб не святых нябёсаў воля,</p>
<p>Не аддалі б Масквы.</p>
<p> </p>
<p>Мы доўга моўчкі адступалі.</p>
<p>Злаваліся, баёў чакалі</p>
<p>Вусатыя дзядзькі:</p>
<p>«Што ж? На зімовыя кватэры?</p>
<p>Хіба варожыя намеры</p>
<p>Стрымаь не могуць афіцэры</p>
<p>І рускія штыкі?»</p>
<p> </p>
<p>І вось знайшлі мясціну ў полі:</p>
<p>Ёсць развінуцца дзе на волі!</p>
<p>Збудованы рэдут.</p>
<p>Не будзе ворагу спагады!</p>
<p>Ледзь ранак асвятліў гарматы</p>
<p>І цёмна-сіні лес зубчаты —</p>
<p>Французы тут як тут.</p>
<p> </p>
<p>Забіў зарад я ў жэрла туга</p>
<p>І думаў: пачастую друга!</p>
<p>Чакай, братик мусью:</p>
<p>Што хітраваць, выходзь да бою;</p>
<p>Ужо як рушым мы сцяною,</p>
<p>Ужо адкажам галавою</p>
<p>Мы за зямлю сваю!</p>
<p> </p>
<p>Два дні са стрэльб мы білі ўдала,</p>
<p>Ды сэнсу ў страляніне мала.</p>
<p>Чакаўся трэці дзень.</p>
<p>Скрозь гаманілі, як на вечы:</p>
<p>«Час дабірацца да карцечы!»</p>
<p>І вось на поле грознай сечы</p>
<p>Упаў паўночы цень.</p>
<p> </p>
<p>Я лёг паспаць каля лафета</p>
<p>І песні чуў да ранку — гэта</p>
<p>Узрадваўся француз.</p>
<p>А наш бівак маўчаў пагрозна:</p>
<p>Хто ківер чысціў свой дапозна,</p>
<p>Хто злосна штык вастрыў і злосна</p>
<p>Кусаў даўжэзны вус.</p>
<p> </p>
<p>Ледзь ранне неба асвятліла,</p>
<p>У рух прыйшла двух станаў сіла;</p>
<p>За радам рад пайшлі.</p>
<p>Быў наш палкоўнік зухаваты:</p>
<p>Слуга цару і брат салдатам…</p>
<p>Шкада: загінуў над булатам.</p>
<p>Спіць у сырой зямлі.</p>
<p> </p>
<p>Сказаў ён, бліснуўшы вачамі:</p>
<p>«Браткі! Ці ж не Масква за намі?</p>
<p>Памром жа пад Масквой,</p>
<p>Як нашы продкі паміралі!»</p>
<p>І мы памерці абяцалі,</p>
<p>І клятву гэтую стрымалі</p>
<p>Мы ў Барадзінскі бой.</p>
<p> </p>
<p>Праз дым, што засцілаў абшары,</p>
<p>Французы рушылі, як хмары,</p>
<p>І ўсё на наш рэдут.</p>
<p>Уланы а яркімі значкамі,</p>
<p>Драгуны з конскімі хвастамі,</p>
<p>Ўсе прамільгнулі перад намі,</p>
<p>Перабывалі тут.</p>
<p> </p>
<p>Не бачыць вам таго ніколі!..</p>
<p>Сцягі, што цені, беглі ў полі</p>
<p>З бугра і да бугра,</p>
<p>Карцеч над намі візгатала,</p>
<p>І сталь штыкоў калоць прыстала,</p>
<p>І ядрам лётаць замінала</p>
<p>Крывавых цел гара.</p>
<p> </p>
<p>Зазнаў чужынец, тройчы кляты,</p>
<p>Што значыць рускі бой зацяты,</p>
<p>Наш рукапашны бой!..</p>
<p>Зямлю трасло — як нашы грудзі,</p>
<p>Паблыталіся коні, людзі,</p>
<p>Цяжкіх гармат тысячагуддзе</p>
<p>Вісела над зямлёй…</p>
<p> </p>
<p>Ды вось сцямнела. Але новы</p>
<p>На ранку бой пачаць суровы</p>
<p>З нас кожны быў гатоў…</p>
<p>Затраскаталі барабаны —</p>
<p>І адступілі басурманы.</p>
<p>Тут пачалі лічыць мы раны,</p>
<p>Лічыць сваіх сяброў.</p>
<p> </p>
<p>Так, знаў людзей я ў дні былыя,</p>
<p>Асілкі не абы-якія,</p>
<p>Не гэткія, як вы!</p>
<p>Цяжкая выпала ім доля:</p>
<p>З іх мала хто вярнуўся з поля.</p>
<p>Каб не святых нябёсаў воля,</p>
<p>Не аддалі б Масквы.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>