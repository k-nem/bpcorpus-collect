<div class="container">
<div class="book-utils">
<div id="qrcode"></div>
<a href="/Arkadz_Kulasou/Balada_ab_catyroch_zaloznikach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: чэрвень 1942 -->
<!-- HEADER_FIELD FirstPublicationYear: 1942 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада аб чатырох заложніках -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Балада аб чатырох заложніках</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Іх вядуць па жытняй сцяжынцы.</p>
<p>Чатырох.</p>
<p>Пад канвоем.</p>
<p>З дому.</p>
<p>Чатырнаццаць - старэйшай дзяўчынцы,</p>
<p>Тры гады хлапчуку малому.</p>
<p>Разам з імі ў падвал халодны</p>
<p>Гоняць цётку - сястру Міная,</p>
<p>А Мінай - гэта бацька іх родны,</p>
<p>Бацька родны,</p>
<p>Мсціўца народны.</p>
<p>Піша вораг аб ім у газетах,</p>
<p>Аб чырвонай</p>
<p>Брыгадзе ягонай,</p>
<p>Па усіх</p>
<p>Былых сельсаветах</p>
<p>Клеюць новы</p>
<p>Загад суровы.</p>
<p>Са слупоў, са сцен, аканіцаў</p>
<p>Пагражаюць Мінаю загадам:</p>
<p>Ён павінен скарыцца,</p>
<p>З'явіцца,</p>
<p>Здацца ў рукі фашысцкім уладам.</p>
<p>І вісіць той загад друкаваны</p>
<p>На Мінаевай хаце і клеці;</p>
<p>А не з'явіцца - расстраляны</p>
<p>Будуць заўтра заложнікі -</p>
<p>Дзеці...</p>
<p>У чаканні смяротнага часу</p>
<p>У падвале дзеці Міная.</p>
<p>З імі цётка іх родная разам,</p>
<p>Ёй таксама расстрэл пагражае.</p>
<p>- А чаму нас вартуюць салдаты? -</p>
<p>Знаць маленькаму хлопчыку трэба. -</p>
<p>А чаму не пускаюць з-за кратаў,</p>
<p>За якімі і сонца, і неба?</p>
<p>А ці скора нас вызваліць татка?</p>
<p>- Скора, - цётка гаворыць малому, -</p>
<p>Татка прыйдзе і ўсім нам, дзіцятка,</p>
<p>Волю дасць, і мы пойдзем дадому...</p>
<p>- А чаму не прыходзіць ён?</p>
<p>Сыну</p>
<p>Цяжка ўсё растлумачыць адразу.</p>
<p>- Спі, засні, - суцяшае жанчына</p>
<p>У чаканні смяротнага часу.</p>
<p>Цётка дзецям, уклаўшы малога,</p>
<p>Кажа праўду пра лёс іх суровы.</p>
<p>Не павінен ведаць нічога</p>
<p>Толькі меншы - сын трохгадовы.</p>
<p>- Вы нічога яму не кажыце, -</p>
<p>Навучае</p>
<p>Дзяцей Міная.</p>
<p>Сын у сне гаворыць аб жыце,</p>
<p>Па якому</p>
<p>Пойдзе дадому.</p>
<p>У астрожнай</p>
<p>Трывожнай</p>
<p>Цішы</p>
<p>Сняцца краты меншаму сыну:</p>
<p>- Тут і мокрыя сцены,</p>
<p>І мышы...</p>
<p>Татка, татка... забыў нас... пакінуў.</p>
<p>- Спі, засні, - суцяшае кабета, -</p>
<p>Спі, сынок, не твая гэта справа.</p>
<p>Спі, наш татка не прыйдзе,</p>
<p>На гэта</p>
<p>Ён не мае бацькоўскага права.</p>
<p>Ноч праходзіць,</p>
<p>Сонца ўзыходзіць,</p>
<p>Заспявалі жаўранкі ў полі.</p>
<p>Іх выводзяць салдаты</p>
<p>За краты.</p>
<p>Хлопчык рад і сонцу, і волі.</p>
<p>Іх салдат</p>
<p>Да сцяны прыстаўляе.</p>
<p>Цэліць кат</p>
<p>У льняныя галовы,</p>
<p>Пачынае</p>
<p>З сына Міная.</p>
<p>Стрэл.</p>
<p>Упаў хлапчук трохгадовы...</p>
<p>Кат ізноў пісталет узнімае...</p>
<p>На сцяне - заложнікаў цені...</p>
<p> </p>
<p>Вось і ўсё.</p>
<p>Перад бацькам Мінаем</p>
<p>Станьце, ўсе бацькі, на калені!</p>
<p> </p>
<p><i>Чэрвень 1942 г.</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>