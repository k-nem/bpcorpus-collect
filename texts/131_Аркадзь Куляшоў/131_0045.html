<div class="container">
<div class="book-utils">
<div id="qrcode"></div>
<a href="/Arkadz_Kulasou/Pra_asiny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear: 1966 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пра асіны -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Пра асіны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Развесіўшы з самай зары на вятры</p>
<p>Сушыць павучыныя сеці,</p>
<p>Аблытала бабіна лета бары</p>
<p>Маной аб нягаснучым леце.</p>
<p> </p>
<p>Аблытала дот, што зарос бур'яном,</p>
<p>Бліндаж, што не вытрымаў буры,</p>
<p>Асіны, што лісцяў гарачым агнём</p>
<p>Закрылі агонь амбразуры.</p>
<p> </p>
<p>Асіны, асіны! Між цёмных ялін</p>
<p>З нізін прабіваюцца ўгору</p>
<p>Іх яркія вогнішчы!.. Хто на ўспамін</p>
<p>Пакінуў іх змрочнаму бору?</p>
<p> </p>
<p>Хто іх запаліў тут? Бязлітасны шквал</p>
<p>Пякельнае артпадрыхтоўкі?</p>
<p>А можа, пяхоты апошні прывал,</p>
<p>Каманд пахавальных рыдлёўкі?</p>
<p> </p>
<p>«Хіба ўжо, - трывожыцца полымя іх, -</p>
<p>Не кружыцца смерць над дамамі,</p>
<p>Братэрства і згода пакуты жывых</p>
<p>З калючых дратоў паздымалі?..»</p>
<p> </p>
<p>Глытаючы вецер акопны і пыл,</p>
<p>Суровымі сведкамі часу,</p>
<p>Яны - нібы ўдовы на варце магіл -</p>
<p>Застылі ў чаканні адказу.</p>
<p> </p>
<p>Як камень халодны нямых курганоў,</p>
<p>Гняце іх цяжкое чаканне.</p>
<p>І полымем вечным жалобных кастроў</p>
<p>Над светам палае пытанне.</p>
<p> </p>
<p><i>1965</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>