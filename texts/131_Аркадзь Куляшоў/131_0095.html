<div class="container">
<div class="book-utils">
<div id="qrcode"></div>
<a href="/Alaksandar_Puskin/Vosien_2.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD FilenameSuffix: 2 -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе А.Куляшова -->
<!-- HEADER_FIELD SectionAuthor: Вершы -->
<!-- HEADER_FIELD Title: Восень -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Восень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<div class="EPIGRAPH">
<p>Чего в мой дремлющий тогда не входит ум?</p>
<p class="sign">Дзяржавін.</p>
</div>
<div class="CLEAR"></div>
<p> </p>
<p>І</p>
<p>Кастрычнік надыйшоў — і гай ужо страсае</p>
<p>Апошнія лісты з пустых сваіх галін;</p>
<p>Дыхнулі халады — дарога падмярзае.</p>
<p>Булькочучы, бяжыць яшчэ ручай за млын,</p>
<p>Ды ўжо ставок застыў; на ранку выязджае</p>
<p>Сусед мой паляваць сярод лясоў, далін,</p>
<p>І топчуць рунь палёў яго ліхія коні,</p>
<p>І будзіць брэх сабак дубровы ў час пагоні.</p>
<p> </p>
<p>ІІ</p>
<p>Цяпер мая пара: мне сумна жыць вясной;</p>
<p>Адлігі не люблю; слата — вясной я хворы;</p>
<p>Бунтуе кроў; пачуцці сціснуты тугой.</p>
<p>Больш даспадобы мне зімовыя прасторы.</p>
<p>Суровыя снягі; як хораша зімой</p>
<p>Імчаць з сяброўкаю, калі іскрацца зоры,</p>
<p>Калі пад собалем, сагрэтая ў вазку,</p>
<p>Яна гарыць, дрыжыць і цісне вам руку!</p>
<p> </p>
<p>ІІІ</p>
<p>Як люба абуваць жалезам вострым ногі</p>
<p>І коўзацца зімой па люстры роўных рэк!</p>
<p>А свят, зімовых свят, бліскучыя трывогі!</p>
<p>Ды трэба й меру знаць; поўгода снег ды снег,</p>
<p>Нарэшце гэткае і жыхару бярлогі,</p>
<p>Мядзведзю, збрыдае. Няможна ж цэлы век</p>
<p>Нам ездзіць у вазках з Армідамі сваімі,</p>
<p>Альбо ў цяпле гібець за вокнамі двайнымі.</p>
<p> </p>
<p>IV</p>
<p>Ох, лета краснае! сябе-б я зваў тваім</p>
<p>Каханкам, каб не пыл, не камары ды мухі,</p>
<p>Ты здольнасці душы знішчаеш назусім,</p>
<p>У спёку гінем мы, як поле ад засухі;</p>
<p>Мы марым аб рацэ, аб халадку лясным —</p>
<p>І згадваем зіму-бабульку не без скрухі.</p>
<p>Праводзячы зіму блінамі і віном,</p>
<p>Памінкі ладзім ёй марожаным з ільдом.</p>
<p> </p>
<p>V</p>
<p>Дні позняй восені нам зневажаць не дзіва,</p>
<p>Ды я яе люблю, чытач ласкавы мой,</p>
<p>За ціхую красу, што ззяе скрозь маўкліва.</p>
<p>Так да нялюбага дзіцяці ўсёй душой</p>
<p>Цягнуся я. І вам прызнаюся праўдзіва,</p>
<p>Што рады больш за ўсё я восені адной,</p>
<p>У ёй шмат добрага; адданы ёй душою,</p>
<p>Знайшоў прывабнае ў ёй марай я сваёю.</p>
<p> </p>
<p>VI</p>
<p>Мне падабаецца даўно яна адна,</p>
<p>Як часам, можа быць, сухотная дзяўчына</p>
<p>Вам падабаецца. Асуджана яна,</p>
<p>Штодзень бліжэй яе смяротная хвіліна.</p>
<p>Усмешка на губах на выцвіўшых відна;</p>
<p>Не ведае яна, што стацца з ёй павінна:</p>
<p>Як ружа твар яшчэ гарыць, але дарма,</p>
<p>Хоць сёння і жыве, ды заўтра ўжо няма.</p>
<p> </p>
<p>VII</p>
<p>Маркотная пара! вачэй замілаванне!</p>
<p>Прыемны сэрцу бляск знікаючай красы —</p>
<p>Люблю прыроды я ўрачыстае згасанне,</p>
<p>У чырвань з золатам убраныя лясы,</p>
<p>Ў іх засені вятроў шумлівых парыванне,</p>
<p>І сонца рэдкае, і з ранку маразы,</p>
<p>І тонкаю смугой пакрытыя нябёсы,</p>
<p>І ледзь прыкметныя сівой зімы пагрозы.</p>
<p> </p>
<p>VIII</p>
<p>І з кожнай восенню я расцвітаю зноў;</p>
<p>Карысны для мяне наш рускі холад ранні,</p>
<p>Да дробезяў быцця зноў чую я любоў,</p>
<p>Прыходзіць пасля сну зноў голад на світанні,</p>
<p>І лёгка, радасна віруе ў сэрцы кроў,</p>
<p>Юнацкія ў маёй душы кіпяць жаданні;</p>
<p>Я поўны зноў жыцця — такі мой арганізм</p>
<p>(Прабач мяне, чытач, за лішні празаізм).</p>
<p> </p>
<p>ІХ</p>
<p>Падводзяць мне каня: у лёце нечуваным</p>
<p>Ён конніка імчыць да дальніх пушчаў, сёл,</p>
<p>Пад капытом яго надзейна падкаваным</p>
<p>Трашчыць бліскучы лёд, звініць замёрзлы дол.</p>
<p>Ды хутка гасне дзень — на камінку цагляным</p>
<p>Агонь ізноў гарыць — ліе святло вакол,</p>
<p>Ці тлее ледзь — а я перад агнём чытаю</p>
<p>ЦІ ў марах доўгі час, забыўшыся, лунаю.</p>
<p> </p>
<p>Х</p>
<p>І забываю свет, і так прыемна мне</p>
<p>Аддацца ў цішыні прыемным адчуванням,</p>
<p>Пачуцці светлыя паэзія кране:</p>
<p>Душа сціскаецца лірычным хваляваннем,</p>
<p>Уся трымціць, гучыць, і прагне, як у сне,</p>
<p>Нарэшце выліцца натхнёным парываннем,</p>
<p>І да мяне ідзе гасцей нябачны рой,</p>
<p>Сяброў, што мараю народжаны маёй.</p>
<p> </p>
<p>XI</p>
<p>І думак не стрымаць, адважны іх намеры,</p>
<p>І рыфмы лёгкія насустрач ім бягуць,</p>
<p>І пальцы просяцца к пяру, пяро к паперы,</p>
<p>Хвіліна — і радкі натхнёна паплывуць.</p>
<p>Так дрэмле карабель, ў туман схаваны шэры</p>
<p>Але прыслухайся! — спяшаюцца, паўзуць</p>
<p>Матросы ўгору, ўніз — вось ветразі паднялі;</p>
<p>Скрануўся карабель і рассякае хвалі.</p>
<p> </p>
<p>ХII</p>
<p>Плыве. Куды-ж нам плыць?..</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>