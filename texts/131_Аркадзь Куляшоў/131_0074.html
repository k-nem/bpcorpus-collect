<div class="container">
<div class="book-utils">
<div id="qrcode"></div>
<a href="/Henry_Lanhfela/Spieu_ab_Hajavacie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Гэнры Лангфэла -->
<!-- HEADER_FIELD LangOrig: eng -->
<!-- HEADER_FIELD Source: Выдавецтва "Беларусь", Мінск, 1969 -->
<!-- HEADER_FIELD Title: Спеў аб Гаяваце -->
<!-- HEADER_FIELD Translation: Аркадзь Куляшоў -->
<!-- HEADER_FIELD Uploaded: 2011-07-14T09:00:00Z -->
<h2><a href="http://knihi.com/Henry_Lanhfela/">Гэнры Лангфэла</a></h2>
<h2>Спеў аб Гаяваце</h2>
<div style="height: 3rem"></div>
<!-- TOC_BEGIN -->
<a href="#chapter1">Ад перакладчыка</a><br/>
<a href="#chapter2">Уступ</a><br/>
<a href="#chapter3">I. Люлька міру</a><br/>
<a href="#chapter4">II. Чатыры вятры</a><br/>
<a href="#chapter5">III. Маленства Гаяваты</a><br/>
<a href="#chapter6">IV. Гаявата I Мэджэківіс</a><br/>
<a href="#chapter7">V. Пост Гаяваты</a><br/>
<a href="#chapter8">VI. Сябры Гаяваты</a><br/>
<a href="#chapter9">VII. Пірога Гаяваты</a><br/>
<a href="#chapter10">VIII. Рыбная лоўля</a><br/>
<a href="#chapter11">IX. Гаявата I Жамчужнае Пяро</a><br/>
<a href="#chapter12">X. Сватанне Гаяваты</a><br/>
<a href="#chapter13">XI. Вясельны баль Гаяваты</a><br/>
<a href="#chapter14">XII. Сын Вячэрняй Зоркі</a><br/>
<a href="#chapter15">XIII. Блаславенне палёў</a><br/>
<a href="#chapter16">XIV. Пісьмёны</a><br/>
<a href="#chapter17">XV. Плач Гаяваты</a><br/>
<a href="#chapter18">XVI. По-Пок-Ківіс</a><br/>
<a href="#chapter19">XVII. Пагоня за По-Пок-Ківісам</a><br/>
<a href="#chapter20">XVIII. Смерць Квазінда</a><br/>
<a href="#chapter21">XIX. Здані</a><br/>
<a href="#chapter22">XX. Голад</a><br/>
<a href="#chapter23">XXI. След белага чалавека</a><br/>
<a href="#chapter24">XXII. Адыход Гаяваты</a><br/>
<a href="#chapter25">Слоўнік індзейскіх слоў, якія сустракаюцца ў паэме і патрабуюць дадатковага тлумачэння</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>Ад перакладчыка</h3>
<p> </p>
<p>Паэма Генры Лангфэла «Спеў аб Гаяваце» па праву займае выдатнае месца сярод здабыткаў сусветнай паэзіі. З часу свайго з'яўлення (1855 г.) і да нашых дзён яна здзіўляе чытача магутнасцю паэтычных малюнкаў, свежасцю вобразаў, глыбінёй думкі.</p>
<p>Пабудаваная на аснове індзейскіх паданняў і легенд, глыбока народная па сваёй сутнасці, паэма ўваскрашае перад чытачамі светаўспрыманне першабытнага чалавека з яго амаль дзіцячай непасрэднасцю, шчырасцю і высакароднасцю, жыццём і працай сярод вялікаснай нерушы навакольнай прыроды. Менавіта ў непасрэднасці светаўспрымання і светаадчування адзін з сакрэтаў паэтычнасці гэтай паэмы. Але не толькі ў гэтым яе вартасць. «Спеў аб Гаяваце» — гэта песня аб чалавечнасці, страсны заклік паэта да міру, да братэрства і дружбы паміж народамі.</p>
<p>Напісаная аб тым гістарычным часе, калі жыхары Еўропы ўпершыню ступілі на бераг Паўночнай Амерыкі, паэма не пазбаўлена трывогі за лёс індзейцаў, што апынуліся на мяжы першабытнага і капіталістычнага ладу і трапілі ў поўную залежнасць ад новых, не зразумелых ім грамадскіх сіл. Некалі карэнныя жыхары Паўночнай Амерыкі, загнаныя на горшыя землі, асуджаныя на выміранне, індзейцы ў наш час гінуць у рэзервацыях ад голаду і холаду. Ці не гэтую трагедыю старажытнага народа меў на ўвазе Лангфэла, калі, вуснамі Гаяваты, героя сваёй эпапеі, выказаў такое прадбачанне:</p>
<p> </p>
<div class="POETRY">
<p>Там свайго народу рэшткі</p>
<p>Бачыў я, што варты жалю,</p>
<p>Як сухое лісце ўвосень,</p>
<p>Бурай гнанае на захад.</p>
</div>
<div class="CLEAR"></div>
<p> </p>
<p>«Спеў аб Гаяваце» перакладзены на многія мовы і даўно ўжо здабыў сусветную славу непаўторнага, арыгінальнага твора. Перакладаючы гэты твор з англійскай мовы на беларускую, я імкнуўся, у меру сваёй здольнасці, захаваць не толькі змест славутай эпапеі, але і яе форму, строгі рытм, паўторы, народны каларыт, багацце і дакладнасць вобразаў. У паэме сустракаюцца індзейскія словы, выразы, якія, як і ў арыгінале, тлумачацца ў тэксце. Напрыклад: «Вава, гусь», «Чапля шызая, Шух-шух-га», «Іза, іза! Сорам, сорам!» і г. д.</p>
<p> </p>
<p>Прапануючы пераклад «Спеву аб Гаяваце», буду вельмі задаволены, калі гэтая мая паэтычная спроба знойдзе прыхільны водгук у беларускага чытача.</p>
<p> </p>
<p> </p>
<h3><a id="chapter2"></a>Уступ</h3>
<p> </p>
<p>Вы спытаеце: дзе ўзяты</p>
<p>Казкі гэтыя, паданні?</p>
<p>Дзе народжаны легенды</p>
<p>З іх лясным духмяным пахам,</p>
<p>З халадком лугоў вільготных,</p>
<p>З мірным дымам над вігвамам,</p>
<p>З рэк імклівасцю і гулам</p>
<p>Стогалосым, што падобны</p>
<p>Да грымот з іх горным рэхам?</p>
<p> </p>
<p>Я скажу, я адкажу вам:</p>
<p>«У лясах, палях раздольных,</p>
<p>Ля азёр Зямлі Паўночнай,</p>
<p>На зямлі Аджыбуэяў,</p>
<p>На прыстанішчах Дакотаў,</p>
<p>На палянах верасовых,</p>
<p>На балоце, дзе пасецца</p>
<p>Чапля шызая, Шух-шух-га.</p>
<p>Казкі гэтыя, паданні</p>
<p>Чуў я з вуснаў Навадагі —</p>
<p>Мілагучнага музыкі».</p>
<p> </p>
<p>Дзе, спытаеце, знайшоў іх,</p>
<p>Песні гэтыя, легенды,</p>
<p>Мілагучны Навадага,—</p>
<p>Я скажу, я адкажу вам:</p>
<p>«У лясных птушыных гнёздах,</p>
<p>У баброў таемных сховах,</p>
<p>У цяжкіх слядах бізонаў,</p>
<p>У арліных уладаннях.</p>
<p> </p>
<p>На тарфянішчы маркотным,</p>
<p>На балоце непралазным</p>
<p>Іх яму спявалі птушкі:</p>
<p>Манг, чырок, гусь Вава, чапля</p>
<p>Шызакрылая Шух-шух-га,</p>
<p>Чытавейк, зуёк, глушыца</p>
<p>Мушкадаза і гагара».</p>
<p> </p>
<p>А каб вы яшчэ спыталі:</p>
<p>«Хто такі ён, Навадага?</p>
<p>Раскажы нам пра музыку»,—</p>
<p>Гэтак я на запытанне</p>
<p>Адказаў бы вам адразу:</p>
<p> </p>
<p>«У даліне Тавазента,</p>
<p>На лугоў улонні ціхім,</p>
<p>Каля шпаркіх рэк гуллівых</p>
<p>Жыў музыка Навадага.</p>
<p>За паселішчам індзейскім,</p>
<p>Дзе ён жыў, шумелі нівы,</p>
<p>Там стаяў, зялёны — летам,</p>
<p>А зімой — адзеты ў іней,</p>
<p>Бор вячысты, што заўсёды</p>
<p>Уяттыкаў, спяваў, шаптаўся.</p>
<p> </p>
<p>Вілаваты след рачулак</p>
<p>Быў прыкметны на даліне</p>
<p>Па паводках іх — вясною,</p>
<p>Па алешынах — улетку,</p>
<p>Па туманнай плыні — ўвосень,</p>
<p> </p>
<p>А зімой — па стужках чорных.</p>
<p>Там і жыў ён, Навадага,</p>
<p>У даліне Тавазента</p>
<p>На лугоў улонні ціхім.</p>
<p> </p>
<p>Там спяваў аб Гаяваце,</p>
<p>Аб ягоным нараджэнні,</p>
<p>Аб яго жыцці дзівосным:</p>
<p>Як пасціў ён і маліўся,</p>
<p>Як рабіўся паступова</p>
<p>Змагаром за лёс народа,</p>
<p>За яго дабро і шчасце».</p>
<p> </p>
<p>Вам, хто любіць луг зялёны,</p>
<p>Дол, заліты ззяннем сонца,</p>
<p>Змрок лясны, і шэпты лісця,</p>
<p>I дажджы, і завірухі,</p>
<p>і нястрымныя патокі</p>
<p>Сярод пушчы першароднай,</p>
<p>I грымотаў горных рэха,</p>
<p>Што падобна на арліных</p>
<p>Крылаў лопанне глухое,—</p>
<p>Прапаную я паслухаць</p>
<p>Старажыгныя паданні,</p>
<p>Гэты Спеў аб ГаявацеІ</p>
<p> </p>
<p>Вам, хто любіць слухаць казкі,</p>
<p>Галасы легенд далёкіх,</p>
<p>Тых, якія запрашаюць</p>
<p>Нас спыніцца на хвіліну,</p>
<p>Што гучаць так непасрэдна,</p>
<p>Ціха так, што не адрозніць —</p>
<p>Гукі гэта альбо словы, —</p>
<p>Прапаную я легенду,</p>
<p>Гэты Спеў аб Гаяваце!</p>
<p> </p>
<p>Вам, хто сэрцам першародным</p>
<p>Верыць богу і прыродзе,</p>
<p>Шчыра ўпэўнены, што людзі</p>
<p>Быць заўжды людзьмі павінны,</p>
<p>Лічыць, што і ў жорсткім сэрцы</p>
<p>Абудзіцца можа прага</p>
<p>Да дабра і спраў карысных,</p>
<p> </p>
<p>Што слабыя і сляпыя</p>
<p>Праўду вобмацкам знаходзяць</p>
<p>У глухой адвечнай цемры</p>
<p>Іх цяжкога існавання,—</p>
<p>Прапаную прастадушна</p>
<p>Гэты Спеў аб Гаяваце!</p>
<p> </p>
<p>Вы, хто іншы раз блукае</p>
<p>Па даўно забытых сцежках,</p>
<p>Дзе да змрочнай агарожы,</p>
<p>Што ад часу заімшэла,</p>
<p>Барбарыс прыпаў чырвоны;</p>
<p>Хто схіляецца з увагай</p>
<p>Над магільнаю плітою,</p>
<p>Разглядае, сцёрты часам,</p>
<p>Верш няўмелы, надпіс просты,</p>
<p>Але поўны шкадавання,</p>
<p>Веры чыстай і развагі</p>
<p>Аб Мінулым і Наступным,—</p>
<p>Прыпыніцеся, чытайце</p>
<p>Гэты надпіс мой няхітры,</p>
<p>Гэты Спеў аб Гаяваце!</p>
<p> </p>
<h3><a id="chapter3"></a>I. Люлька міру</h3>
<p> </p>
<p>На гарах сярод раўніны,</p>
<p>На высокім іх кар'еры,</p>
<p>На абрыве Скал Чырвоных</p>
<p>Гітчы Маніта магутны,</p>
<p>Уладар Жыцця, ўзвышаўся —</p>
<p>I адтуль склікаў народы,</p>
<p>Жыхароў краін вакольных.</p>
<p> </p>
<p>З-пад яго слядоў імкліва</p>
<p>Бегла рэчка на світанні,</p>
<p>Зіхацела, як камета,</p>
<p>I зрывалася ў бяздонне.</p>
<p>I Уладар Жыцця рукою</p>
<p>Ёй накрэсліў на даліне</p>
<p>Вілаваты шлях, сказаўшы:</p>
<p>«Вось твой шлях з хвіліны гэтай!»</p>
<p> </p>
<p>Ад скалы чырвонай потым</p>
<p>Адламаў рукой кавалак</p>
<p>Гітчы Маніта, і ў люльку</p>
<p>Камень той ператварыў ён;</p>
<p> </p>
<p>Вырваў з рэчкі чараціну</p>
<p>I зрабіў цыбук для люлькі,</p>
<p>I, карой вярбы чырвонай</p>
<p>Люльку гэтую набіўшы,</p>
<p>Ён на лес суседні дзьмухнуў,</p>
<p>Каб здабыць агонь,— і дрэвы</p>
<p>Сталі церціся сукамі,</p>
<p>Загарэліся, як свечкі,—</p>
<p>Ад іх полымя ляснога</p>
<p>Прыпаліўшы Люльку Міру,</p>
<p>Гітчы Маніта народам</p>
<p>Падаваў сігнал прызыўны.</p>
<p> </p>
<p>З люлькі дым паціху віўся</p>
<p>Урачыста на світанні:</p>
<p>Рыскай цёмнаю — спачатку,</p>
<p>А пасля ўжо — сіняй парай,</p>
<p>А далей — як дрэў вяршыні,</p>
<p>Што да воблакаў падобны,</p>
<p>Над зямлёю заклубіўся,</p>
<p>Покуль неба не крануўся,</p>
<p>Не разбіўся аб нябёсы,</p>
<p>Не разлёгся па прасторах.</p>
<p> </p>
<p>На даліне Тавазента,</p>
<p>На даліне Ваямінга,</p>
<p>У лясістай Таскалузе,</p>
<p>Са Скалістых Гор далёкіх</p>
<p>I азёр Зямлі Паўночнай</p>
<p>Людзі ўбачылі выразна</p>
<p>Той сігнал, той дым далёкі —</p>
<p>Дым Пакваны, Люлькі Міру.</p>
<p> </p>
<p>I празорцы ўсіх народаў</p>
<p>Гаварылі: «Дым Пакваны!</p>
<p>Гэтым дымам, што дадолу,</p>
<p>Як вярба, з паклонам нізкім</p>
<p>Нахіляецца гасцінна,</p>
<p>Гітчы Маніта магутны</p>
<p>На нараду ўсе плямёны</p>
<p>Навакольныя склікае!»</p>
<p> </p>
<p>I ад кожнага народа</p>
<p>Пасланцы ішлі са зброяй,</p>
<p>Пасланцы Аджыбуэяў,</p>
<p>Далавераў і Магокаў,</p>
<p>Чарнаногіх і Дакотаў;</p>
<p>I Чактосы, і Каманчы,</p>
<p>I Шашоны, і Амогі,</p>
<p>I Гуроны, і Мэндэны</p>
<p>Пасыходзіліся разам</p>
<p>Па сігналу Люлькі Міру</p>
<p>Да вяршыні, дзе чакаў іх</p>
<p>Гітчы Маніта магутны.</p>
<p> </p>
<p>Там стаялі ў фарбах яркіх</p>
<p>Пасланцы — як дрэвы ўвосень</p>
<p>Альбо неба на світанні —</p>
<p>I адзін другога дзіка,</p>
<p>Ваяўніча аглядалі;</p>
<p>Вочы іх — смяротны выклік,</p>
<p>Сэрцы — лютая варожасць,</p>
<p>Помсты прага — неадольны</p>
<p>Запавет адвечны продкаў.</p>
<p> </p>
<p>Гітчы Маніта ўсеўладны,</p>
<p>Што стварыў усе народы,</p>
<p>Пазіраў на іх з бацькоўскім</p>
<p>Жалем, любасцю, спагадай —</p>
<p>Іхні гнеў яму здаваўся</p>
<p>Смешнай злосцю малалетак,</p>
<p>Спрэчкі — забаўкай дзіцячай.</p>
<p> </p>
<p>Ён прасцёр руку над імі,</p>
<p>Каб іх лютасць папярэдзіць,</p>
<p>Каб стрымаць шалёны нораў</p>
<p>Усеўладнаю рукою.</p>
<p>I вялікасны пачуўся</p>
<p>Голас, шуму рэк падобны,</p>
<p>Шуму гулкіх вадаспадаў,</p>
<p>Як дакор і засцярога:</p>
<p> </p>
<p>«Дзеці горкія, о дзеці,</p>
<p>Неразумныя, малыя!</p>
<p>Слова мудрае звяртаю,</p>
<p>Слова мірнае парады</p>
<p>Я да вас, ваш бацька родны!</p>
<p> </p>
<p>Я зямлю вам даў — палюйце!</p>
<p>Даў ваду — лавіце рыбу!</p>
<p>Даў мядзведзя і бізона,</p>
<p>Даў аленя і казулю,</p>
<p>Даў бабра вам і казарку;</p>
<p>Засяліў я рыбай рэкі,</p>
<p>А балота — птушкай дзікай;</p>
<p>Хто ж вас, дзеці, прымушае</p>
<p>Паляваць адзін другога?</p>
<p> </p>
<p>Я стаміўся ад штодзённых</p>
<p>Вашых сварак, вашых спрэчак,</p>
<p>Ад крывавых вашых боек</p>
<p>I ад крэўнай помсты вашай.</p>
<p>Ваша сіла — толькі ў згодзе,</p>
<p>А бяссілле — у разладзе.</p>
<p>Памірыцеся, жывіце,</p>
<p>Як браты, заўсёды ў згодзе!</p>
<p> </p>
<p>Я пашлю да вас Прарока,</p>
<p>Знае шлях ён да ратунку;</p>
<p>Будзе жыць ён разам з вамі</p>
<p>I пакутваць з вамі разам.</p>
<p>Слухаць будзеце яго вы —</p>
<p>Свет пазбавіцца разладаў,</p>
<p>А не будзеце — асудзяць</p>
<p>Вас разлады на знішчэнне!</p>
<p> </p>
<p>Акунайцеся, змывайце</p>
<p>З твараў фарбы баявыя,</p>
<p>Змыйце з пальцаў кроў, і зброю</p>
<p>Закапайце назаўсёды,</p>
<p>Так, як я, зрабіце люлькі,</p>
<p>Люлькі Міру, Люлькі Згоды,</p>
<p>Чарацін для іх нарвіце,</p>
<p>Ярка пер'ямі ўпрыгожце,</p>
<p>Закурыце Люлькі Міру,</p>
<p>Як браты, жывіце ў згодзе!»</p>
<p> </p>
<p>Пасланцы свае даспехі</p>
<p>Паздымалі, паскідалі</p>
<p>На зямлю сваё адзенне,</p>
<p>Смела кінуліся ў рэчку,</p>
<p>Змылі фарбы баявыя.</p>
<p>З гор на іх вада лілася</p>
<p>Чыстай хваляй са скалы той,</p>
<p>Дзе Ўладар Жыцця ўзвышаўся,</p>
<p>А далей паток каціўся,</p>
<p>Як крывёй афарбаваны,</p>
<p>Мутнай хваляю чырвонай.</p>
<p> </p>
<p>Змыўшы фарбы баявыя,</p>
<p>Выйшлі воіны на бераг,</p>
<p>Закапалі на ўзбярэжжы</p>
<p>Зброю ўсю і ўсе даспехі.</p>
<p>Гітчы Маніта магутны,</p>
<p>Дух Вялікі і Стваральнік,</p>
<p>Іх усмешкай стрэў зычлівай.</p>
<p> </p>
<p>Ад скалы чырвоны камень</p>
<p>Адкалоўшы, Люлькі Міру</p>
<p>Пасланцы з яго зрабілі,</p>
<p>Каля рэчкі чарацінак</p>
<p>Наламалі, яркім пер'ем</p>
<p>Цыбукі пааздаблялі</p>
<p>I пайшлі дамоў — і хмаркі</p>
<p>У той самы час над імі</p>
<p>Расступіліся, і згінуў</p>
<p>Гітчы Маніта ў тых хмарках,</p>
<p>Знік у белых клубах дыму</p>
<p>Ад Пакваны, Люлькі Міру.</p>
<p> </p>
<h3><a id="chapter4"></a>II. Чатыры вятры</h3>
<p> </p>
<p>«Слаўся, дужы Мэджэківіс!» —</p>
<p>Гучна воіны крычалі</p>
<p>I дзяды, калі з паходу</p>
<p>Ён прынёс дамоў Свяшчэнны</p>
<p>Пояс з вампума, здабыты</p>
<p>Ім на Поўначы Суровай,</p>
<p>Дзе труса, Вабаса, царства.</p>
<p> </p>
<p>Выкраў ён Свяшчэнны Пояс</p>
<p>У Вялікага Мядзведзя,</p>
<p>З шыі зняў у Мішэ-Моквы,</p>
<p>Што пагрозай слыў усюды,</p>
<p>Зняў тады, як на вяршыні</p>
<p>Спаў мядзведзь камлыгай грузнай,</p>
<p>Глыбай той, што заімшэла,</p>
<p>Глыбай той, што ў плямах бурых.</p>
<p> </p>
<p>Да яго ён падкрадаўся</p>
<p>Гэтак ціха, гэтак блізка,</p>
<p>Што чырвоны кіпець звера</p>
<p>Ледзь яго не дакрануўся.</p>
<p> </p>
<p>Як здымаў ён Пояс Вампум</p>
<p>Па вачах — мядзведзь не бачыў,</p>
<p>Па вушах — не чуў асілак,</p>
<p>Як здымаў па доўгім носе —</p>
<p>Ноздры чорныя, нібыта</p>
<p>Рукавіцы скураныя,</p>
<p>Мэджэківісавы пальцы</p>
<p>Цёплай парай сагравалі.</p>
<p> </p>
<p>Потым паліцаю ёмкай</p>
<p>Замахнуўся і з працяглым</p>
<p>Гучным крыкам Мішэ-Мокву</p>
<p>Між вачэй ударыў моцна</p>
<p>Пераможны Мэджэківіс!</p>
<p> </p>
<p>Як аглушаны грымотай,</p>
<p>Уставаў Мядзведзь Вялікі,</p>
<p>Ледзьве ён падаўся ўперад,</p>
<p>Як затрэсліся калені,</p>
<p>I, на лапы сеўшы грузна,</p>
<p>Ён заенчыў, быццам баба.</p>
<p>А магутны Мэджэківіс</p>
<p>Перад ім стаяў бясстрашна,</p>
<p>Смеючыся з Мішэ-Моквы,</p>
<p>Прамаўляючы з пагардай:</p>
<p> </p>
<p>«О мядзведзь! Ты — Шагадая!</p>
<p>Не герой, якім лічыўся,</p>
<p>Бо іначай ты б не енчыў,</p>
<p>Не стагнаў, не выў, як баба!</p>
<p>З вашым племем пачалі мы</p>
<p>Бой даўно, і хто дужэйшы —</p>
<p>Ты цяпер пераканаўся.</p>
<p> </p>
<p>Ваша племя палахліва</p>
<p>Ад пагрозы ў лес знікае!</p>
<p>Калі б ты мяне падужаў,</p>
<p>Перад смерцю я б не енчыў.</p>
<p>Ты ж увесь свой род няславіш</p>
<p>Тым, што поўзаеш і стогнеш,</p>
<p>Як агідны баязлівец,</p>
<p>Як нікчэмны Шагадая».</p>
<p> </p>
<p>Потым паліцай ударыў</p>
<p>Зноў мядзведзя Мэджэківіс</p>
<p>Між брывей, і трэснуў чэрал</p>
<p>Пад бязлітасным ударам,</p>
<p>Нібы лёд пад рыбаловам.</p>
<p>Так загінуў Мішэ-Моква,</p>
<p>Так сканаў Мядзведзь Вялікі,</p>
<p>Страх і жах усіх народаў.</p>
<p> </p>
<p>«Слаўся, дужы Мэджэківіс! -</p>
<p>Людзі ўсе яго віталі.—</p>
<p>Слаўся, слаўся, Мэджэківіс!</p>
<p>I ад гэтых дзён навечна</p>
<p>Быць табе Заходнім Ветрам,</p>
<p>Так, як бацьку над сынамі,</p>
<p>Над вятрамі — уладарыць.</p>
<p>Ты цяпер не Мэджэківіс,</p>
<p>Ты цяпер — Заходні Вецер!»</p>
<p> </p>
<p>Бацька ўсіх вятроў на свеце,</p>
<p>Ён сабе навек пакінуў</p>
<p>Кэйбіен, Заходні Вецер,</p>
<p>А сынам аддаў другія:</p>
<p>Вебану — Усходні Вецер,</p>
<p>Шавандазі — Вецер Поўдня;</p>
<p>А Паўночны люты Вецер —</p>
<p>Аддаваў Кабібаноку.</p>
<p> </p>
<p>Малады, прыгожы Вебан!</p>
<p>Гэта ён нясе евітанне,</p>
<p>Гоніць стрэламі праменняў</p>
<p>Змрок начны з далін і ўзгоркаў</p>
<p>То яго чало і шчокі</p>
<p>Афарбованы зарою,</p>
<p>А прызыўны голас будзіць</p>
<p>Паляўнічага і звера.</p>
<p> </p>
<p>Адзінокі ў небе Вебан!</p>
<p>Хай яму спявалі птушкі,</p>
<p>Хай яму на лузе кветкі</p>
<p>Пах духмяны разлівалі,</p>
<p>Хай яго прыход шумлівы</p>
<p>Сустракалі луг і рэчка,</p>
<p>Ды заўсёды сумаваў ён:</p>
<p>Адзінокі ў небе Вебан.</p>
<p> </p>
<p>На зямлю глядзеў аднойчы</p>
<p>Рана ён, як вёска спала</p>
<p>I туман бяліў палотны;</p>
<p>I ў той час на ўсходзе сонца</p>
<p>Запрыкмеціў ён дзяўчыну,</p>
<p>Што хадзіла і збірала</p>
<p>I чарот і доўгі шпажнік</p>
<p>Па-над рэчкаю ў даліне.</p>
<p> </p>
<p>З той хвіліны бачыў Вебан</p>
<p>Што ні дзень дзяўчыны вочы,</p>
<p>Як блакітныя азёры,</p>
<p>На яго яны глядзелі,</p>
<p>З ім чакаючы спаткання;</p>
<p>Пакахаў дзяўчыну Вебан:</p>
<p>Бо яна была самотнай</p>
<p>На зямлі, а ён — у небе.</p>
<p> </p>
<p>Песціў сонечнай усмешкай</p>
<p>Ён каханую дзяўчыну,</p>
<p>Ціхім словам і ўздыханнем,</p>
<p>Ціхім спевам заляцаўся,</p>
<p>Ціхім шэптам дрэў вячыстых,</p>
<p>Кветак слодыччу духмянай.</p>
<p>Прытуліў пасля да сэрца,</p>
<p> </p>
<p>Яркай чырванню ахутаў —</p>
<p>I дзяўчына задрыжала</p>
<p>На грудзях ягоных зоркай.</p>
<p>Так да нашых дзён у небе</p>
<p>Карагодзяць неразлучна:</p>
<p>Вебан, побач Вебан-Ананг —</p>
<p>Вебан і Світання Зорка.</p>
<p> </p>
<p>Сярод айсбергаў спрадвечных,</p>
<p>Дзе труса, Вабаса, царства,</p>
<p>Лютай сцюжы панаванне,</p>
<p>Вецер жыў — Кабібанока.</p>
<p>Гэта ён увосень лісце</p>
<p>Размалёўвае старанна</p>
<p>Фарбай жоўтай і чырвонай,</p>
<p>Гэта ён нясе завеі,</p>
<p>Злосна ў лесе завывае,</p>
<p>Лёдам скоўвае азёры,</p>
<p>Вастракрылых чаек гоніць,</p>
<p>Гоніць чаплю і баклана</p>
<p>У далёкі цёплы вырай,</p>
<p>Дзе прытулак іх на ўзмор'і,</p>
<p>Там, дзе царства Шавандазі.</p>
<p> </p>
<p>Выйшаў раз Кабібанока</p>
<p>З ледзяных сваіх палацаў,</p>
<p>Злосны, рынуўся на поўдзень</p>
<p>Па зямлі, скаванай сцюжай,</p>
<p>Валасы яго даўгія,</p>
<p>Зацярушаныя снегам,</p>
<p>Валакліся чорнай рэчкай —</p>
<p>Чорнай стужкаю зімовай.</p>
<p> </p>
<p>На зямлі, скаванай сцюжай,</p>
<p>Зімаваць чырок застаўся,</p>
<p>Што цягаў балотам снежным</p>
<p>За сабою нізкі рыбы:</p>
<p>Жыў той Шынгебіс самотна</p>
<p>Без братоў сваіх, якія</p>
<p>Падаліся ў цёплы вырай.</p>
<p> </p>
<p>Закрычаў Кабібанока</p>
<p>Гнеўна: «Хто сабе дазволіў</p>
<p>Пагарджаць Кабібанокам?</p>
<p>Хто ў маім застаўся царстве,</p>
<p>Калі Вава і Шух-шух-га,</p>
<p>Гусь здзічэлая і чапля,</p>
<p>Адляцелі ў цёплы вырай?</p>
<p>Я вігвам яго зруйную,</p>
<p>Я ачаг ягоны знішчу!»</p>
<p> </p>
<p>I прыйшоў Кабібанока</p>
<p>На парог варожы ноччу.</p>
<p>Ён намёў сумётаў горы,</p>
<p>Выў ад злосці ў дымаходзе,</p>
<p>Трасучы шалёна дзверы.</p>
<p>Смелы Шынгебіс ніякай</p>
<p>Не звяртаў на гэта ўвагі.</p>
<p>Ён агонь свой забяспечыў</p>
<p>Харчаваннем — аж чатыры</p>
<p>Сухадрэвіны цяжкія,</p>
<p>Па адной — на кожны месяц,</p>
<p>А галодны страўнік — рыбай,</p>
<p>Сам жа, сыты і сагрэты,</p>
<p>Пеў ён: «О Кабібанока,</p>
<p>Ты — мой нудны спадарожнік!»</p>
<p> </p>
<p>I тады Кабібанока</p>
<p>У жыллё ўварваўся злосна;</p>
<p>I хаця адчуў дыханне</p>
<p>Ледзяной зімовай сцюжы</p>
<p>Смелы Шынгебіс, ды гучна</p>
<p>Не пакінуў ён смяяцца;</p>
<p>Павярнуў палена толькі,</p>
<p>Каб ярчэй агонь успыхнуў,</p>
<p>Запалаў і заіскрыўся.</p>
<p> </p>
<p>З твару, з кос Кабібанокі,</p>
<p>Зацярушаных завеяй,</p>
<p>Кроплі падалі на прысак,</p>
<p>Пакідалі наздраваты</p>
<p>След, як дождж у пыле цёплым,</p>
<p>З кос, нібы са стрэх вясною,</p>
<p>Кроплі падалі, тачылі</p>
<p>Прысак той, як дрэва шашаль.</p>
<p> </p>
<p>Пераможаны пякельным</p>
<p>Тым агнём і раззлаваны</p>
<p>Спевам, выскачыў з вігвама</p>
<p>На прастор Кабібанока,</p>
<p>Цяжка тупаў па сумётах;</p>
<p>Дзе ішоў ён, там рабіўся</p>
<p>Пад нагамі снег цвярдзейшы,</p>
<p>На азёрах — лёд таўсцейшы,</p>
<p>Гучна клікаў, каб выходзіў</p>
<p>Дзёрзкі Шынгебіс з вігвама,</p>
<p>На заснежаным балоце</p>
<p>Пачынаў з ім бой адкрыты.</p>
<p> </p>
<p>Выйшаў Шынгебіс з вігвама;</p>
<p>З Ветрам Поўначы змагаўся</p>
<p>Усю ноч ён на балоце,</p>
<p>А пад раніцу дыханне</p>
<p>Заняло ў Кабібанокі,</p>
<p>Хватка лютая прапала,</p>
<p>I пачаў ён на світанні</p>
<p>У палац свой адыходзіць,</p>
<p>Дзе труса, Вабаса, царства,—</p>
<p>Сорам гнаў яго на Поўнач.</p>
<p>Як сустрэў, так і праводзіў</p>
<p>Дзёрзкі Шынгебіс асілка</p>
<p>Песняй: «О Кабібанока,</p>
<p>Ты — мой нудны спадарожнік!»</p>
<p> </p>
<p>Шавандазі, тлусты, сонны,</p>
<p>Жыў на поўдні, дзе ў дрымотным</p>
<p>Бляску сонечных праменняў</p>
<p>Увесь час пануе лета.</p>
<p>Гэта з ласкі Шавандазі</p>
<p>Шоша, ластаўка, вясною</p>
<p>Прылятае, а таксама</p>
<p>Гусі дзікія, Авейса,</p>
<p>Сіваграк, і летам маем</p>
<p>Мы тытунь ды вінаграду</p>
<p>Гронкі з ласкі Шавандазі.</p>
<p> </p>
<p>Дым, што з люлькі Шавандазі,</p>
<p>Поўніць водарам паветра,</p>
<p>На зямлю кладзецца парай,</p>
<p>Цьмяным бляскам — на азёры,</p>
<p>На абрысы гор — смугою,</p>
<p>Ён у Месяц Лыж прыносіць</p>
<p>У Паўночную Краіну</p>
<p>Мяккай восені дыханне.</p>
<p> </p>
<p>Бесклапотны Шавандазі!</p>
<p>Толькі раз азмрочыў ценем</p>
<p>Ён свой твар, тугою — сэрца:</p>
<p>Неяк, гледзячы на поўнач,</p>
<p>Ён убачыў сярод стэпу</p>
<p>Адзінокую дзяўчыну,</p>
<p>Адарвапь вачэй не мог ён</p>
<p>Ад яе фігуры зграбнай.</p>
<p>Быў на ёй убор зялёны</p>
<p>I былі, як сонца, косы.</p>
<p> </p>
<p>Дзень за днём глядзеў маўкліва</p>
<p>Ён на косы залатыя,</p>
<p>Уздыхаў, і сэрца шчырым</p>
<p>Разгаралася каханнем</p>
<p>Да пяшчотнае дзяўчыны.</p>
<p>Але быў гультай заўзяты</p>
<p>Бесклапотны Шавандазі,</p>
<p>Тлусты, сонны, нерухомы:</p>
<p>Уздыхаў, пайсці марудзіў</p>
<p>Да каханай на спатканне,</p>
<p>Толькі ўсё глядзеў на косы</p>
<p>I на стан дзяўчыны прэрый.</p>
<p> </p>
<p>Ды аднойчы на світанні</p>
<p>Ён заўважыў, як змяніўся</p>
<p>Твар дзяўчыны, як раптоўна</p>
<p>Збляклі косы залатыя.</p>
<p>«О мой брат з Краін Паўночных,</p>
<p>Дзе труса, Вабаса, царства,</p>
<p>Дзе ўладарыць Сівер Люты!</p>
<p>Ты дзяўчыну ўкраў, якую</p>
<p>Я лічыў сваёй каханай,</p>
<p>Ты яе Паўночнай казкай,</p>
<p>Казкай Сіверу прывабіў!»</p>
<p> </p>
<p>Так няшчасны Шавандазі</p>
<p>Хмаркам скардзіўся дарэмна,</p>
<p>I блукаў спякотным стэпам</p>
<p>Вецер Поўдня, поўны палкіх</p>
<p>Уздыханняў Шавандазі,</p>
<p>Ад якіх паплыў паветрам</p>
<p>Белы пух, нібы сняжынкі.</p>
<p>Так загінула дзяўчына</p>
<p>Ад дыхання Шавандазі,</p>
<p>А з вачэй яго навечна</p>
<p>Зніклі косы залатыя.</p>
<p> </p>
<p>Як ты жорстка памыліўся,</p>
<p>Летуценнік Шавандазі!</p>
<p>Ты ўздыхаў не па жанчыне,</p>
<p>Ты глядзеў не на дзяўчыну,</p>
<p>А на кветку-абдзіманку.</p>
<p>Ты ўздыхаў па ёй сардэчна,</p>
<p>З пачуццём такім гарачым,</p>
<p>Што твой подых, быццам вецер,</p>
<p>Па зямлі яе развеяў.</p>
<p>Бедны, бедны, летуценнік!</p>
<p> </p>
<p>Так магутны Мэджэківіс,</p>
<p>Уладар вятроў, у небе</p>
<p>Месца ўсім сынам акрэсліў,</p>
<p>Удакладніў абавязкі;</p>
<p>Так пакінуў Мэджэківіс</p>
<p>За сабой Заходні Вецер.</p>
<p> </p>
<h3><a id="chapter5"></a>III. Маленства Гаяваты</h3>
<p> </p>
<p>Неяк з месяца зляцела</p>
<p>У далёкі час Накоміс —</p>
<p>На зямлю красуня ўпала:</p>
<p>Не дзяўчына, а жанчына,</p>
<p>Хоць жанчына, а не маці.</p>
<p> </p>
<p>Як з падружкамі сваімі</p>
<p>Забаўлялася Накоміс,</p>
<p>Калі гушкалі Накоміс</p>
<p>Вінаградныя арэлі,—</p>
<p>Іх падрэзала падступна</p>
<p>Вераломная сяброўка;</p>
<p>Вось тады на луг зялёны,</p>
<p>Мускадэ, яна і ўпала —</p>
<p>Бесклапотная красуня,</p>
<p>Чорнай зайздрасці ахвяра.</p>
<p>«Зорка вунь зляцела з неба!</p>
<p>Зорка!» — людзі гаварылі.</p>
<p> </p>
<p>Там, дзе папараць густая,</p>
<p>Мяккі мох пад галавою,</p>
<p>Там, дзе ціхую даліну</p>
<p>Асвятлялі зоры, месяц,</p>
<p>Разрадзілася Накоміс</p>
<p>Першароднаю дачкою,</p>
<p>Ёй імя дала — Венона,</p>
<p>I ў даліне, як лілея,</p>
<p>Расцвіла яе Венона:</p>
<p>Стала гнуткай, стала зграбнай</p>
<p>I прыгожаю, як месяц,</p>
<p>I чароўнаю, як зоры.</p>
<p> </p>
<p>I не раз дачку Венону</p>
<p>Папярэджвала Накоміс:</p>
<p>«Бойся ты, асцерагайся</p>
<p>Мэджэківіса, Венона!</p>
<p>Ты ягоных слоў не слухай,</p>
<p>Не гуляй у лузе позна,</p>
<p>Спаць у кветках не кладзіся,</p>
<p>Каб цябе ён не пакрыўдзіў!»</p>
<p> </p>
<p>Не паслухала Венона</p>
<p>Мудрай матчынай парады.</p>
<p>З шэптам хілячы дадолу</p>
<p>Травы, кветкі лугавыя,</p>
<p>Адшукаў Заходні Вецер,</p>
<p>Мэджэківіс, адвячоркам</p>
<p>У густой траве Венону,</p>
<p>Спакушаў дзяўчыну словам</p>
<p>Ён ласкавым і пяшчотным,</p>
<p>Аж пакуль не нарадзіла</p>
<p>Ашуканая Венона</p>
<p>Сына смутку і кахання.</p>
<p> </p>
<p>Так радзіўся Гаявата,</p>
<p>Сын кахання, цуд прыроды;</p>
<p>А пяшчотная Венона</p>
<p>Ад бяды-тугі памерла,</p>
<p>Бо каварны Мэджэківіс,</p>
<p>Бессардэчны ашуканец,</p>
<p>Назаўжды яе пакінуў.</p>
<p> </p>
<p>Доўга-доўга галасіла</p>
<p>Па сваёй дачцэ Накоміс:</p>
<p>«О калі была б я мёртвай,</p>
<p>Каб магла ляжаць з табою!</p>
<p>Я ўжо выплакала вочы!</p>
<p>Ваганомін, ваганомін!»</p>
<p> </p>
<p>На ўзбярэжжы Гітчы Гумі,</p>
<p>Каля Велічнага Мора</p>
<p>У той час жыла Накоміс.</p>
<p>За сцяной яе вігвама</p>
<p>Дзень і ноч шумела нетра</p>
<p>Цёмных хвой і елак змрочных,</p>
<p>А з другога боку — мора</p>
<p>Падступала да вігвама</p>
<p>I, празрыстыя, шумелі</p>
<p>Хвалі Велічнага Мора.</p>
<p> </p>
<p>Там унука калыхала</p>
<p>Шматпакутная Накоміс</p>
<p>У калысцы, змайстраванай</p>
<p>З ліпы, звязанай надзейна</p>
<p>Лані моцным сухажыллем</p>
<p>I засланай мяккім мохам,</p>
<p>Калыхала і спявала:</p>
<p>«Спі! А то мядзведзь пачуе!</p>
<p>Люлі-люлі, мой савёнак!</p>
<p>Што там свеціцца ў вігваме,</p>
<p>Што за вочы-вачаняткі?</p>
<p>Люлі-люлі, мой савёнак!»</p>
<p> </p>
<p>Калыхала, гаварыла</p>
<p>Пра начныя зоры ўнуку,</p>
<p>Паказала хвост каметы —</p>
<p>Ішкуду з касой агністай,</p>
<p>Паказала каляровы</p>
<p>Танец воінаў нябёсных,</p>
<p>Іх блішчастых паліц ззянне</p>
<p>Над Паўночнаю Краінай;</p>
<p>Паказала серабрысты</p>
<p>Шлях усіх нябёсных зданяў —</p>
<p>Белы шлях на цёмным небе,</p>
<p>Поўны прывідаў і ценяў.</p>
<p> </p>
<p>Цёплым вечарам улетку</p>
<p>Слухаў хлопчык на парозе</p>
<p>Ціхі гоман хвой вячыстых,</p>
<p>Слухаў ціхі плёскат хваляў,</p>
<p>Гукі дзіўных слоў і песень:</p>
<p>«Міні-вава!» —чуў у хвоях,</p>
<p>«Мэдвэй-ошка! — чуў у хвалях.</p>
<p> </p>
<p>Бачыў там ён Ва-ва-тэйзі,</p>
<p>Светлячка, які лятае,</p>
<p>Як агеньчык, свеціць свечкай</p>
<p>Над кустамі, над травою;</p>
<p>Ён спяваў паціху песню,</p>
<p>Што Накоміс навучыла:</p>
<p>«Ва-ва-тэйзі, светлячок мой!</p>
<p>Светлячок, малая мушка,</p>
<p>Светлячок, начны агеньчык,</p>
<p>Пасвяці сваёю свечкай</p>
<p>Перад тым, як спаць я лягу,</p>
<p>Як свае заплюшчу вочкі!»</p>
<p> </p>
<p>Бачыў, як над Гітчы Гумі</p>
<p>Поўны месяц падымаўся,</p>
<p>Бачыў цень на ім і плямы</p>
<p>I пытаў: «Што там, Накоміс?»</p>
<p> </p>
<p>I адказвала Накоміс:</p>
<p>«Гэта воін раззлаваны</p>
<p>Неяк раз схапіў бабульку</p>
<p>I закінуў аж на месяц:</p>
<p>Плямы, што на ім ты бачыш,—</p>
<p>Гэта цела той бабулькі».</p>
<p> </p>
<p>Прыкмячаў вясёлку ў небе</p>
<p>Ён на ўсходзе і паціху</p>
<p>Гаварыў: «Што там, Накоміс?»</p>
<p>I адказвала Накоміс:</p>
<p>«То дыван, сатканы небам,—</p>
<p>Гэта кветкі ўсе лясныя</p>
<p>I лілеі дзікіх прэрый,</p>
<p>Што завянулі калісьці,</p>
<p>Зноў у небе расцвітаюць».</p>
<p> </p>
<p>Калі чуў ён крык савіны,</p>
<p>Смех, выццё ў начных гушчарах,</p>
<p>Дык палохаўся: «Што гэта? —</p>
<p>Ён шаптаў.—Што там, Накоміс?»</p>
<p>I адказвала Накоміс:</p>
<p>«Гэта совы, Куку-Кугу —</p>
<p>I нічога болыш — у лесе</p>
<p>На сваёй гавораць мове!»</p>
<p> </p>
<p>Так хлапчук, унук Накоміс,</p>
<p>Навучаўся мове птушак,</p>
<p>Знаў іх тайны, іх імёны:</p>
<p>Як звіваюць гнёзды летам,</p>
<p>Дзе зімой прытулак маюць;</p>
<p>Размаўляў ён часта з імі,</p>
<p>Зваў: «Мае вы птушаняткі!»</p>
<p> </p>
<p>Вывучаў ён мову звера,</p>
<p>Ад саміх звяроў дазнаўся,</p>
<p>Як бабёр жытло будуе,</p>
<p>Дзе вавёрка спраты мае,</p>
<p>Што аленя робіць жвавым,</p>
<p>А Вабаса палахлівым;</p>
<p>Часта з імі Гаявата</p>
<p>Размаўляў і зваў «братамі».</p>
<p> </p>
<p>I вялікі знаўца казак —</p>
<p>Самахвал вядомы, Ягу,</p>
<p>Гаварун і валацуга,</p>
<p>Верны друг старой Накоміс,</p>
<p>Лук зрабіў для Гаяваты;</p>
<p>Ягу з ясеню надзейны</p>
<p>Лук зрабіў, а стрэлы — з дубу,</p>
<p>Наканечнікі іх — з яшмы,</p>
<p>Цеціву — са скуры лані.</p>
<p> </p>
<p>I сказаў ён Гаяваце:</p>
<p>«Ну, сынок, збірайся ў пушчу,</p>
<p>Дзе аленяў ходзяць статкі,</p>
<p>Застралі самца, што горда</p>
<p>Носіць рогі, як галіны».</p>
<p> </p>
<p>Гаявата лук і стрэлы</p>
<p>Браў — і рушыў смела ў пушчу</p>
<p>А вакол яго спявалі</p>
<p>Птушкі, лётаючы ў дрэвах.</p>
<p>«Не страляй нас, Гаявата!» —</p>
<p>Так малінаўка спявала;</p>
<p>Сіваграк, Авейса, ўторыў:</p>
<p>«Не страляй нас, Гаявата!»</p>
<p> </p>
<p>Ён ішоў, яго вавёрка,</p>
<p>Аджыдома, выглядала</p>
<p>I скакала па галінах,</p>
<p>I прыцмоквала са смехам,</p>
<p>I са смехам прымаўляла:</p>
<p>«Не страляй, о Гаявата!»</p>
<p> </p>
<p>I са сцежкі ўбок саскочыў</p>
<p>Трус бялявы і, на лапкі</p>
<p>Стаўшы заднія, прамовіў</p>
<p>Паляўнічаму малому</p>
<p>Жартаўліва і нясмела:</p>
<p>«Не страляй, о Гаявата!»</p>
<p> </p>
<p>Іх не слухаў Гаявата,—</p>
<p>Нібы сонны, крочыў лесам,</p>
<p>Думаў толькі пра аленя,</p>
<p>У сляды яго ўглядаўся,</p>
<p>Што па сцежцы ўніз да рэчкі</p>
<p>Прывялі яго тым часам.</p>
<p> </p>
<p>За алешынай густою</p>
<p>Дачакаўся ён аленя:</p>
<p>Меў ён рогі, як галіны,</p>
<p>Меў два вокі, як маланкі,</p>
<p>Дзве наздры, як подых буры;</p>
<p>Да ракі алень спускаўся,</p>
<p>Ад лістоў — у ценях-плямах,</p>
<p>I ад сонца — ў плямах светлых</p>
<p>Звера ўбачыўшы на сцежцы,</p>
<p>Наш стралок закалаціўся</p>
<p>Сам, як лёгкі ліст бярозы.</p>
<p> </p>
<p>I, прыпаўшы на калена,</p>
<p>Ён нацэліўся ў аленя,</p>
<p>Ледзь крануў рукой галінку,</p>
<p>Як алень насцеражыўся,</p>
<p>Гучна тупнуў капытамі,</p>
<p>Скочыў, нібы ад удару,</p>
<p>Скочыў, быццам нечакана</p>
<p>На стралу нагой наткнуўся.</p>
<p>Як аса, страла звінела,</p>
<p>Як аса, ў яго ўпілася!</p>
<p> </p>
<p>Мёртвы ўпаў ён каля броду;</p>
<p>Сэрца біцца перастала</p>
<p>У рагатага аленя;</p>
<p>А затое ў Гаяваты</p>
<p>Ледзь не выскачыла сэрца,</p>
<p>Як дамоў ён нёс здабычу;</p>
<p>Нёс, а Ягу і Накоміс</p>
<p>Гучна пляскалі ў далоні.</p>
<p> </p>
<p>I пашыла плашч Накоміс</p>
<p>Паляўнічаму са скуры,</p>
<p>Для гасцей-суседзяў з мяса</p>
<p>Смачных страў нагатавала,</p>
<p>Частаваліся суседзі,</p>
<p>Гаявату называлі</p>
<p>Сон-джы-тэгэ! — хлопец дужы,</p>
<p>Ман-го-тэйзі! — малайчына.</p>
<p> </p>
<h3><a id="chapter6"></a>IV. Гаявата I Мэджэківіс</h3>
<p> </p>
<p>Адышлі гады маленства,</p>
<p>Пасталеў наш Гаявата;</p>
<p>Паляўнічае майстэрства,</p>
<p>Гульні светлай маладосці</p>
<p>I дзядоў сівую мудрасць</p>
<p>Зразумеў ён, пасталеўшы.</p>
<p> </p>
<p>Спрыту шмат у Гаяваты!</p>
<p>Як стралу запусціць з лука,</p>
<p>Следам ён бяжыць так хутка,</p>
<p>Што стралу пераганяе.</p>
<p>Сілы шмат у Гаяваты!</p>
<p>Лукам так сваім валодаў,</p>
<p>Што дзесятаю стралою</p>
<p>Мог дагнаць стралу, якую</p>
<p>З цецівы пускаў ён першай.</p>
<p> </p>
<p>Меў ён сілы цудадзейнай</p>
<p>Рукавіцы, Мінджыкэван,</p>
<p>Мог у гэтых рукавіцах</p>
<p>Ён крышыць на часткі скалы.</p>
<p>Макасіны Гаяваты</p>
<p> </p>
<p>Сілы поўны чарадзейнай:</p>
<p>Іх да ног прымацаваўшы,</p>
<p>Прывязаўшы рамянямі,</p>
<p>Мог рабіць па цэлай мілі</p>
<p>З кожным крокам Гаявата.</p>
<p> </p>
<p>Пра бацькоў сваіх нярэдка</p>
<p>Ён распытваў у Накоміс;</p>
<p>Ад яе юнак дазнаўся,</p>
<p>Як згубіў Венону здрадай</p>
<p>Вераломны Мэджэківіс.</p>
<p>Запалала, быццам вугаль,</p>
<p>Сэрца ў грудзях Гаяваты.</p>
<p> </p>
<p>Ён сказаў старой Накоміс:</p>
<p>«Я хачу пабачыць бацьку,</p>
<p>Я знайду яго ў тым царстве,</p>
<p>Перад брамамі якога</p>
<p>Вартай стаў Заходні Вецер».</p>
<p> </p>
<p>Выпраўляўся ў шлях далёкі</p>
<p>Ён, нібы на паляванне;</p>
<p>Быў на ім убор багаты:</p>
<p>Галава ў арліных пер'ях,</p>
<p>Пояс — з вампума і пругкі</p>
<p>Лук, сагнуты цецівою,</p>
<p>Цецівою з сухажылля,</p>
<p>Стрэлы — зробленыя з дубу,</p>
<p>Наканечнікі іх — з яшмы,</p>
<p>Мінджыкэван, рукавіцы,</p>
<p>Захапіў з сабой і сілы</p>
<p>Цудадзейнай макасіны.</p>
<p> </p>
<p>Гаварыла Гаяваце</p>
<p>Асцярожная Накоміс:</p>
<p>«Не хадзі ў той край далёкі,</p>
<p>Дзе ўладар — Заходні Вецер:</p>
<p>Там цябе каварствам знішчыць</p>
<p>Мэджэківіс вераломны!»</p>
<p> </p>
<p>Толькі смелы Гаявата</p>
<p>Слоў не слухаў асцярожных,</p>
<p>Пакідаў вігвам, і кожны</p>
<p>Крок яго быў роўны мілі.</p>
<p>Лес яму здаваўся змрочным,</p>
<p>Неба — цёмным, а паветра</p>
<p>Спёкай дыхала пякельнай,</p>
<p>Дымам курнага балота,</p>
<p>Нібы ў час лясных пажараў,—</p>
<p>Гнеўна сэрца Гаяваты</p>
<p>Разгаралася, як вугаль.</p>
<p> </p>
<p>Так на захад і на захад</p>
<p>Ён імчаў хутчэй аленя,</p>
<p>Абганяючы бізона,</p>
<p>Пераплыў ён Эсканаба,</p>
<p>Пераплыў ён Місісіпі,</p>
<p>Мінаваў ён Горы Прэрый,</p>
<p>Край Варон і хітрых Лісаў,</p>
<p>Пасяленні Чарнаногіх</p>
<p>I прыйшоў да Гор Скалістых,</p>
<p>Дзе жыве Заходні Вецер,</p>
<p>Дзе ўладарыць над вятрамі —</p>
<p>Над віхураю, над бурай —</p>
<p>Састарэлы Мэджэківіс.</p>
<p> </p>
<p>З тайным страхам Гаявата</p>
<p>Перад бацькам прыпыніўся —</p>
<p>Валасы яго сівыя</p>
<p>Развяваліся ў паветры,</p>
<p>Быццам снег іскрысты, ззялі;</p>
<p>Ішкудой, каметай яркай,</p>
<p>Косы бацькі зіхацелі.</p>
<p> </p>
<p>Поўны радасці зычлівай,</p>
<p>Пазіраў на сына бацька —</p>
<p>Быццам бачыў Мэджэківіс</p>
<p>Дні далёкага юнацтва,</p>
<p>Нібы ўстала з дамавіны</p>
<p>Перад ім краса Веноны.</p>
<p> </p>
<p>«Калі ласка, Гаявата! —</p>
<p>Так звяртаўся Мэджэківіс.—</p>
<p>Ты жаданы госць у царстве,</p>
<p>Дзе ўладар — Заходні Вецер!</p>
<p>Старасць — лёд, агонь — юнацтва,</p>
<p>Нагадаў ты мне былыя</p>
<p>Дні гарачай маладосці</p>
<p>I прыгожую Венону!»</p>
<p> </p>
<p>Многа дзён ішла размова,</p>
<p>Доўга дужы Мэджэківіс</p>
<p>Перад сынам выхваляўся</p>
<p>Даўняй доблесцю сваёю,</p>
<p>Небяспекамі, якія</p>
<p>Ён знішчаў, яшчэ хваліўся</p>
<p>Сваім целам несмяротным.</p>
<p> </p>
<p>Слухаў моўчкі Гаявата,</p>
<p>Як хваліўся Мэджэківіс,</p>
<p>Ні пагрозай, ні папрокам,</p>
<p>Ані вокам ён не выдаў</p>
<p>Сваёй злосці, толькі гнеўна</p>
<p>Разгаралася, як вугаль,</p>
<p>Сэрца ў грудзях Гаяваты.</p>
<p> </p>
<p>«Мэджэківіс! — запытаўся</p>
<p>Ён,— хіба нішто на свеце</p>
<p>Загубіць цябе не можа?»</p>
<p>I магутны Мэджэківіс</p>
<p>Сыну велічна, прыхільна</p>
<p>Адказаў: «Нішто не можа</p>
<p>Загубіць, апроч уцёса,</p>
<p>Апроч Ваўбіка, таго вунь!»</p>
<p> </p>
<p>Ён зірнуў на Гаявату</p>
<p>Вокам мудрым, вокам добрым,</p>
<p>Ён красой яго, і сілай,</p>
<p>I высокім, зграбным станам</p>
<p>Захапляўся па-бацькоўску.</p>
<p>«Гаявата! — запытаўся</p>
<p>Ён,— няўжо нішто на свеце</p>
<p>Загубіць цябе не можа?»</p>
<p> </p>
<p>Асцярожны Гаявата</p>
<p>Памаўчаў, нібы ў сумненні,</p>
<p>Нібы ў роздуме, хвіліну</p>
<p>I сказаў: «Нішто на свеце,</p>
<p>Толькі той трыснёг, Эпоква,</p>
<p>Толькі той чарот высокі!»</p>
<p> </p>
<p>Ледзь памкнуўся Мэджэківіс</p>
<p>Вырваць той чарот, Эпокву,</p>
<p>Як сказаў з няшчырым страхам</p>
<p>Свайму бацьку Гаявата:</p>
<p>«Не чапай! Не дакранайся!»</p>
<p>«Не палохайся, не буду!» —</p>
<p>Супакоіў Мэджэківіс.</p>
<p> </p>
<p>Зноў яны вялі размову,</p>
<p>За якой успаміналі</p>
<p>Бестурботнасць Шавандазі,</p>
<p>Свежасць Вебана і злосны,</p>
<p>Люты твар Кабібанокі;</p>
<p>Размаўлялі аб Веноны</p>
<p>Чарадзейным нараджэнні,</p>
<p>Аб яе заўчаснай смерці —</p>
<p>Аб усім, аб чым Накоміс</p>
<p>Размаўляла ўжо з унукам.</p>
<p> </p>
<p>І стрымацца Гаявата</p>
<p>Тут не змог: «О Мэджэківіс!</p>
<p>Гэта ты забіў Венону,</p>
<p>Знішчыў кветку веснавую,</p>
<p>Растаптаў яе нагамі!</p>
<p>Прызнавайся! Прызнавайся!»</p>
<p>І схіліў тут Мэджэківіс,</p>
<p>Як у знак маўклівай згоды,</p>
<p>Галаву сваю сівую</p>
<p>Нізка ў роспачы глыбокай.</p>
<p> </p>
<p>Падхапіўся Гаявата,</p>
<p>Вокам бліснуўшы пагрозна,</p>
<p>На скалу, на чорны Ваўбік,</p>
<p>Замахнуўся ён рукою</p>
<p>У чароўнай рукавіцы,</p>
<p>Мінджыкэван, разламаў ён</p>
<p>Той уцёс, пасля патрушчыў</p>
<p>На кавалкі, з лютай злосцю</p>
<p>Іх пачаў шпурляць у бацьку:</p>
<p>Разгарэлася, як вугаль,</p>
<p>Сэрца ў грудзях Гаяваты.</p>
<p> </p>
<p>Ды ўладар вятроў заходніх,</p>
<p>Мэджэківіс, раззлаваны,</p>
<p>Гнаў назад каменне тое</p>
<p>Бурай гнеўнага дыхання,</p>
<p>Гнаў назад, на Гаявату.</p>
<p>Грабянуў чарот рукою</p>
<p>І, пад рогат Гаяваты,</p>
<p>Вырываў яго з карэннем —</p>
<p>Той чарот, Эпокву, з глею,</p>
<p>З прыбярэжнай гразкай ціны.</p>
<p> </p>
<p>І пачаўся бой смяротны —</p>
<p>Твар у твар — між гор скалістых;</p>
<p>Сам Кінк), арол магутны,</p>
<p>Спрат пакінуўшы арліны,</p>
<p>Лопаў крыламі на скалах,</p>
<p>Назіраючы за боем.</p>
<p> </p>
<p>Нібы дрэва ў час навалы,</p>
<p>Рассякаў чарот паветра,</p>
<p>І, патрушчаны на часткі,</p>
<p>З грозным гулам чорны Ваўбік</p>
<p>Падаў глыбаю каменнай,</p>
<p>Аж дрыжала наваколле,</p>
<p>І ў адказ на грукат бою</p>
<p>Па гарах грымела рэха,</p>
<p>Адгукалася: «Бэм-Вава!»</p>
<p> </p>
<p>Адыходзіць Мэджэківіс</p>
<p>Па гарах пачаў на захад;</p>
<p>Дзень, другі і трэці з боем</p>
<p>Уцякаў ён, сынам гнаны,</p>
<p>Да канца свайго ўладання,</p>
<p>Да апошняга парога,</p>
<p>Да канца зямлі, дзе сонца</p>
<p>На начлег свой адыходзіць,</p>
<p>На спачын свой, як фламінга</p>
<p>Вечароваю парою</p>
<p>У гняздо сваё садзіцца</p>
<p>Сярод сумнага балота.</p>
<p> </p>
<p>«Супыніся, Гаявата! —</p>
<p>Папярэдзіў Мэджэківіс.—</p>
<p>Ты забіць мяне не зможаш:</p>
<p>Бессмяротнага не ўсмерціш.</p>
<p>Я хацеў выпрабаванне</p>
<p>Даць табе, тваёй адвазе,</p>
<p>І ты варты ўзнагароды!</p>
<p> </p>
<p>Ты вяртайся ў край свой родны,</p>
<p>Ты служы свайму народу,</p>
<p>Ты сваёй стараннай працай</p>
<p>Расчышчай цярпліва рэкі</p>
<p>І рабі зямлю ўрадлівай,</p>
<p>Забівай пачвараў злосных,</p>
<p>Змей, Кінэбік, і асілкаў,</p>
<p>Як забіў я Мішэ-Мокву,</p>
<p>Што быў волатам славутым.</p>
<p> </p>
<p>А надыдзе час смяротны</p>
<p>І ў жахлівай вечнай цемры</p>
<p>Вочы Погака ты ўбачыш —</p>
<p>Я з табою падзялюся:</p>
<p>Сілу ўлады дам табе я</p>
<p>Над Ківайдзінам — над ветрам</p>
<p>Жыватворным, бессмяротным!»</p>
<p> </p>
<p>Вось такая адбылася</p>
<p>Бітва ў час далёкі Ша-ша,</p>
<p>У грымотны час, у царстве,</p>
<p>Дзе жыве Заходні Вецер.</p>
<p>І цяпер сляды той бітвы</p>
<p>Можа бачыць паляўнічы,</p>
<p>На стаўках і рэках бачыць</p>
<p>Можа ён чарот гіганцкі,</p>
<p>Бачыць Ваўбіка асколкі</p>
<p>Па далінах і па ўзгорках.</p>
<p> </p>
<p>Кіраваўся Гаявата</p>
<p>Зноў дадому, дыхаў вольна</p>
<p>Ён цяпер, бо назаўсёды</p>
<p>Гнеў былы яго пакінуў,</p>
<p>Не паліў агонь пякельны</p>
<p>Сэрца больш, аб помсце думка</p>
<p>Мозг яго не свідравала.</p>
<p> </p>
<p>Толькі раз прыцішыў крокі,</p>
<p>Толькі раз ён прыпыніўся,</p>
<p>Каб купіць сабе ў дарозе</p>
<p>Наканечнікаў на стрэлы</p>
<p>У краіне той, дзе шумна,</p>
<p>Гулка падалі ў даліну,</p>
<p>Зіхацелі між дубамі</p>
<p>Вадаспады Мінегагі.</p>
<p> </p>
<p>То была зямля Дакотаў,</p>
<p>Там рабіў славуты майстра</p>
<p>Наканечнікі на стрэлы</p>
<p>З крэмню, з яшмы, з халцэдона,</p>
<p>Ён абточваў іх і гладка</p>
<p>Адшліфоўваў, як іголкі.</p>
<p> </p>
<p>Жыў з дачкой, што мела нораў</p>
<p>Вадаспадаў Мінегагі,</p>
<p>Ногі шпаркія, як рэчка,</p>
<p>Косы доўгія, як хвалі,</p>
<p>Гневу цень, прамень усмешкі</p>
<p>У вачах яе зіхцелі;</p>
<p>Ён назваў яе за нораў</p>
<p>Вадаспадаў — Мінегагай,</p>
<p>А яшчэ Вадой Вясёлай</p>
<p>Называў яе — за косы.</p>
<p> </p>
<p>Дык няўжо заходзіў толькі</p>
<p>Гаявата ў край Дакораў,</p>
<p>Для таго наведаў майстра,</p>
<p>Каб купіць галоўкі з яшмы,</p>
<p>Наканечнікі на стрэлы?</p>
<p> </p>
<p>А магчыма, ён заходзіў,</p>
<p>Каб зірнуць патайна ў вочы</p>
<p>Сарамлівай Мінегагі</p>
<p>І пачуць адзення шорах</p>
<p>За заслонаю фіранкі,—</p>
<p>Так зірнуць, як выглядаюць</p>
<p>Вадаспад блішчасты з нетры,</p>
<p>Слухаць так, як чуюць рэчку</p>
<p>За густой заслонай лесу?</p>
<p> </p>
<p>Хто, скажыце, адгадае</p>
<p>Думкі, мары маладыя?</p>
<p>Хто дазнаецца, якія</p>
<p>Ён нясе лятункі ў сэрцы?</p>
<p>Як дамоў прыйшоў з дарогі,</p>
<p>Гаявата ўсё Накоміс</p>
<p>Расказаў: пра бой, пра стрэчы</p>
<p>З Мэджэківісам магутным,</p>
<p>Не сказаў нічога толькі</p>
<p>Аб дзяўчыне і аб стрэлах!</p>
<p> </p>
<h3><a id="chapter7"></a>V. Пост Гаяваты</h3>
<p> </p>
<p>А цяпер я раскажу вам,</p>
<p>Як пасціў у нетры дзікай,</p>
<p>Як маліўся Гаявата</p>
<p>Не аб шчасці паляўнічым,</p>
<p>Не аб спрыце ў рыбнай лоўлі,</p>
<p>Не аб славе пераможнай —</p>
<p>Аб дабры для ўсіх плямёнаў,</p>
<p>Згодзе, шчасці для народаў.</p>
<p> </p>
<p>Збудаваў сабе спачатку</p>
<p>Ён жыллё — вігвам у лесе</p>
<p>Над празрыстым Гітчы Гумі</p>
<p>У вясновы час вясёлы,</p>
<p>У духмяны Месяц Лісцяў,</p>
<p>I ў дзівосных мроях-зданях</p>
<p>Сем начэй і дзён пасціў там.</p>
<p> </p>
<p>Першы дзень блукаў ён лесам</p>
<p>Ён труса загнаў у норку,</p>
<p>З нетры выпужаў аленя,</p>
<p>Слухаў, як фазан балбоча,</p>
<p>Як вавёрка гаспадарыць,</p>
<p>Бачыў, як пад дахам хвоі</p>
<p>Віў гняздо Амімі, голуб,</p>
<p>Як на поўнач з шумным статкам</p>
<p>Вава, гусь, назад ляцела</p>
<p>У свой родны край балотны.</p>
<p>«Уладар Жыцця! — усклікнуў</p>
<p>Ён з адчаем.— Я хацеў бы</p>
<p>Знаць: няўжо ад іх залежыць</p>
<p>I жыццё і шчасце наша?»</p>
<p> </p>
<p>Дзень, другі блукаў ён лугам,</p>
<p>Мускадэ, і Манамоні,</p>
<p>Дзікі рыс, ён там убачыў,</p>
<p>I Мінагу, і Адамін —</p>
<p>I чарніцы, і суніцы —</p>
<p>і агрэста куст, Шабомін,</p>
<p>I Бімагут, вінаграднік,</p>
<p>Што гірляндай віўся ў дрэвах.</p>
<p>«Уладар Жыцця! — усклікнуў</p>
<p>Ён з тугою.— Знаць хацеў бы</p>
<p>Я: няўжо ад іх залежыць</p>
<p>I жыццё і шчасце наша?»</p>
<p> </p>
<p>Трэці дзень сядзеў і думаў</p>
<p>Ён над возерам празрыстым;</p>
<p>Асятра ён бачыў, Наму,</p>
<p>Як пляскаўся той на волі,</p>
<p>Сыпаў пырскі, быццам вампум.</p>
<p>Бачыў там марскога рака,</p>
<p>Шагашы, і Акагавіс,</p>
<p>Селядца рачнога, бачыў.</p>
<p> </p>
<p>«Уладар Жыцця! — усклікнуў</p>
<p>Ён з адчаем.— Знаць хацеў бы</p>
<p>Я: няўжо ад іх залежыць</p>
<p>I жыццё і шчасце наша?»</p>
<p> </p>
<p>На чацвёрты дзень на лісці</p>
<p>У сваім ляжаў вігваме</p>
<p>Да начы ён у знямозе.</p>
<p>Перад ім мільгалі здані;</p>
<p>Недзе хвалі пазалотай</p>
<p>Зіхацелі, і ў павольным</p>
<p>Карагодзе палыхала</p>
<p>Неба полымем заходнім.</p>
<p> </p>
<p>Ён убачыў: падыходзіць</p>
<p>Да яго юнак плячысты,</p>
<p>Стройны, змрокам апавіты,</p>
<p>Галава ў зялёным пер'і,</p>
<p>Пасмы мяккія, а косы</p>
<p>Залацістыя, як сонца.</p>
<p> </p>
<p>Ён спыніўся на парозе,</p>
<p>Доўга з жалем і спагадай</p>
<p>Пазіраў на Гаявату,</p>
<p>На ягоны твар пакутны,</p>
<p>I, уздыхнуўшы, як лагодны</p>
<p>Вецер Поўдня ў верхавінах,</p>
<p>Ён сказаў: «О Гаявата!</p>
<p>Голас твой пачула неба,</p>
<p>Бо цярпліва ты маліўся</p>
<p>Не аб шчасці паляўнічым,</p>
<p>Не аб спрыце ў рыбнай лоўлі,</p>
<p>Не аб славе пераможнай</p>
<p>Сярод воінаў адважных,</p>
<p>А маліўся ты аб шчасці,</p>
<p>Аб дабры для ўсіх народаў.</p>
<p> </p>
<p>Гэта я прыйшоў, Мандамін —</p>
<p>Гітчы Манітай пасланы,</p>
<p>Каб сказаць табе, што працай,</p>
<p>Барацьбой сваёй упартай</p>
<p>Ты жаданае здабудзеш.</p>
<p>Ты ўставай з галін зялёных,</p>
<p>Каб падужацца са мною!»</p>
<p> </p>
<p>Быў галодны Гаявата,</p>
<p>Сілу страціў, але хутка</p>
<p>Ён устаў з галін зялёных,</p>
<p>На святло з вігвама выйшаў,</p>
<p>Каб з Мандамінам змагацца,—</p>
<p>Да яго ледзь дакрануўся,</p>
<p>Як вярнулася бадзёрасць,</p>
<p>Як напоўнілася сэрца</p>
<p>Зноў адвагай і надзеяй.</p>
<p> </p>
<p>Сілай мераліся ў лузе</p>
<p>Доўга ў полымі заходнім,</p>
<p>I рабіўся ўсё мацнейшы</p>
<p>I дужэйшы Гаявата;</p>
<p>Але змрок зямлю ахутаў,</p>
<p>І пачуўся енк тужлівы</p>
<p>Чаплі шызае, Шух-шух-гі,—</p>
<p>Горкі крык яе галодны</p>
<p>Даляцеў да іх з балота.</p>
<p> </p>
<p>«Годзе! — вымавіў Мандамін</p>
<p>I ўсміхнуўся Гаяваце.—</p>
<p>Заўтра часам вечаровым</p>
<p>Будзе зноў выпрабаванне».</p>
<p>Так сказаўшы, знік Мандамін:</p>
<p>Ці дажджом на дол праліўся,</p>
<p>Ці падняўся туманамі —</p>
<p>Не прыкмеціў Гаявата;</p>
<p>Бачыў толькі: знік Мандамін,</p>
<p>Аднаго яго пакінуў</p>
<p>З бледным возерам унізе,</p>
<p>З карагодам зор уверсе.</p>
<p> </p>
<p>Так два вечары — як толькі</p>
<p>Дагараў, нібы той вугаль,</p>
<p>У нябёсаў яркім горне</p>
<p>Сонца шар і апускаўся</p>
<p>На ваду паволі з неба —</p>
<p>Выклікаў яго Мандамін.</p>
<p>Два разы з'яўляўся моўчкі</p>
<p>Ён, нібы раса, якая</p>
<p>Набывае форму кропляў</p>
<p>На траве альбо на дрэвах,</p>
<p>Што нікому непрыкметна</p>
<p>Ні ў часы свайго прыходу,</p>
<p>Ні ў хвіліны адыходу.</p>
<p> </p>
<p>Сілай мераліся ў лузе</p>
<p>Тройчы ў полымі заходнім,</p>
<p>У святле яго, аж покуль</p>
<p>Не ахутвала іх цемень</p>
<p>I Шух-шух-га крык галодны</p>
<p>Ім з трысця не пасылала.</p>
<p>Слухаў гэты крык Мандамін.</p>
<p> </p>
<p>Стройны ён, шыракаплечы,</p>
<p>У сваім стаяў уборы:</p>
<p>Галава прыбрана пер'ем,</p>
<p>На чале яго, ад стомы</p>
<p>Пасля бою, выступалі</p>
<p>Кроплі поту, як расінкі.</p>
<p> </p>
<p>Ён усклікнуў: «Гаявата!</p>
<p>Тройчы ты са мной змагаўся,</p>
<p>Як герой, табе за гэта</p>
<p>Уладар Жыцця прысудзіць</p>
<p>Нада мною перамогу!»</p>
<p> </p>
<p>А пасля дадаў з усмешкай:</p>
<p>«Заўтра скончыш перамогай</p>
<p>Ты сваё выпрабаванне.</p>
<p>Скінь з мяне тады адзенне —</p>
<p>Мой убор зялёна-жоўты,</p>
<p>Пер'е ўсё паабрываўшы,</p>
<p>Пахавай і грунт магільны</p>
<p>Разраўнуй, пасцель такую</p>
<p>Падрыхтуй, каб мог прыходзіць</p>
<p>Да мяне вясновы дожджык,</p>
<p>Сонца схоў мой сагравала.</p>
<p> </p>
<p>Так зрабі, каб пустазелле</p>
<p>Нада мной не вырастала,</p>
<p>Каб да ціхае магілы</p>
<p>Кагагі, крумкач магутны,</p>
<p>Цар Груган, не знаў дарогі.</p>
<p>Ты вартуй маю магілу,</p>
<p>Аж пакуль я не прачнуся!»</p>
<p> </p>
<p>Так сказаўшы, знік Мандамін.</p>
<p>Спаў спакойна Гаявата,—</p>
<p>Слухаў спеў начное птушкі,</p>
<p>Ваванэйсы, спеў маркотны</p>
<p>Над прытулкам адзінокім;</p>
<p>Слухаў ён, як Сібавіша,</p>
<p>Гаваркі ручай, праз пушчу</p>
<p>Бег і вёў размову з ёю;</p>
<p>Чуў ён шорах, чуў дыханне</p>
<p>Тых галінак, што на дрэвах</p>
<p>Калыхаў лагодны вецер.</p>
<p>Чуў усё, што потым стала</p>
<p>Сонным гоманам і шэптам:</p>
<p>Спаў спакойна Гаявата.</p>
<p> </p>
<p>А на сёмы дзень Накоміс</p>
<p>Прынясла яму паесці,</p>
<p>Са слязамі гаварыла,</p>
<p>Што ад голаду загіне</p>
<p>Неразумны Гаявата,</p>
<p>Як адмовіцца ад ежы.</p>
<p> </p>
<p>Ён не стаў нічога есці,</p>
<p>Каштаваць не стаў нічога,</p>
<p>Толькі так сказаў: «Накоміс!</p>
<p>Пачакай, як сонца зойдзе,</p>
<p>Дачакайся, як сцямнее</p>
<p>I Шух-шух-га на балоце</p>
<p>Гучным крыкам дзень праводзіць!»</p>
<p> </p>
<p>I пайшла дамоў Накоміс</p>
<p>З горкім плачам, баючыся,</p>
<p>Што яго загубіць голад.</p>
<p>I адзін чакаць застаўся</p>
<p>Ён Мандаміна з тугою.</p>
<p>Вось на ўсход даўгія цені</p>
<p>Ад лясоў і скал кладуцца;</p>
<p>Вось упала сонца з неба</p>
<p>На шырокую затоку,</p>
<p>Паплыло па ёй на захад,</p>
<p>Так, як вечарам асеннім</p>
<p>На ваду ляціць чырвоны</p>
<p>Ліст і ў хвалях патанае.</p>
<p> </p>
<p>Зірк — а ўжо стаіць Мандамін</p>
<p>На парозе з прывітаннем:</p>
<p>Галава — прыбрана пер'ем,</p>
<p>Косы — мяккія, даўгія,</p>
<p>Залацістыя, ва ўборы</p>
<p>Дарагім — зялёна-жоўтым.</p>
<p>Бледны з твару Гаявата,</p>
<p>Хоць і зможаны, а выйшаў</p>
<p>На апошняе змаганне.</p>
<p> </p>
<p>I зліліся дол і неба,</p>
<p>Замільгалі прад вачамі!</p>
<p>Як шчупак, што ў сеці трапіў,</p>
<p>Хоча вырвацца на волю,</p>
<p>Гэтак сэрца Гаяваты</p>
<p>Трапяталася шалёна.</p>
<p>Сотні сонцаў у адзіным</p>
<p>З ім кружылі карагодзе,</p>
<p>Назіраючы за бітвай.</p>
<p> </p>
<p>На зялёнай лугавіне</p>
<p>Раптам ён адзін застаўся,</p>
<p>Цяжка дыхаў, і дрыжала</p>
<p>Ад напружання ўсё цела;</p>
<p>Перад ім на лугавіне,</p>
<p>У адзежы пашматанай,</p>
<p>На зямлі ляжаў Мандамін</p>
<p>Мёртвы ў полымі заходнім.</p>
<p> </p>
<p>Пераможца Гаявата</p>
<p>Так зрабіў, як ён наказваў:</p>
<p>Зняў з Мандаміна адзенне,</p>
<p>Пахаваў яго як трэба:</p>
<p>Разраўняў над ім магільны</p>
<p>Грунт, зрабіў яго мякчэйшым,</p>
<p>I сярод дрыгвы балотнай</p>
<p>Чапля шызая, Шух-шух-га,</p>
<p>Гучна крыкнула з тугою,</p>
<p>Горкім жалем і жалобай.</p>
<p> </p>
<p>I вярнуўся ў дом Накоміс</p>
<p>У той вечар Гаявата,</p>
<p>I ў той вечар завяршыўся</p>
<p>Сёмы дзень выпрабавання.</p>
<p>Не забыў ён той мясціны,</p>
<p>Дзе змагаўся, не пакінуў</p>
<p>Без прыгляду Гаявата</p>
<p>Той грудок, дзе сном глыбокім</p>
<p>Спаў, зямлёю закапаны,</p>
<p>Пад дажджом і яркім сонцам,</p>
<p>Пераможаны Мандамін.</p>
<p> </p>
<p>Кожны дзень стаяў ні варце</p>
<p>Пахавання Гаявата,</p>
<p>Даглядаў, каб наваколле</p>
<p>Палыном не зарастала,</p>
<p>Каб на мяккі груд магільны</p>
<p>Груганы не заляталі.</p>
<p> </p>
<p>Час мінуў, сцяблінка глебу</p>
<p>Прадзяўбла зялёнай дзюбкай,</p>
<p>А за ёй услед — другая.</p>
<p>I не скончылася лета,</p>
<p>Як маіс узняўся, косы</p>
<p>Распусціўшы залатыя,</p>
<p>Пышны, стройны і высокі.</p>
<p> </p>
<p>Не стрымаўся Гаявата,</p>
<p>Гучна выгукнуў: «Мандамін!</p>
<p>Гэта друг людзей, Мандамін!»</p>
<p> </p>
<p>Тут жа ён пазваў Накоміс,</p>
<p>Клікнуў Ягу, расказаўшы</p>
<p>Аб здарэнні чараўнічым,</p>
<p>Барацьбе і перамозе,</p>
<p>Паказаў маіс зялёны —</p>
<p>Людзям новы дар, што стане</p>
<p>Іхняй ежай назаўсёды.</p>
<p> </p>
<p>А калі парой асенняй</p>
<p>Пажаўцеў маіс зялёны,</p>
<p>Сакавітыя зярняты</p>
<p>Сталі цвёрдыя, як вампум,</p>
<p>Ён сабраў яго кіёўкі,</p>
<p>Скінуў з іх сухое лісце,</p>
<p>Як з Мандаміна адзежу</p>
<p>Скідваў некалі і людны</p>
<p>«Баль Мандаміна» наладзіў,</p>
<p>Новы дар паказваў людзям.</p>
<p> </p>
<h3><a id="chapter8"></a>VI. Сябры Гаяваты</h3>
<p> </p>
<p>Гаявата меў нязменных</p>
<p>Двух сяброў, сяброў надзейных,</p>
<p>Давяраў душу і сэрца</p>
<p>Ім у радасці і ў горы,</p>
<p>I адзін з іх быў музыка</p>
<p>Мілагучны — Чайбайабас,</p>
<p>А другі — асілак Квазінд.</p>
<p> </p>
<p>Дружбы іхняе сцяжынка</p>
<p>Быльнягом не зарастала;</p>
<p>Плёткі, злосныя паклёпы</p>
<p>Намагаліся дарэмна</p>
<p>Пасварыць сяброў адданых:</p>
<p>Абмяркоўвалі звычайна</p>
<p>Між сабой яны ўсё чыста</p>
<p>I жылі адзінствам думак,</p>
<p>I імкнуліся іх сэрцы,</p>
<p>Каб рабіць дабро народам.</p>
<p> </p>
<p>Лепшым сябрам Гаяваты</p>
<p>Быў музыка Чайбайабас.</p>
<p>У народзе ён лічыўся</p>
<p>Песняром непараўнаным.</p>
<p>Быў адважны ён, як воін,</p>
<p>Як дзяўчына, быў пяшчотны,</p>
<p>Як вярбы галінка, гнуткі,</p>
<p>Як алень магутны, зграбны.</p>
<p> </p>
<p>Заспявае песню — людзі</p>
<p>Пасыходзяцца з вігвамаў:</p>
<p>То пяшчотным, то журботным</p>
<p>Пачуццём глыбокім сэрцы</p>
<p>Хваляваў ім Чайбайабас.</p>
<p> </p>
<p>Так іграў ён на жалейцы</p>
<p>Самаробнай, трысняговай,</p>
<p>Што змаўкаў ручай гуллівы,</p>
<p>Сібавіша, сярод лесу,</p>
<p>Птушкі песні забывалі,</p>
<p>А вавёрка, Аджыдома,—</p>
<p>Балбатню сваю на дубе,</p>
<p>Трус, Вабаса, асцярожны,</p>
<p>Прысядаў ад захаплення.</p>
<p> </p>
<p>Цуд! Сціхаў ручай гуллівы</p>
<p>I прасіў: «О Чайбайабас!</p>
<p>Навучы мяне, каб хвалі</p>
<p>Разліваліся, як гукі!»</p>
<p> </p>
<p>Цуд! Зайздросціў і Авейса,</p>
<p>Сіваграк: «О Чайбайабас!</p>
<p>Навучы мяне шаленству</p>
<p>Гукаў палкіх, неспакойных!»</p>
<p> </p>
<p>Цуд! Малінаўка казала,</p>
<p>Апечы: «О Чайбайабас!</p>
<p>Навучы мяне пяшчотным,</p>
<p>Бесклапотным гукам песень!»</p>
<p> </p>
<p>Пасылала Ваванэйса</p>
<p>Просьбу-плач: «О Чайбайабас!</p>
<p>Навучы мяне журботным</p>
<p>Гукам песень, поўных смутку!»</p>
<p> </p>
<p>Наваколле слодыч гукаў</p>
<p>У музыкі пераймала,</p>
<p>Сэрцы ўсіх кранаў чулліва</p>
<p>Ён напевам пачуццёвым,</p>
<p>Бо спяваў аб волі, згодзе,</p>
<p>Аб любві і прыгажосці,</p>
<p>I аб смерці, і аб вечным</p>
<p>Пасмяротным існаванні,</p>
<p>Услаўляў Зямлю Паніма</p>
<p>I Паселішчы Шчаслівых.</p>
<p> </p>
<p>Любы сэрцу Гаяваты</p>
<p>Быў лагодны Чайбайабас,</p>
<p>Той музыка, што лічыўся</p>
<p>Песняром непараўнаным;</p>
<p>Любы быў ён за пяшчоту</p>
<p>I за песень чараўнічасць.</p>
<p> </p>
<p>Любы сэрцу Гаяваты</p>
<p>Быў і Квазінд — той асілак,</p>
<p>Самы дужы са смяротных</p>
<p>I магутны між магутных;</p>
<p>Ён любіў яго за сілу,</p>
<p>За характар незласлівы.</p>
<p> </p>
<p>Квазінд быў ад нараджэння</p>
<p>Летуценны, бесклапотны.</p>
<p>Не любіў дзіцячых гульняў,</p>
<p>Ленаваўся вудзіць рыбу,</p>
<p>Паляваць на птушку й звера;</p>
<p>Але ён пасціў старанна,</p>
<p>Часта молячыся Духу,</p>
<p>Што аховай быў ягонай.</p>
<p> </p>
<p>«Квазінд,—скардзілася маці,</p>
<p>Ты ні ў чым мне не пасобіш!</p>
<p>Ты спякотным летам, сонны,</p>
<p>Па палях, лясах блукаеш,</p>
<p>Крукам гнешся ты зімою</p>
<p>Над агнём сярод вігвама!</p>
<p>Я адна зімою лютай</p>
<p>Выхаджу на лоўлю рыбы,</p>
<p>Лёд на рэчцы прабіваю;</p>
<p>Мерзне невад мой набраклы</p>
<p>Над парогам, не лянуйся ж —</p>
<p>Выкруці яго старанна</p>
<p>I павесь сушыць на сонцы!»</p>
<p> </p>
<p>Неахвотна дужы Квазінд</p>
<p>Пакідаў астылы прысак,</p>
<p>Моўчкі ён з вігвама выйшаў,</p>
<p>Скінуў сеці, што віселі</p>
<p>Над парогам, і выкручваць</p>
<p>Іх пачаў асілак Квазінд,</p>
<p>I, скруціўшы іх, патрушчыў,</p>
<p>Нібы крохкі пук саломы.</p>
<p>Вось якую меў ён сілу!</p>
<p> </p>
<p>«Квазінд! — гэтак бацька сыну</p>
<p>Гаварыў,— ледзь дакранешся</p>
<p>Да стралы альбо да лука</p>
<p>Ты рукой — адразу зломіш.</p>
<p>Дык хоць так хадзем са мною:</p>
<p>Прынясеш здабычу з лесу».</p>
<p> </p>
<p>Вёў ручай іх па цясніне</p>
<p>Зверху ўніз, дзе пакідалі</p>
<p>След свой лані і бізоны</p>
<p>На пяску і ліпкім глеі;</p>
<p>Нечакана паляўнічых</p>
<p>Напаткала перашкода:</p>
<p>Тут і там, як вокам кінуць,</p>
<p>Загрувасцілі дарогу</p>
<p>Ім паваленыя дрэвы.</p>
<p> </p>
<p>«Нам дамоў,— стары прамовіў,—</p>
<p>След вяртацца: тут не пройдзеш!</p>
<p> </p>
<p>Тут вавёрка не пралезе,</p>
<p>Мыш лясная лаз не знойдзе».</p>
<p>I дастаў з кішэні люльку,</p>
<p>Задыміўшы, сеў ка камень.</p>
<p>Не паспеў ён накурыцца,</p>
<p>Глянь-паглянь, а ўжо адкрыты</p>
<p>Непралазны шлях, з якога</p>
<p>Параскідваў дрэвы Квазінд:</p>
<p>Сосны ўправа — быццам стрэлы,</p>
<p>Кедры ўлева, быццам пікі.</p>
<p> </p>
<p>Пагуляць яго аднойчы</p>
<p>Запрасілі аднагодкі:</p>
<p>«Квазінд! Што ты выглядаеш,</p>
<p>Што стаіш, скалу падпёршы?</p>
<p>Што не дужаешся з намі,</p>
<p>З прашчы камень не запусціш?»</p>
<p> </p>
<p>Не сказаў нічога Квазінд,</p>
<p>Не сказаў ні слова Квазінд,</p>
<p>Да скалы ён павярнуўся,</p>
<p>Абхапіў яе рукамі,</p>
<p>Расхістаў і вырваў з глебы,</p>
<p>Закруціў над галавою</p>
<p>I ў раку яе закінуў,</p>
<p>У імклівую Павэцін.</p>
<p>Там скала і засталася.</p>
<p> </p>
<p>Вірам пеністым аднойчы</p>
<p>Па Павэцін шпаркаплыннай</p>
<p>Квазінд плыў з таварышамі</p>
<p>Т бабра, Аміка, ўбачыў,</p>
<p>Караля Баброў Аміка:</p>
<p>Ён змагаўся з плынню грознай</p>
<p>То ўсплываў, то ў хвалях гінуў.</p>
<p> </p>
<p>Не раздумваючы доўга,</p>
<p>Квазінд кінуўся ў бяздонне,</p>
<p>У вірах яго схаваўся,</p>
<p>Ён пагнаўся за Амікам</p>
<p>ІІа шалёнай вадаверці,</p>
<p>Пад вадою ён так доўга</p>
<p>Быў, што ўсе, хто гэта бачыў,</p>
<p>Закрычалі: «Згінуў Квазінд!</p>
<p>Болын нам Квазінда не ўбачыць!»</p>
<p>Квазінд выплыў з перамогай:</p>
<p>На плячы вісеў ягоным</p>
<p>Сам Кароль Баброў забіты,</p>
<p>I вада з яго сцякала.</p>
<p> </p>
<p>Вось такіх сяброў надзейных</p>
<p>Гаявата меў, і першым</p>
<p>Быў музыка, Чайбайабас,</p>
<p>А другім — асілак Квазінд.</p>
<p>Доўга ў згодзе жыў ён з імі,</p>
<p>Вёў сардэчныя размовы,</p>
<p>Доўга з імі дбаў ён разам</p>
<p>Аб дабры для ўсіх народаў.</p>
<p> </p>
<h3><a id="chapter9"></a>VII. Пірога Гаяваты</h3>
<p> </p>
<p>«Дай кары мне, о Бяроза!</p>
<p>Дай бяросты мне, Бяроза!</p>
<p>Ты ўзвышаешся ў даліне</p>
<p>Зграбным станам над ракою!</p>
<p>Я з кары тваёй збудую</p>
<p>Човен, шпаркую пірогу,</p>
<p>Паплыве яна ракою,</p>
<p>Быццам жоўты ліст увосень,</p>
<p>Быццам жоўты той гарлачык!</p>
<p> </p>
<p>Плашч скідай свой, о Бяроза!</p>
<p>Скінь убор з бяросты белай,</p>
<p>Бо ўжо лета надыходзіць,</p>
<p>Сонца грэе, прыпякае,</p>
<p>I плашча табе не трэба!»</p>
<p> </p>
<p>Гаявата так звяртаўся</p>
<p>Да бярозы ў цёмным лесе</p>
<p>Над імклівай Такваміна</p>
<p>На зары, калі ўслаўлялі</p>
<p>Месяц Лісцяў птушкі ў лесе,</p>
<p>І, прадраўшы вочы, сонца</p>
<p>Гаварыла, ўстаўшы: «Вось я!</p>
<p>Сонца я, вялікі Гізіс!»</p>
<p> </p>
<p>Дрэва ўсёй сваёю кронай</p>
<p>Зашумела на світанні</p>
<p>I пакорліва ўздыхнула:</p>
<p>«Скінь мой плашч, о Гаявата!»</p>
<p> </p>
<p>I нажом акальцаваў ён</p>
<p>Дрэва зверху, дзе галіны,</p>
<p>Знізу, дзе яго карэнні,</p>
<p>Покуль сок з яго не пырснуў;</p>
<p>Па ствале лязом прайшоўся,</p>
<p>Зверху ўніз кару разрэзаў,</p>
<p>Адкарыў драўляным клінам,</p>
<p>З дрэва зняў яе цалюткай.</p>
<p> </p>
<p>«Дай, о Кедр, галін мне гнуткіх,</p>
<p>Не шкадуй сукоў мне моцных,</p>
<p>Каб была мая пірога</p>
<p>I надзейнай і трывалай!»</p>
<p> </p>
<p>Па шумлівай кроне кедра</p>
<p>Жах прабег і гул нязгоды;</p>
<p>Але ён схіліўся нізка,</p>
<p>Прашаптаў: «О Гаявата,</p>
<p>Ты вазьмі мае галіны!»</p>
<p> </p>
<p>Ён адсек галіны кедра,</p>
<p>З двух сукоў зрабіў аснову,</p>
<p>Ёй надаўшы форму лукаў,</p>
<p>Лукаў двух, звязаных разам.</p>
<p> </p>
<p>«Дай карэнняў мне, о Тэмрак,</p>
<p>О	Лістоўніца, такіх дай,</p>
<p>Каб звязаць я мог пірогу,</p>
<p>Так звязаць канцы з канца'мі,</p>
<p>Каб вада не працякала,</p>
<p>Не сачылася ў мой човен!»</p>
<p> </p>
<p>I лістоўніца на ранку</p>
<p>Страсянулася ўсім целам,</p>
<p>Да чала яго прыпаўшы,</p>
<p>Уздыхнула безнадзейна:</p>
<p>«Забірай, о Гаявата!»</p>
<p> </p>
<p>Вырваў ён з зямлі карэнні,</p>
<p>Павыцягваў валаконцы,</p>
<p>Шчыльна сшыў кару і шчыльна</p>
<p>Змацаваў аснову імі.</p>
<p> </p>
<p>«Дай свайго мне соку, Елка,</p>
<p>Дай сваёй смалы гаючай,</p>
<p>Засмалю я шво надзейна,</p>
<p>Каб вада не працякала,</p>
<p>Не сачылася ў пірогу!»</p>
<p> </p>
<p>I ва ўборы змрочным елка</p>
<p>Зашумела, быццам галька</p>
<p>На тым беразе пясчаным,</p>
<p>Адказала са слязамі:</p>
<p>«Забірай мой сок гаючы!»</p>
<p> </p>
<p>I сабраў ён слёзы елкі,</p>
<p>І	яе смалой гаючай</p>
<p>Засмаліў ён шво, пірогу</p>
<p>Ад вады абараніўшы.</p>
<p> </p>
<p>«Дай калючак мне, о Вожык!</p>
<p>Дай калючак, каб зрабіў я</p>
<p>Для пірогі-прыгажуні</p>
<p>З іх і пояс, і каралі,</p>
<p>I дзве зоркі ёй на грудзі!»</p>
<p> </p>
<p>I зірнуў санліва вожык</p>
<p>На яго і, быццам стрэлы,</p>
<p>Ён з дупла калючкі кінуў,</p>
<p>Мармытнуўшы ў блытаніну</p>
<p>Вусаў: «Вось табе калючкі,</p>
<p>Сабірай іх, Гаявата!»</p>
<p> </p>
<p>Ён сабраў з зямлі калючкі,</p>
<p>Што як стрэлы зіхацелі,</p>
<p>Фарбаваў іх жоўтым, сінім</p>
<p>I чырвоным сокам ягад,</p>
<p>Аздабляў пірогу імі:</p>
<p>Стан абвіў — блішчасты пояс,</p>
<p>Нос — аздобілі каралі,</p>
<p>Грудзі — дзве малыя зоркі.</p>
<p> </p>
<p>Так пірогу Гаявата</p>
<p>Збудаваў у цёмным лесе,</p>
<p>У даліне каля рэчкі;</p>
<p>I лясоў жыццё было ў ёй,</p>
<p>Тайны ўсе і ўсе іх чары,</p>
<p>I бярозы лёгкай зграбнасць</p>
<p>Кедра моц, гаючасць елкі</p>
<p>I лістоўніцы надзейнасць;</p>
<p>I гайдалася пірога</p>
<p>На вадзе, як ліст увосень,</p>
<p>Быццам жоўценькі гарлачык.</p>
<p> </p>
<p>Не зрабіў ён толькі вёслаў,</p>
<p>Бо не меў у іх патрэбы:</p>
<p>Думкі вёсламі служылі,</p>
<p>Летуценні кіравалі;</p>
<p>Воля — руль трымала цвёрда,</p>
<p>Шлях — жаданне пракладала.</p>
<p> </p>
<p>А пасля на дапамогу</p>
<p>Друга Квазінда паклікаў:</p>
<p>«Трэба рэчышча ачысціць</p>
<p>Ад карчоў, калод і меляў!»</p>
<p> </p>
<p>Квазінд, быццам выдра, скочыў</p>
<p>У раку, нырнуў, нібыта</p>
<p>Быў бабром ад нараджэння,</p>
<p>То вада яму па пояс,</p>
<p>То да горла падступала,</p>
<p>З крыкам ён карчы выцягваў,</p>
<p>Затануўшыя калоды,</p>
<p>Выграбаў пясок рукамі,</p>
<p>Глей і водарасць — нагамі.</p>
<p> </p>
<p>I паплыў мой Гаявата</p>
<p>ГІа імклівай Такваміна,</p>
<p>Плыў уніз праз крутаверці,</p>
<p>Плыў за Квазіндам, што спрытна</p>
<p>Гроб рукамі, дзе глыбока,</p>
<p>Пераходзіў брод, дзе мелка.</p>
<p> </p>
<p>Так уверх і ўніз па хвалях</p>
<p>Праплылі між астраўкамі —</p>
<p>Ад карчоў, калод і жвіру</p>
<p>Дно ачысцілі рачное,</p>
<p>Вілаватую дарогу,</p>
<p>Водны шлях яны праклалі —</p>
<p>Ад яго вытокаў горных</p>
<p>Аж да самых хваль Павэцін,</p>
<p>Да заліва Такваміна.</p>
<p> </p>
<h3><a id="chapter10"></a>VIII. Рыбная лоўля</h3>
<p> </p>
<p>Па праменнай Гітчы Гумі,</p>
<p>Гладдзю Велічнага Мора,</p>
<p>З новай лёскай, лёскай з кедру,</p>
<p>Што з кары ягонай звіта,</p>
<p>На бярозавай пірозе</p>
<p>Плыў святочны Гаявата,</p>
<p>Плыў адзін на ўлоў асетра,</p>
<p>На здабычу Мішэ-Намы.</p>
<p> </p>
<p>Бачыў ён праз шкло заліва,</p>
<p>Як глыбока пад пірогай</p>
<p>Ходзяць рыбы табунамі,</p>
<p>Бачыў, як гуляе Сава,</p>
<p>Жоўты вокунь прамяністы,</p>
<p>Дзе ляжыць на дне пясчаным</p>
<p>Шагашы, амар лянівы,</p>
<p>Чорным ценем павучыным.</p>
<p> </p>
<p>На карме пірогі ўласнай</p>
<p>Ён сядзіць з надзейнай лёскай,</p>
<p>Вецер пер'е Гаяваты,</p>
<p>Як цыкуты куст, варушыць;</p>
<p> </p>
<p>Насупроць яго вавёрка,</p>
<p>Аджыдома,— хвост дугою,</p>
<p>Вецер шэрсць яе варушыць</p>
<p>I, нібы ў траве, дурэе.</p>
<p> </p>
<p>Пад вадой на дне пясчаным</p>
<p>Дрэмле дужы Мішэ-Нама,</p>
<p>Ён цар рыб, асетр магутны,</p>
<p>Ён ваду праз жабры цэдзіць,</p>
<p>Ледзь варушыць плаўнікамі,</p>
<p>Дно пясчанае хвастае.</p>
<p> </p>
<p>Як той воін-збраяносец,</p>
<p>Самавіты і спакойны,</p>
<p>Ён ляжыць — спіна ў калючках,</p>
<p>Абаронены шчытамі</p>
<p>Касцянымі лоб і плечы;</p>
<p>У парадных яркіх фарбах,</p>
<p>У палосах жоўтых, сініх,</p>
<p>У барвовых, чорных плямах</p>
<p>Дрэмле Нама і чырвоным</p>
<p>Плаўніком перабірае,</p>
<p>А над ім сваю пірогу</p>
<p>Прыпыняе Гаявата</p>
<p>З новай лёскай, лёскай з кедру.</p>
<p> </p>
<p>«Гэй, вазьмі маю прынаду! —</p>
<p>Гаявата крыкнуў гучна.—</p>
<p>О	асетр, о Мішэ-Нама,</p>
<p>Уставай, бяры прынаду,</p>
<p>Мы пабачым, хто дужэйшы!»</p>
<p> </p>
<p>І	ў ваду з пірогі ўласнай</p>
<p>Ён закінуў лёску з кедру;</p>
<p>Марна ён чакаў адказу,</p>
<p>Доўга ён чакаў дарэмна,</p>
<p>Доўга ён дарэмна клікаў:</p>
<p>«Гэй, цар рыб, вазьмі прынаду!»</p>
<p> </p>
<p>Моўчкі слухаў Мішэ-Нама</p>
<p>Ды паціху плаўнікамі</p>
<p>Варушыў, на Гаявату</p>
<p>Знізу ўверх глядзеў з пагардай,</p>
<p>Аж пакуль не надакучыў</p>
<p>Нецярплівы крык, і гэтак</p>
<p>Ён сказаў тады Кенозе,</p>
<p>Прагнай рыбе Маскенозе:</p>
<p>«Гэй, шчупак, хапай прыманку,</p>
<p>Вырві лёску ў грубіяна!»</p>
<p> </p>
<p>Чулі пальцы Гаяваты,</p>
<p>Як напружвалася лёска,</p>
<p>Тузануў ён, дыбам стала</p>
<p>У вадзе яго пірога,</p>
<p>Быццам белы ствол бярозы</p>
<p>З жартаўліваю вавёркай,</p>
<p>Аджыдома, на вяршыні.</p>
<p> </p>
<p>Абурыўся Гаявата,</p>
<p>Як убачыў пашчу рыбы,</p>
<p>Прагнай рыбы Маскенозы,</p>
<p>Як пачаў з вады выцягваць,</p>
<p>Ён пагардліва ёй крыкнуў:</p>
<p>«Іза, іза! Сорам, сорам!</p>
<p>Ты ўсяго шчупак Кеноза,</p>
<p>Ты не той, каго мне трэба,</p>
<p>Ты не рыба-Цар, не Нама!»</p>
<p> </p>
<p>I назад на дно нырнула</p>
<p>Прысаромленая рыба,</p>
<p>I тады сказаў Самглаву,</p>
<p>Угудвошу, Мішэ-Нама:</p>
<p>«Гэй, хутчэй хапай прынаду,</p>
<p>Вырві лёску ў самахвала!»</p>
<p> </p>
<p>I павольна, нібы месяц,</p>
<p>Белы месяц, з дна марскога</p>
<p>Угудвош, Самглаў, скрануўся,</p>
<p>А пасля, схапіўшы лёску,</p>
<p>Як струну, напяўшы туга,</p>
<p>Так яе сваім цяжарам</p>
<p>Закруціў у вадаверці,</p>
<p>Што вакол сама пірога</p>
<p>Пачала хадзіць кругамі,</p>
<p>Так, што хвалі дасягнулі</p>
<p>Берагоў і захістаўся,</p>
<p>Зашумеў чарот і шпажнік.</p>
<p> </p>
<p>А калі з вады падняўся</p>
<p>Угудвош, як поўны месяц,</p>
<p>Гаявата так Самглаву</p>
<p>Кінуў з кпліваю пагардай:</p>
<p>«Іза, іза! Сорам, сорам!</p>
<p>Ты Самглаў, ты месяц-рыба,</p>
<p>Ты не той, каго я клікаў,</p>
<p>Ты не рыба-Цар, не Нама!»</p>
<p> </p>
<p>I на дно бялявы, страшны</p>
<p>Месяц-рыба апусціўся.</p>
<p>Зноў пачуў магутны Нама</p>
<p>Гучны голас Гаяваты,</p>
<p>Выклік смелы, нецярплівы,</p>
<p>Што знявагі гулкім рэхам</p>
<p>Разлягаўся над вадою.</p>
<p> </p>
<p>З дна пясчанага падняўся</p>
<p>Злосны Нама, натапырыў</p>
<p>Ваяўнічыя калючкі —</p>
<p>Баявыя фарбы ярка</p>
<p>Зіхацелі,— як маланка</p>
<p>Мільгануў і ў вокамгненне</p>
<p>На паверхні апынуўся,</p>
<p>Праглынуў шырознай пашчай</p>
<p>Гаявату і пірогу.</p>
<p> </p>
<p>Нібы ў цёмную пячору</p>
<p>Пакаціўся Гаявата,</p>
<p>Як калода ў рэчцы чорнай,</p>
<p>Закруцілася пірога,</p>
<p>Покуль там ён, у вантробе,</p>
<p>Не намацаў сэрца Намы:</p>
<p>Нібы млын, яно грымела</p>
<p>Гулка ў цемры непрагляднай.</p>
<p> </p>
<p>Гнеўна ўдарыў Гаявата</p>
<p>Кулаком па сэрцы Намы,</p>
<p>Так, што жылы ўсе і нервы</p>
<p>Затрымцелі ў целе Намы,—</p>
<p>Аслабеў ён, скалануўся,</p>
<p>Забурліў вадой і пенай,</p>
<p>Боль глухі адчуўшы ў сэрцы.</p>
<p> </p>
<p>Лодку ўпоперак паставіў</p>
<p>Гаявата для бяспекі,</p>
<p>Каб не выскачыць часамі</p>
<p>З пашчы Намы, не загінуць;</p>
<p>I вавёрка, Аджыдома,</p>
<p>Завіхалася вясёла,</p>
<p>Балбатала і старанна,</p>
<p>Як умела, Гаяваце</p>
<p>Увесь час дапамагала.</p>
<p> </p>
<p>Гаварыў ёй Гаявата:</p>
<p>«О маленькі мой таварыш!</p>
<p>За адвагу Гаявата</p>
<p>Шле сяброўскую падзяку</p>
<p>I імя табе дае ён:</p>
<p>Зваць цябе з хвіліны гэтай</p>
<p>Будуць дзеці Аджыдома,</p>
<p>Альбо хвосцік, што лятае!»</p>
<p> </p>
<p>Зноў пачаў магутны Нама</p>
<p>Задыхацца, скалануўся</p>
<p>I раптоўна сціх і плынню</p>
<p>Быў да берага прыбіты.</p>
<p>I пачуў тут Гаявата,</p>
<p>Як шуміць пясок і галька,</p>
<p>Зразумеў тады, што Наму,</p>
<p>Рыб Цара, прыгналі хвалі,</p>
<p>Мёртвым кінулі на бераг.</p>
<p> </p>
<p>I пачуў ён крык і енкі,</p>
<p>Сумятню і лопат крылаў,</p>
<p>Як на зборышчы драпежных</p>
<p>Птушак, што здабычу дзеляць;</p>
<p>Між рабрын вялізных Намы</p>
<p>Над сабой святла палоску</p>
<p>Ён убачыў і заўважыў</p>
<p>Там Каёшк, жыхарак мора —</p>
<p>На яго глядзелі чайкі,</p>
<p>Размаўлялі між сабою:</p>
<p>«Гэта брат наш Гаявата!»</p>
<p> </p>
<p>Ён ім крыкнуў пераможна</p>
<p>Са сваёй пячоры цёмнай:</p>
<p>«О мае браты і сёстры!</p>
<p>Перамог, забіў я Наму:</p>
<p>Вызваляйце кіпцюрамі</p>
<p>Вы мяне з маёй няволі,</p>
<p>I навек з хвіліны гэтай</p>
<p>Подзвіг ваш уславяць людзі,</p>
<p>Будуць зваць з хвіліны гэтай</p>
<p>Вас Каёшк, што азначае —</p>
<p>Дабрачыннасць і рашучасць!»</p>
<p> </p>
<p>I шумлівай чарадою</p>
<p>Чайкі дзюбамі сваімі,</p>
<p>Кіпцюрамі выратоўваць</p>
<p>Узяліся Гаявату,</p>
<p>Так яны з вантробы Намы</p>
<p>Ад пагібелі ў няволі,</p>
<p>Ад магілы пад вадою</p>
<p>Гаявату вызвалялі.</p>
<p> </p>
<p>Выйшаў ён тады на бераг</p>
<p>Каля роднага вігвама</p>
<p>I пазваў адтуль Накоміс,</p>
<p>Паказаўшы ёй на месца,</p>
<p>Дзе ляжаў на мокрай гальцы</p>
<p>Нерухомы Мішэ-Нама,</p>
<p>А над ім ляталі чайкі.</p>
<p> </p>
<p>«Я,— сказаў ёй Гаявата,—</p>
<p>Рыб Цара забіў, усмерціў!</p>
<p>Глянь, ён стаў здабычай чаек,</p>
<p>То сябры мае, Накоміс:</p>
<p>Сёння вызвалены імі</p>
<p>Я з вантробы Мішэ-Намы.</p>
<p>Не гані іх прэч, Накоміс,</p>
<p>Хай на славу пабалююць,</p>
<p>Хай дадому на балота</p>
<p>Адляцяць, як сонца зойдзе,</p>
<p>I тады нясі ўвесь посуд,</p>
<p>Кацялкі, глякі і цэбры,</p>
<p>Свежым тлушчам запасайся!»</p>
<p> </p>
<p>Сонца дня зайшло паволі,</p>
<p>Узышло начное сонца</p>
<p>Над залівам — бледны месяц;</p>
<p>З шумным крыкам чарадою</p>
<p>Баль свой чайкі пакідалі,</p>
<p>Адляцеўшы да далёкіх</p>
<p>Астравоў, дзе іх чакалі</p>
<p>Гнёзды родныя ў чароце.</p>
<p> </p>
<p>Моцным сном спаў Гаявата;</p>
<p>А Накоміс працавала,</p>
<p>Покуль месяцу на змену</p>
<p>Не прыйшло з усходу сонца</p>
<p>I пакуль не прыляцелі</p>
<p>З астравоў сваіх далёкіх</p>
<p>Чайкі зноў з галодным крыкам</p>
<p>Чарадой на баль світальны.</p>
<p> </p>
<p>Так тры дні старой на змену</p>
<p>Чайкі з крыкам прыляталі,</p>
<p>Балявалі над здабычай,</p>
<p>Покуль голыя рабрыны</p>
<p>Не абмыў прыбой і птушкі</p>
<p>Не пакінулі ў спакоі</p>
<p>Косці Намы на ўзбярэжжы.</p>
<p> </p>
<h3><a id="chapter11"></a>IX. Гаявата I Жамчужнае Пяро</h3>
<p> </p>
<p>На ўзбярэжжы Гітчы Гумі</p>
<p>Састарэлая Накоміс</p>
<p>Рукі ў неба прасцірала</p>
<p>Над зямлёй, дзе захад сонца</p>
<p>Фарбаваў у чырвань хмары,</p>
<p>Завадзь Велічнага Мора.</p>
<p> </p>
<p>Сонца полымем пякельным</p>
<p>Прабівала шлях барвовы,</p>
<p>Падпаліўшы за сабою</p>
<p>Неба, так, як паліць войска</p>
<p>Стэп у часе адступлення;</p>
<p>I ўзышоў на ўсходзе месяц,</p>
<p>Быццам ён з засады вылез,</p>
<p>I пагнаўся ўслед за сонцам</p>
<p>Па яго крывавых сцежках,</p>
<p>Сам у водблісках крывавых.</p>
<p> </p>
<p>I на захад прасцірала</p>
<p>Рукі ў роспачы Накоміс,</p>
<p>Гаварыла Гаяваце:</p>
<p> </p>
<p>«Там жыве ўладар караляў</p>
<p>Меджысогван, Дух Багацця,</p>
<p>Чараўнік, які завецца</p>
<p>З веку ў век Пяром Жамчужным;</p>
<p>Там жыве ён пад надзейнай</p>
<p>Вартай змей, пачвар агністых,</p>
<p>Змей Кінэбік; іх пабачыць</p>
<p>Можаш ты ў вадзе бясконцай,</p>
<p>Чорнай, як смала, як дзёгаць,</p>
<p>Што, як мора, разлілася</p>
<p>Да заходніх хмар барвовых.</p>
<p> </p>
<p>Гэта ім забіты бацька</p>
<p>Мой, каварна ашуканы,</p>
<p>Калі з месяца спусціўся</p>
<p>На зямлю за мною следам,</p>
<p>Каб знайсці мяне ў даліне.</p>
<p>Меджысогван пасылае</p>
<p>Нам хваробы, ліхаманкі,</p>
<p>Дзьме смяротнаю імглою,</p>
<p>Вее вільгаццю балотнай,</p>
<p>Багны параю атрутнай!</p>
<p> </p>
<p>Выбірайся ў шлях на чоўне</p>
<p>З булавою, Пагэвоган,</p>
<p>Лук вазьмі свой, Гаявата,</p>
<p>З наканечнікамі стрэлы,</p>
<p>Рукавіцы, Мінджыкэван;</p>
<p>Змаж пірогу тлушчам Намы,</p>
<p>Каб па чорных вадаёмах</p>
<p>Ты на ёй праехаў шпарка,</p>
<p>Каб знішчаў ты чарадзея,</p>
<p>Ратаваў народ ад смерці,</p>
<p>Меджысогвану адпомсціў —</p>
<p>За майго адпомсціў бацьку!»</p>
<p> </p>
<p>Не марудзіў Гаявата,</p>
<p>Захапіўшы ўсё, што трэба,</p>
<p>I паляпаўшы вясёла</p>
<p>Па баках сваю пірогу,</p>
<p>Загадаў: «Плыві наперад!</p>
<p>Нас с табой не спыняць змеі,</p>
<p>Смаляныя вадаёмы,</p>
<p>Човен мой, о сябра любы!»</p>
<p> </p>
<p>Човен горда бег уперад,</p>
<p>I ўрачыста Гаявата</p>
<p>Гімн спяваў свой ваяўнічы,</p>
<p>А над ім Кіню магутны,</p>
<p>Правадыр сям'і птушынай,</p>
<p>Баявы арол, кружыўся</p>
<p>З дзікім крыкам, з перасвістам.</p>
<p> </p>
<p>Хутка ўбачыў Гаявата</p>
<p>Велічэзных змей, Кінэбік,</p>
<p>У вадзе яны кішэлі,</p>
<p>Выгіналіся пачварна,</p>
<p>Натапырваючы грывы,</p>
<p>Парай дыхалі пякельнай,</p>
<p>Каб ніхто не мог да іхніх</p>
<p>Уладанняў падступіцца.</p>
<p> </p>
<p>Але смелы Гаявата,</p>
<p>Гучна крыкнуўшы, сказаў ім:</p>
<p>«Прэч, пачвары, прэч, Кінэбік,</p>
<p>Вызваляйце шлях-дарогу!»</p>
<p>Засіпелі змеі люта,</p>
<p>Злосна ў твар агнём дыхнуўшы:</p>
<p>«Гэй, вяртайся, Шагадая,</p>
<p>У вігвам старой Накоміс!»</p>
<p> </p>
<p>Гаявата ўскінуў гнеўна</p>
<p>Лук свой з ясеню і стрэлы</p>
<p>Пасылаць пачаў з пірогі,</p>
<p>Трапна цэлячыся ў гадаў:</p>
<p>Кожны гук нацятай туга</p>
<p>Цецівы быў гукам смерці,</p>
<p>Свіст стралы нёс гібель змеям,</p>
<p>Гаяваце — перамогу!</p>
<p> </p>
<p>Па вадзе ён плыў крывавай</p>
<p>Між пачвар, якіх усмерціў,</p>
<p>I звяртаўся пераможна</p>
<p>Гаявата да пірогі:</p>
<p>«Ты плыві цяпер да чорнай,</p>
<p>Смаляной вады балотнай!»</p>
<p> </p>
<p>Густа змазаў тлушчам Намы</p>
<p>Ён бакі і нос пірогі,</p>
<p>Каб шпарчэй яна імчала</p>
<p>Па вадзе, як дзёгаць, ліпкай.</p>
<p> </p>
<p>I ўсю ноч ён плыў па гразкай</p>
<p>Той вадзе, пакрытай вечнай</p>
<p>Цвіллю, па вадзе стаячай,</p>
<p>Ад трысця гнілога чорнай;</p>
<p> </p>
<p>Пры святле начнога сонца</p>
<p>Плыў вадою нежывою,</p>
<p>Месцам тым, дзе душы мёртвых</p>
<p>У паўночны час ляталі</p>
<p>Трапяткімі аганькамі</p>
<p>Над прыстанішчам часовым.</p>
<p> </p>
<p>Асвятляў паветра месяц,</p>
<p>А ваду цямрылі цені,</p>
<p>А над ім маскіт, Саджэма,</p>
<p>З баявой круціўся песняй,</p>
<p>Ліхтарамі Ва-ва-тэйзі,</p>
<p>Светлякі, збівалі з тропу,</p>
<p>А з вады Дагінда, жаба,</p>
<p>Жоўтым вокам пазірала,</p>
<p>Ціха ўсхліпнула і знікла;</p>
<p>I напоўнілася ў момант</p>
<p>Наваколле стогалоссем,</p>
<p>I, пазнаўшы Гаявату,</p>
<p>З трыснягоў сваіх Шух-шух-га</p>
<p>Абвясціла крыкам гучным</p>
<p>Аб ягоным набліжэнні!</p>
<p> </p>
<p>Плыў на захад Гаявата,</p>
<p>Дзе ў палацах Меджысогван</p>
<p>Жыў і слыў Пяром Жамчужным</p>
<p>Змардаваны, бледны месяц</p>
<p>Доўга-доўга на світанні</p>
<p>Углядаўся ў Гаявату,</p>
<p>А калі на ўсходзе сонца</p>
<p>Паднялося, прыпаліла,</p>
<p>Перад ім ужо на ўзгорку</p>
<p>Ззяў палац—Вігвам Жамчужны,</p>
<p>Меджысогвана харомы.</p>
<p> </p>
<p>«Гэй, наперад!» — зноў пірозе</p>
<p>Ён сказаў тады — і шпарка</p>
<p>Паімчаўся лёгкі човен</p>
<p>Пераможна праз лілеі,</p>
<p>Праз густы чарот і шпажнік,</p>
<p>Што хістаўся на ўзбярэжжы.</p>
<p>I на бераг Гаявата</p>
<p>Выйшаў, ног не замачыўшы.</p>
<p> </p>
<p>Тут жа ўзяў ён лук свой грозны</p>
<p>I, адным канцом надзейна</p>
<p>У пяску замацаваўшы</p>
<p>Лук свой з ясеню, каленам</p>
<p>Пасярэдзіне націснуў;</p>
<p>З цецівы, напятай туга,</p>
<p>У палац — Вігвам Жамчужны,</p>
<p>Пеючы, страла ляцела</p>
<p>З гордым выклікам на бітву:</p>
<p>«Меджысогвана на бітву</p>
<p>Гаявата выклікае!»</p>
<p> </p>
<p>Хутка выйшаў Меджысогван,</p>
<p>Змрочны з выгляду, магутны,</p>
<p>I высокі і плячысты,</p>
<p>З галавы да пят убраны —</p>
<p>Як нябёсы на світанні —</p>
<p>Упрыгожаннем і зброяй,</p>
<p>Яркай фарбай баявою —</p>
<p>Жоўтай, сіняю, чырвонай,</p>
<p>Пер'ем лепшага гатунку,</p>
<p>Пер'ем з доўгіх крыл арліных.</p>
<p> </p>
<p>«А, дык гэта ж Гаявата!—</p>
<p>Кпліва крыкнуў Меджысогван.—</p>
<p>Добра ведаю цябе я.</p>
<p>Прэч адгэтуль, Шагадая!</p>
<p>Прэч адгэтуль, баязлівец!</p>
<p>Ты ж унук старой Накоміс!</p>
<p>Твайго прадзеда забіў я</p>
<p>I цябе не пашкадую!»</p>
<p> </p>
<p>Не збаяўся Гаявата,</p>
<p>Адказаў яму спакойна:</p>
<p>«Словам гучным, словам грубым</p>
<p>Не заб'еш, як тамагаўкам,</p>
<p>Самахвальствам не параніш,</p>
<p>Стрэлы б'юць вастрэй, чым кпіны,</p>
<p>Справа значыць больш, чым слова!»</p>
<p> </p>
<p>I пачаўся найвялікшы</p>
<p>Бой з усіх баёў, вядомых</p>
<p>Сонцу, птушкам ваяўнічым.</p>
<p>Цэлы летні дзень, з усходу</p>
<p>Да заходу, ён цягнуўся,</p>
<p>Бо жамчужнае кальчугі</p>
<p>Не маглі ніяк пашкодзіць</p>
<p>Тамагаўк і Мінджыкэван,</p>
<p>Рукавіцы Гаяваты;</p>
<p>Імі мог крышыць ён скалы,</p>
<p>Але толькі не кальчугу,</p>
<p>Не з жамчужын дробных петлі,</p>
<p>Што ад стрэл зачараваны.</p>
<p> </p>
<p>Перад тым, як сонца зойдзе,</p>
<p>Хмурны, ранены, змарнелы,</p>
<p>З разадранай рукавіцай,</p>
<p>З калчаном, дзе засталося</p>
<p>Толькі тры стралы, спыніўся</p>
<p>Адпачыць, на лук прыпаўшы,</p>
<p>Гаявата пад сасною,</p>
<p>Скрозь пакрытай шэрым мохам,</p>
<p>Цвіллю жоўтай, нібы скурай</p>
<p>Чалавечага абутку —</p>
<p>Страшнай згадкай аб памершых.</p>
<p> </p>
<p>Нечакана дзяцел, Мэма,</p>
<p>Прабубніў над галавою:</p>
<p>«Цэлься ў скронь стралою трапнай,</p>
<p>Бі ў карэнні незаклятых</p>
<p>Валасоў і кос ягоных.</p>
<p>Толькі гэтак чарадзея</p>
<p>Можна раніць, Гаявата!»</p>
<p> </p>
<p>Выбраў момант Гаявата,</p>
<p>Калі вораг нахіліўся,</p>
<p>Каб падняць і кінуць камень,—</p>
<p>I стралой, ад пер'яў — лёгкай,</p>
<p>I ад яшмы — вострай, трапіў</p>
<p>У карэнні незаклятых</p>
<p>Кос ягоных; спатыкнуўся</p>
<p>Чарадзей, рвануўся ўперад,</p>
<p>Як бізон, стралком падбіты</p>
<p>На заснежаных прасторах.</p>
<p> </p>
<p>I яшчэ трапней ад першай</p>
<p>Біла ў цэль страла другая,</p>
<p>I ўпілася больш глыбока,</p>
<p>I працяла больш балюча;</p>
<p>Захістаўся Меджысогван,</p>
<p>Пачалі калені гнуцца,</p>
<p>Як трысцё пад буйным ветрам.</p>
<p> </p>
<p>Ад стралы апошняй, трэцяй,</p>
<p>Што, як громам, аглушыла,</p>
<p>Дзень пагас, і Меджысогван</p>
<p>Смерці крок пачуў у цемры,</p>
<p>Голас Погака прызыўны,</p>
<p>I адчуў у вечным змроку</p>
<p>На сабе ягоны позірк.</p>
<p>Пад нагамі Гаяваты</p>
<p>Чарадзей ляжаў забіты.</p>
<p> </p>
<p>I тады пазваў удзячны</p>
<p>Гаявата Мэму, дзятла,</p>
<p>З той сасны, сасны маркотнай;</p>
<p>Меджысогвана крывёю</p>
<p>Фарбаваў чупрыну Мэмы</p>
<p>Ён у знак заслуг ягоных;</p>
<p>З дня таго зялёны дзяцел</p>
<p>Носіць горда чуб чырвоны —</p>
<p>Знак заслуг сваіх мінулых,</p>
<p>Не забытых Гаяватай.</p>
<p> </p>
<p>З чарадзея скінуў потым</p>
<p>Ён жамчужную кальчугу,</p>
<p>Як змагання знак, як памяць</p>
<p>Незабыўнай перамогі.</p>
<p>Цела берагу пакінуў,</p>
<p>Частку — хвалям, частку — сушы:</p>
<p> </p>
<p>Галаву вада схавала,</p>
<p>Жоўты жвір засыпаў ногі.</p>
<p>Над забытаю ахвярай</p>
<p>Баявы арол кружыўся,</p>
<p>З кожным кругам ён зніжаўся,</p>
<p>Набліжаўся, набліжаўся.</p>
<p> </p>
<p>З Меджысогвана харомаў</p>
<p>Вынес скарбы Гаявата,</p>
<p>Незлічоныя багацці,</p>
<p>Горы футраў сабаліных,</p>
<p>Скур бабра і гарнастая,</p>
<p>Паясы, каралі, стрэлы,</p>
<p>Наканечнікі са срэбра.</p>
<p> </p>
<p>Ён дабром сваю пірогу</p>
<p>Нагрузіў, паплыў дадому</p>
<p>Па вадзе, як дзёгаць, чорнай,</p>
<p>Міма змей, якіх ён знішчыў.</p>
<p>Вёз трафеі Гаявата</p>
<p>З гучнай песняй перамогі.</p>
<p> </p>
<p>На пясчаны бераг выйшлі,</p>
<p>Каб сустрэць як след героя,</p>
<p>Што дадому ехаў з песняй,</p>
<p>Састарэлая Накоміс,</p>
<p>Чайбайабас, дужы Квазінд;</p>
<p>I народ зварот ягоны</p>
<p>Адзначаў шумлівым святам,</p>
<p>Гучнай песняй, прывітаннем:</p>
<p>«Слава, слава Гаяваце!</p>
<p>Ён забіў таго, хто зваўся</p>
<p>З веку ў век Пяром Жамчужным,</p>
<p>Хто труціў нас, хто знішчаў нас</p>
<p>Векавечнай ліхаманкай,</p>
<p>Багны пошасцю смяротнай!»</p>
<p> </p>
<p>Назаўжды застаўся ў сэрцы</p>
<p>Гаяваты дзяцел, Мэма.</p>
<p>Каб не гасла памяць бітвай</p>
<p>Змацаванага сяброўства,</p>
<p>Люльку мірную ўпрыгожыў</p>
<p>Ён чубком з чырвоных пер'яў,</p>
<p>Грабяньком барвовым Мэмы.</p>
<p>А багацце чарадзея,</p>
<p>Незлічоныя трафеі,</p>
<p>Ён аддаў свайму народу,</p>
<p>Раздзяліў усім пароўну.</p>
<p> </p>
<h3><a id="chapter12"></a>X. Сватанне Гаяваты</h3>
<p> </p>
<p>«Цеціва патрэбна луку,</p>
<p>Як жанчына для мужчыны:</p>
<p>Хоць яна яго згінае,</p>
<p>Але ён кіруе ёю;</p>
<p>Хоць яна яго і цягне,</p>
<p>Ды за ім ідзе слухмяна;</p>
<p>Сэнс жыцця іх — у адзінстве!»</p>
<p> </p>
<p>Так нярэдка Гаявата</p>
<p>Разважаў, калі з адчаем</p>
<p>І трывожнаю надзеяй,</p>
<p>I гарачым хваляваннем</p>
<p>Аддаваўся летуценню</p>
<p>Аб прыгожай Мінегазе,</p>
<p>Што жыве ў краі Дакотаў.</p>
<p> </p>
<p>«Не шукай па свеце жонкі,—</p>
<p>Папярэджвала Накоміс, —</p>
<p>Не прыводзь з чужога краю!</p>
<p>Не красой дачка суседа —</p>
<p>Цеплынёй вігвам сагрэе,</p>
<p>А красою чужаземкі</p>
<p>Не сагрэць яго, як ноччу</p>
<p>Месяц неба не сагрэе!»</p>
<p> </p>
<p>Папярэджвала Накоміс,</p>
<p>Ёй адказваў Гаявата:</p>
<p>«О Накоміс дарагая!</p>
<p>Я люблю ачаг свой родны,</p>
<p>Ды, аднак, люблю не меней</p>
<p>Месяц той, што ясна свеціць!»</p>
<p> </p>
<p>Папярэджвала Накоміс</p>
<p>Гаявату: «Нам не трэба</p>
<p>Леных рук і ног бяздзейных;</p>
<p>Жонку сватай завішную,</p>
<p>Каб ахвотна ўсё рабіла,</p>
<p>Мела рукі залатыя,</p>
<p>Паваротлівыя ногі!»</p>
<p> </p>
<p>Ёй адказваў Гаявата:</p>
<p>«У паселішчы Дакотаў</p>
<p>Майстра стрэл жыве з дачкою,</p>
<p>Мінегагаю прыгожай.</p>
<p>Прывяду яе ў твой дом я,</p>
<p>Хай тваёй дачкою будзе,</p>
<p>Ясным месяцам і зоркай,</p>
<p>Цеплынёй твайго вігвама,</p>
<p>Сонцам нашага народу!»</p>
<p> </p>
<p>Папярэджвала Накоміс</p>
<p>З асцярогай: «Не бяры ты</p>
<p>Жонку з племені Дакотаў!</p>
<p>Злосць і дзікасць іх вядомы</p>
<p>З дзён, як мы ваюем з імі.</p>
<p>Не сціхаюць сваркі нашы,</p>
<p>Не загойваюцца раны!»</p>
<p> </p>
<p>Смеючыся, адказаў ён:</p>
<p>«З той прычыны альбо іншай,</p>
<p>Але я хачу, Накоміс,</p>
<p>З гэтым племем парадніцца,</p>
<p>Каб старыя скончыць спрэчкі,</p>
<p>Загаіць цяжкія раны!»</p>
<p> </p>
<p>I пайшоў у край красуняў,</p>
<p>Край Дакотаў Гаявата.</p>
<p>Ен ішоў раздоллем прэрый,</p>
<p>Перасігіваў балоты</p>
<p>I лясы з іх цішынёю</p>
<p>Непарушнай, першароднай.</p>
<p> </p>
<p>У чароўных макасінах</p>
<p>Што ні крок — рабіў ён мілю;</p>
<p>Ды хутчэй ляцелі думкі,</p>
<p>Сэрца крокі абганяла;</p>
<p>Ён ішоў без адпачынку,</p>
<p> </p>
<p>Аж пакуль не ўчуў прызыўны</p>
<p>Шум далёкі, гул магутны</p>
<p>Вадаспадаў Мінегагі.</p>
<p>«Як прыемна,— прашаптаў ён,—</p>
<p>Слухаць гэты гул знаёмы!»</p>
<p> </p>
<p>Між святлом лясным і ценем</p>
<p>Ён ласіны ўбачыў статак,</p>
<p>Што папасваўся на ўзлессі.</p>
<p>«Гэй, не схіб!»— загадваў луку,</p>
<p>«Трапнай будзь!» — страле наказваў.</p>
<p>З тым наказам Гаяваты</p>
<p>Лук паслаў стралу, якая</p>
<p>I ўпілася ў сэрца лося;</p>
<p>Ён яго на плечы ўскінуў</p>
<p>I яшчэ шпарчэй пакрочыў.</p>
<p> </p>
<p>У вігваме, пры ўваходзе,</p>
<p>Майстра стрэл, сівы ад часу,</p>
<p>Наканечнікі выточваў</p>
<p>З яшмы, з крэмню, з халцэдону.</p>
<p>Побач з ім дачка сядзела,</p>
<p>Прыгажуня Мінегага,</p>
<p>Што калісьці Гаявата</p>
<p>Называў Вадой Вясёлай,—</p>
<p>З трыснягу пляла цыноўкі.</p>
<p>Думаў бацька аб мінулым,</p>
<p>А дзяўчына — аб наступным.</p>
<p> </p>
<p>Дні юнацтва згадваў бацька,</p>
<p>Калі стрэламі такімі ж</p>
<p>Забіваў бізонаў грозных,</p>
<p>Паражаў нясмелых ланяў,</p>
<p>Патрапляў стралой смяротнай</p>
<p>На ляту ў гусей крыклівых;</p>
<p>Згадваў ён і пра атрады</p>
<p>Баявыя, што калісьці</p>
<p>Срэлы гэтыя куплялі.</p>
<p>Не, цяпер часы не тыя,</p>
<p>Слава воінаў звялася!</p>
<p>Сёння воіны як бабы:</p>
<p>Языкі — іх тамагаўкі!</p>
<p> </p>
<p>А дзяўчына ўспамінала</p>
<p>Юнака, які заходзіў,</p>
<p>Каб купіць у бацькі стрэлы;</p>
<p>Гэткі стройны і прыгожы,</p>
<p>Нетутэйшы сам, пакінуў</p>
<p>Ён вігвам іх неахвотна,</p>
<p>На яе зірнуўшы ўпотай.</p>
<p>Бацька мужным і адважным</p>
<p>Называў яго нярэдка.</p>
<p>Ці ён прыйдзе зноў наведаць</p>
<p>Вадаспады Мінегагі?</p>
<p>Ці ён прыйдзе зноў па стрэлы?</p>
<p>Уздыхала Мінегага,</p>
<p>Склаўшы рукі ў задуменні.</p>
<p> </p>
<p>Цішыню парушыў раптам</p>
<p>Нечы крок — і ў той жа момант</p>
<p>Апынуўся на парозе</p>
<p>Перад імі Гаявата</p>
<p>З цяжкай ношаю лясною —</p>
<p>З мёртвым лосем за плячамі.</p>
<p> </p>
<p>Строгім позіркам акінуў</p>
<p>Госця бацька Мінегагі,</p>
<p>А пазнаўшы Гаявату,</p>
<p>З месца ўстаў, адклаў работу,</p>
<p>Запрасіў яго праходзіць:</p>
<p>«Калі ласка, Гаявата!»</p>
<p> </p>
<p>Каля ног Вады Вясёлай,</p>
<p>Зняўшы з плеч, паклаў лясную</p>
<p>Ношу госць яе жаданы;</p>
<p>На яго зірнула ўдзячна</p>
<p>Мінегага і ласкава</p>
<p>Гаяваце адказала:</p>
<p>«Калі ласка, Гаявата!»</p>
<p> </p>
<p>Той вігвам, куды гасцінна</p>
<p>Гаявату запрасілі,</p>
<p>Зроблен быў са скур аленяў,</p>
<p>Скрозь — багі намаляваны,</p>
<p>А ўваход у дом прасторны</p>
<p>Быў такі, што Гаявата</p>
<p>Не згінаў сваёй высокай</p>
<p>Галавы з арліным пер'ем.</p>
<p> </p>
<p>З месца ўстала прыгажуня</p>
<p>Мінегага, не даплёўшы</p>
<p>Трысняговую цыноўку,</p>
<p>Каб прынесці пачастунак,</p>
<p>Па ваду схадзіць да рэчкі;</p>
<p>Страву ў місках падавала,</p>
<p>А ваду — ў драўляных кубках,</p>
<p>Чула ўсё, што госць расказваў,</p>
<p>Што яму адказваў бацька,</p>
<p>А сама яна ні разу</p>
<p>Не прамовіла ні слова.</p>
<p> </p>
<p>Сном здаваліся ёй словы</p>
<p>Гаяваты пра Накоміс,</p>
<p>Што была яму за няньку</p>
<p>У маленстве незваротным,</p>
<p>Пра сяброў сваіх надзейных —</p>
<p>Чайбайабаса, музыку,</p>
<p>I пра Квазінда, асілка,</p>
<p>Пра дастатак і пра шчасце</p>
<p>На зямлі Аджыбуэяў,</p>
<p>У яго краіне мірнай.</p>
<p> </p>
<p>«Пасля доўгіх год бясконцай</p>
<p>Барацьбы, вайны крывавай,</p>
<p>Зажылі Аджыбуэі</p>
<p>I Дакоты ў добрым ладзе,—</p>
<p>Так працягваў Гаявата,</p>
<p>А пасля дадаў спакойна:—</p>
<p>Каб навечна мы злучылі</p>
<p>Рукі поціскам сардэчным,</p>
<p>Сэрцы — вернасцю сяброўскай,</p>
<p>Ты аддай дачку мне ў жонкі —</p>
<p>Прыгажэйшую з прыгожых</p>
<p>Аж па ўсёй зямлі Дакотаў».</p>
<p> </p>
<p>Майстра стрэл, сівы ад часу,</p>
<p>Закурыў спачатку люльку,</p>
<p>Горда ён на Гаявату</p>
<p>Праз дымок зірнуў з павагай,</p>
<p>На дачку сваю — з пяшчотай,</p>
<p>I, падумаўшы, адказваў:</p>
<p>«Згодзен я, калі на гэта</p>
<p>Згодна сэрца Мінегагі!»</p>
<p> </p>
<p>Яшчэ больш прывабнай стала</p>
<p>I чароўнай Мінегага</p>
<p>У той час, як Гаяваце</p>
<p>З нерашучасцю дзявочай,</p>
<p>Сеўшы побач з ім, сказала,</p>
<p>Чырванеючы: «Я згодна</p>
<p>Стаць тваёю жонкай, муж мой!»</p>
<p> </p>
<p>Так дамогся перамогі</p>
<p>Ён над сэрцам Мінегагі,</p>
<p>Адружыўся так з дачкою</p>
<p>Майстра стрэл з зямлі Дакотаў.</p>
<p> </p>
<p>Пакідаў з Вадой Вясёлай</p>
<p>Ён яе вігвам бацькоўскі;</p>
<p>Ім глядзеў услед з парога</p>
<p>Майстра стрэл, сівы ад часу;</p>
<p>I, пабраўшыся за рукі,</p>
<p>Адыходзілі і чулі</p>
<p>За сабой яны далёкі</p>
<p>Шум і голас развітальны</p>
<p>Вадаспадаў Мінегагі:</p>
<p>«Будзь шчаслівай, Мінегага!»</p>
<p> </p>
<p>А стары адзін застаўся;</p>
<p>За ранейшаю работай</p>
<p>Ён сядзеў, бурчаў паціху:</p>
<p>«Так вось дочкі пакідаюць</p>
<p> </p>
<p>Нас, бацькоў, якіх любілі,</p>
<p>Нас, бацькоў, што іх любілі,</p>
<p>Нас, старых, якім патрэбны</p>
<p>Іх прыгляд і дапамога.</p>
<p>Дзе там! З'явіцца аднойчы</p>
<p>Прыгажун з чужога краю,</p>
<p>На жалейцы трысняговай</p>
<p>Паіграе мілагучна,</p>
<p>I гатова ўжо дзяўчына</p>
<p>З ім ісці, куды пакліча».</p>
<p> </p>
<p>Быў прыемны шлях дадому,</p>
<p>Шлях праз пушчы векавыя,</p>
<p>Праз узгоркі і праз горы,</p>
<p>Праз лугі, даліны, рэчкі,</p>
<p>I здаваўся Гаяваце</p>
<p>Шлях кароткім, хоць павольна</p>
<p>Ён ішоў і прымяркоўваў</p>
<p>Крок да крокаў Мінегагі.</p>
<p> </p>
<p>На руках сваіх праз рэкі</p>
<p>Пераносіў ён дзяўчыну</p>
<p>Лёгка так, нібы пярынку,</p>
<p>Што ў яго над галавою;</p>
<p>Адхіляў рукой галіны</p>
<p>Дрэў густых на вузкіх сцежках,</p>
<p>А на ноч, шалаш зрабіўшы,</p>
<p>Слаў пасцель ёй з лапак тсугі</p>
<p>I агонь з сасновых шышак</p>
<p>Распаліў каля ўвахода.</p>
<p> </p>
<p>Па чарзе вятры-бадзягі</p>
<p>Падарожнічалі з імі,</p>
<p>Зоры сон іх вартавалі,</p>
<p>Не заплюшчваючы вока,</p>
<p>I вавёрка, Аджыдома,</p>
<p>Не вылазячы з засады,</p>
<p>Закаханых выглядала,</p>
<p>I цікаўны трус, Вабаса,</p>
<p>Уцякаючы з іх сцежкі,</p>
<p>Цікаваў з нары патайнай</p>
<p>Кожны рух і крок суладны</p>
<p>Гэтай пары закаханай.</p>
<p> </p>
<p>Быў прыемны шлях дадому!</p>
<p>Звонка птушкі шчабяталі,</p>
<p>Сіваграк, Авейса, гэтак</p>
<p>Ім спяваў аб мірным шчасці:</p>
<p>«Ты шчаслівы, Гаявата,</p>
<p>Што такую жонку маеш!»</p>
<p>I малінаўка спявала,</p>
<p>Апечы: «Шчаслівай будзеш</p>
<p>З гэткім мужам, Мінегага!»</p>
<p> </p>
<p>З неба сонца іх вітала,</p>
<p>Гаварыла ім: «О дзеці!</p>
<p>Ведайце: святло — каханне,</p>
<p>Цень — нянавісць; шлях жыццёвы</p>
<p>Стракаціць святлом і ценем,</p>
<p>Будзь сардэчны, Гаявата!»</p>
<p> </p>
<p>У шалаш з нябёсаў месяц</p>
<p>Заглядаў, шаптаў таемна:</p>
<p>«Тлумна днём, а ноччу — ціха,</p>
<p>Муж — спрадвечны ўладалюбец,</p>
<p>Жонка — вечная пакора,</p>
<p>На дваіх — адно жыццё ў іх,</p>
<p>Будзь цярплівай, Мінегага!»</p>
<p> </p>
<p>Гэткі быў іх шлях дадому,</p>
<p>Так прыйшоў з Вадой Вясёлай,</p>
<p>З Мінегагай, Гаявата,</p>
<p>Так прыйшла дачка Дакотаў</p>
<p>У вігвам старой Накоміс</p>
<p>I яе дачкою стала,</p>
<p>Цеплынёй таго вігвама,</p>
<p>Ясным месяцам і зоркай,</p>
<p>Сонцам братняга народу.</p>
<p> </p>
<h3><a id="chapter13"></a>XI. Вясельны баль Гаяваты</h3>
<p> </p>
<p>Гэты сказ аб тым складаю,</p>
<p>Як прыгожы По-Пок-Ківіс,</p>
<p>Йенадзізі, забаўляўся</p>
<p>На вяселлі Гаяваты,</p>
<p>Як музыка Чайбайабас</p>
<p>Аб любві спяваў там песні,</p>
<p>Як хвалько вядомы Ягу</p>
<p>Там свае расказваў казкі,</p>
<p>Нечуваныя прыгоды,</p>
<p>Каб гасцям было прыемна,</p>
<p>Каб яны не сумавалі</p>
<p>На вяселлі Гаяваты.</p>
<p> </p>
<p>Баль наладзіла Накоміс</p>
<p>Для гасцей велікапышны.</p>
<p>Кубкі, робленыя з ліпы:</p>
<p>Белай, гладкай адшліфоўкі.</p>
<p>Лыжкі ўсе — з рагоў бізона:</p>
<p>Чорнай, гладкай адшліфоўкі.</p>
<p> </p>
<p>Пасланцы яе разнеслі</p>
<p>Па дварах вярбы галінкі,</p>
<p>Як святочную прыкмету —</p>
<p>Запрашэнне на вяселле;</p>
<p>Пасыходзіліся госці</p>
<p>У сваіх уборах лепшых —</p>
<p>Урачыста зіхацелі</p>
<p>Фарбы, пер'е дарагое,</p>
<p>Футры, вампум і каралі.</p>
<p> </p>
<p>На вясельным пачастунку</p>
<p>Елі госці Маскенозу,</p>
<p>Шчупака, асетра, Наму,</p>
<p>А пасля ім падавалі</p>
<p>Пімікан, мазгі бізона,</p>
<p>Горб яго і ляжку лані,</p>
<p>Дзікі рыс і перапечкі,</p>
<p>Скавароднікі з маісу.</p>
<p> </p>
<p>Але ветлы Гаявата,</p>
<p>Прыгажуня Мінегага</p>
<p>I нястомная Накоміс</p>
<p>Самі ежы ў рот не бралі,</p>
<p>Прыглядалі за другімі,</p>
<p>Частавалі іх гасцінна.</p>
<p> </p>
<p>I, калі паелі госці,</p>
<p>Клапатлівая Накоміс</p>
<p>Прынясла капшук вялікі,</p>
<p>Што з трывалай скуры выдры,</p>
<p>Тытунём набіла люлькі,</p>
<p>Тытунём з краін паўднёвых,</p>
<p>I вярбы карой чырвонай.</p>
<p> </p>
<p>А тады сказала гэтак:</p>
<p>«Патанцуй, о По-Пок-Ківіс,</p>
<p>Жабрака жартоўны танец,</p>
<p>Пакажы сваё майстэретва,</p>
<p>Каб гасцям было прыемна,</p>
<p>Каб яны не сумавалі».</p>
<p> </p>
<p>I прыгожы По-Пок-Ківіс,</p>
<p>Бесклапотны Йенадзізі,</p>
<p>Весялун, каго празвалі</p>
<p>У народзе Бурай-Блазнам,</p>
<p>У вясельны круг падаўся.</p>
<p> </p>
<p>Ён не толькі трапным жартам</p>
<p>Забаўляць мог і выдатна</p>
<p>Кідаць кольцы, кідаць ядры,</p>
<p>Танцаваць зімой на лыжах;</p>
<p>Быў ён майстрам дасканалым</p>
<p>Гульняў самых небяспечных,</p>
<p>Захапляўся ён таксама</p>
<p>Кантазу, гульнёю ў косці;</p>
<p>I хоць воіны празвалі</p>
<p>Йенадзізі Шагадайяй,</p>
<p>Баязліўцам, абібокам,</p>
<p>Але ён не абражаўся,</p>
<p>Бо дзяўчатам і жанчынам</p>
<p>Падабаўся По-Пок-Ківіс.</p>
<p> </p>
<p>А на ім — з аленя світка,</p>
<p>Світка з мяккай белай скуры,</p>
<p>Упрыгожанай густоўна</p>
<p>Аблямоўкай з гарнастая.</p>
<p>На ягоных макасінах —</p>
<p>Бісер, вожыка калючкі,</p>
<p>Лісаў хвост — на закаблуччы.</p>
<p>Галава яго ў султанах</p>
<p>Лебядзіных, веер з пер'яў</p>
<p>Ён трымаў адной рукою,</p>
<p>А другой рукою — люльку.</p>
<p> </p>
<p>I, спярэшчаны чырвонай,</p>
<p>Жоўтай, сіняй паласою,</p>
<p>Твар яго ад фарб свяціўся;</p>
<p>Густа змазаныя маслам,</p>
<p>Разабраныя праборам</p>
<p>I заплеценыя ў косы,</p>
<p>У якіх, як стужкі — кветкі,</p>
<p>Валасы яго спадалі,—</p>
<p>Вось якім у круг вясельны</p>
<p>Выйшаў ён пад гукі песні,</p>
<p>Гукі флейт і барабанаў,</p>
<p>Каб убачылі майстэрства</p>
<p>Таямнічых танцаў госці.</p>
<p> </p>
<p>По-Пок-Ківіс вёў свой танец</p>
<p>Урачыста і павольна,</p>
<p>То ўваходзіў, то выходзіў,</p>
<p>Крокам мяккім, як пантэра,</p>
<p>То ў святло, то ў зацень дрэваў,</p>
<p>А пасля пачаў, як хваля,</p>
<p>Разыходзіцца кругамі,</p>
<p>Замільгаў перад вачыма,</p>
<p>Праз гасцей скакаў, круціўся,</p>
<p>Як ваўчок, вакол вігвама,</p>
<p>Покуль лісце не ўзнялося,</p>
<p>Покуль пыл не завіхрыўся.</p>
<p> </p>
<p>Потым вылецеў на ціхі</p>
<p>Бераг Велічнага Мора,</p>
<p>Замахаў рукамі, дзіка</p>
<p>Завываючы ў паветры,</p>
<p>Узнімаў пясок нагамі,</p>
<p>Покуль вецер не ўскруціўся,</p>
<p>Не зрабіўся грознай бурай,</p>
<p>Не намёў сумётаў сыпкіх,</p>
<p>Як зімой сумётаў снежных,</p>
<p>Дзюн пясчаных Нэга-Воджу!</p>
<p> </p>
<p>Гэтак скончыў По-Пок-Ківіс</p>
<p>Жабрака жартоўны танец,</p>
<p>Каб гасцям было вясёла,</p>
<p>Смеючыся сеў між імі,</p>
<p>Ціха веерам памахваў</p>
<p>Тым, што з пер'яў індычыных.</p>
<p> </p>
<p>Потым сябра Гаяваты</p>
<p>Чайбайабаса, музыку</p>
<p>Найвыдатнага з выдатных,</p>
<p>Запрашалі ўсе сардэчна:</p>
<p>«Заспявай нам, Чайбайабас,</p>
<p>Песню шчасця, гімн кахання</p>
<p>Пачуццёвы і гарачы,</p>
<p>Каб усім было прыемна,</p>
<p>Каб усім было вясёла».</p>
<p> </p>
<p>I сардэчны Чайбайабас</p>
<p>Заспяваў гасцям, з глыбокім</p>
<p>Хваляваннем, песню шчасця,</p>
<p>Гімн кахання пачуццёвы.</p>
<p>Песню гэтую сардэчна</p>
<p>Прысвячаў ён Гаяваце</p>
<p>I яго Вадзе Вясёлай:</p>
<p> </p>
<p>«Онэвэ! Хутчэй прачніся!</p>
<p>Птушка любая мая ты,</p>
<p>Лань, дачка лясоў і прэрый,</p>
<p>З мяккім позіркам лагодным!</p>
<p> </p>
<p>Для мяне твой позірк ветлы —</p>
<p>Позірк шчасця, дарагая,</p>
<p>Для мяне твой позірк любы —</p>
<p>Як раса для дзікай кветкі!</p>
<p> </p>
<p>Для мяне тваё дыханне —</p>
<p>Цеплыня лугоў світальных,</p>
<p>Вечаровая духмянасць</p>
<p>Іх — у Месяц Лістапада.</p>
<p> </p>
<p>Хіба ўсёй крывёй не прагну</p>
<p>Да цябе я, каб сустрэцца</p>
<p>Гэтак, як зара з зарою —</p>
<p>У начы кароткай Месяц?</p>
<p> </p>
<p>Онэвэ! Спявае сэрца,</p>
<p>Калі ты са мною побач</p>
<p>Уздыхаеш, як галінка,</p>
<p>У суніц вясёлы Месяц!</p>
<p> </p>
<p>А як толькі засумуеш</p>
<p>Ты, каханая, адразу</p>
<p>Я змрачнею, быццам рэчка,</p>
<p>Над якой навісла хмара!</p>
<p> </p>
<p>А ўсміхнешся — твар мой змрочны</p>
<p>Зноў маршчынкамі сваімі</p>
<p>Засвіціцца, як ад сонца</p>
<p>Рабізна вады халоднай!</p>
<p> </p>
<p>Дол смяецца, хвалі ззяюць,</p>
<p>Усміхаюцца нябёсы,</p>
<p>Але як мне быць вясёлым,</p>
<p>Калі я цябе не бачу!</p>
<p> </p>
<p>Я з табою, дарагая —</p>
<p>Ток маёй крыві гарачай!</p>
<p>Хіба ты мяне не бачыш?</p>
<p>Онэвэ! Хутчэй прачніся!»</p>
<p> </p>
<p>Так пяшчотны Чайбайабас</p>
<p>Скончыў песню пра каханне;</p>
<p>I тады, хвалько вялікі,</p>
<p>Ягу, казачнік вядомы,</p>
<p>Даўні друг старой Накоміс,</p>
<p>Што зайздросна слухаў буру</p>
<p>Воплескаў у гонар песні,</p>
<p>У вачах гасцей прыкмеціў,</p>
<p>Зразумеў па іхніх жэстах</p>
<p>Нецярплівую цікавасць</p>
<p>Да яго дзівосных казак</p>
<p>I да выдумак ілжывых.</p>
<p> </p>
<p>Быў хвалько ён на здзіўленне;</p>
<p>У прыгодах, што расказваў,</p>
<p>Сам удзел прымаў, няйначай;</p>
<p>На любы адважны ўчынак</p>
<p>Толькі ён адзін быў здольны;</p>
<p>Толькі ён адзін дакладна</p>
<p>Ведаў байкі ўсе і казкі.</p>
<p> </p>
<p>Калі верыць самахвалу,</p>
<p>Дык ніхто стралу ніколі</p>
<p>Не пускаў, як ён пускае —</p>
<p>Так далёка і высока,</p>
<p>Не забіў так многа ланяў,</p>
<p>Не злавіў у сеці рыбы,</p>
<p>Не прывабіў дзічы ў пастку.</p>
<p> </p>
<p>Ён бяжыць шпарчэй ад іншых,</p>
<p>Ён глыбей усіх нырае,</p>
<p>Ён плыве далей любога,</p>
<p>Больш за ўсіх па свеце ходзіць,</p>
<p>I ніхто не бачыў столькі</p>
<p>На зямлі дзівос, як Ягу,</p>
<p>Гэты казачнік найлепшы.</p>
<p> </p>
<p>Так імя яго ў народзе</p>
<p>Для другіх мянушкай стала;</p>
<p>Толькі ўздумае хто-небудзь</p>
<p>Выхваляцца паляваннем</p>
<p>Альбо воін — перамогай,</p>
<p>Калі вернецца з паходу,</p>
<p>Як яго спыняюць: «Ягу!</p>
<p>Новы Ягу, новы Ягу!»</p>
<p> </p>
<p>Гэта ён для Гаяваты</p>
<p>З ліпы выразаў калыску</p>
<p>I звязаў яе надзейна</p>
<p>Лані моцным сухажыллем;</p>
<p> </p>
<p>Паляўнічы лук і стрэлы</p>
<p>Навучыў рабіць пасля ён</p>
<p>Гаявату: стрэлы — з дубу,</p>
<p>Лук жа — з ясеню, вядома.</p>
<p>А цяпер старой руінай</p>
<p>На яго сядзіць вяселлі</p>
<p>Ягу, выдумшчык вядомы,</p>
<p>Ягу, казачнік выдатны!</p>
<p> </p>
<p>I Накоміс гаварыла:</p>
<p>«Раскажы нам, добры Ягу,</p>
<p>Казку, дзіўную прыгоду,</p>
<p>Каб было цікава слухаць,</p>
<p>Каб гасцям было прыемна,</p>
<p>Каб яны не сумавалі!»</p>
<p> </p>
<p>Адказаў адразу Ягу:</p>
<p>«Вы пачуеце прыгоду,</p>
<p>Незвычайнае паданне</p>
<p>Пра Асэа — чарадзея,</p>
<p>Што сышоў з Вячэрняй Зоркі»</p>
<p> </p>
<h3><a id="chapter14"></a>XII. Сын Вячэрняй Зоркі</h3>
<p> </p>
<p>Ці не сонца там заходзіць</p>
<p>Над вады бясконцай гладдзю?</p>
<p>Ці не ранены стралою</p>
<p>Там плыве чырвоны лебедзь,</p>
<p>Б'е крыламі і фарбуе</p>
<p>Гладзь вады крывёй барвовай,</p>
<p>Напаўняючы паветра</p>
<p>Яркім бляскам апярэння?</p>
<p> </p>
<p>Так, заходзіць мірна сонца,</p>
<p>Патанаючы ў заліве,</p>
<p>Неба ўсё фарбуе ў чырвань,</p>
<p>А ваду ў ружовы колер!</p>
<p>Не, не сонца, гэта лебедзь</p>
<p>Па вадзе плыве, нырае,</p>
<p>Падымае ў неба крылы,</p>
<p>Іх крывёю гладзь фарбуе.</p>
<p> </p>
<p>А святло Вячэрняй Зоркі</p>
<p>Прабіваецца праз чырвань,</p>
<p>Як падвешанае ў змроку.</p>
<p>Не, не зорка — гэта небам</p>
<p>Уладар Жыцця праходзіць,</p>
<p>На яго адзенні вампум</p>
<p>Ззяе ў прыцемку, як зорка.</p>
<p> </p>
<p>«Гляньце,—Ягу захапляўся,—</p>
<p>Вось ён, бляск Вячэрняй Зоркі!</p>
<p>Вы пачуеце паданне,</p>
<p>Сказ цудоўны аб Асэа —</p>
<p>Сыне той Вячэрняй Зоркі!</p>
<p> </p>
<p>У далёкія стагоддзі,</p>
<p>У той час, людзьмі забыты,</p>
<p>Калі мы былі знаёмы</p>
<p>Лепей з небам і багамі,</p>
<p>Жыў на свеце паляўнічы,</p>
<p>Меў дзесяцера прыгожых</p>
<p>Ён дачок, высокіх, стройных;</p>
<p>Авені — была малодшай,</p>
<p>Але самаю прыгожай,</p>
<p>Хоць празмерна летуценнай,</p>
<p>Наравістай і маўклівай.</p>
<p> </p>
<p>Павыходзілі ўсе замуж</p>
<p>За адважных і прыгожых;</p>
<p>Авені з прыгожых кпіла,</p>
<p>Маладымі пагарджала,</p>
<p>Выйшла замуж нечакана</p>
<p>За Асэа-недарэку;</p>
<p>Ён, стары, нядужы, бедны,</p>
<p>Вечна кашляў, як вавёрка.</p>
<p> </p>
<p>Ах, якой была затое</p>
<p>Маладой душа Асэа,</p>
<p>Прыгажосць Вячэрняй Зоркі,</p>
<p>Пачуццёвасць і пяшчотнасць</p>
<p>У сябе яна ўвабрала!</p>
<p>Захаваў у палкім сэрцы</p>
<p>Ён агонь Вячэрняй Зоркі,</p>
<p>Таямнічасць — у істоце,</p>
<p>А ўвесь бляск яе — у словах!</p>
<p> </p>
<p>Жаніхі, якіх пакрыўдзіў</p>
<p>Авені рашучы выбар,</p>
<p>Выхваляліся красою,</p>
<p>Ваяўнічай афарбоўкай,</p>
<p>Злосна кпілі, а яна ім</p>
<p>Так адказвала: «Якія</p>
<p>Справы мне да вашых пер'яў,</p>
<p>Афарбовак ваяўнічых</p>
<p>I да жартаў недарэчных,</p>
<p>Калі я люблю Асэа!»</p>
<p> </p>
<p>Неяк раз на свята ў госці,</p>
<p>Цёмным вечарам вільготным,</p>
<p>Сёстры ўсе ішлі з мужамі</p>
<p>Гаваркою грамадою;</p>
<p>А за імі ззаду плёўся,</p>
<p>Да размоў не прычыняўся,</p>
<p>З Авені, прыгожай жонкай,</p>
<p>Непрыгожы муж Асэа.</p>
<p> </p>
<p>На барвовы захад сонца</p>
<p>Ён глядзеў з увагай пільнай</p>
<p>I таемнаю надзеяй —</p>
<p>На святло Вячэрняй Зоркі,</p>
<p>Нібы молячы аб нечым;</p>
<p>Сёстры шэпт яго пачулі:</p>
<p>«Ах, шавэн-нэмэшын, Ноза!</p>
<p>Пашкадуй мяне, мой бацька!»</p>
<p> </p>
<p>«Чулі,— з іх адна сказала,—</p>
<p>Ён аб нечым бацьку моліць!</p>
<p>Як шкада, што старычына</p>
<p>На карчак не спатыкнецца,</p>
<p>Галаву сабе не скруціць!»</p>
<p>I яны зарагаталі</p>
<p>На ўсю пушчу непрыстойна.</p>
<p> </p>
<p>На дарозе іх ляжала</p>
<p>Дрэва, зваленае бурай,</p>
<p>Заімшэлае, старое.</p>
<p>Гэта дуб ляжаў вячысты,</p>
<p>Разяўляў дупло, як пашчу.</p>
<p>I Асэа ў пашчу гэту</p>
<p>Скочыў раптам з немым крыкам.</p>
<p>З аднаго канца нядужым</p>
<p>I старым і непрыгожым</p>
<p>Увайшоў ён, а выходзіў</p>
<p>Зграбным, дужым і прыгожым</p>
<p>Юнаком з канца другога.</p>
<p> </p>
<p>Так вярнуўся зноў Асэа</p>
<p>Да красы і маладосці;</p>
<p>Але што такое раптам</p>
<p>З Авені прыгожай стала,</p>
<p>Што яе ператварыла:</p>
<p>Непрыгожая, старая,</p>
<p>Кіем мацаючы сцежку,</p>
<p>Ледзь яна плялася ззаду,</p>
<p>I ў здзіўленні рагаталі,</p>
<p>На яе зірнуўшы, сёстры</p>
<p>На ўсю пушчу непрыстойна.</p>
<p> </p>
<p>Побач з ёй ішоў Асэа,</p>
<p>Авені ён не пакінуў —</p>
<p>За руку трымаў сухую,</p>
<p>Як зімой лісток дубовы,</p>
<p>Называў яе ласкава</p>
<p>Любым другам, Нінімушай.</p>
<p>Ён прывёў на баль старую</p>
<p>У вігвам Вячэрняй Зоркі,</p>
<p>У вігвам, што быў названы</p>
<p>Так у знак Вячэрняй Зоркі.</p>
<p> </p>
<p>Балявалі шумна госці,</p>
<p>Жартавалі ўсе вясёла</p>
<p>Між сабой, адзін Асэа</p>
<p>Да размоў не прычыняўся</p>
<p>I не еў, не піў нічога,</p>
<p>Ён быў марамі заняты,</p>
<p>Тымі зданямі, якія</p>
<p>Навакол яго луналі;</p>
<p>Сумна ён глядзеў на жонку,</p>
<p>А пасля — ізноў на неба.</p>
<p> </p>
<p>Але вось пачуў ён голас,</p>
<p>Ціхі шэпт з надзорных даляў;</p>
<p>Голас тых вышынь бязлюдных,</p>
<p>Невыразны, мілагучны,</p>
<p>Гаварыў яму: «Асэа!</p>
<p>О Асэа, сын мой любы!</p>
<p>Ты пазбавіўся былога</p>
<p>Шматпакутнага закляцця;</p>
<p>Да мяне цяпер вяртайся,</p>
<p>Пакідай зямлю, Асэа!</p>
<p> </p>
<p>Пакаштуй жа, сын мой, стравы</p>
<p>Блаславёнай, асвячонай,</p>
<p>Ад яе чароўнай сілы</p>
<p>Ты крылатым духам станеш.</p>
<p>Міскі, зробленыя з дрэва,</p>
<p>Ператворацца на вампум,</p>
<p>Кубкі, зробленыя з гліны,</p>
<p>Перайначацца на срэбра,</p>
<p>Зіхацець ракушкай будуць,</p>
<p>Адбіваць святло люстэркам.</p>
<p> </p>
<p>I жанчыны больш не будуць</p>
<p>Спіны гнуць за цяжкай працай—</p>
<p>Перайначацца ў крылатых</p>
<p>Птушак з іх красою зорнай,</p>
<p>З іх вячэрняй афарбоўкай,</p>
<p>З хараством смугі нябёснай».</p>
<p> </p>
<p>Але тое, што Асэа</p>
<p>Чуў, як ціхі шэпт, як словы,</p>
<p>Для другіх было далёкай</p>
<p>Мілагучнай песняй птушак,</p>
<p>Ціхі шэпт ім здаўся скаргай</p>
<p>Ваванэйсы, начаніцы,</p>
<p>У глыбокім цёмным лесе.</p>
<p> </p>
<p>Тут вігвам увесь затросся,</p>
<p>Як ад дзікай ліхаманкі,</p>
<p>I пачаў з гасцямі разам,</p>
<p>Як на крылах, узнімацца,</p>
<p>Пакідаць лясную цемру,</p>
<p>Узлятаць да зорак ясных;</p>
<p>Як мінуў ён дрэў вяршыні,</p>
<p>Міскі, зробленыя з дрэва,</p>
<p>Перайначыліся ў вампум,</p>
<p>Кубкі, зробленыя з гліны,</p>
<p>Сталі кубкамі са срэбра,</p>
<p>Жэрдкі моцныя вігвама —</p>
<p>Металічнымі пруткамі,</p>
<p>Дах з кары — ператварыўся</p>
<p>У страху з жучыных крылаў.</p>
<p> </p>
<p>Навакол зірнуў Асэа</p>
<p>I, замест сясцёр прыгожых</p>
<p>I мужоў іх ганарыстых,</p>
<p>Розных птушак ён убачыў —</p>
<p>Тут былі дразды, сарокі,</p>
<p>Тут былі шпакі і сойкі;</p>
<p>Шчабяталі і спявалі,</p>
<p>Прыхарошваліся птушкі,</p>
<p>Пахаджаючы пыхліва:</p>
<p>Дзюбка ўгору, хвост як веер.</p>
<p> </p>
<p>Авені не стала іншай;</p>
<p>Засталася той жа самай</p>
<p>Як была — сівой бабулькай,</p>
<p>З тым жа сумам невыказным.</p>
<p>Аж пакуль не ўзняў Асэа</p>
<p>Да нябёс вачэй пакутных</p>
<p>I не крыкнуў зноў з адчаем,</p>
<p>Як у лесе каля дуба.</p>
<p> </p>
<p>I зрабілася раптоўна</p>
<p>Авені былой красуняй,</p>
<p>Лахманы яе старыя</p>
<p>Сталі футрай з гарнастая,</p>
<p>Цёмны кій —пяром блішчастым!</p>
<p> </p>
<p>Зноў вігвам увесь затросся,</p>
<p>Загайдаўся, паімчаўся</p>
<p>Скрозь туманныя хмарынкі</p>
<p>I на дол Вячэрняй Зоркі</p>
<p>Асцярожна апусціўся,</p>
<p>Як сняжынка на сняжынку,</p>
<p>Як лісток на гладзь рачную,</p>
<p>Як таполі пух на хвалю.</p>
<p> </p>
<p>I тады з вігвама бацька</p>
<p>Выйшаў з радаснай усмешкай,</p>
<p>З цёплым позіркам святочным,</p>
<p>З сівізной высакароднай</p>
<p>I сказаў: «Мой сын Асэа,</p>
<p>У вігвам заходзь, а клетку</p>
<p>З металічнымі пруткамі,</p>
<p>Клетку з птушкамі сваімі</p>
<p>Ты павесь над уваходам».</p>
<p> </p>
<p>Дзе загадваў бацька, вешаў</p>
<p>Клетку з птушкамі Асэа,</p>
<p>У вігвам заходзіў з жонкай;</p>
<p>Ім сказаў Вячэрняй Зоркі</p>
<p>Уладар: «О сын Асэа,</p>
<p>Маладосць табе вярнуў я,</p>
<p>А сясцёр і ганарыстых</p>
<p>Іх мужоў сваім закляццем</p>
<p>Я на птушак перайначыў</p>
<p>За іх здзекі над табою.</p>
<p>З іх ніхто не змог убачыць</p>
<p>За тваім абліччам сумным,</p>
<p>За маршчынамі старымі</p>
<p>Твайго сэрца маладога,</p>
<p>Авені адна, Асэа,</p>
<p>Тваё сэрца зразумела.</p>
<p> </p>
<p>Глянь, Асэа, на нябёсы,</p>
<p>На маленькай зорцы ўлева,</p>
<p>Што мігціць нібы ў тумане,</p>
<p>У вігваме чараўнічым</p>
<p>Чарадзей жыве, Вэбіна,</p>
<p>Дух зайздрослівы і злосны,</p>
<p>Гэта ён цябе, Асэа,</p>
<p>Вахлаком зрабіў калісьці,</p>
<p>Пазбягай яго праменняў —</p>
<p>То праклятых чараў стрэлы!»</p>
<p> </p>
<p>Многа год пражыў Асэа</p>
<p>Пад бацькоўскаю страхою,</p>
<p>Многа год вісела клетка</p>
<p>З металічнымі пруткамі,</p>
<p>Бесклапотна ў клетцы гэтай</p>
<p>Птушкі лёталі, спявалі;</p>
<p>Авені, Асэа жонка,</p>
<p>Сына мужу нарадзіла —</p>
<p>Сын прыгожы быў, як маці,</p>
<p>I адважны быў, як бацька.</p>
<p> </p>
<p>Хлопчык рос; зрабіў малому</p>
<p>Невялікі лук і стрэлы</p>
<p>Для гульні Асэа; клетку</p>
<p>З металічнымі пруткамі</p>
<p>Расчыніў, павыпускаўшы</p>
<p>Тых дзядзькоў яго і цётак —</p>
<p>Каб страляў ён з лука ў птушак.</p>
<p> </p>
<p>Птушкі лёталі маланкай,</p>
<p>Апынуўшыся на волі,</p>
<p>Абуджалі спевам гучным,</p>
<p>Напаўнялі шумам крылаў</p>
<p>Цішыню Вячэрняй Зоркі;</p>
<p>Вось маленькі паляўнічы</p>
<p>Лук сагнуў, страла ахвяру</p>
<p> </p>
<p>Адшукала ў той жа момант —</p>
<p>I параненая птушка</p>
<p>Каля ног стралка ляжала.</p>
<p> </p>
<p>Толькі — вось дзе цуд! — не птушка</p>
<p>Перад хлопчыкам ляжала,</p>
<p>А красуня маладая</p>
<p>Са стралой пад самым сэрцам.</p>
<p>Калі кроў ахвяры ўпала</p>
<p>На свяшчэнную планету,</p>
<p>На траву Вячэрняй Зоркі,</p>
<p>Сілу страціла закляцце,</p>
<p>I адчуў стралок адважны,</p>
<p>Наш маленькі паляўнічы,</p>
<p>Як уніз пачаў ён падаць;</p>
<p>Ды яго рукой нябачнай</p>
<p>Сіла нейкая трымала,</p>
<p>Аж пакуль ён не спусціўся</p>
<p>На зялёны, травяністы</p>
<p>Востраў Мора-Акіяна.</p>
<p> </p>
<p>Тут убачыў ён, як птушкі</p>
<p>Над ягонай галавою</p>
<p>Плаўна кружаць, нібы ўвосень</p>
<p>Каляровая лістота;</p>
<p>Тут жа ўбачыў замест клеткі</p>
<p>З металічнымі пруткамі</p>
<p>Ён вігвам з жардзін трывалых,</p>
<p>Са страхой, карою крытай, —</p>
<p>Той вігвам на луг спусціўся</p>
<p>I прынёс з сабой Асэа,</p>
<p>Авені прынёс з сабою.</p>
<p> </p>
<p>I вярнуліся ўсім птушкам</p>
<p>Чалавечыя абліччы,</p>
<p>Але толькі рост Пігмеяў</p>
<p>Ім пакінула закляцце,</p>
<p>Так, Пігмеяў — Пок-Уэджыс,</p>
<p>I, пабраўшыся за рукі,</p>
<p>Пры святле Вячэрняй Зоркі</p>
<p>Кожны раз яны танцуюць</p>
<p>На тым мысе камяністым,</p>
<p>На пясчаным узбярэжжы.</p>
<p> </p>
<p>Гэта іх вігвам заўважыць</p>
<p>Можна вечарам лагодным,</p>
<p>Гэта з ціхага ўзбярэжжа</p>
<p>Рыбакі іх спевы чуюць,</p>
<p>Карагод іх шумны бачаць!»</p>
<p> </p>
<p>Казку скончыў і ўрачыста</p>
<p>На гасцей зачараваных</p>
<p>Ягу, выдумшчык выдатны,</p>
<p>Хітра глянуў, так дадаўшы:</p>
<p>«Людзі ёсць з душой узнёслай,</p>
<p>Для другіх незразумелай,</p>
<p>Хай жа тым, хто з іх смяецца,</p>
<p>Крыўдна кпіць, жартуе злосна,</p>
<p>Гэта казка пра Асэа</p>
<p>Прагучыць як засцярога!»</p>
<p> </p>
<p>Казку дзіўную з увагай</p>
<p>Госці выслухалі, потым</p>
<p>Гучна пляскалі ў далоні,</p>
<p>Перашэптваліся ціха:</p>
<p>«Ён каго на ўвазе мае?</p>
<p>Ці не мы — дзядзькі і цёткі?»</p>
<p> </p>
<p>Потым песню пра каханне</p>
<p>Зноў спяваў ім Чайбайабас</p>
<p>Мілагучна і пяшчотна</p>
<p>Сумным тонам задуменным,</p>
<p>Гэта песня — плач дзяўчыны</p>
<p>Аб Алгонкіне каханым.</p>
<p> </p>
<p>«Ах, як горка, як балюча</p>
<p>Думаць, марыць мне аб любым,</p>
<p>Калі сэрца так сумуе</p>
<p>Аб Алгонкіне каханым!</p>
<p> </p>
<p>Як яго я пакідала,</p>
<p>Ах, на шыю мне павесіў</p>
<p>Вампум ён у знак кахання,</p>
<p>О каханы мой, Алгонкін!</p>
<p> </p>
<p>«Я пайду з табой,— шаптаў ён,</p>
<p>Ах, пайду я ў край твой родны;</p>
<p>Ты дазволь пайсці з табою»,—</p>
<p>Мне шаптаў Алгонкін любы.</p>
<p> </p>
<p>«За марамі,— я сказала,—</p>
<p>За гарамі,— адказала,—</p>
<p>Ах, далёка край мой родны,</p>
<p>Мой каханы, мой Алгонкін!»</p>
<p> </p>
<p>Калі я назад зірнула,</p>
<p>Ён стаяў на тым жа месцы,</p>
<p>Дзе са мною развітаўся,</p>
<p>Мой каханы, мой Алгонкін!</p>
<p> </p>
<p>Ён стаяў пад тым жа дрэвам,</p>
<p>Што схілілася над рэчкай,</p>
<p>Што вось-вось гатова ўпасці,</p>
<p>Мой каханы, мой Алгонкін!</p>
<p> </p>
<p>Ах, як горка, як балюча</p>
<p>Думаць, марыць мне аб любым,</p>
<p>Калі сэрца так сумуе</p>
<p>Аб Алгонкіне каханым!»</p>
<p> </p>
<p>Каб гасцям было вясёла,</p>
<p>Забаўляў жартоўным танцам</p>
<p>По-Пок-Ківіс іх, а песняй —</p>
<p>Чайбайабас, казкай — Ягу;</p>
<p>Вось і скончана вяселле;</p>
<p>Пад аховай шлюбнай ночы</p>
<p>Засталіся маладыя —</p>
<p>Гаявата з Мінегагай.</p>
<p> </p>
<h3><a id="chapter15"></a>XIII. Блаславенне палёў</h3>
<p> </p>
<p>Слаў жа песняй Гаявату,</p>
<p>Услаўляй жа мір і шчасце</p>
<p>На зямлі Аджыбуэяў,</p>
<p>Працу мірную народа!</p>
<p>Слаў Мандамін таямнічы,</p>
<p>Слаў палеткаў блаславенне!</p>
<p> </p>
<p>Пахаваны тамагаўкі</p>
<p>I крывавыя сякеры,</p>
<p>Зброя боек пахавана,</p>
<p>Ваяўнічы кліч забыты.</p>
<p>Надышлі часы такія,</p>
<p>Калі можна чалавеку</p>
<p>Паляваць без перашкоды,</p>
<p>Будаваць сабе пірогу,</p>
<p>Рыб лавіць, страляць аленяў,</p>
<p>Заганяць баброў у пасткі,</p>
<p>А жанчынам можна з соку</p>
<p>Клёна цукар здабываць свой,</p>
<p>Дзікі рыс збіраць і скуры</p>
<p>Вырабляць з бабра і лося.</p>
<p> </p>
<p>Навакол паселішч мірных</p>
<p>На маісавых палетках</p>
<p>Зелянеў Мандамін стройны,</p>
<p>Распускаў, як знак багацця,</p>
<p>Свае косы залатыя,</p>
<p>У зямлю яго хавалі,</p>
<p>Апрацоўваючы глебу,</p>
<p>Кожны год вясной жанчыны;</p>
<p>I яны парой асенняй</p>
<p>Жоўты плашч з яго скідалі,</p>
<p>Як вучыў іх Гаявата.</p>
<p> </p>
<p>Неяк раз, калі маісам</p>
<p>Быў засеяны палетак,</p>
<p>Мінегазе Гаявата</p>
<p>Так прамовіў: «З блаславеннем</p>
<p>Ты палі свае абыдзеш</p>
<p>Сёння ў час паўночны, колам</p>
<p>Абвядзеш зачараваным</p>
<p>Іх — ад злодзея палеткаў,</p>
<p>Што завецца Вагэмінам,</p>
<p>Ад рабункаў Пэймасэда.</p>
<p> </p>
<p>Уначы, калі ўсё — глуха,</p>
<p>Уначы, калі ўсё — цёмна,</p>
<p>А Дух Сну, Нэпавін, гэтак</p>
<p>Зачыняе ўсе вігвамы,</p>
<p>Што ніхто цябе не ўбачыць,</p>
<p>Што ніхто цябе не ўчуе,</p>
<p>Уставай з пасцелі ціха,</p>
<p>Пакідай сваё адзенне</p>
<p>I, захутаная ў косы</p>
<p>I апранутая ў цемру,</p>
<p>Зачаруй палі, якія</p>
<p>Ты засеяла нядаўна.</p>
<p> </p>
<p>Ураджай збярэш багаты</p>
<p>Ты з палёў, якія колам</p>
<p>Абвядзеш зачараваным —</p>
<p>Ланцужком слядоў таемных;</p>
<p>Іх ніхто не пераступіць,</p>
<p>Не парушыць той граніцы</p>
<p>Ні чарвяк, ні тля, ні шкоднік,</p>
<p>Ні стракозы, Куо-ні-шы,</p>
<p>Ні тарантул, Сабікашы,</p>
<p>Ані конік, По-пок-кіна,</p>
<p>Ні магутны Вэ-мок-квана,</p>
<p>У мядзведжай шкуры, вусень!»</p>
<p> </p>
<p>А на дрэве прыдарожным</p>
<p>Цар Груган сядзеў галодны,</p>
<p>Кагагі, з драпежнай зграяй,</p>
<p>З чорнай бандай марадзёраў;</p>
<p>Аж хісталася трысцінкай</p>
<p>Верхавіна ад іх смеху</p>
<p>Над наказам Гаяваты.</p>
<p>«Вы паслухайце! — крычалі,—</p>
<p>Што мудруе Гаявата,</p>
<p>Што надумаў гэты змоўшчык!»</p>
<p> </p>
<p>Калі ноч зямлю накрыла,</p>
<p>Як шатром, маўклівай цемрай,</p>
<p>I азвалася маркотна</p>
<p>Ваванэйса, начаніца,</p>
<p> </p>
<p>I Дух Сну, Нэпавін, шчыльна</p>
<p>Зачыніў усе вігвамы,</p>
<p>Уставала Мінегага</p>
<p>З ложка, скінуўшы адзенне,</p>
<p>I, апранутая ў цемень,</p>
<p>Не саромячыся сведак,</p>
<p>Абышла спакойна поле:</p>
<p>Абвяла чароўным колам —</p>
<p>Ланцужком слядоў таемных.</p>
<p> </p>
<p>Апроч Поўначы, не ўбачыў</p>
<p>Больш ніхто красы жаночай,</p>
<p>Толькі чула Ваванэйса</p>
<p>Уначы яе дыханне;</p>
<p>Цемень мантыяй свяшчэннай</p>
<p>Мінегагу ахінула,</p>
<p>Каб ніхто не выхваляўся</p>
<p>Тым, што бачыў Мінегагу.</p>
<p> </p>
<p>Раніцой, на самым золку,</p>
<p>Кагагі на сходку клікаў</p>
<p>Крумкачоў, варон і соек,</p>
<p>Зграю чорных марадзёраў,</p>
<p>Што ўзнялі на дрэвах вэрхал,</p>
<p>I павёў усіх бясстрашна</p>
<p>На пасевы Гаяваты,</p>
<p>На Мандаміна магілу.</p>
<p> </p>
<p>«Мы яго,— яны крычалі,—</p>
<p>З цёмнай выцягнем магілы,</p>
<p>Нас не спыніць Мінегагі</p>
<p>Зачарованае кола,</p>
<p>Ланцужкі слядоў таемных,</p>
<p>Што пакінуты на глебе».</p>
<p> </p>
<p>Але мудры Гаявата,</p>
<p>I разважлівы і пільны,</p>
<p>Чуў зняважлівыя кпіны,</p>
<p>Смех драпежны чорнай зграі.</p>
<p>«Кагагі,— сказаў ён гэтак,—</p>
<p>Цар Груган і груганяты,</p>
<p>Ко, сябры мае, як след вас</p>
<p>Правучу я за абразу».</p>
<p> </p>
<p>На дасвецці ён прачнуўся,</p>
<p>З валасоў і нітак петлі</p>
<p>Па раллі параскідаўшы,</p>
<p>Як сіло для марадзёраў,</p>
<p>Сам залёг за валунамі,</p>
<p>Іх чакаючы прылёту.</p>
<p> </p>
<p>Зграя птушак на пасевы</p>
<p>Прыляцела з дзікім крыкам,</p>
<p>Кіпцюрамі разграбала</p>
<p>Глебу, каб хутчэй дазнацца,</p>
<p>Дзе Мандамін пахаваны,</p>
<p>Каб яго знайсці і знішчыць.</p>
<p> </p>
<p>I хаця ў ваенных справах</p>
<p>Мелі вопыт і майстэрства</p>
<p>Марадзёры, але пастак</p>
<p>Не заўважылі, і хутка</p>
<p>У палоне Гаяваты</p>
<p>Апынуліся іх лапкі.</p>
<p> </p>
<p>Выйшаў ён тады з засады,</p>
<p>I такі быў грозным выгляд</p>
<p>Гаяваты, што ад жаху</p>
<p>Марадзёры ўсе прыціхлі.</p>
<p>Ён бязлітасна знішчаў іх,</p>
<p>Забіваў па дзесяць разам,</p>
<p>А пасля вакол палетка</p>
<p>Паразвешваў іх на жэрдках,</p>
<p>Каб, як пудзілы, віселі</p>
<p>Знакам помсты і для іншых</p>
<p>Марадзёраў засцярогай.</p>
<p> </p>
<p>Толькі Цар Груган драпежны,</p>
<p>Кагагі, не быў забіты</p>
<p>Гаяватай, ён старога</p>
<p>Як заложніка пакінуў.</p>
<p>Крумкачу звязаў ён моцна</p>
<p>Крылы, нібы вязню рукі,</p>
<p>I да вільчака вігвама</p>
<p>Прывязаў вяроўкай з вяза.</p>
<p> </p>
<p>«Кагагі, цябе,— сказаў ён,—</p>
<p>Як зачыншчыка разбою,</p>
<p>Завадатара нападу</p>
<p>I абразы нечуванай,</p>
<p>Я заложнікам пакіну,</p>
<p>Каб твае сыны і ўнукі</p>
<p>Зналі, як сябе паводзіць!»</p>
<p> </p>
<p>I на вільчаку вігвама</p>
<p>Ён заложніка пакінуў,</p>
<p>Каб сядзеў, пахмуры, злосны,</p>
<p>З гнеўным карканнем драпежным</p>
<p>Кагагі, з надзеяй марнай</p>
<p>Узляцець альбо сяброўскай</p>
<p>Дачакацца дапамогі!</p>
<p> </p>
<p>Час ляцеў, і Шавандазі</p>
<p>Цеплынёй паўднёвай дыхаў,</p>
<p>I маісавае поле</p>
<p>Узнялося, паказала</p>
<p>Свету свой убор чароўны —</p>
<p>Стан зялёны, апярэнне,</p>
<p>Косы светла-залатыя</p>
<p>I даспелыя кіёўкі,</p>
<p>Што даўно з сваіх дзіцячых</p>
<p>Павылазілі пялюшак.</p>
<p> </p>
<p>I звярталася Накоміс</p>
<p>Так тады да Мінегагі:</p>
<p>«Гэта Месяц Лістапада;</p>
<p>Дзікі рыс ужо сабраны</p>
<p>I даспеў маіс на полі;</p>
<p>Час уборкі надыходзіць,</p>
<p>Час з Мандамінам змагацца —</p>
<p>Зрэзаць косы, апярэнне,</p>
<p>Зняць убор зялёна-жоўты!»</p>
<p> </p>
<p>I Накоміс пакідала</p>
<p>Свой вігвам з Вадой Вясёлай,</p>
<p>А за імі ўслед кабеты,</p>
<p>Юнакі, дзяўчаты выйшлі,</p>
<p>Па іх закліку, на поле</p>
<p>Ураджай збіраць багаты,</p>
<p>Лушчыць спелыя кіёўкі.</p>
<p> </p>
<p>А пад соснамі на ўзлессі</p>
<p>Гуртам воіны сядзелі,</p>
<p>Разам з лысымі дзядамі</p>
<p>Люлькі ў зацені курылі.</p>
<p>На кабет, дзяўчат і статных</p>
<p>Юнакоў яны глядзелі,</p>
<p>Любаваліся іх працай,</p>
<p>Тым, як дружныя кабеты</p>
<p>Балбаталі, што сарокі,</p>
<p>Юнакі — вялі размову,</p>
<p>Галасістыя дзяўчаты,</p>
<p>Як малінаўкі, спявалі.</p>
<p> </p>
<p>А траплялася дзяўчыне</p>
<p>Адшукаць сярод кіёвак</p>
<p>Пурпуровую кіёўку,</p>
<p>«Гляньце!—ўсе крычалі разам,—</p>
<p>Нэшка! Ты шчаслівай будзеш!</p>
<p>Нэшка! Хутка выйдзеш замуж!»</p>
<p>«Уг!» — дзяды суладным хорам</p>
<p>Адгукаліся на ўзлессі.</p>
<p> </p>
<p>А здаралася кабеце,</p>
<p>Юнаку альбо дзяўчыне</p>
<p>Адшукаць крывы пачатак —</p>
<p>Цвілаватую кіёўку,</p>
<p>Як збіраліся ўсе разам</p>
<p>I крычалі і кульгалі,</p>
<p>Пераймаючы крывога</p>
<p>Дзеда смешную паходку,</p>
<p>I спявалі так: «Грабежнік,</p>
<p>Пэмасэд, начны грабежнік,</p>
<p>Вагэмін, палеткаў злодзей!»</p>
<p> </p>
<p>Так спявалі, покуль нівы</p>
<p>Дружны смех іх не пачулі,</p>
<p>Покуль Цар Груган палонны,</p>
<p>Кагагі, не каркнуў злосна,</p>
<p>А на дрэвах прыдарожных</p>
<p>Не ўзнялі вароны вэрхал.</p>
<p>«Уг!» — дзяды суладным хорам</p>
<p>Адгукнуліся на ўзлессі.</p>
<p> </p>
<h3><a id="chapter16"></a>XIV. Пісьмёны</h3>
<p> </p>
<p>Аб людскім жыцці кароткім</p>
<p>Часта думаў Гаявата,</p>
<p>Разважаў: «Зірні, як хутка</p>
<p>Забываюцца паданні,</p>
<p>Ваяўнічыя напады,</p>
<p>Паляўнічыя прыгоды,</p>
<p>Гінуць веды мудрых Мідаў,</p>
<p>Чарадзейны спрыт Вэбінаў,</p>
<p>Найславуцейшых прарокаў,</p>
<p>Джосакідаў, прадраканні.</p>
<p> </p>
<p>Нібы мора, паглынае</p>
<p>Забыццё людзей вялікіх,</p>
<p>Мудрасць слоў іх не даходзіць</p>
<p>Да патомкаў іх далёкіх,</p>
<p>Да людзей, якіх чакае</p>
<p>Ад калыскі непрагляднасць</p>
<p>Дзён таемных, дзён наступных.</p>
<p> </p>
<p>Ні прыкмет, ні іншых знакаў</p>
<p>На слупках няма магільных;</p>
<p>Хто пад імі, мы не знаем,</p>
<p>Знаем толькі — продкі нашы,</p>
<p>А з якога роду самі</p>
<p>I ад татэма якога —</p>
<p>Ад Арла, Бабра, Мядзведзя —</p>
<p>Іх паходжанне, нікому</p>
<p>З нас дагэтуль невядома.</p>
<p> </p>
<p>Кожны дзень мы размаўляем</p>
<p>Між сабой, але бяссільны</p>
<p>Мы паслаць свой голас сябру,</p>
<p>Калі той ад нас далёка;</p>
<p>З пасланцом бы адаслалі</p>
<p>Мы сакрэтнае пасланне:</p>
<p>Пасланец не так, як трэба,</p>
<p>Перадаць сакрэт наш можа,</p>
<p>Можа выдаць нашу тайну».</p>
<p> </p>
<p>Гэтак думаў Гаявата</p>
<p>Аб жыцці свайго народа,</p>
<p>Мармытаў у задуменні,</p>
<p>Лесам ходзячы бязлюдным.</p>
<p> </p>
<p>Ён дастаў з дарожнай кайстры</p>
<p>Фарбы колераў усякіх,</p>
<p>Начарціўшы на бяросце</p>
<p>Безліч знакаў і малюнкаў</p>
<p>I фігурак таямнічых,</p>
<p>Але кожная фігурка</p>
<p>Мела сэнс і несла думку.</p>
<p> </p>
<p>Гітчы Маніта, магутны</p>
<p>Уладар Жыцця, меў вобраз</p>
<p>Яйка з кропкамі-вятрамі</p>
<p>Па баках, што азначала:</p>
<p>Дух вялікі скрозь пануе.</p>
<p> </p>
<p>Мітчы Маніта, драпежны</p>
<p>Злосці Дух, намаляваны</p>
<p>Быў як грозны змей, Кінэбік.</p>
<p>Злосці Дух — каварны, вёрткі,</p>
<p>Небяспечны — вось якое</p>
<p>Меў значэнне гэты вобраз.</p>
<p> </p>
<p>Белы круг—Жыццё, а чорны—</p>
<p>Гэта Смерці знак жалобны;</p>
<p>А пасля намаляваў ён</p>
<p>Сонца, месяц, зоры, рэкі,</p>
<p>Чалавека, лес, жывёлу,</p>
<p> </p>
<p>Проста лініяй азначыў</p>
<p>Ён зямлю, дутою — неба,</p>
<p>Паміж імі зорнай стужкай</p>
<p>Ноч лягла, а дзень—праменнай;</p>
<p>Кропка злева — край усходні,</p>
<p>Кропка справа — край заходні,</p>
<p>На вяршыні — кропка поўдня,</p>
<p>Рысай хвалістай адзначыў</p>
<p>Ён дажджы і навальніцы.</p>
<p> </p>
<p>След на сцежцы да вігвама</p>
<p>Быў гасцінным запрашэннем</p>
<p>На сяброўскую размову,</p>
<p>Акрываўленыя рукі —</p>
<p>Грозным сімвалам знішчэння</p>
<p>І варожасці адзнакай.</p>
<p> </p>
<p>Гэта ўсё свайму народу</p>
<p>Растлумачыў Гаявата</p>
<p>I сказаў: «Зірніце, людзі,</p>
<p>На магілах вашых продкаў</p>
<p>Ні прыкмет няма, ні знакаў.</p>
<p> </p>
<p>Хай жа кожны намалюе</p>
<p>На магілах свой сямейны</p>
<p>Сімвал, татэм старажытны,</p>
<p>Каб маглі нашчадкі нашы</p>
<p>Іх па надпісах адрозніць».</p>
<p> </p>
<p>I тады намалявалі</p>
<p>На слупках магільных людзі</p>
<p>Кожны — свой сямейны сімвал,</p>
<p>Кожны — татэм старажытны:</p>
<p> </p>
<p>Хто Бабра, а хто Мядзведзя,</p>
<p>Хто Лася, хто Чарапаху —</p>
<p>Як адзнаку, што на гэтым</p>
<p>Сумным месцы пахаваны</p>
<p>Правадыр, начальнік роду,</p>
<p>Што засноўваў слаўны татэм.</p>
<p> </p>
<p>А прарокі, Джосакіды,</p>
<p>Заклінальнікі, Вэбіны,</p>
<p>Лекары і знаўцы лекаў,</p>
<p>Міды, фарбай малявалі</p>
<p>На бяросце і на скуры</p>
<p>Разнастайныя малюнкі,</p>
<p>Безліч знакаў таямнічых,—</p>
<p>Кожны меў свой сэнс, а разам</p>
<p>Сэнс агульны набывалі:</p>
<p>Сілу песні чарадзейнай.</p>
<p> </p>
<p>Там Вялікі Дух, Стваральнік,</p>
<p>Выбухаў святлом уверсе;</p>
<p>Там Кінэбік, Змей Вялікі</p>
<p>Узнімаў крывавы грэбень;</p>
<p>Там былі намаляваны:</p>
<p>Сонца, зоры, цьмяны месяц,</p>
<p>Шэры сыч, арол і сокал,</p>
<p>I баклан-вяшчун, і жораў,</p>
<p>Пакараныя, што ходзяць</p>
<p>Без галоў па небасхіле,</p>
<p>Смерць, якая прасцірае</p>
<p>Рукі з прагаю крывавай,</p>
<p>Заваёўнікі, што неба</p>
<p>I зямлю ў руках трымаюць!</p>
<p> </p>
<p>Гэта ўсё намалявана</p>
<p>На бяросце і на скуры;</p>
<p>I вайна, і паляванне,</p>
<p>I хвароба, і папраўка</p>
<p>Занатоўваліся ў песнях,</p>
<p>Перакладзеных на знакі,</p>
<p>Што сваё значэнне мелі.</p>
<p> </p>
<p>Найвялікшае закляцце —</p>
<p>Што мацней ад лепшых лекаў,</p>
<p>Палявання небяспечней</p>
<p>I смяротней лютай бойкі,—</p>
<p>Песня вечная Кахання</p>
<p>Не была людзьмі забыта</p>
<p>I тлумачылася ў знаках.</p>
<p> </p>
<p>Першы знак — размаляваны</p>
<p>Чалавек чырвонай фарбай;</p>
<p>То — музыка закаханы;</p>
<p>Значыў знак: «Я расфарбоўкай</p>
<p>Над усімі ўладу маю!»</p>
<p> </p>
<p>Чалавек на барабане</p>
<p>Такты гучна выбівае,</p>
<p>Мае гэткі сэнс малюнак:</p>
<p>«Гэта я спяваю! Слухай!»</p>
<p> </p>
<p>Той жа самы барабаншчык</p>
<p>Пад страхой вігвама грае,</p>
<p>Мае гэткі сэнс малюнак:</p>
<p>«Я прыйду, маёй ты будзеш,</p>
<p>Меж не ведаюць пачуцці!»</p>
<p> </p>
<p>Потым дзве фігуры побач —</p>
<p>I мужчына і жанчына,</p>
<p>Дзве рукі ў адну зліліся,</p>
<p>Тлумачэнне: «Не схаваеш</p>
<p>Сарамлівых шчок румянасць</p>
<p>Ад мяне, наскрозь я бачу</p>
<p>Тваё сэрца, дарагая!»</p>
<p> </p>
<p>Потым — востраў адзінокі,</p>
<p>А на ім стаіць дзяўчына;</p>
<p>Песня гэтага малюнка</p>
<p>Так гучыць: «Хаця адлегласць</p>
<p>Немалая паміж намі,</p>
<p>Але мар маіх імклівасць</p>
<p>I жаданняў чарадзейнасць</p>
<p>Нашы сэрцы набліжаюць!»</p>
<p> </p>
<p>А далей — юнак схіліўся</p>
<p>Над дзяўчынаю заснуўшай,</p>
<p>Словы палкага кахання</p>
<p>Шэпча ёй: «Хоць ты ў далёкім</p>
<p>Свеце Сну, Маўчання царстве,</p>
<p>Але ты мой голас чуеш!»</p>
<p> </p>
<p>I апошняя фігура,</p>
<p>Знак апошні — сэрца ў цэнтры</p>
<p>Зачарованага кола;</p>
<p>Можна так малюнак гэты</p>
<p>Растлумачыць: «Размаўляю</p>
<p>Я з тваім адкрытым сэрцам!»</p>
<p> </p>
<p>Так было, што Гаявата,</p>
<p>Мудра дбаючы аб людзях,</p>
<p>Навучыў народ майстэрству,</p>
<p>Таямніцам малявання</p>
<p>На кары бярозы гладкай,</p>
<p>На аленя скуры белай,</p>
<p>На магіл слупках маўклівых.</p>
<p> </p>
<h3><a id="chapter17"></a>XV. Плач Гаяваты</h3>
<p> </p>
<p>У той час Ліхія Сілы,</p>
<p>Што ўжо ведалі пра мудрасць,</p>
<p>Пра сяброўства Гаяваты</p>
<p>З Чайбайабасам, музыкай,</p>
<p>Баючыся іх учынкаў,</p>
<p>Іхніх спраў высакародных,</p>
<p>Між сабой прыйшлі да згоды</p>
<p>Пасварыць іх альбо знішчыць.</p>
<p> </p>
<p>Чайбайабаса, музыку,</p>
<p>Папярэджваў Гаявата:</p>
<p>«О мой брат, не адыходзься,</p>
<p>Сіл Ліхіх асцерагайся!»</p>
<p>Чайбайабас толькі ўстрэсваў</p>
<p>Смалянымі валасамі,</p>
<p>Смеючыся бесклапотна:</p>
<p>«Не турбуйся, брат, за мною</p>
<p>Зло з няшчасцем не палююць!»</p>
<p> </p>
<p>А калі зіма скавала</p>
<p>Хвалі Велічнага Мора,</p>
<p>Засіпелі завірухі</p>
<p>У засохлых лісцях дуба,</p>
<p>Сосны ўсе ператварыўшы</p>
<p>У бялюткія вігвамы,—</p>
<p>Чайбайабас не паслухаў</p>
<p>Засцярогі Гаяваты,</p>
<p>Захапіўшы лук і стрэлы,</p>
<p>На рагатага аленя</p>
<p>Паляваць адзін паехаў.</p>
<p> </p>
<p>Перад ім алень рагаты</p>
<p>Морам Велічным імчаўся;</p>
<p>Толькі лёд трашчаў здрадліва,</p>
<p>Калі гнаўся ўслед на лыжах</p>
<p>Ён, не чуючы нічога</p>
<p>У запале паляўнічым.</p>
<p> </p>
<p>А яго Ліхія Сілы</p>
<p>Падпільноўвалі ў засадзе,</p>
<p>I, зламаўшы лёд здрадлівы,</p>
<p>Пацягнулі ўніз музыку,</p>
<p>Пахавалі пад вадою;</p>
<p>Уладар вады глыбокай,</p>
<p>Энктагі, злы дух Дакотаў,</p>
<p>Чайбайабаса засыпаў</p>
<p>Жоўтым жвірам Гітчы Гумі.</p>
<p> </p>
<p>З мыса крыкнуў Гаявата</p>
<p>З гэткай роспаччу жахлівай,</p>
<p>З гэткай сілай, што бізоны</p>
<p>Прыпыніліся старожка</p>
<p>I ваўкі завылі ў лесе,</p>
<p>I ваўкам здалёк грымоты</p>
<p>Адгукнуліся: «Бэм-Вава!»</p>
<p> </p>
<p>Твар пакрыў ён фарбай чорной,</p>
<p>Галаву ахутаў коўдрай.</p>
<p>Сем жалобных доўгіх тыдняў</p>
<p>Так сядзеў ён у вігваме,</p>
<p>Паўтараючы з адчаем:</p>
<p>«Ён памёр, музыка любы,</p>
<p>Мілагучны з мілагучных,</p>
<p>Ён пакінуў нас навечна,</p>
<p>Адляцеўшы ў край далёкі,</p>
<p>Дзе яго сустрэў, як сына,</p>
<p>Уладар магутных гукаў!</p>
<p> </p>
<p>О	мой брат, о Чайбайабас!»</p>
<p>I ў жалобе змрочнай піхты</p>
<p>Пакалыхваліся сумна,</p>
<p> </p>
<p>І	шумелі над вігвамам,</p>
<p>I ўздыхалі з Гаяватай,</p>
<p>I з яго няўцешным плачам</p>
<p>Свой няўцешны плач злівалі.</p>
<p> </p>
<p>Надышла вясна, дарэмна</p>
<p>Чайбайабаса чакала</p>
<p>Наваколле і ўздыхалі</p>
<p>Лес, ручай, чарот у лузе.</p>
<p> </p>
<p>А з вяршалін дрэў жалобна</p>
<p>Сіваграк спяваў, Авейса:</p>
<p>«Чайбайабас! Чайбайабас!</p>
<p>Ты памёр, памёр, музыка!»</p>
<p> </p>
<p>І малінаўка спявала,</p>
<p>Апечы, з глыбокім жалем:</p>
<p>«Ты памёр, о Чайбайабас,</p>
<p>Наш музыка мілагучны!»</p>
<p> </p>
<p>Уначы па цёмным лесе</p>
<p>Чуўся горкі енк і скарга,</p>
<p>Плач няўцешны Ваванэйсы:</p>
<p>«Чайбайабас! Чайбайабас!</p>
<p>Ты памёр, памёр, музыка —</p>
<p>Мілагучны з мілагучных!»</p>
<p> </p>
<p>I прыйшлі да Гаяваты</p>
<p>Заклінальнікі, Вэбіны,</p>
<p>I прарокі, Джосакіды,</p>
<p>I ўсіх лекаў знаўцы, Міды;</p>
<p>Побач з ім Вігвам Таемны</p>
<p>Збудавалі, і прынеслі</p>
<p>У сваіх дарожных кайстрах,</p>
<p>З моцных скур бабра і выдры,</p>
<p>Травы лекавыя, лісце</p>
<p>I заклятае карэнне,</p>
<p>Цудадзейнай сілы зелле.</p>
<p> </p>
<p>Набліжэнне іх пачуўшы,</p>
<p>Кінуў плакаць Гаявата;</p>
<p>Не пытаўся ён нічога,</p>
<p>Не адказваў на пытанні,</p>
<p>Скінуў покрыў свой маркотны</p>
<p>З галавы, а з твару фарбы</p>
<p>Змыў жалобныя маўкліва</p>
<p>I пайшоў павольным крокам</p>
<p>Да Таемнага Вігвама.</p>
<p>Там яму давалі зелле,</p>
<p>Нама-Вэск — настойку мяты,</p>
<p>I Вэбіна-Вэск — крываўнік,</p>
<p>Цудадзейнае карэнне;</p>
<p>Гулка білі ў барабаны,</p>
<p>Таямнічыя спявалі</p>
<p>Песні хорам аднастайным:</p>
<p>«Вось я сам! Я сам з табою,</p>
<p>Я — Сівы арол магутны;</p>
<p>Чуйце голас мой, вароны!</p>
<p>Мне пярун дапамагае,</p>
<p>Мне спрыяе дух нябачны,</p>
<p>Заклік, голас іх прызыўны</p>
<p>Я па ўсіх нябёсах чую!</p>
<p>Я вярну табе здароўе,</p>
<p>Сілу, брат мой Гаявата!»</p>
<p> </p>
<p>«Гі-о-га!» — так хор уторыў,</p>
<p>«Вэ-га-вэ!» —той хор суладны.</p>
<p> </p>
<p>«Змеі ўсе—мой гурт сяброўскі!</p>
<p>Ведай, варта толькі скурай</p>
<p>Страсянуць мне сакалінай,</p>
<p>Манг, чырок, адразу згіне!</p>
<p>Я вярну табе здароўе,</p>
<p>Сілу, брат мой Гаявата!»</p>
<p> </p>
<p>«Гі-о-га!» — так хор уторыў,</p>
<p>«Вэ-га-вэ!» — той хор суладны.</p>
<p> </p>
<p>«Вось я сам, прарок вялікі!</p>
<p>Кліч падам, Вігвам Таемны</p>
<p>Ад прарочых слоў трасецца,</p>
<p>Нібы хто яго калоціць!</p>
<p>Крок зраблю, нябёс скляпенне</p>
<p>Гнецца з гулам пад нагамі!</p>
<p>Я здыму з цябе маўклівасць,</p>
<p>Падымайся ж, Гаявата!»</p>
<p> </p>
<p>«Гі-о-га!» — зноў хор уторыў,</p>
<p>«Вэ-га-вэ!» — той хор суладны.</p>
<p> </p>
<p>Перад тварам Гаяваты</p>
<p>Трэслі кайстрамі, хадзілі</p>
<p>Карагодам чарадзейным;</p>
<p>Як ад сну, як ад цяжкога</p>
<p>Наслання, прачнуўся раптам</p>
<p> </p>
<p>Ён, пазбаўлены хваробы.</p>
<p>Як сыходзяць з неба хмары,</p>
<p>Так пакінула ягоны</p>
<p>Розум змрочнае вар'яцтва;</p>
<p>Як сплывае лёд па рэчцы,</p>
<p>Так ад сэрца Гаяваты</p>
<p>Адышлі туга і гора.</p>
<p> </p>
<p>Потым гучна выклікалі</p>
<p>Чайбайабаса, музыку.</p>
<p>Каб пакінуў ён магілу,</p>
<p>Жвір маўклівы Гітчы Гумі.</p>
<p>I такой валодаў сілай</p>
<p>Выклік іх, закляцце магаў,</p>
<p>Што пачуў іх Чайбайабас</p>
<p>Пад вадою Гітчы Гумі;</p>
<p>Ён разгроб пясок рукамі,</p>
<p>Ён пайшоў на гукі песень</p>
<p>Да Таемнага Вігвама,</p>
<p>Да дзвярэй, куды музыку</p>
<p>Увайсці забаранілі.</p>
<p> </p>
<p>Ён праз шчыліну ад магаў</p>
<p>Атрымаў гарачы вугаль,</p>
<p>Над загінуўшымі ўладу</p>
<p>Атрымаў з іх рук музыка</p>
<p>I наказ: агонь бівачны</p>
<p>Для людзей распальваць мёртвых</p>
<p>На начных прывалах іхніх,</p>
<p>На прыстанішчах самотных</p>
<p>Па дарозе ў край Паніма,</p>
<p>На шляху ў іх дзень Наступны.</p>
<p> </p>
<p>I музыка Чайбайабас</p>
<p>Назаўжды пакінуў вёску,</p>
<p>Дзе калісьці нарадзіўся,</p>
<p>Моўчкі лес мінуў знаёмы,</p>
<p>Знік, як пара, непрыкметна,</p>
<p>Дзе праходзіў ён, не чула</p>
<p>Ні трава, ні дрэў галінкі,</p>
<p>Пад нагой не шамацела</p>
<p>Лісце восені мінулай.</p>
<p> </p>
<p>Так чатыры дні ён крочыў</p>
<p>Па людзей памёршых сцежцы,</p>
<p>Іх суніцамі карміўся,</p>
<p>Пераходзіў па жардзінах</p>
<p>Іх жалобныя патокі,</p>
<p>Па Сярэбраных Азёрах</p>
<p>На Каменнай плыў пірозе,</p>
<p>Аж пакуль не прыпыніўся</p>
<p>Ён на Востраве Шчаслівых.</p>
<p> </p>
<p>На шляху пакутным гэтым</p>
<p>Безліч сгомленых ён бачыў,</p>
<p>Абцяжарвалі іх ношы:</p>
<p>Лукі, стрэлы, тамагаўкі,</p>
<p>Футры, кубкі, міскі, лыжкі,</p>
<p>Што сябры ім надавалі</p>
<p>У апошнюю дарогу.</p>
<p> </p>
<p>«Лепш бы,— скардзіліся гэтак</p>
<p>Абцяжараныя душы,—</p>
<p>Не пілі б мы і не елі,</p>
<p>Лепш бы босымі хадзіць нам,</p>
<p>Чым згінацца пад цяжарам,</p>
<p>Што на нас жывыя ўсклалі».</p>
<p> </p>
<p>Вандраваць пайшоў па свеце</p>
<p>З той пары і Гаявата,</p>
<p>Навучаў людзей, як трэба</p>
<p>Ад цяжкіх хвароб лячыцца</p>
<p>I ўжываць якія лекі.</p>
<p>Так даведаліся людзі</p>
<p>Пра сакрэты мудрых Мідаў,</p>
<p>Пра лякарскае майстэрства.</p>
<p> </p>
<h3><a id="chapter18"></a>XVI. По-Пок-Ківіс</h3>
<p> </p>
<p>Раскажу, як даўся ў знакі,</p>
<p>Як дапёк усім на вёсцы</p>
<p>По-Пок-Ківіс, Йенадзізі,</p>
<p>Па мянушцы Блазан-Бура;</p>
<p>Раскажу, як ён сваволіў,</p>
<p>Уцякаў ад Гаяваты,</p>
<p>Чым закончылася гэта</p>
<p>Нечуваная прыгода.</p>
<p> </p>
<p>На ўзбярэжжы Гітчы Гумі</p>
<p>Каля Велічнага Мора</p>
<p>Жыў прыгожы По-Пок-Ківіс</p>
<p>У сваім вігваме ўласным.</p>
<p>Гэта ён, калі выконваў</p>
<p>На вяселлі Гаяваты</p>
<p>Жабрака жартоўны танец,</p>
<p>Паказаў гасцям майстэрства,</p>
<p>Гэта ён сваім шаленствам</p>
<p>Тут намёў, насыпаў безліч</p>
<p>Дзюн пясчаных Нэга Воджу.</p>
<p> </p>
<p>Зноў цяпер з вігвама выйшаў</p>
<p>По-Пок-Ківіс пасваволіць.</p>
<p>Ён зайшоў з такім намерам</p>
<p>У вігвам старога Ягу,</p>
<p>Дзе якраз сышлася моладзь</p>
<p>Слухаць казкі і паданні,</p>
<p>Незвычайныя прыгоды.</p>
<p> </p>
<p>Ягу ўсім расказваў казку</p>
<p>Аб Аджызе, творцы лета:</p>
<p>Як яна, прабіўшы неба,</p>
<p>Апынуўшыся на небе,</p>
<p>З дзіркі лета выпускала;</p>
<p>Як зрабіць спачатку гэта</p>
<p>Спрабаваў бабёр і выдра,</p>
<p>Рысь, барсук, але дарэмна</p>
<p>Узбіраліся на ўзвышша:</p>
<p>Кулакі паразбівалі</p>
<p>I галовы аб нябёсы,</p>
<p>Толькі трэснула скляпенне</p>
<p>Неба, ды не падалося;</p>
<p>Тут наважылася скочыць</p>
<p>Расамаха, падвярнуўшы</p>
<p>Ногі гэтак, як вавёрка,</p>
<p>Як цвыркун, адвёўшы рукі.</p>
<p> </p>
<p>«Першы раз паспрабавала</p>
<p>Неба дах прабіць,— расказваў</p>
<p>Слухачам стары,— над ёю</p>
<p>Увагнулася скляпенне,</p>
<p>Як вясною лёд на рэчцы,</p>
<p>I яшчэ зрабіла спробу —</p>
<p> </p>
<p>Трэснуў дах, як лёд на рэчцы</p>
<p>У бурлівы час паводкі!</p>
<p>А на трэці раз — о дзіва! —</p>
<p>Неба ўшчэнт яна разбіла,</p>
<p>Знікла ў ім у вокамгненне,</p>
<p>I за ёй Аджыга, ласка,</p>
<p>Апынулася на небе».</p>
<p> </p>
<p>«Слухай, ты! — яшчэ з парога</p>
<p>Крыкнуў Ягу По-Пок-Ківіс. —</p>
<p>Час канчаць, мяне стаміла</p>
<p>Балбатня старога Ягу</p>
<p>I прамудрасць Гаяваты.</p>
<p>Я з'явіўся, каб пацешыць</p>
<p>Вас не байкай, а гульнёю».</p>
<p> </p>
<p>Даставаў пасля ўрачыста</p>
<p>Ён мяшэчак з воўчай скуры,</p>
<p>Там быў келіх і трынаццаць</p>
<p>Розных пешак Пагасэна,</p>
<p>З двух бакоў афарбаваных</p>
<p>Фарбай белай і чырвонай:</p>
<p>Дзве фігуркі змей, Кінэбік,</p>
<p>Тры фігуркі качанятак,</p>
<p>Шышэбнэг, чатыры дыскі —</p>
<p>Азавабік, рыбка, Кіго,</p>
<p>Тамагаўк, дзве простых пешкі,</p>
<p>З косці зроблены фігуркі</p>
<p>Для гульні, за выключэннем</p>
<p>Азавабік — медных дыскаў:</p>
<p>З гладкай, быццам шкло, паверхняй,</p>
<p>З цёмнаю — на адвароце.</p>
<p> </p>
<p>Ён, паклаўшы фішкі ў келіх,</p>
<p>Страсянуў, перамяшаў іх,</p>
<p>На зямлю перад сабою</p>
<p>Сыпануў і растлумачыў:</p>
<p>«Фішкі ўсе — з чырвоным верхам,</p>
<p>I Кінэбік — на паверхні</p>
<p>Гладкай дыска, адпаведны</p>
<p>Маюць лік — васьмі адзінак</p>
<p>I трынаццаці дзесяткаў».</p>
<p> </p>
<p>Зноў, паклаўшы фішкі ў келіх,</p>
<p>Страсянуў, перамяшаў іх,</p>
<p>Сыпануў перад сабою</p>
<p>На зямлю і растлумачыў:</p>
<p>«Дзве Кінэбік — з белым верхам,</p>
<p>Пешкі дзве — таксама з белым,</p>
<p>А астатнія — з чырвоным;</p>
<p>Пяцьдзесят і восем будзе».</p>
<p> </p>
<p>Так прысутным ён тлумачыў</p>
<p>Сэнс гульні сваёй азартнай —</p>
<p>Разнастайныя выпадкі,</p>
<p>Спалучэнні і значэнні.</p>
<p>Дзесяць пар вачэй глядзелі</p>
<p>Са спакусай нецярплівай.</p>
<p> </p>
<p>«Гульняў шмат,— сказаў тут Ягу,-</p>
<p>Рызыкоўных і майстэрскіх</p>
<p>Перабачыць давялося</p>
<p>Мне ў краінах самых розных.</p>
<p>Хто гуляць бярэцца з Ягу,</p>
<p>Мець павінен спрыт вялікі!</p>
<p>Хоць сябе ты, По-Пок-Ківіс,</p>
<p>Лічыш майстрам, не хваліся,</p>
<p>Аблуплю цябе як ліпку,</p>
<p>Навучу гуляць як трэба!»</p>
<p> </p>
<p>Маладыя і старыя</p>
<p>Селі ў кола і гулялі</p>
<p>На адзенне і на зброю</p>
<p>Да паўночы, да світання.</p>
<p>Абгуляў усіх каварны,</p>
<p>Спрытны ў гульнях По-Пок-Ківіс,</p>
<p>Не пакінуў ім нічога,</p>
<p>Забіраў сабе ўсю зброю,</p>
<p>Паясы, адзенне, вампум,</p>
<p>Капшукі, каралі, люлькі.</p>
<p> </p>
<p>На ягоную здабычу</p>
<p>Дзесяць пар вачэй глядзелі,</p>
<p>Як ваўкоў драпежных вочы.</p>
<p> </p>
<p>Так сказаў ім По-Пок-Ківіс:</p>
<p>«Я адзін жыву ў вігваме,</p>
<p>Для прыгод і вандраванняў</p>
<p>Трэба мне таварыш верны</p>
<p>I прыслужнік, Мэшынова,</p>
<p>Каб за мной насіў ён люльку.</p>
<p>Я гатоў на кон паставіць</p>
<p>Паясы, адзенне, вампум,</p>
<p>Капшукі, каралі, люлькі,</p>
<p>Зброю ўсю, увесь мой выйгрыш</p>
<p>За таго вунь чалавека!»</p>
<p>Гэта быў пляменнік Ягу,</p>
<p>Год шаснаццаці падлетак,</p>
<p>Што мянушку меў — Пахмурны.</p>
<p> </p>
<p>Як пад прысакам у люльцы</p>
<p>Аганёк чырвоны тлее,</p>
<p>Так пад цёмнымі брывамі</p>
<p>Вочы бліснулі ў старога.</p>
<p>«Уг!» — адказваў Ягу злосна;</p>
<p>«Уг!» — астатнія сказалі.</p>
<p> </p>
<p>I схапіў драўляны келіх</p>
<p>Ягу, келіх той, Анэган,</p>
<p>Моцна сціснуўшы рукамі,</p>
<p>Страсянуў, ажно фігуркі</p>
<p>Зазвінелі, і са злосцю</p>
<p>Вытрас іх перад сабою.</p>
<p> </p>
<p>Дзве змяі ляглі чырвоным</p>
<p>Верхам, пешкі дзве — чырвоным,</p>
<p>Качаняткі ўсе — чырвоным,</p>
<p>Чорным — дыскі, Азабавік,</p>
<p>Белым верхам — рыбка, Кіга;</p>
<p>Падлічылі: пяць адзінак!</p>
<p> </p>
<p>I ўсміхнуўся По-Пок-Ківіс,</p>
<p>Страсянуў драўляны келіх</p>
<p>I, падкінуўшы ўсе фішкі,</p>
<p>Іх вакол сябе рассыпаў:</p>
<p>Дыскі — з гладкаю паверхняй,</p>
<p>Дыскі — з чорнай, і фігуркі</p>
<p>З верхам белым і чырвоным,</p>
<p>Пасярэдзіне стаяла</p>
<p>Пешка, як сярод партнёраў</p>
<p>Спрытны ў гульнях По-Пок-Ківіс.</p>
<p>Абвясціў ён: «Пяць дзесяткаў!»</p>
<p> </p>
<p>Дзесяць пар вачэй глядзелі</p>
<p>На шчасліўца з воўчай злосцю</p>
<p>У той час, як ён з вігвама</p>
<p>Выйшаў разам з Мэшыновай,</p>
<p>Як за ім пляменнік Ягу,</p>
<p>Хлопец стройны і высокі,</p>
<p>Нёс увесь багаты выйгрыш:</p>
<p>Паясы, адзенне, вампум,</p>
<p>Капшукі, каралі, зброю.</p>
<p> </p>
<p>«Занясі,— яму загадваў,</p>
<p>Пышным веерам махнуўшы,</p>
<p>По-Пок-Ківіс,— гэту дробязь</p>
<p>У вігвам мой, што на дзюнах!»</p>
<p> </p>
<p>Як выходзіў раніцою</p>
<p>Ён на свежае паветра,</p>
<p>Ад гульні і ад курэння</p>
<p>У яго балелі вочы,</p>
<p>Нібы хто пяску насыпаў</p>
<p>Пад чырвоныя павекі.</p>
<p>Птушкі радасна спявалі,</p>
<p>Ручаі імкліва беглі,</p>
<p>Так і сэрца Йенадзізі,</p>
<p>По-Пок-Ківіса, спявала</p>
<p>З асалодай, нібы птушкі,</p>
<p>Пераможна, як патокі,</p>
<p>Аж пакуль не падышоў ён</p>
<p>Да вігвама Гаяваты,</p>
<p>Што ў канцы сяла ўзвышаўся.</p>
<p> </p>
<p>Пуста там было і ціха,</p>
<p>Прывітаць ніхто не выйшаў</p>
<p>По-Пок-Ківіса з вігвама,</p>
<p>Навакол яго вясёла</p>
<p>Птушкі раннія спявалі,</p>
<p>Сустракалі дружна сонца,</p>
<p>А на вільчаку вігвама</p>
<p>Цар Груган крыламі лопаў,</p>
<p>З крыкам злосным, негасцінна</p>
<p>По-Пок-Ківіса сустрэўшы.</p>
<p> </p>
<p>«Пуста тут! Няма нікога! —</p>
<p>Прыглядаўся По-Пок-Ківіс,</p>
<p>Што б зрабіць яму — прыдумваў,—</p>
<p>Дом пакінуў Гаявата,</p>
<p>Недзе ў полі Мінегага,</p>
<p>I няма старой Накоміс,</p>
<p>I жыллё іх без прыгляду!»</p>
<p> </p>
<p>Гругана за глотку ўзяўшы,</p>
<p>Навакол сябе ахвяру</p>
<p>Стаў круціць, нібы бразготку,</p>
<p>Трэсці, як мяшэчак з зеллем,—</p>
<p>Задушыўшы, нежывога</p>
<p>Кагагі вісець пакінуў</p>
<p>По-Пок-Ківіс на вігваме</p>
<p>Як абразу Гаяваце.</p>
<p> </p>
<p>Увайшоў зладзейскім крокам</p>
<p>У вігвам, адтуль выносіць</p>
<p>Стаў увесь набытак хатні —</p>
<p>Скуры буйвала і рысі,</p>
<p>Футры выдры, гарнастая,</p>
<p>Цэбры, кубкі, міскі, лыжкі,</p>
<p>Гэта ўсё параскідаўшы</p>
<p>Як знявагу гаспадыням</p>
<p>Мінегазе і Накоміс.</p>
<p> </p>
<p>Потым крокам бесклапотным</p>
<p>Крочыў лесам По-Пок-Ківіс</p>
<p>I свістаў вавёркам гучна,</p>
<p>Што ў яго шпурлялі з дуплаў</p>
<p>Жалудовым шалупіннем.</p>
<p>Ён спяваў вясёла птушкам,</p>
<p>А яны ў адказ вясёла</p>
<p>З цёмных спратаў шчабяталі.</p>
<p> </p>
<p>Са скалы ўзбярэжнай потым</p>
<p>Пазіраў на Гітчы Гумі</p>
<p>Ён з настроем жартаўлівым,</p>
<p>Думаў з кпліваю пагардай</p>
<p>Аб звароце Гаяваты.</p>
<p> </p>
<p>Ён ляжаў і чуў далёкі</p>
<p>Недзе унізе шум прыбою,</p>
<p>А над ім плылі, як здані,</p>
<p>I кружыліся нябёсы;</p>
<p>Навакол яго ляталі</p>
<p>Чарадой шумлівай птушкі</p>
<p>Нізка так, што ледзьве крылы</p>
<p>Не краналіся аблічча.</p>
<p> </p>
<p>Стаў ён нішчыць іх без ліку —</p>
<p>I па дзесяць і па дваццаць,</p>
<p>Са скалы высокай кідаць</p>
<p>Іх на бераг Гітчы Гумі.</p>
<p>Тут Каёшк, марская чайка,</p>
<p>Узнялася над скалою</p>
<p>З крыкам: «Гэта По-Пок-Ківіс!</p>
<p>Гэта ён нас забівае!</p>
<p>Клічце, клічце Гаявату —</p>
<p>Хай наш брат нам дапаможа!»</p>
<p> </p>
<h3><a id="chapter19"></a>XVII. Пагоня за По-Пок-Ківісам</h3>
<p> </p>
<p>Як вярнуўся Гаявата,</p>
<p>У народзе панавалі</p>
<p>Замяшанне і трывога,</p>
<p>Ён дачуўся ад суседзяў</p>
<p>Аб учынках і аб злосных</p>
<p>По-Пок-Ківіса намерах.</p>
<p> </p>
<p>Цяжка дыхаў Гаявата,</p>
<p>Мармытаў праз зубы словы</p>
<p>Абурэння і, як шэршань,</p>
<p>Гнеўна ён гудзеў у вусы.</p>
<p>«Я адпомшчу ліхадзею</p>
<p>По-Пок-Ківісу,— сказаў ён.—</p>
<p>Не такі ўжо свет бясконцы,</p>
<p>Не такі ўжо шлях суровы,</p>
<p>Каб яго не напаткалі</p>
<p>Справядлівы гнеў і кара».</p>
<p> </p>
<p>Не марудзіў Гаявата —</p>
<p>З паляўнічымі на пошук</p>
<p>Ліхадзея выпраўляўся</p>
<p>У той лес, дзе ён праходзіў,</p>
<p>На той мыс, дзе птушак нішчыў;</p>
<p>По-Пок-Ківіс знік, і толькі</p>
<p>Сярод лесу адшукалі</p>
<p>След ягонага прывалу</p>
<p>На чарнічніку стаптаным,</p>
<p>На траве, прымятай целам.</p>
<p> </p>
<p>З Мускадэ, з нізіны, з лугу,</p>
<p>Знак падаў ім По-Пок-Ківіс,</p>
<p>Ён, відаць, дамоў вяртаўся,</p>
<p>Ды, заўважыўшы пагоню,</p>
<p>Кпліва ёй махнуў рукою.</p>
<p>Гучна крыкнуў Гаявата</p>
<p>Са скалы яму высокай:</p>
<p>«Не такі ўжо свет бясконцы,</p>
<p>Не такі ўжо шлях суровы,</p>
<p>Каб цябе не пакаралі</p>
<p>Справядлівы гнеў і помста!»</p>
<p> </p>
<p>Цераз горы, цераз рэчкі,</p>
<p>Праз лясныя бураломы</p>
<p>Бег каварны По-Пок-Ківіс;</p>
<p>Ён скакаў як антылопа,</p>
<p>Аж пакуль ставок у лесе</p>
<p>Не спыніў яго на момант</p>
<p>У тым месцы нечаканым,</p>
<p>Дзе ручай ракой разліўся,</p>
<p>Дзе бабры пабудавалі</p>
<p>З дрэў падрэзаных запруду:</p>
<p>У вадзе стаяў па пояс</p>
<p>Лес, і плавалі лілеі,</p>
<p>I трысцё шумела ціха.</p>
<p> </p>
<p>Узышоў ён на плаціну,</p>
<p>На лясное збудаванне,</p>
<p>Цераз шчыліны якога,</p>
<p>Цераз верх вада лілася.</p>
<p>З дна бабёр усплыў і кінуў</p>
<p>На яго цікаўны позірк,</p>
<p>Усё роўна як пытаўся</p>
<p>По-Пок-Ківіса аб нечым.</p>
<p> </p>
<p>Той стаяў на збудаванні,</p>
<p>Па нагах ручай празрысты</p>
<p>Цёк, зіхцеў, пераліваўся;</p>
<p>Так сказаў бабру каварны</p>
<p>По-Пок-Ківіс: «О мой дружа,</p>
<p>О Амік, бабёр славуты,</p>
<p>Так зрабі, каб я таксама</p>
<p>Стаў бабром, каб мог схавацца</p>
<p>У вадзе такой прыемнай,</p>
<p>У тваім пабыць вігваме!»</p>
<p> </p>
<p>I Амік, бабёр, адказваў</p>
<p>Нерашуча, асцярожна:</p>
<p>«Мне параіцца спачатку</p>
<p>Трэба з іншымі бабрамі».</p>
<p>У ваду ён апусціўся,</p>
<p>Патануў, як цяжкі камень,</p>
<p>Між галін, зялёных лісцяў,</p>
<p>Між сукоў, карчоў рагатых.</p>
<p> </p>
<p>I чакаць яго застаўся</p>
<p>На плаціне По-Пок-Ківіс;</p>
<p>А пад ім ручай празрысты</p>
<p>Цск праз шчыліны ў запрудзе,</p>
<p>Цераз край пераліваўся;</p>
<p>Ён стаяў, над ім паціху</p>
<p>Дрэвы лісцем шапацелі,</p>
<p>Ад святла і ценяў хісткіх</p>
<p>Быў у плямах твар ягоны.</p>
<p> </p>
<p>З дна бабры ўсплывалі ціха.</p>
<p>Над паверхняю спачатку</p>
<p>Галава адна ўзнялася,</p>
<p>А пасля, як вокам кінуць,</p>
<p>Скрозь іх лычыкі чарнелі.</p>
<p> </p>
<p>Да баброў звярнуўся хітры</p>
<p>По-Пок-Ківіс: «Як харомы —</p>
<p>Вадзяныя вашы сховы!</p>
<p>Ад пагоні спрат надзейны;</p>
<p>Дык хіба, пры ўмельстве вашым,</p>
<p>Вы не зробіце, каб тут жа</p>
<p>Я ў бабра ператварыўся?»</p>
<p> </p>
<p>«Добра! — так Амік адказваў,</p>
<p>Сам Кароль Баброў славуты.—</p>
<p>Ты да нас уніз спускайся,</p>
<p>У ваду нырай паціху».</p>
<p> </p>
<p>У ставок нырнуў паціху</p>
<p>I ў бабра ператварыўся</p>
<p>Між бабрамі По-Пок-Ківіс:</p>
<p>Стала ўсё яго адзенне</p>
<p>Чорным, гладкім і блішчастым,</p>
<p>Пачарнелі макасіны</p>
<p>I хвасты на закаблуччы.</p>
<p> </p>
<p>«О сябры, я быць хацеў бы,—</p>
<p>Зноў прасіў іх По-Пок Ківіс,—</p>
<p>Ад усіх баброў вышэйшым!»</p>
<p>«Добра! — так бабёр галоўны</p>
<p>Адказаў.— Калі ты зойдзеш</p>
<p>У вігвам, цябе мы зробім</p>
<p>Там у дзесяць раз вышэйшым».</p>
<p> </p>
<p>Вось на дно з бабрамі разам</p>
<p>Апусціўся По-Пок-Ківіс;</p>
<p>Там, сярод карчоў рагатых,</p>
<p>Дрэў паваленых, прыкмеціў</p>
<p>Ён запасы харчавання</p>
<p>Перад брамаю вігвама,</p>
<p>Перад самым уваходам</p>
<p>У прасторныя пакоі.</p>
<p> </p>
<p>Тут яны яго зрабілі</p>
<p>Ад усіх баброў вышэйшым,</p>
<p>Аж у дзесяць раз вышэйшым.</p>
<p>«Кіраваць ты намі будзеш»,—</p>
<p>Так яны яму сказалі.</p>
<p> </p>
<p>Ды не доўга По-Пок-Ківіс</p>
<p>Між баброў пакрасаваўся:</p>
<p>Даляцеў адтуль, дзе шпажнік</p>
<p>I лілеі, гучны голас</p>
<p>Вартавога на плаціне:</p>
<p>«Гаявата! Гаявата</p>
<p>З паляўнічымі з'явіўся!»</p>
<p> </p>
<p>А яатым яны пачулі</p>
<p>Крык і тупат над сабою,</p>
<p>Пачала вада зніжацца</p>
<p>I варонкамі круціцца,</p>
<p>Тут бабры і зразумелі,</p>
<p>Што разбурана запруда.</p>
<p> </p>
<p>Паляўнічыя нагамі</p>
<p>Праламалі дах вігвама,</p>
<p>Што, як сіта, засвяціўся;</p>
<p>Павыскоквалі праз дзверы</p>
<p>У ваду бабры і ў ямках</p>
<p>Пахаваліся глыбейшых;</p>
<p>Велічэзны По-Пок-Ківіс</p>
<p>Не пралез за імі ў дзверы:</p>
<p>Ён ад гордасці раздзьмуўся,</p>
<p>Як пузыр, распух ад ежы.</p>
<p> </p>
<p>Праз дзіравы дах вігвама</p>
<p>Крыкнуў гучна Гаявата:</p>
<p>«Спрыт і ўсе ператварэнні</p>
<p>Тут табе не дапамогуць!</p>
<p>Я іх знаю, По-Пок-Ківіс!»</p>
<p>Білі ёмкімі дубцамі</p>
<p>Баламута аж да смерці,</p>
<p>Як цапамі малацілі.</p>
<p>I таўклі, як проса ў ступе.</p>
<p> </p>
<p>Потым неслі на жардзінах</p>
<p>Нежывога баламута,</p>
<p>Што ў бабра ператварыўся;</p>
<p>Але дух ягоны, Джыбі,</p>
<p>Жыў у ім як По-Пок-Ківіс,</p>
<p>Адчуваў як По-Пок-Ківіс.</p>
<p> </p>
<p>Біўся, кідаўся ягоны</p>
<p>Дух, гайдаўся, адбіваўся,</p>
<p>Як фіранка, скуранымі</p>
<p>Бізунамі, калі ў дзверы</p>
<p>Дзьмс зімовы люты вецер,—</p>
<p>Покуль сілы не набраўся,</p>
<p>Покуль зноў не ўзняўся з цела,</p>
<p>Покуль, рысы і аблічча</p>
<p>По-Пок-Ківіса набыўшы,</p>
<p>Не пачаў знікаць у лесе.</p>
<p> </p>
<p>Толькі пільны Гаявата</p>
<p>По-Пок-Ківіса заўважыў</p>
<p>У той самы час, як постаць</p>
<p>По-Пок-Ківіса знікала</p>
<p>У блакітных ценях сосен;</p>
<p>Бег ён, дыхаючы цяжка,</p>
<p>Светлай высекай лясною,</p>
<p>Як віхор, імчаў прасекай,</p>
<p>Ажно гнуліся галіны,</p>
<p>А за ім, як дождж за ветрам,</p>
<p>З шумам гнаўся Гаявата.</p>
<p> </p>
<p>Перад возерам спыніўся</p>
<p>По-Пок-Ківіс — там цягнуўся</p>
<p>Астраўкоў ланцуг бясконцы,</p>
<p>А між імі пракладалі,</p>
<p>Па лілеях і чароце,</p>
<p>Сцежку чорныя казаркі,</p>
<p>Пішнэкэ, то ў цень ныралі,</p>
<p>То з-пад ценю выныралі,</p>
<p>Па вадзе плылі, задраўшы</p>
<p>Дзюбы ўгору, як лапаты.</p>
<p> </p>
<p>«Пішнэкэ! Браты і сёстры! —</p>
<p>Загукаў ім По-Пок-Ківіс.—</p>
<p>Перайначце на казарку</p>
<p>Вы мяне, каб стаў я болынай,</p>
<p>Каб у дзесяць раз вышэйшай</p>
<p>Стаў казаркай між казарак».</p>
<p> </p>
<p>I яны ператварылі</p>
<p>По-Пок-Ківіса ў казарку</p>
<p>З чорнай шыяй, з чорнай дзюбай,</p>
<p>Нібы два вяслы, шырокай.</p>
<p>Ледзьве стаў казаркай большай</p>
<p>Ён у дзесяць раз ад іншых,</p>
<p>Як на беразе з'явіўся</p>
<p>З гучным крыкам Гаявата.</p>
<p> </p>
<p>Шумна лопаючы крыллем,</p>
<p>Узляцелі чарадою</p>
<p>З трыснягоў сваіх казаркі,</p>
<p>Летучы над астраўкамі,</p>
<p>По-Пок-Ківісу казалі:</p>
<p>«Пільны будзь, уніз не трэба</p>
<p>Пазіраць, калі жадаеш</p>
<p>Каб цябе не напаткала</p>
<p>Непрадбачанае ліха!»</p>
<p> </p>
<p>Кіраваліся на поўнач</p>
<p>Шпаркакрылыя казаркі,</p>
<p>Іх карміла на прывалах,</p>
<p>Вартавала сон балота.</p>
<p> </p>
<p>На наступны дзень палёту,</p>
<p>Калі нёс паўднёвы вецер</p>
<p>Іх наперад і наперад</p>
<p>Свежым, моцным парываннем,</p>
<p>Галасы яны пачулі,</p>
<p>Грамады шумлівай крыкі,</p>
<p>Што даносіліся знізу</p>
<p>Ад вігвамаў узбярэжных.</p>
<p> </p>
<p>Гэта здзіўленыя людзі</p>
<p>По-Пок-Ківіса пазналі</p>
<p>Па яго шырокіх крылах,</p>
<p>Што былі шырэй, чым дзверы,</p>
<p>Чым расчыненыя дзверы.</p>
<p> </p>
<p>По-Пок-Ківіс, крык пачуўшы</p>
<p>I адрозніўшы ў ім вокліч</p>
<p>Ягу, голас Гаяваты,</p>
<p>Папярэджанне забыўшы,</p>
<p>Глянуў скоса ўніз, і раптам</p>
<p>Вецер моцным парываннем</p>
<p>Падхапіў яго, як трэску,</p>
<p>Закружыў у крутаверці.</p>
<p> </p>
<p>I дарэмна По-Пок-Ківіс</p>
<p>Дамагаўся раўнавагі!</p>
<p>Ён, куляючыся, бачыў</p>
<p>Па чарзе — то вёску ўнізе,</p>
<p>То казарак над сабою.</p>
<p>Чым бліжэй вігвамы ўнізе,</p>
<p>Тым далей казаркі ўверсе,</p>
<p>Чым ніжэй, то ўсё гучнейшы</p>
<p>Быў і крык і смех натоўпу;</p>
<p>Зніклі птушкі з відавоку,</p>
<p>Пад сабой зямлю ён бачыў;</p>
<p> </p>
<p>З гулкім грукатам, як камень,</p>
<p>З неба падала казарка</p>
<p>Нежывой сярод натоўпу,</p>
<p>Аб зямлю разбіўшы крылы.</p>
<p> </p>
<p>Чалавека дух мяцежны</p>
<p>Жыў у ёй, як По-Пок-Ківіс,</p>
<p>Зноў яго прыняўшы воблік —</p>
<p>Йенадзізі вобраз — тут жа</p>
<p>Уцякаць пачаў ён шпарка</p>
<p>Ад пагоні Гаяваты,</p>
<p>Што крычаў услед: «Не гэткі</p>
<p>Шлях бясконцы і суровы,</p>
<p>Каб цябе не пакаралі</p>
<p>Мой і гнеў і абурэнне!»</p>
<p> </p>
<p>Ён падбег да баламута</p>
<p>Гэтак блізка, што рукою</p>
<p>Мог схапіць яго, як раптам</p>
<p>Стаў з паветра По-Пок-Ківіс</p>
<p>Віць віхор, нібы вяроўку,</p>
<p>Закруціўся ў крутаверці</p>
<p>Пылу, смецця, сухалісця,</p>
<p>У дупло старога дуба</p>
<p>Скочыў спрытна і, змяёю</p>
<p>Слізгануўшы пад карэнне,</p>
<p>Знік пад дубам непрыкметна.</p>
<p> </p>
<p>Што меў сілы Гаявата</p>
<p>Па старому дубу ўдарыў,</p>
<p>Раскалоў яго на часткі,</p>
<p>Пашчапаў яго на трэскі,</p>
<p>Але марна: По-Пок-Ківіс</p>
<p> </p>
<p>Зноў зрабіўся чалавекам</p>
<p>I, рукой здалёк махнуўшы,</p>
<p>Паімчаў нястрымным ветрам</p>
<p>На ўзбярэжжа Гітчы Гумі,</p>
<p>Да пясчаных, маляўнічых</p>
<p>Скал, якія азіраюць</p>
<p>Далягляды наваколля,</p>
<p>Далеч Велічнага Мора.</p>
<p> </p>
<p>Уладар тых гор высокіх,</p>
<p>Іх стары жыхар спрадвечны,</p>
<p>Адчыніў шырока браму,</p>
<p>Уваход у глыб прадоння,</p>
<p>По-Пок-Ківісу надзейны</p>
<p>Прапануючы гасцінна</p>
<p>Схоў ад блізкае пагоні</p>
<p>У сваіх пячорах змрочных.</p>
<p> </p>
<p>I стаяў перад закрытым</p>
<p>Уваходам Гаявата,</p>
<p>Надзяваў ён рукавіцы,</p>
<p>Мэджыкэван, моцна грукаў</p>
<p>Імі ў скалы з гулкім крыкам:</p>
<p>«Адчыні! Я Гаявата!»</p>
<p>Уладар не адгукнуўся,</p>
<p>Адмыкаць не стаў ён брамы</p>
<p>Тых маўклівых скал пясчаных,</p>
<p>Спратаў змрочнага бяздоння.</p>
<p> </p>
<p>I тады пачаў, прасцёршы</p>
<p>Рукі, клікаць Гаявата</p>
<p>Гром магутны, Энэмікі,</p>
<p>I Вэвэсіма, маланку;</p>
<p> </p>
<p>I прынесла іх з далёкіх</p>
<p>Гор Грымотных навальніца</p>
<p>На ўзбярэжжа Гітчы Гумі;</p>
<p>Да зямлі прыпаў ад страху</p>
<p>По-Пок-Ківіс, як убачыў</p>
<p>Вочы яркай бліскавіцы,</p>
<p>Як пачуў грымотаў крокі.</p>
<p> </p>
<p>I Вэвэсіма, маланка,</p>
<p>Браму паліцай разбіла —</p>
<p>Уваход у схоў бяздонны</p>
<p>Непарушных скал пясчаных,</p>
<p>А магутны Энэмікі</p>
<p>Што ёсць сілы ў глыб пячоры</p>
<p>Загукаў: «Дзе По-Пок-Ківіс?»</p>
<p>Абваліліся ад гулу</p>
<p>Скалы ўсе, і пахаваны</p>
<p>Быў пад імі По-Пок-Ківіс,</p>
<p>Спрытны, хітры і каварны,</p>
<p>У абліччы чалавечым.</p>
<p> </p>
<p>Надышоў канец ягоным</p>
<p>Трапным жартам, весялосці,</p>
<p>Адышло ў нябыт штукарства</p>
<p>По-Пок-Ківіса, свавольства,</p>
<p>Гульні, забаўкі, залёты</p>
<p>Да дзяўчат, кабет прыгожых.</p>
<p> </p>
<p>Дух ягоны Гаявата —</p>
<p>Чалавек высакародны,</p>
<p>Даставаў, сказаўшы ўладна:</p>
<p>«Больш ніколі, По-Пок-Ківіс,</p>
<p>Ты не будзеш чалавекам,</p>
<p>Больш не пусцішся ў прыгоды</p>
<p>З вострым словам, трапным жартам,</p>
<p> </p>
<p>Не закруціш пыл і лісце</p>
<p>Шпаркім танцам, а ў нябёсах</p>
<p>Будзеш ты Кіню магутным,</p>
<p>Баявым арлом, кружыцца,</p>
<p>Будзеш ты, з майго дазволу,</p>
<p>Там над птушкамі ўладарыць».</p>
<p> </p>
<p>Не забыты По-Пок-Ківіс</p>
<p>Ні паданнем, ні легендай,</p>
<p>Ані песняю народнай;</p>
<p>I зімой, калі завея</p>
<p>Круціць снег вакол вігвамаў,</p>
<p>Калі вецер не сціхае,</p>
<p>Дзіка свішча ў дымаходах,—</p>
<p>«Гэта свішча,— так гавораць</p>
<p>Людзі,— хітры По-Пок-Ківіс,</p>
<p>Гэта ён пусціўся ў скокі</p>
<p>Ад вігвама да вігвама!»</p>
<p> </p>
<h3><a id="chapter20"></a>XVIII. Смерць Квазінда</h3>
<p> </p>
<p>Слава Квазінда далёка</p>
<p>Паразнеслася па свеце;</p>
<p>Не было сярод асілкаў</p>
<p>Роўных Квазінду па сіле,</p>
<p>Але сейбіты ўсіх сварак</p>
<p>Пок-Уэджыс — гэта племя</p>
<p>Маларослае Пігмеяў,</p>
<p>Загубіць яго рашыла.</p>
<p> </p>
<p>«Калі Квазінд ненавісны,—</p>
<p>Разважалі так Пігмеі,—</p>
<p>Будзе жыць, як жыў дагэтуль:</p>
<p>Да чаго ні дакранецца —</p>
<p>Будзе ўсё крышыць і нішчыць,</p>
<p>Свет здзіўляць сваёй адвагай,—</p>
<p>Хто тады аб нас падбае,</p>
<p>Аб няшчасных Пок-Уэджыс?</p>
<p>Як грыбы, ён нас патрушчыць,</p>
<p>У ваду ён нас загоніць,</p>
<p>Ён нас кіне на з'ядзенне</p>
<p>Злоснай сіле Ні-бэ-но-бэйз,</p>
<p>Вадзяной нячыстай сіле».</p>
<p> </p>
<p>Так Малыя Людзі знішчыць</p>
<p>Згаварыліся асілка,</p>
<p>Згаварыліся пазбавіць</p>
<p>Свет ад Квазінда, ад сілы</p>
<p>Небяспечнай, бессардэчнай,</p>
<p>Дзёрзкай, смелай, нежаданай.</p>
<p> </p>
<p>I знаходзілася гэта</p>
<p>Сіла ў цемені ягоным;</p>
<p>Але там была і слабасць</p>
<p>Наймагутнага асілка,</p>
<p>Бо магла яго параніць</p>
<p>Змовы зброя толькі ў цемя.</p>
<p> </p>
<p>Ні стралой, ні тамагаўкам</p>
<p>Не маглі асілка знішчыць,</p>
<p>А маглі смяротна раніць</p>
<p>Толькі шышкаю сасновай</p>
<p>Ці блакітнай шышкай елкі.</p>
<p>I ніхто з жывых не ведаў</p>
<p>Гэтай страшнай таямніцы,</p>
<p>Толькі ведалі смяротны</p>
<p>Гэты сродак Пок-Уэджыс.</p>
<p> </p>
<p>I сасны насенных шышак,</p>
<p>I блакітных шышак елкі</p>
<p>Назапасілі Пігмеі,</p>
<p>Нагруваздзілі смяротных</p>
<p>Шышак горы на ўзбярэжжы</p>
<p>Ціхаплыннай Такваміна.</p>
<p>Там яны ў Чырвоных скалах,</p>
<p>Што звісаюць над вадою,</p>
<p>Падпільноўвалі ў таемных</p>
<p>Спратах Квазінда-асілка.</p>
<p> </p>
<p>Быў спякотны летні поўдзень,</p>
<p>Нерухомае паветра</p>
<p>Над ракой трымцела соннай,</p>
<p>Над вадой, дзе спалі цені,</p>
<p>Дзе ў праменнях сонца яркіх</p>
<p>Насякомыя ляталі,</p>
<p>Напаўняючы гудзеннем</p>
<p>Задрамаўшае наўколле.</p>
<p> </p>
<p>Плыў ракой асілак Квазінд</p>
<p>На бярозавай пірозе,</p>
<p>Плыў уніз па ціхай плыні,</p>
<p>Па маруднай Такваміна,</p>
<p>Ехаў, млявы ад спякоты,</p>
<p>Ад дрымоты летняй сонны.</p>
<p> </p>
<p>З тых галін, што панавіслі</p>
<p>Над вадою, з кос бярозы,</p>
<p>Непрыкмечаны, спусціўся</p>
<p>На яго Дух Сну, Напэвін,</p>
<p>Абкружыў асілка войскам</p>
<p>Спадарожнікаў нябачных,</p>
<p>Ён над Квазінда дрымотнай</p>
<p>Галавой лунаў, кружыўся</p>
<p>Страказою, Дэш-кво-ні-шы.</p>
<p> </p>
<p>Ледзь лавіў асілак слыхам</p>
<p>Гоман хваль, што б'юцца ў бераг,—</p>
<p>Нібы вецер сярод сосен</p>
<p>Карагодзіў над вадою,</p>
<p>Быццам гэта легіёны</p>
<p>Духа Сну над ім луналі,</p>
<p>Іх дыханне чуў на шчоках,</p>
<p>На чале сваім — удары</p>
<p>Іх маленькіх тамагаўкаў.</p>
<p> </p>
<p>Ад іх першага нападу</p>
<p>Ап'янеў, нібы ад хмелю,</p>
<p>Ад другога ўдару — самі</p>
<p>Рукі выпусцілі вёслы,</p>
<p>Трэці ўдар — і наваколле</p>
<p>Захадзіла карагодам,</p>
<p>Моцным сном забыўся Квазінд.</p>
<p> </p>
<p>Так ён плыў уніз па рэчцы,</p>
<p>Як сляпы, сядзеў у лодцы,</p>
<p>Несла плынь яго павольна</p>
<p>Пад галінамі ляснымі,</p>
<p>Пад атрадамі Пігмеяў,</p>
<p>Пок-Уэджыс, што ў таемных</p>
<p>Спратах Квазінда чакалі.</p>
<p> </p>
<p>З тых засад Малыя Людзі</p>
<p>Шышкі кідалі ў асілка</p>
<p>I траплялі імі ў плечы,</p>
<p>I траплялі імі ў цемя.</p>
<p>Чуўся крык іх ваяўнічы:</p>
<p>«Смерць асілку! Смерць асілку!»</p>
<p> </p>
<p>I тады хіснуўся Квазінд</p>
<p>I ў раку перакуліўся,</p>
<p>Галавой уперад — гэтак,</p>
<p>Як у вір нырае выдра;</p>
<p>Без грабца адна пірога —</p>
<p>Дном угору ўніз па плыні —</p>
<p>Паплыла па Такваміна,</p>
<p>Што асілка пахавала.</p>
<p> </p>
<p>Але памяць пра асілка</p>
<p>Разам з ім не пахавана;</p>
<p>I калі зімою ў лесе</p>
<p>Векавыя дрэвы трушчыць</p>
<p>На кавалкі завіруха,—</p>
<p>«Гэта Квазінд! — кажуць людзі,—</p>
<p>Гэта Квазінд ходзіць лесам,</p>
<p>На апал хмызняк збірае!»</p>
<p> </p>
<p>Не бывае так ніколі,</p>
<p>Што сцярвятнік нападае</p>
<p>На параненага звера</p>
<p>Без таго, каб за ахвярай</p>
<p>Не сачыў другі сцярвятнік,</p>
<p>Не ляцеў услед за першым,</p>
<p>Каб за імі не з'явіўся</p>
<p>Потым трэці і чацвёрты,</p>
<p>Аж пакуль не пацямнее</p>
<p>Ад драпежнай зграі неба.</p>
<p> </p>
<p>Як драпежнікі, прыходзяць</p>
<p>За адной бядой другія</p>
<p>Да абранае ахвяры;</p>
<p>Першы раз прыходзяць ценем,</p>
<p>Потым болем, потым горам,</p>
<p>Аж пакуль не пацямнее</p>
<p>Над здабычай іх няшчаснай</p>
<p>Свет увесь ад страт пакутных.</p>
<p> </p>
<p>Пібаан прыйшоў на Поўнач,</p>
<p>Зноў ваду сваім дыханнем</p>
<p>Ён скаваў, ператварыўшы</p>
<p> </p>
<h3><a id="chapter21"></a>XIX. Здані</h3>
<p> </p>
<p>Шкло яе ў халодны камень.</p>
<p>З кос сваіх страсаў сняжынкі</p>
<p>Пібаан сівы так роўна</p>
<p>Над прасторамі, нібыта</p>
<p>Гітчы Маніта суцэльнай</p>
<p>Накрываў іх коўдрай белай.</p>
<p> </p>
<p>Паляўнічы сярод лесу</p>
<p>Паляваў пад свіст завеі;</p>
<p>А ў паселішчах жанчыны</p>
<p>Малацілі кукурузу</p>
<p>Альбо скуры выраблялі;</p>
<p>Гульні — моладзі занятак:</p>
<p>Мяч — на рэчцы, лыжы — ў полі.</p>
<p> </p>
<p>Цёмным вечарам аднойчы</p>
<p>У сваім вігваме цёплым</p>
<p>Мінегага і Накоміс</p>
<p>Гаявату з палявання</p>
<p>Насцярожана чакалі.</p>
<p>Быў на тварах іх адбіты</p>
<p>Сноп святла чырвона-цёмны,</p>
<p>У вачах старой Накоміс</p>
<p>Ён мігцеў, як цьмяны месяц,</p>
<p>А ў вачах Вады Вясёлай</p>
<p>Ззяў, як сонца ў светлых хвалях;</p>
<p>Па кутках вігвама цені</p>
<p>Выгіналіся за імі,</p>
<p>А над імі дым кружыўся</p>
<p>I знікаў у дымаходзе.</p>
<p> </p>
<p>Вось крануў рукой нябачнай</p>
<p>Хтось фіранку пры ўваходзе;</p>
<p>Адхіліўся ўбок на момант</p>
<p>Дым, ярчэй агонь успыхнуў,</p>
<p>Як парог пераступілі</p>
<p>Дзве няпрошаныя госці,</p>
<p>Прыгінаючыся нізка,</p>
<p>Не вітаючыся селі,</p>
<p>Быццам цені сярод ценяў</p>
<p>Мінегагі і Накоміс.</p>
<p> </p>
<p>Выгляд іх сцвярджаў, што гэта</p>
<p>Нетутэйшыя жыхаркі;</p>
<p>Вельмі бледныя, худыя</p>
<p>I маўклівыя, сядзелі</p>
<p>У кутку яны маркотна.</p>
<p> </p>
<p>Ці завея, што зімою</p>
<p>Завывае ў дымаходзе?</p>
<p>Ці сава, што ў час паўночны</p>
<p>У глухім кугіча лесе? —</p>
<p>Абвясціў выразна голас:</p>
<p>«Гэта мёртвыя наведаць</p>
<p>Вас прыйшлі ў жывых адзенні</p>
<p>З тых краін, што вас чакаюць,—</p>
<p>З царства вечнага Паніма».</p>
<p> </p>
<p>Тут якраз дамоў вярнуўся</p>
<p>Гаявата з палявання,</p>
<p>Зацярушанага снегам</p>
<p>Нёс аленя за плячамі,</p>
<p>I да ног Вады Вясёлай</p>
<p>Кінуў ён лясную ношу;</p>
<p>I Вадзе Вясёлай здаўся</p>
<p>Больш прыгожым Гаявата,</p>
<p>Чым тады, калі прыходзіў</p>
<p>Першы раз з такой жа ношай</p>
<p>У яе вігвам бацькоўскі.</p>
<p> </p>
<p>Потым ён, у кут зірнуўшы,</p>
<p>Незнаёмых дзвюх заўважыў</p>
<p>I падумаў: «Хто такія?</p>
<p>Што за госці ў Мінегагі?»</p>
<p>Не распытваў іх, а толькі</p>
<p>Прапаноўваў ім гасцінна</p>
<p>Свой ачаг, прытулак, ежу.</p>
<p> </p>
<p>I, калі іх запрасілі</p>
<p>На сямейную вячэру,</p>
<p>Што была прыгатавана</p>
<p>Гаспадынямі вігвама,</p>
<p>З ценяў выйшаўшы, схапілі</p>
<p>Прагна з міскі незнаёмкі</p>
<p>Тую долю, што прызначыў</p>
<p>Мінегазе Гаявата;</p>
<p>Не сказаўшы дзякуй, госці,</p>
<p>З'еўшы лепшыя кавалкі —</p>
<p>Смачны белы тлушч аленя,</p>
<p>Падаліся ў кут свой цёмны.</p>
<p> </p>
<p>I гасцей не папракнулі</p>
<p>Ані позіркам, ні словам</p>
<p>Састарэлая Накоміс,</p>
<p>Мінегага з Гаяватай.</p>
<p>Толькі ціха прашаптала</p>
<p>Мінегага з горкім жалем:</p>
<p>«Іх, няшчасных, мучыць голад,</p>
<p>Хай жа будзе пачастункам</p>
<p>Ім усё, што даспадобы».</p>
<p> </p>
<p>Многа раз зара згасала,</p>
<p>Многа дзён зімовых стрэслі</p>
<p>Ночы цёмныя, як хвоі</p>
<p>Снег страсаюць з лапаў цёмных.</p>
<p>Дзень за днём сядзелі моўчкі</p>
<p>У вігваме незнаёмкі,</p>
<p>А ўначы завеяй лютай</p>
<p>Ці пры зор святле паўночным</p>
<p>На апал збіралі шышкі,</p>
<p>У вігвам цягалі моўчкі</p>
<p>Сухадрэвіны лясныя.</p>
<p> </p>
<p>Кожны раз, калі вяртаўся</p>
<p>Гаявата з палявання</p>
<p>I калі іх запрашалі</p>
<p>На сямейную вячэру,</p>
<p>З ценю выйшаўшы, хапалі</p>
<p>Прагна з міскі Мінегагі</p>
<p>Ежы лепшыя кавалкі</p>
<p>Незнаёмкі і знікалі</p>
<p>Зноў у кут свой, дзе сядзелі</p>
<p>Быццам цені сярод ценяў.</p>
<p> </p>
<p>I ніколі Гаявата</p>
<p>Ім не выказаў папроку;</p>
<p>Не зняважыла ні разу</p>
<p>Іх Накоміс раздражненнем;</p>
<p>Чужаземкам Мінегага</p>
<p>Крыўд сваіх не паказала;</p>
<p>Так яны сябе трымалі,</p>
<p>Каб ні словам не парушыць,</p>
<p>Каб ні жэстам не прынізіць</p>
<p>Права госця і ягонай</p>
<p>Непарушнае свабоды,</p>
<p> </p>
<p>Вось аднойчы позна ноччу</p>
<p>Пільным слыхам Гаявата</p>
<p>У вігваме, пры няяркім</p>
<p>Асвятленні галавешак,</p>
<p>Што марудна дагаралі,</p>
<p>Нечы енк пачуў жалобны,</p>
<p>Нечы плач такі гаротны.</p>
<p> </p>
<p>Гаспадар устаў з пасцелі,</p>
<p>Што з калматых скур бізона,</p>
<p>Адхіліў убок фіранку,</p>
<p>Што з аленя мяккай скуры,</p>
<p>I гасцей убачыў цені</p>
<p>I пачуў іх плач паўночны.</p>
<p> </p>
<p>I сказаў ім так: «О госці!</p>
<p>Ад чаго баляць вам сэрцы,</p>
<p>Што рыдаць вас прымушае?</p>
<p>Можа чым не дагадзіла</p>
<p>Мінегага вам, а можа</p>
<p>Вас пакрыўдзіла сваёю</p>
<p>Негасціннасцю Накоміс?»</p>
<p> </p>
<p>I тады прыціхлі цені,</p>
<p>Змоўклі горкія рыданні,</p>
<p>Ціха Здані адказалі:</p>
<p>«Мы людзей памёршых душы,</p>
<p>Мы прыйшлі сюды з далёкіх</p>
<p>Чайбайабаса ўладанняў,</p>
<p>Мы прыйшлі з выпрабаваннем,</p>
<p>Мы прыйшлі з перасцярогай.</p>
<p> </p>
<p>Гора крык, пакуты лямант,</p>
<p>Боль жывых чуваць штодзённа</p>
<p>Нам на Востраве Шчаслівых,</p>
<p>Плач жывых назад нас кліча</p>
<p>Да сябе, але дарэмна;</p>
<p>Мы прыйшлі з выпрабаваннем,</p>
<p>Ды ніхто не пазнае нас,</p>
<p>Мы нікому не патрэбны,</p>
<p>Мы цяжар для вас, і мёртвым</p>
<p>Сярод вас няма прытулку.</p>
<p> </p>
<p>Нашы словы, Гаявата,</p>
<p>Перадай свайму народу,</p>
<p>Каб ад гэтых дзён навекі</p>
<p>Не азмрочвалі жывыя</p>
<p>Нас, памёршых, горкім плачам,</p>
<p>Болем, жалем бескарысным.</p>
<p> </p>
<p>Не кладуць няхай жывыя</p>
<p>У магілы пахаваных</p>
<p>Футры, кубкі, міскі з гліны,</p>
<p>Бо памёршыя ў дарозе</p>
<p>Ад цяжкой слабеюць ношы,</p>
<p>Хай дадуць ім толькі ежы</p>
<p>I агню, каб вёў да мэты.</p>
<p> </p>
<p>Ім чатыры дні патрэбна,</p>
<p>Каб прыйсці ў краіну зданяў,</p>
<p>Ім чатыры ночы трэба</p>
<p>Раскладаць агонь бівачны;</p>
<p>А таму няхай жывыя</p>
<p>Раскладаюць на магілах</p>
<p>Свой агонь, каб нежывыя</p>
<p>Весялей ішлі да мэты,</p>
<p>Каб яны сляпую цемень</p>
<p>Не абмацвалі рукамі.</p>
<p> </p>
<p>Дык бывай, высакародны</p>
<p>Гаявата! Ты цярпліва</p>
<p>Перанёс выпрабаванне,</p>
<p>Ты трываў абразы нашы</p>
<p>I зняважлівыя ўчынкі,</p>
<p>Дык няхай твой дух не зломіць</p>
<p>Час цяжкіх выпрабаванняў,</p>
<p>Што ў жыцці цябе чакаюць!»</p>
<p> </p>
<p>Галасы на гэтым змоўклі,</p>
<p>Дагарэлі галавешкі,</p>
<p>Чуў адзення ціхі шорах</p>
<p>У вігваме Гаявата,</p>
<p>Адхіліў убок фіранку</p>
<p>Хтось рукою на парозе,</p>
<p>Зоры бліснулі на момант,</p>
<p>Гаспадар адчуў дыханне</p>
<p>На сабе начы сцюдзёнай,</p>
<p>Але зданяў больш не бачыў</p>
<p>Тых, што зноў павандравалі</p>
<p>У далёкі край Паніма.</p>
<p> </p>
<h3><a id="chapter22"></a>XX. Голад</h3>
<p> </p>
<p>О тужлівы час зімовы!</p>
<p>О	халодны, люты сівер!</p>
<p>Лёд рабіўся ўсё таўсцейшым,</p>
<p>І	таўсцейшым, і таўсцейшым,</p>
<p>Снег рабіўся ўсё глыбейшым,</p>
<p>I глыбейшым, і глыбейшым;</p>
<p>Па лясах, вакол паселішч</p>
<p>Намялі сумётаў буры.</p>
<p> </p>
<p>Занясло вігвамы снегам</p>
<p>Так, што выйсці паляўнічы</p>
<p>Ледзьве мог адтуль на лыжах;</p>
<p>Але, выйшаўшы, дарэмна</p>
<p>Ён шукаў аленя ў лесе</p>
<p>Альбо след труса ці птушкі;</p>
<p>Ад знямогі ў мёртва-бледным</p>
<p>Лесе падаў паляўнічы</p>
<p>I не мог устаць і гінуў</p>
<p>Там ад голаду і сцюжы.</p>
<p> </p>
<p>О пакутная гарачка!</p>
<p>О скаваўшы цела голад!</p>
<p>О цяжкая ліхаманка!</p>
<p>О дзяцей галодных лямант!</p>
<p>О	жаночыя пакуты!</p>
<p> </p>
<p>Галадала і хварэла</p>
<p>Скрозь зямля, скаваў і неба</p>
<p>І	паветра люты голад,</p>
<p>Прагна ўніз глядзелі зоры,</p>
<p>Як ваўкоў галодных вочы!</p>
<p> </p>
<p>Зноў з'явіліся два госці</p>
<p>На парозе Гаяваты,</p>
<p>Зноў прыйшлі, як тыя здані,</p>
<p>Моўчкі ў дом, без запрашэння,</p>
<p>Не азваліся з парога,</p>
<p>Не сказаўшы прывітання</p>
<p>Мінегазе, селі побач</p>
<p>I запалымі вачамі</p>
<p>Гаспадыні ў твар глядзелі.</p>
<p> </p>
<p>I адзін сказаў: «Я — Голад,</p>
<p>Бюкадэвін, люты голад!»</p>
<p>А другі сказаў ёй гэтак:</p>
<p>«Я — гарачка, Аказівін!»</p>
<p> </p>
<p>Ад іх позіркаў драпежных</p>
<p>Мінегагу скаланула,</p>
<p>I ад слоў іх гаспадыня</p>
<p>На пасцель лягла маўкліва</p>
<p>I рукою твар закрыла;</p>
<p>Калацілася ў гарачцы</p>
<p>Ад іх позіркаў жахлівых</p>
<p>I ад страшных слоў жанчына.</p>
<p> </p>
<p>Гаявата ў лес пустэльны</p>
<p>Паімчаў, як звар'яцелы.</p>
<p>Ён імчаў з тугою ў сэрцы</p>
<p>I рашучасцю на твары,</p>
<p>На чале яго пакутным</p>
<p>Кроплі поту замярзалі.</p>
<p> </p>
<p>Ён імчаў у рукавіцах,</p>
<p>Мінджыкэван, у адзежы</p>
<p>Паляўнічай, з моцным лукам,</p>
<p>Што трымаў напагатове;</p>
<p>Што ні крок — праходзіў мілю</p>
<p>Ён пустым, халодным лесам.</p>
<p> </p>
<p>«Гітчы Маніта! — звяртаўся</p>
<p>Ён у роспачы да неба,—</p>
<p>Ты галодным людзям ежы</p>
<p>Дай, о бацька наш магутны!</p>
<p>Ежы дай, бо мы загінем,</p>
<p>Ежы дай для Мінегагі,</p>
<p>Для маёй Вады Вясёлай!»</p>
<p> </p>
<p>Прагучаў у чуйным лесе,</p>
<p>У пустой глыбокай нетры,</p>
<p>Крык адчаю, лямант гора,</p>
<p>Ды ніхто не адгукнуўся,</p>
<p>Апроч водгулля глухога,</p>
<p>Апрача ляснога рэха:</p>
<p>«Мінегага! Мінегага!»</p>
<p> </p>
<p>Аж да вечара дарэмна</p>
<p>Вандраваў пустынным лесам,</p>
<p>Па якому ён калісьці</p>
<p>Незабыўным і далёкім</p>
<p>Летам вёў з зямлі Дакотаў</p>
<p>На радзіму Мінегагу —</p>
<p>Сваю жонку маладую;</p>
<p>I спявалі ў дрэвах птушкі,</p>
<p>I звінеў ручай пад сонцам,</p>
<p>Чуўся лесу пах духмяны,</p>
<p>Закахана гаварыла</p>
<p>Гаяваце Мінегага:</p>
<p>«Я пайду з табою, муж мой!»</p>
<p> </p>
<p>У вігваме Гаяваты,</p>
<p>Дзе сядзелі змрочна госці</p>
<p>I ахвяру пільнавалі,</p>
<p>Памірала Мінегага,</p>
<p>Размаўляючы з Накоміс.</p>
<p> </p>
<p>«Чуеш? — так яна Накоміс</p>
<p>Гаварыла. — Гул далёкі</p>
<p>Вадаспадаў Мінегагі,</p>
<p>Што завуць мяне дадому!»</p>
<p>«Не! — адказвала Накоміс.—</p>
<p>Гэта ў соснах свішча вецер!»</p>
<p> </p>
<p>«Бачыш,— так яна пытала,—</p>
<p>Майго бацьку на парозе?</p>
<p>Гэта ён рукой махае,</p>
<p>Кліча ў родны край Дакотаў!»</p>
<p>«Не! — адказвала Накоміс.—</p>
<p>Гэта дым ад галавешак!»</p>
<p> </p>
<p>«Ах! — сказала Мінегага,—</p>
<p>Вочы Погака свідруюць</p>
<p>Змрок, і поціскам халодным</p>
<p>Ён мае сціскае пальцы!</p>
<p>Гаявата! Гаявата!»</p>
<p> </p>
<p>I няўцешны Гаявата</p>
<p>На адлегласці далёкай,</p>
<p>Пасярод глухога лесу,</p>
<p>Сярод гор пачуў раптоўны</p>
<p>Крык пакутны Мінегагі,</p>
<p>Крык прызыўны, крык смяротны:</p>
<p>«Гаявата! Гаявата!»</p>
<p> </p>
<p>Па пустэльным бездарожжы</p>
<p>Бег на лыжах Гаявата,</p>
<p>Бег дамоў з тугой на сэрцы</p>
<p>Пад галінамі цяжкімі</p>
<p> </p>
<p>Хвой заснежаных зімовых,</p>
<p>Чуў галошанне Накоміс:</p>
<p>«Ваганомін! Ваганомін!</p>
<p>Лепш бы мне самой загінуць!</p>
<p>Ваганомін! Ваганомін!»</p>
<p> </p>
<p>У вігвам ён уварваўся</p>
<p>I яшчэ з парога ўбачыў,</p>
<p>Як хісталася павольна</p>
<p>Шматпакутная Накоміс</p>
<p>Над памёршай Мінегагай,</p>
<p>I з такім адчаем крыкнуў</p>
<p>Утрапёны Гаявата,</p>
<p>Што са стогнам скалануўся</p>
<p>Лес вакол і ў небе зоры</p>
<p>Страсянуліся ад болю.</p>
<p> </p>
<p>Сеў тады ён, нерухомы,</p>
<p>Каля ног Вады Вясёлай,</p>
<p>Каля ног, калісьці жвавых,</p>
<p>Што не выбегуць ніколі</p>
<p>Гаяваце насустрэчу,</p>
<p>Што за ім не пойдуць следам.</p>
<p> </p>
<p>I, закрыўшы твар рукамі,</p>
<p>Сем начэй і дзён сядзеў ён</p>
<p>Моўчкі, быццам непрытомны;</p>
<p>Змрок ад сонца, дзень ад ночы</p>
<p>Цёмнай ён не мог адрозніць.</p>
<p> </p>
<p>Пахавалі Мінегагу;</p>
<p>У глухім, глыбокім лесе</p>
<p>Ёй капалі дол глыбокі;</p>
<p>Па-святочнаму адзелі;</p>
<p>Каб не мерзла, загарнулі</p>
<p>У футровую накідку,</p>
<p>Белым снегам укрывалі,</p>
<p>Нібы футрай з гарнастая.</p>
<p> </p>
<p>А ўначы агонь расклалі</p>
<p>На магіле Мінегагі,</p>
<p>Што гарэў чатыры ночы,</p>
<p>Асвятляючы дарогу</p>
<p>Ёй да Вострава Шчаслівых;</p>
<p>Тсугі цёмныя галіны</p>
<p>Асвятліўшы, уздымаўся</p>
<p>Той агонь з лясной магілы,</p>
<p>А за ім сачыў з парога</p>
<p>Пільным вокам Гаявата,</p>
<p>Каб не даць агню пагаснуць,</p>
<p>Каб свяціў ён Мінегазе.</p>
<p> </p>
<p>«Да спаткання,— гаварыў ён,</p>
<p>Дарагая Мінегага!</p>
<p>Маё сэрца пахавана,</p>
<p>Мае думкі неадступна</p>
<p>За Вадой Вясёлай крочаць!</p>
<p>Ты ідзі і не вяртайся</p>
<p>Зноў сюды дзеля пакуты,</p>
<p>Каб ні голад, ні гарачка</p>
<p>Сэрца больш не спусташалі.</p>
<p>Хутка выканаю справы,</p>
<p>Наканованыя лёсам,</p>
<p>I пайду тваёй дарогай</p>
<p>Я ў далёкі край Паніма!»</p>
<p> </p>
<h3><a id="chapter23"></a>XXI. След белага чалавека</h3>
<p> </p>
<p>Жыў над рэчкай у вігваме</p>
<p>Адзінокі і маркотны</p>
<p>Дзед з сівою галавою,</p>
<p>На сумёт падобнай снежны;</p>
<p>Ледзь гарэў ачаг ягоны,</p>
<p>Цела дрыжыкі праймалі,</p>
<p>Дзед, захутаны ў дзіравы</p>
<p>Вабівайян, плашч са скуры,</p>
<p>Слухаў толькі буры сковыт,</p>
<p>Як яна шалела ў лесе,</p>
<p>Бачыў толькі завірухі,</p>
<p>Як яны вакол кружылі.</p>
<p> </p>
<p>Дагарэў агонь, і вугаль</p>
<p>Белым попелам пакрыўся,</p>
<p>I тады хадою лёгкай</p>
<p>Увайшоў юнак праз дзверы —</p>
<p>Маладая кроў на шчоках</p>
<p>Палымнела, ззялі вочы,</p>
<p>Як вясною зоркі ў небе;</p>
<p>Асвяціў вігвам, як сонцам,</p>
<p>Ён усмешкаю юначай,</p>
<p>Асвяжыў вігвам духмяным</p>
<p>Пахам кветак і травою,</p>
<p>Што яго чало вянчала.</p>
<p> </p>
<p>«О мой сын! — стары прамовіў,—</p>
<p>Я з табою рад сустрэцца!</p>
<p>Рад з табой правесці ночку</p>
<p>Тут, дзе тлеюць галавешкі;</p>
<p>Ты раскажаш аб вандроўках,</p>
<p>Аб прыгодах незвычайных</p>
<p>Мне, а я табе таксама</p>
<p>Раскажу аб дзіўных справах,</p>
<p>Аб сваіх учынках смелых».</p>
<p> </p>
<p>Тут дастаў ён Люльку Міру</p>
<p>Старадаўняе работы,</p>
<p>Што з чырвонаю галоўкай,</p>
<p>А цыбук яе — з трысцінкі;</p>
<p>Ён, карой набіўшы люльку,</p>
<p>Вугалёк паклаў гарачы</p>
<p>I, падаўшы чужаземцу</p>
<p>Люльку Міру, так прамовіў:</p>
<p>«На зямлю мне дзьмухнуць варта,</p>
<p>Як свой рух спыняюць рэкі,</p>
<p>Як вада заледзянее,</p>
<p>Ператворыцца на камень!»</p>
<p> </p>
<p>Адказаў юнак з усмешкай:</p>
<p>«На зямлю дыхнуць мне варта —</p>
<p>Расцвітуць у лузе кветкі,</p>
<p>Рэкі скінуць лёд і з песняй</p>
<p>Пабягуць удаль вясёла!»</p>
<p> </p>
<p>«Галавой сваёй сівою</p>
<p>Страсяну,— стары пахмура</p>
<p>Гаварыў,— зямлю бялюткі</p>
<p>Снег укрые, звяне лісце,</p>
<p>Ападзе на дол — о дзіва! —</p>
<p>Дзьмухну я — і лісце згіне.</p>
<p>Паляцяць з дрыгвы на поўдзень</p>
<p>Гусі дзікія і чапля,</p>
<p>Варта мне падаць свой голас,</p>
<p>Як не стане іх — о дзіва!</p>
<p>Дзе нага мая ні ступіць,</p>
<p>Скрозь ад холаду ў пячоры</p>
<p>Звер бяжыць, зямля ад лютай</p>
<p>Сцюжы робіцца каменнай».</p>
<p> </p>
<p>«Страсяну я валасамі,—</p>
<p>Адказаў юнак ласкава,—</p>
<p>Хлыне лівень жыватворны,</p>
<p>Закрасуюць зноў расліны,</p>
<p>Гусі дзікія і чапля</p>
<p>Прыляцяць з краін паўднёвых,</p>
<p>Шпарка ластаўкі, як стрэлы,</p>
<p>Прыімчаць адтуль пад стрэхі.</p>
<p>Дзе нага мая ні ступіць,</p>
<p>Скрозь цвітуць у лузе кветкі,</p>
<p>Па лясах цямнеюць дрэвы</p>
<p>Ад зялёнае лістоты!»</p>
<p> </p>
<p>За размовай ноч мінула;</p>
<p>З светлых Вебана ўладанняў,</p>
<p>З серабрыстага вігвама,</p>
<p>Як баец расфарбаваны,</p>
<p>Выйшла сонца і сказала:</p>
<p>«Вось і я! Магутны Гізіс!»</p>
<p> </p>
<p>Тут стары замоўк раптоўна,</p>
<p>А паветра пацяплела,</p>
<p>На вігваме заспявалі</p>
<p>Птушкі раннія вясёла,</p>
<p>Зазвінеў ручай празрысты,</p>
<p>Праз фіранку прасачыўся</p>
<p>Хмельны пах травы зялёнай.</p>
<p> </p>
<p>I Сэгвон, юнак прыгожы,</p>
<p>Пры святле разгледзеў дзённым</p>
<p>Твар старога, твар халодны:</p>
<p>То быў Пібаан суровы.</p>
<p> </p>
<p>Па ягоных шчоках слёзы,</p>
<p>Як патокі з гор, сцякалі.</p>
<p>Чым ярчэй свяціла сонца,</p>
<p>Тым хутчэй стары ў памерах</p>
<p>Памяншаўся, стаўшы парай,</p>
<p>Грунтавой вадою стаўшы,</p>
<p>I юнак убачыў кветку</p>
<p>На тым месцы, дзе дымілі</p>
<p>I патухлі галавешкі,</p>
<p>Расцвіла сярод вігвама</p>
<p>Міскадзіт — красуня-кветка,</p>
<p>Міскадзіт — вясны прыкмета.</p>
<p> </p>
<p>Так пасля зімы халоднай,</p>
<p>Нечуванай, лютай сцюжы</p>
<p>Зноў вярнулася на поўнач</p>
<p>Прыгажосць вясны — з ляснымі</p>
<p>Птушак песнямі, з лістотай</p>
<p>I духмяным пахам кветак.</p>
<p> </p>
<p>Чарада за чарадою</p>
<p>Зноў вярталіся на поўнач</p>
<p>Гусі-лебедзі, як стрэлы,</p>
<p>Разразаючы нябёсы,</p>
<p>Размаўляючы, як людзі;</p>
<p>Журавы дамоў ляцелі</p>
<p>Чарадой, на лук падобнай —</p>
<p>З разарванай цецівою;</p>
<p>Па адным з краін паўднёвых</p>
<p>Альбо парамі ляцелі —</p>
<p>Чапля шызая, Шух-шух-га,</p>
<p>I глушыца, Мушкадаза.</p>
<p> </p>
<p>У кустах лясных і ў лузе</p>
<p>Сіваграк спяваў, Авейса,</p>
<p>А малінаўка спявала,</p>
<p>Апечы, каля вігвамаў;</p>
<p>Пад надзейным спратам сосен</p>
<p>Буркаваў Амімі, голуб,</p>
<p>I маўклівы Гаявата</p>
<p>У сваім няўцешным горы,</p>
<p>Кліч іх чуючы прызыўны,</p>
<p>За парог свой змрочны выйшаў,</p>
<p>Каб зірнуць вясновым часам</p>
<p>На красу зямлі і неба.</p>
<p> </p>
<p>Вось тады якраз вярнуўся</p>
<p>З падарожжа ў край усходні</p>
<p>Ягу, казачнік славуты,</p>
<p>Самахвал непараўнаны.</p>
<p>Ён прывёз адтуль нямала</p>
<p>Казак новых, дзіўных баек</p>
<p>I прыгод неверагодных.</p>
<p> </p>
<p>I народ, якому Ягу</p>
<p>Расказаў аб вандраваннях,</p>
<p>Аб прыгодах нечуваных,</p>
<p>Смеючыся, так адказваў:</p>
<p>«Уг! Мастак на байкі Ягу!</p>
<p>Іншы б гэткіх штук не ўбачыў!»</p>
<p> </p>
<p>Ён казаў, што бачыў мора</p>
<p>Большае за Гітчы Гумі,</p>
<p>Што была вада ў тым моры</p>
<p>Горкай — піць яе няможна.</p>
<p> </p>
<p>I паблажліва зірнулі</p>
<p>Слухачы на самахвала</p>
<p>I сказалі: «Быць не можа!</p>
<p>Ко! Не можа быць такога!»</p>
<p> </p>
<p>А па моры, ён расказваў,</p>
<p>Плыў, ляцеў крылаты човен,</p>
<p>Велізарны човен, большы</p>
<p>I вышэйшы за сасновы</p>
<p>Бор, што неба падпірае.</p>
<p>Слухачы яму на гэта,</p>
<p>Смеючыся, адказалі:</p>
<p>«Ко! Мы гэтаму не верым!»</p>
<p> </p>
<p>З жарала пірогі ў гонар</p>
<p>Ягу бліснула маланка,</p>
<p>За маланкай — гром ударыў!</p>
<p>I народ смяяўся гучна</p>
<p>Над няшчасным, бедным Ягу,</p>
<p>Рагатаў: «Расказвай байкі!»</p>
<p> </p>
<p>На крылатай той пірозе</p>
<p>Сотня воінаў, расказваў</p>
<p>Ён, да берага прыстала;</p>
<p>Твары іх пафарбаваны</p>
<p>Белай фарбай, падбародкі</p>
<p>Валасатыя — як футры.</p>
<p>Слухачы з расказаў Ягу</p>
<p>Кпілі, гучна рагаталі,</p>
<p>Як на дрэвах прыдарожных</p>
<p>Крумкачоў шумлівых зграя.</p>
<p> </p>
<p>«Ко! Хлусня! — яны сказалі.—</p>
<p>Мы ў такое не паверым!»</p>
<p>Толькі з Ягу не смяяўся</p>
<p>Гаявата, ён сур'ёзна</p>
<p>Адказаў на тыя кпіны:</p>
<p>«Ягу праўду нам гаворыць;</p>
<p>Прывід бачыў я падобны,</p>
<p>Бачыў з крыламі пірогу,</p>
<p>Бачыў воінаў адважных</p>
<p>Белатварых, барадатых,</p>
<p>Што да берага прысталі,</p>
<p>Што прыехалі з Усходу</p>
<p>На судне сваім драўляным.</p>
<p> </p>
<p>Гітчы Маніта магутны</p>
<p>Пасылае разам з імі</p>
<p>Нам сюды свае наказы,</p>
<p>Даручэнні пасылае.</p>
<p>Дзе паселяцца — там з кветак</p>
<p>Пчолы, Амо, мёд збіраюць,</p>
<p>На сядзібах іх раяцца,</p>
<p>Дзе праходзяць — пакідаюць</p>
<p>След, з якога прарастае</p>
<p>Мускадзіт цудоўны — кветка.</p>
<p> </p>
<p>Дык сустрэнем чужаземцаў,</p>
<p>Як сяброў сваіх, сардэчна,</p>
<p>Як братам, руку працягнем.</p>
<p>Так Жыцця Ўладар сказаў мне,</p>
<p>Гітчы Маніта магутны,</p>
<p>Калі мне з'явіўся прывід.</p>
<p> </p>
<p>Прывід той адкрыў заслону</p>
<p>Дзён далёкіх, дзён наступных:</p>
<p>Бачыў я перасяленне</p>
<p>Невядомых нам народаў,</p>
<p>Іх суладны рух на захад.</p>
<p>Хоць яны на розных мовах</p>
<p>Размаўлялі, але сэрцы</p>
<p>Іх жылі адзінай мэтай.</p>
<p>Гарады па ўсіх краінах</p>
<p>З працы рук іх задымілі,</p>
<p>Паплылі па ўсіх азёрах</p>
<p>I па рэках іх пірогі</p>
<p>З гулкім громам і маланкай.</p>
<p> </p>
<p>А пасля перад вачамі</p>
<p>Прамільгнуў, як хмара, прывід:</p>
<p>Бачыў я народ няшчасны,</p>
<p>Што забыў мае парады,</p>
<p>Што ў бясконцых войнах гіне;</p>
<p>Там свайго народу рэшткі</p>
<p>Бачыў я, што варты жалю,</p>
<p>Як сухое лісце ўвосень,</p>
<p>Бурай гнанае на захад!»</p>
<p> </p>
<h3><a id="chapter24"></a>XXII. Адыход Гаяваты</h3>
<p> </p>
<p>Каля Велічнага Мора,</p>
<p>На ўзбярэжжы Гітчы Гумі,</p>
<p>На парог вігвама выйшаў</p>
<p>Светлым ранкам Гаявата</p>
<p>I стаяў там у чаканні.</p>
<p>Напаіў паветра свежы</p>
<p>Пах зямлі, прастораў водар,</p>
<p>У вясёлым бляску сонца</p>
<p>Праляталі міма Ама,</p>
<p>Пчолы, што ў суседнім лесе</p>
<p>З кветак мёд свой здабывалі.</p>
<p> </p>
<p>I было празрыстым неба,</p>
<p>А вада, як шкло, спакойнай;</p>
<p>З глыбіні асетр выскокваў,</p>
<p>Бліскавіцай ззяў на сонцы;</p>
<p>Кідаў цень на Гітчы Гумі</p>
<p>Узбярэжны лес магутны,</p>
<p>Верхавіны дрэў высокіх</p>
<p>Люстраваліся ў заліве.</p>
<p> </p>
<p>Як з вады густая пара,</p>
<p>Як з лугоў туман бялюткі,</p>
<p>Знік з аблічча Гаяваты</p>
<p>След былога засмучэння.</p>
<p>Так стаяў ён у чаканні</p>
<p>Дзён святочных, пераможных,</p>
<p>Быццам бачыў набліжэнне</p>
<p>Тых падзей, якія прыйдуць,</p>
<p>Аб якіх ніхто не знае.</p>
<p> </p>
<p>Ён прасцёр да сонца рукі,</p>
<p>Павярнуў на ўсход далоні,</p>
<p>I цадзіліся праз пальцы</p>
<p>На ягоны твар праменні.</p>
<p>Як між лісцямі на дубе,</p>
<p>Стракацелі сонца плямы</p>
<p>На ягоным целе голым.</p>
<p> </p>
<p>Нешта з даляў невыразных,</p>
<p>З туманоў, з вады світальнай</p>
<p>Уздымалася паволі,</p>
<p>Па вадзе плыло, ляцела</p>
<p>I яснела з кожнай хвіляй,</p>
<p>З кожнай хвіляй, з кожнай хвіляй.</p>
<p> </p>
<p>Гэта можа быць казарка?</p>
<p>Пелікан далёкі, Шэйда,</p>
<p>Чапля шызая, Шух-шух-га?</p>
<p>Лебедзь-гусь, што акунае</p>
<p>Шыю ў хвалі час ад часу?</p>
<p> </p>
<p>То не лебедзь-гусь, не чапля,</p>
<p>Не казарка, не далёкі</p>
<p>Пелікан плывуць, лятаюць,—</p>
<p>Гэта з вёсламі пірога</p>
<p>То нырае, то ўсплывае,</p>
<p>Сыпле пырскамі на сонцы;</p>
<p>I плывуць па Гітчы Гумі</p>
<p>З царства Вебана, з Усходу</p>
<p>Людзі белыя ў пірозе,</p>
<p>I плыве, ў адзенні чорным,</p>
<p>З імі разам Белатвары</p>
<p>Іх празорца, іх настаўнік.</p>
<p> </p>
<p>I прасцёр велікадушна</p>
<p>Гаявата рукі ўгору —</p>
<p>Запрашэння знак гасцінны;</p>
<p>Ён чакаў, увесь святочны,</p>
<p>Покуль з вёсламі пірога</p>
<p>Не прыстала да ўзбярэжжа,</p>
<p>Покуль церціся не стала</p>
<p>Аб пясок яна і гальку</p>
<p>I пакуль з яе не выйшаў</p>
<p>Госць галоўны на ўзбярэжжа.</p>
<p> </p>
<p>Прывітаў гасцей святочным</p>
<p>Гучным словам Гаявата:</p>
<p>«Нам і вам, о чужаземцы,</p>
<p>Урачыста свеціць сонца!</p>
<p>З мірам людзі вас чакаюць,</p>
<p>Запрашаюць у вігвамы;</p>
<p>Кожны дом наш—ваш прытулак,</p>
<p>Сэрцы нашы — дружбы дзверы,</p>
<p> </p>
<p>Не цвіла ніколі ярка</p>
<p>Так зямля, не ззяла сонца</p>
<p>Над зямлёю так, як сёння</p>
<p>Ззяе ў дзень сустрэчы нашай!</p>
<p>Не было такім спакойным</p>
<p>I для плавання свабодным</p>
<p>Наша возера ніколі,</p>
<p>Як для вашае пірогі.</p>
<p> </p>
<p>I не быў такім духмяным</p>
<p>Наш тытунь, а нашы нівы</p>
<p>Не здаваліся ніколі</p>
<p>Нам прыгожымі такімі,</p>
<p>Як сягоння ў дзень святочны</p>
<p>Незабыўнае сустрэчы!»</p>
<p> </p>
<p>I адказваў так галоўны</p>
<p>Госць, які ў адзенні чорным,</p>
<p>Мовай дзіўнай і нязвычнай:</p>
<p>«Мір табе, о Гаявата!</p>
<p>Мір табе, твайму народу,</p>
<p>Мір яму і дараванне,</p>
<p>Мір Хрыста, святой Марыі!»</p>
<p> </p>
<p>У вігвам свой Гаявата</p>
<p>Вёў гасцінна чужаземцаў,</p>
<p>Там усаджваў іх на скуры</p>
<p>Гарнастая і бізона,</p>
<p>Падавала ім Накоміс</p>
<p>Ежу ў лёгкіх місках з ліпы</p>
<p>I ваду ў драўляных кубках —</p>
<p>Кубках, робленых з бярозы,</p>
<p>Люлькі Міру запаліла.</p>
<p> </p>
<p>Жыхары сяла сівыя</p>
<p>I ўсе воіны-суседзі,</p>
<p>I прарокі, Джосакіды,</p>
<p>I Вэбіны, чарадзеі,</p>
<p>Міды, лекаў знаўцы, гэтак</p>
<p>Прывітаць гасцей хацелі:</p>
<p>«О браты! Да нас здалёку</p>
<p>Вы прыехалі! Мы рады!»</p>
<p> </p>
<p>Перад самым уваходам</p>
<p>У вігвам яны паўкругам,</p>
<p>Люлькі курачы, сядзелі</p>
<p>У чаканні чужаземцаў,</p>
<p>Аж пакуль да іх не выйшаў</p>
<p>Госць, які ў адзенні чорным,</p>
<p>I звярнуўся з прывітаннем.</p>
<p>«Добра,— людзі адказалі.—</p>
<p>О браты, мы вельмі рады,</p>
<p>Што здалёк да нас прыйшлі вы!»</p>
<p> </p>
<p>Расказаў тады народу</p>
<p>Мудры госць, што быў прарокам</p>
<p>Белатварых чужаземцаў,</p>
<p>Аб святой Марыі Дзеве,</p>
<p>Аб яе славутым Сыне.</p>
<p> </p>
<p>Расказаў, што ў час далёкі</p>
<p>Сын славуты жыў на свеце,</p>
<p>На зямлі, як мы сягоння;</p>
<p>Як пасціў ён, як маліўся;</p>
<p>Як яго ліхія людзі</p>
<p>Ашукалі і распялі,</p>
<p>Як, пакінуўшы пакутны</p>
<p>Крыж, узняўся ён на неба.</p>
<p> </p>
<p>Людзі госцю адказалі:</p>
<p>«Мы твае пачулі словы,</p>
<p>Мы падумаць абяцаем</p>
<p>Аб тваім паведамленні.</p>
<p>О браты, мы вельмі рады,</p>
<p>Што здалёк сюды прыйшлі вы!»</p>
<p> </p>
<p>Потым людзі паўставалі,</p>
<p>Па вігвамах разышліся,</p>
<p>Каб усім пра чужаземцаў</p>
<p>Расказаць, каб знала вёска,</p>
<p>Што гасцей прыслаў з Усходу</p>
<p>Уладар Жыцця з наказам.</p>
<p> </p>
<p>Свет ахутаў цішынёю</p>
<p>Поўдзень душны і спякотны;</p>
<p>Навяваючы дрымоту,</p>
<p>Лес шумеў вакол вігвама,</p>
<p>Закалыхвала сваёю</p>
<p>Калыханкай Гітчы Гумі;</p>
<p>Стракатаў у лузе конік,</p>
<p>По-пок-кіна, аднастайна,</p>
<p>I, зняможаныя летняй</p>
<p>Духатою і спякотай,</p>
<p>Спалі госці Гаяваты.</p>
<p> </p>
<p>Дню гарачаму на змену</p>
<p>Крочыў свежы адвячорак,</p>
<p>Кідаў ён у лес, як пікі,</p>
<p>Сонца вострыя праменні,</p>
<p>Працінаў лясныя сховы</p>
<p>I густыя цені імі,</p>
<p>Па таемных дуплах шнырыў;</p>
<p>У вігваме сном спакойным</p>
<p>Спалі госці Гаяваты.</p>
<p> </p>
<p>I тады старой Накоміс</p>
<p>Гаварыў ледзь чутным шэптам</p>
<p>Гаявата, каб спакойны</p>
<p>Сон гасцей не патрывожыць:</p>
<p> </p>
<p>«Надышоў мой час, Накоміс,</p>
<p>Адыходжу я ў бацькоўскі</p>
<p>Край Ківайдзіна далёкі,</p>
<p>Да ягоных брам заходніх,</p>
<p>На парог яго ўладанняў.</p>
<p>А гасцей я пакідаю</p>
<p>На цябе, глядзі за імі,</p>
<p>Каб ні зло, ні страх, ні крыўда,</p>
<p>Ні ліхія падазрэнні</p>
<p>Іхніх сэрцаў не кранулі,</p>
<p>Каб было ўсяго даволі</p>
<p>Ім пад дахам Гаяваты!»</p>
<p> </p>
<p>I, пакінуўшы Накоміс,</p>
<p>Ён наведаўся суседзяў,</p>
<p>Са старымі, маладымі</p>
<p>Развітаўся, так сказаўшы:</p>
<p> </p>
<p>«Адыходжу, о народ мой,</p>
<p>Я ў далёкую дарогу;</p>
<p>Многа доўгіх зім і летаў</p>
<p>Праміне раней, чым зноў я</p>
<p>Гэты край змагу наведаць;</p>
<p>Але госці застаюцца;</p>
<p>Вы прыслухацца павінны</p>
<p>Да іх слоў, парад разумных,</p>
<p>Бо Жыцця Ўладар з Усходу</p>
<p>Нам прыслаў іх з добрай мэтай!»</p>
<p> </p>
<p>Ён на беразе спыніўся,</p>
<p>Азірнуўся і рукою</p>
<p>Памахаў на развітанне,</p>
<p>Потым з галькі Гаявата</p>
<p>На ваду спіхнуў пірогу,</p>
<p>Загадаўшы ёй: «На Захад!»</p>
<p>I пірога паляцела</p>
<p>Як страла па Гітчы Гумі.</p>
<p> </p>
<p>Падпаліла сонца неба</p>
<p>Вечаровае, як паліць</p>
<p>Войска стэп пры адыходзе;</p>
<p>Па паверхні Гітчы Гумі</p>
<p>Сонца след пралёг бясконцы,</p>
<p>Па якому, як па рэчцы,</p>
<p>Плыў на Захад Гаявата,</p>
<p>Плыў па полымі барвовым,</p>
<p>Плыў, ахутаны туманам,</p>
<p>Вечароваю смугою.</p>
<p> </p>
<p>Доўга людзі з узбярэжжа</p>
<p>За пірогай назіралі,</p>
<p>Як яна то вынырала</p>
<p>З хваль, то гінула ў тумане,</p>
<p>Быццам серп маладзіковы,</p>
<p>Што паволі патанае</p>
<p>За вячэрнім небасхілам.</p>
<p> </p>
<p>Зашумеў на развітанне</p>
<p>Цёмны лес: «О Гаявата!»</p>
<p>Хвалі ўсхліпвалі, і бераг</p>
<p>Уздыхаў: «О Гаявата,</p>
<p>Ты бывай, бывай навекі!»</p>
<p>Чапля шызая Шух-шух-га</p>
<p>Галасіла на балоце:</p>
<p>«Ты бывай, о Гаявата!»</p>
<p>I развітваліся доўга</p>
<p>Людзі з ім: «О Гаявата!</p>
<p>Ты бывай, бывай навекі!»</p>
<p> </p>
<p>Так у полымі заходнім,</p>
<p>За смугою вечаровай</p>
<p>Знік любімы Гаявата</p>
<p>У вятроў прытулку вечным —</p>
<p>У Ківайдзіна ўладаннях,</p>
<p>Адышоўшы назаўсёды</p>
<p>Да Паселішча Шчаслівых,</p>
<p>У далёкі край Паніма!</p>
<p> </p>
<h3><a id="chapter25"></a>Слоўнік індзейскіх слоў, якія сустракаюцца ў паэме і патрабуюць дадатковага тлумачэння</h3>
<p> </p>
<p>Адамін — суніцы.</p>
<p>Бэм-Вава — гул грымот.</p>
<p>Вабаса — трус, поўнач.</p>
<p>Ваганомін — крык гора.</p>
<p>Вампум — паясы і іншае ўпрыгожанне з ракавін.</p>
<p>Ваўбік — уцёс, скала.</p>
<p>Вагэмін — цвіль на маісавых пачатках.</p>
<p>Гітчы Гумі — Верхняе возера.</p>
<p>Ішкуда — камета, агонь.</p>
<p>Йенадзізі — франт, фарсун.</p>
<p>Ківайдзін — паўночна-заходні вецер.</p>
<p>Ко — не.</p>
<p>Кэйбіен — заходні вецер.</p>
<p>Мандамін — маіс.</p>
<p>Мінага — чарніцы.</p>
<p>Мінамоні — дзікі рыс.</p>
<p>Міні-вава! — шорах дрэў.</p>
<p>Міскадзіт — кветка «След белага».</p>
<p>Мішэ-Моква — Вялікі Мядзведзь.</p>
<p>Мішэ-Нама — Вялікі Асетр.</p>
<p>Месяц кароткай начы — красавік.</p>
<p>Месяц Лістапада — верасень.</p>
<p>Месяц Лісцяў — май.</p>
<p>Месяц Лыж — лістапад.</p>
<p>Месяц Суніц — чэрвень.</p>
<p>Мускадэ — луг, даліна.</p>
<p>Мэдвэй-ошка! — плёскат вады.</p>
<p>Мэшынова — прыслужнік.</p>
<p>Нама — асетр.</p>
<p>Ноза — бацька.</p>
<p>Нэга Воджу — дзюны Верхняга возера.</p>
<p>Нэшка — зірні!</p>
<p>Онэвэ! — прачніся!</p>
<p>Паніма — замагільны свет.</p>
<p>Пібаан — зіма.</p>
<p>Пішнэкэ — казаркі.</p>
<p>Погак — смерць.</p>
<p>Пагэвоган — паліца, булава.</p>
<p>Пок-Уэджыс — пігмеі.</p>
<p>Сэгвон — вясна.</p>
<p>Уг! — так.</p>
<p>Шагадайя — баязлівец.</p>
<p>Ша-ша — мінулае.</p>
<p>Шавэн-нэмэшын — пашкадуй.</p>
<p>Шынгебіс — чырок.</p>
<p>Шышэбвэг — качаняткі (фігурка ў гульні ў косці).</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Выдавецтва "Беларусь", Мінск, 1969<br/>

   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>