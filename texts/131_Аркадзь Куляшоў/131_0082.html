<div class="container">
<div class="book-utils">
<div id="qrcode"></div>
<a href="/Michail_Lermantau/Kali_pierada_mnoj_strakataju_carhoj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: «Калі перада мной стракатаю чаргой...» -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>«Калі перада мной стракатаю чаргой...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<div class="EPIGRAPH">
<p>1-га Студзеня</p>
</div>
<div class="CLEAR"></div>
<p> </p>
<p>Калі перада мной стракатаю чаргой</p>
<p>Вальсуе, кружыцца сукенак тлумны рой</p>
<p>      Відовішчам жахлівай казкі,</p>
<p>Пад дзікі шэпт размоў, халодны бляск вачэй</p>
<p>Не вобразы людзей мільгаюць, а хутчэй</p>
<p>      Прыстойнасці бяздушнай маскі,</p>
<p> </p>
<p>Калі кранаюцца халодных рук маіх</p>
<p>З нядбайнай смеласцю красуняў гарадскіх</p>
<p>      Даўно нетрапяткія рукі, —</p>
<p>І, не захоплены святочнай мішурой,</p>
<p>Я мары даўнія лаўлю душой сваёй,</p>
<p>      Былых гадоў святыя гукі.</p>
<p> </p>
<p>А як здараецца на нейкі момант мне</p>
<p>Забыцца, — памяццю ў былое, нібы ў сне,</p>
<p>      Лячу я птушкай раскаванай;</p>
<p>І бачу я сябе шчаслівым хлапчуком,</p>
<p>І родны бачу кут: высокі панскі дом</p>
<p>      І сад з цяпліцай зруйнаванай;</p>
<p> </p>
<p>Пад сеткаю травы зялёнай спіць ставок,</p>
<p>А за стаўком сяло дыміцца — і здалёк</p>
<p>      Туман плыве па-над палямі.</p>
<p>Іду я ў цёмны парк; і сонца праз кусты</p>
<p>Апошні шле прамень, і жоўтыя лісты</p>
<p>      Шумяць нясмела пад нагамі.</p>
<p> </p>
<p>І грудзі дзіўнаю сціскаюцца тугой,</p>
<p>Я плачу і люблю, я думаю аб ёй;</p>
<p>      Люблю я мар сваіх стварэнне</p>
<p>З вачамі поўнымі блакітнае красы,</p>
<p>З усмешкай свежаю, як ранішняй расы</p>
<p>      За гаем светлае зіхценне.</p>
<p> </p>
<p>Так мар уладаром, не лічачы гадзін,</p>
<p>Я — адзіноты сын, не раз сядзеў адзін,</p>
<p>      І памяць тых хвілін маркотных</p>
<p>Жыве пад бураю сумненняў, дум цяжкіх,</p>
<p>Як выспа свежая сярод пустынь марскіх</p>
<p>      Цвіце ў прасторах іх вільготных.</p>
<p> </p>
<p>Калі ж, абуджаны, падман я пазнаю,</p>
<p>І мару зноў натоўп спалохае маю,</p>
<p>      На баль някліканую госцю,</p>
<p>О, як я ўсім хачу збянтэжыць слых і зрок,</p>
<p>Як выклік, кінуўшы жалезны свой радок,</p>
<p>      Абліты горыччу і злосцю!..</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>