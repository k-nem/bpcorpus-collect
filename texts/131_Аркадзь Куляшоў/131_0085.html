<div class="container">
<div class="book-utils">
<div id="qrcode"></div>
<a href="/Michail_Lermantau/Pamiaci_A_I_Adojeuskaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Памяці А. І. Адоеўскага -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Памяці А. І. Адоеўскага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>1</p>
<p>Я знаў яго — блукалі сярод гор</p>
<p>Усходніх з ім мы... і тугу выгнання</p>
<p>Дзялілі там; зноў родны свой прастор</p>
<p>Убачыў я; часы выпрабавання</p>
<p>Мінуліся законнаю чаргой;</p>
<p>А ён не дачакаўся далі роднай:</p>
<p>Пад беднаю палаткаю паходнай</p>
<p>Хваробай лютай скошаны, з сабой</p>
<p>Забраў ён у труну лятучы рой</p>
<p>Нявыспеўшых натхненняў, хваляванняў,</p>
<p>Няздзейсненых надзей і горкіх шкадаванняў…</p>
<p> </p>
<p>2</p>
<p>Радзіўся ён для тых надзей святых,</p>
<p>Паэзіі і шчасця... нецярплівы —</p>
<p>З пялюшак рана вырваўся сваіх</p>
<p>І кінуў сэрца ў вір жыцця шумлівы,</p>
<p>І свет не дараваў — і лёс не ўзнёс!</p>
<p>Але пранёс ён па шляхах пакутных</p>
<p>Сярод людзей, сярод пустынь бязлюдных</p>
<p>Сардэчнасць пачуцця, праўдзівасць слёз,</p>
<p>Не згаслі вочы колеру нябёс,</p>
<p>І ён не страціў шчырасці дзіцячай</p>
<p>І веры ў род людскі, што будзе жыць іначай.</p>
<p> </p>
<p>3</p>
<p>Ніхто з сяброў не крочыў за труной...</p>
<p>Мір сэрцу мужнаму, мой любы Саша!</p>
<p>Укрытае чужых палёў зямлёй,</p>
<p>Хай ціха спіць яно, як дружба наша</p>
<p>У могільніку памяці маёй.</p>
<p>Памёр ты, як і многія, — без шуму,</p>
<p>Ды з цвёрдасцю. Запозненую думу</p>
<p>Тваё чало таіла перад тым,</p>
<p>Як вочы змрок ахутаў назусім.</p>
<p>І тое, што сказаў ты ў час журботны,</p>
<p>З прысутных зразумець не мог тады ніводны.</p>
<p> </p>
<p>4</p>
<p>Што ты сказаў?.. Вітаў свой родны край,</p>
<p>Ці можа ўспамінаў сяброў імёны,</p>
<p>Альбо, перамагаючы адчай,</p>
<p>Цяжкой хваробе пасылаў праклёны,</p>
<p>Хто скажа нам! Апошніх тых хвілін</p>
<p>Глыбокае і горкае значэнне</p>
<p>Загублена... Задум і спраў здзяйсненне</p>
<p>І летуценне зніклі ў міг адзін,</p>
<p>Як цені вечаровыя хмарын:</p>
<p>Ледзь выплывуць, іх вецер зноў зганяе...</p>
<p>Куды яны, чаго? — адкуль? — хто іх спытае...</p>
<p> </p>
<p>5</p>
<p>І гіне ў небе іхні след, як сон</p>
<p>Дзіцячай закаханасці маркотнай,</p>
<p>Як мары хлапчука, якія ён</p>
<p>Не давяраў прыязнасці пяшчотнай!..</p>
<p>Такой бяды!.. Сярод сыноў сваіх</p>
<p>Хай свет твайго не ўспомніць існавання:</p>
<p>Нашто табе вянкі яго прызнання</p>
<p>І церні дзікія паклёпаў злых?</p>
<p>Не быў ты служкай спраў яго пустых,</p>
<p>Яго ланцуг адкінуўшы здрадлівы:</p>
<p>Любіў ты мора шум і сіні стэп маўклівы</p>
<p> </p>
<p>6</p>
<p>І змрочных гор зубчастыя хрыбты...</p>
<p>Там, дзе твая згубілася магіла,</p>
<p>Усё, чаму ў жыцці быў рады ты,</p>
<p>Дзівосна доля ў горкі час злучыла.</p>
<p>Маўклівы стэп сінее, і вянком</p>
<p>Яго Каўказ суровы абкружае;</p>
<p>Над морам ён, пахмуры, спачывае,</p>
<p>Як волат, што схіліўся над шчытом,</p>
<p>Прыслухаўшыся да вячыстай далі,</p>
<p>А мора Чорнае шуміць і гоніць хвалі.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>