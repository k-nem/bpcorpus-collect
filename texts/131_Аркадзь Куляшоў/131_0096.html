<div class="container">
<div class="book-utils">
<div id="qrcode"></div>
<a href="/Alaksandar_Puskin/Damok_u_Kalomnie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD LangOrig: rus -->
<!-- HEADER_FIELD OriginalCreationYear: 1830 -->
<!-- HEADER_FIELD SectionAuthor: Паэмы -->
<!-- HEADER_FIELD Title: Дамок у Каломне -->
<!-- HEADER_FIELD Translation: Аркадзь Куляшоў -->
<!-- HEADER_FIELD Uploaded: 2018-05-24T08:00:00 -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Дамок у Каломне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>I</p>
<p>Чатырохстопны ямб мне нудны стаў:</p>
<p>Ім кожны піша. Час бы на забаву</p>
<p>Яго пакінуць хлапчукам. Жадаў</p>
<p>Даўным-даўно я ўзяцца за актаву.</p>
<p>А сапраўды: я пэўна б саўладаў</p>
<p>З трайным сугуччам. Рынуся па славу!</p>
<p>Бо рыфмы проста ўсе са мной жывуць;</p>
<p>Хай дзве ідуць, а трэцюю вядуць.</p>
<p> </p>
<p>II</p>
<p>А каб ім шлях адкрыць шырокі, вольны</p>
<p>На дзеясловы свой дазвол я дам…</p>
<p>Хоць дзеяслоўнай рыфмаю няумольна</p>
<p>Мы грэбуем. Чаму? Самім няўцям.</p>
<p>Папісваў так Шыхматаў багамольны;</p>
<p>І так па бальшыне пішу я сам.</p>
<p>Навошта? раз мы голыя на словы,</p>
<p>Я дзеясловы ў рыфмы браць гатовы.</p>
<p> </p>
<p>III</p>
<p>Іх не пачну пыхліва бракаваць,</p>
<p>Як рэкрутаў, што не ўзялі здароўя,</p>
<p>Ці коней тых за іх благую стаць...</p>
<p>А падбіраю злучнікі, прыслоўі;</p>
<p>Я з дробнай свалаты вярбую раць.</p>
<p>Мне трэба рыфмы; ўсе гарнуць гатоў я,</p>
<p>Увесь хоць слоўнік; што ні склад, салдат —</p>
<p>Усім у строй: у нас жа не парад.</p>
<p> </p>
<p>IV</p>
<p>Ну, блаславіўшыся,— да перамогі!</p>
<p>Жаночыя, мужчынскія склады.</p>
<p>Раўняйцеся, струнчэй цягніце ногі</p>
<p>Па трое ўсе ў актавіны рады!</p>
<p>Не бойцеся, адбор не будзе строгі;</p>
<p>Вальней трымайся, не збаўляй хады,</p>
<p>А там ужо мы звыкнем, дзякуй Богу,</p>
<p>І выедзем на роўную дарогу.</p>
<p> </p>
<p>V</p>
<p>Як весц весела свае радкі</p>
<p>Пад лічбамі, парадкам, строй за строем,</p>
<p>Не дазваляць раскінуцца у бакі,</p>
<p>Як войску, ў пух рассыпанаму боем!</p>
<p>Тут склад любы, ўпашанены такі,</p>
<p>Тут кожны верш глядзіць сабе героем,</p>
<p>А вершатворца ... з кім жа роўны ён?</p>
<p>Ёй Тамерлан ці сам Напалеон.</p>
<p> </p>
<p>VI</p>
<p>Крыху спачнём на гэтай кропцы самі,</p>
<p>Што? перастаць альбо пусціць на пe?..</p>
<p>Я ў пяцістопніку, ў радку з краямі</p>
<p>Люблю цэзуру па другой стапе.</p>
<p>Іначай верш — на купіне ці ў яме.</p>
<p>І хоць ляжу цяпер на канапе,</p>
<p>Мне ўсё здаецца, што ў шалёным гудзе</p>
<p>Трасуць калёсы па замерзлай грудзе.</p>
<p> </p>
<p>VII</p>
<p>Такой бяды! Не толькі ж дзень пры дні</p>
<p>Хадзіць гранітам неўскім ці на балі</p>
<p>Вашчыць паркет ці мчацца на кані</p>
<p>Ў кіргізскі стэп. Пайду паціху ў далі</p>
<p>Развагу станцый чуць у цішыні,</p>
<p>Бо кажуць жа аб тым арыгінале,</p>
<p>Які, не кормячы, на рысаку</p>
<p>З Масквы прыехаў на Няву-раку.</p>
<p> </p>
<p>VIII</p>
<p>Скажу, рысак! Парнаскі інаходзец</p>
<p>Яго не перагнаў бы. Ды Пегас</p>
<p>Стары, збяззубеў. Ім прабіты бродзец</p>
<p>Засмяг. І крапівой парос Парнас;</p>
<p>Жыве ў адстаўцы Феб, а карагодзец</p>
<p>Бабулек-музаў больш не цешыць нас.</p>
<p>І табар свой з класічных аблачынак</p>
<p>Мы перанеслі на тлумлівы рынак.</p>
<p> </p>
<p>IХ</p>
<p>Сядзь, муза: рукавом да рукава,</p>
<p>Пад лаўку ножкі! Выструніся, спінка!</p>
<p>Цяцер пачнём. – Жыла-была ўдава,</p>
<p>Таму год восем, кволая націнка,</p>
<p>З АДНОЙ дачкою, Каля Пакрава</p>
<p>Стаяла іх ціхманая хацінка</p>
<p>За самай будкай. Як цяпер відны</p>
<p>Святліца, ганак, дзверы, тры акны.</p>
<p> </p>
<p>Х</p>
<p>Тры дні назад заходзіў са двара я</p>
<p>З адным знаёмым перад вечарком.</p>
<p>Не ўсцешыць вока больш хацінка тая,</p>
<p>Там узвялі трохпавярховы дом.</p>
<p>Згадаліся нявеста і старая,</p>
<p>Што тут былі сядзелі пад акном.</p>
<p>Пра час той, маладзейшы быў калі я,</p>
<p>Падумалася... ці яны жывыя?</p>
<p> </p>
<p>XI</p>
<p>Мне стала сумна: на высокі дом</p>
<p>Глядзеў я скоса. Каб пажар іклата</p>
<p>У гэты час яго спавіў кругом,</p>
<p>Майму б злюцеламу пагляду свята</p>
<p>Тварыў бы ён. Бывае, дзіўным сном</p>
<p>Запоўніць сэрца; і лухты багата</p>
<p>У голаў лезе, аж займае дух,</p>
<p>Калі ідзеш адзін ты, а ці ўдвух.</p>
<p> </p>
<p>XII</p>
<p>Шчаслівы той, хто душы словам зрушыць,</p>
<p>Трымае думку ў ланцугах сваю,</p>
<p>Хто ў сэрцы прысыпае альбо душыць</p>
<p>Імгненна прашыпелую змяю;</p>
<p>Ды балбатлівага натоўп аглушыць,</p>
<p>Як вызвера... Я воды Леты п’ю,</p>
<p>Не па душы мне сумная дыета.</p>
<p>Зрабіце ласку мне, пакіньма гэта!</p>
<p> </p>
<p>XIII</p>
<p>Старая (да апошняга штрышка</p>
<p>Карціна Рэмбранта згадаць павінна) –</p>
<p>Каптурык, акуляры. Ды дачка</p>
<p>Была, дальбог, прыгожая дзяўчына;</p>
<p>А вочы, бровы — што ўначы рака,</p>
<p>Бялелася галубкаю нявінна;</p>
<p>Быў густ адукаваны ў ёй. Яна</p>
<p>Чытала часта творы Эміна.</p>
<p> </p>
<p>XIV</p>
<p>Таксама граць умела на гітары,</p>
<p>Спявала: Стогне шызы галубок,</p>
<p>Ці Выйду я, ці нешта з даўняй мары.</p>
<p>Ўсё, што ля печкі ў зімны вечарок</p>
<p>Ці нуднай восенню пры самавары,</p>
<p>А ці вясной, абходзячы лясок,</p>
<p>Спявае руская дзяўчына глуха,</p>
<p>Як музы нашы, сумная пяюха.</p>
<p> </p>
<p>XV</p>
<p>Фігурна ці даслоўна: ўсёй сям’ёй,</p>
<p>Ад фурмана да першага паэта,</p>
<p>Пяём паныла. Сумны сковыт той</p>
<p>Ёсць рускі спеў. Вядомая прыкмета!</p>
<p>Пачаўшы за здароўе, за ўпакой</p>
<p>Звядзём якраз. Самотнасцю сагрэта</p>
<p>Гармонія і нашых муз і Еў.</p>
<p>Ды па душы нам жаласны напеў.</p>
<p> </p>
<p>XVI</p>
<p>Параша (значыць, прыгажуня наша)</p>
<p>Умела гладзіць, плесці, шыць і праць;</p>
<p>Адна ў гасподзе ўсёй была Параша,</p>
<p>Даручана было ёй рахаваць,</p>
<p>Пры ёй кіпела грэчневая каша</p>
<p>(У важнай працы ўмела памагаць</p>
<p>Кухарка Фёкла ёй, старая тая,</p>
<p>Што слыху й нюху і не памятае).</p>
<p> </p>
<p>XVII</p>
<p>Старая маці болей пад акном</p>
<p>Сядзела ўсё; панчоху ўдзень вязала,</p>
<p>А ўвечар, за маленечкім сталом</p>
<p>Расклаўшы карты, варжбу ўсчынала.</p>
<p>Між тым дачка ўвесь аббягала дом,</p>
<p>То ля акна, то на двары мільгала</p>
<p>І, хто б ні йшоў, ні ехаў навакол,</p>
<p>Убачыць паспявала (зоркі пол!).</p>
<p> </p>
<p>XVIII</p>
<p>Зімою аканіцы спалі рана</p>
<p>Ды ўлетку у доме да начы ажно</p>
<p>Было ўсё насцеж. Бледная Дыяна</p>
<p>Глядзела доўга дзеўчыне ў акно.</p>
<p>(Без гэтага ніводнага рамана</p>
<p>Няма ў нас, так заведзена даўно!)</p>
<p>Было, даўно храпла ўжо маці смела,</p>
<p>Ну а дачка – на поўню ўсё глядзела</p>
<p> </p>
<p>ХІХ</p>
<p>І слухала курняўканне катоў —</p>
<p>Спаткання знак нясціплы ў ночы цёмнай,</p>
<p>Крык варты, бой гадзіннікаў — і зноў</p>
<p>Нікога. Ноч над мірнаю Каломнай</p>
<p>Сцішэлая. Зрэдчас мільгнуць з дамоў</p>
<p>Два цені. Ёй пачуць дзяўчыны томнай</p>
<p>Было няцяжка сэрца, як яно</p>
<p>Штурхалася ў тугое палатно.</p>
<p> </p>
<p>XX</p>
<p>З ёй штонядзелі, летам і зімою,</p>
<p>Ішла ўдава маліцца Пакраву</p>
<p>І станавілася перад юрмою</p>
<p>Ля крыласа налева. Я жыву</p>
<p>Цяпер не там, ды мараю былою</p>
<p>Люблю ляцець, заснуўшы наўяву,</p>
<p>Ў Каломну — і ў нядзелю ў наталенне</p>
<p>Там слухаць рускае богаслужэнне.</p>
<p> </p>
<p> </p>
<p> </p>
<p> </p>
<p> </p>
<p>Туды, я помню, ездзіла заўжды</p>
<p>Графіня… (звалі як, не ў гэтым справа)</p>
<p>Багатая была не на гады;</p>
<p>Заходзіла ў царкву, як тая слава,</p>
<p>Малілася так горда, і тады,</p>
<p>Бывала, грэшны, ўсё гляджу направа,</p>
<p>Ўсё на яе. Параша перад ёй</p>
<p>Здавалася, бядачка, сіратой.</p>
<p> </p>
<p>XXII</p>
<p>Падчас графіня на яе няснотна</p>
<p>Кідала зірк свой важны. Ды яна</p>
<p>Маліла Бога ціха і гаротна</p>
<p>І ў смутку заставалася адна.</p>
<p>Пакора ў ёй адбілася пяшчотна;</p>
<p>Графіня ж акуналася да дна</p>
<p>Ў сябе самую, ў чарах моды новай</p>
<p>Жыла ў красе халоднай і суровай.</p>
<p> </p>
<p>XXIII</p>
<p>Была як стылы ідэал уяў</p>
<p>Пыхлівасці. Яго б вы ў ёй пазналі;</p>
<p>Ды праз халоднасць гэту я чытаў</p>
<p>Аповесць іншую: самоты, жалі,</p>
<p>Пакора скаргаў... Іх я разглядаў</p>
<p>Яны мой зірк міжволі захаплялі…</p>
<p>Графіня ж гэта ведаць не магла</p>
<p>І, пэўна, ў спіс ахвяр мяне ўвяла.</p>
<p> </p>
<p>XXIV</p>
<p>Яна, пакутніца, хоць маладая</p>
<p>І гожая была, хоць і жыла</p>
<p>Ў раскошы пестаў; хоць была нязлая</p>
<p>Фартуна з ёй; хоць мода ёй дала</p>
<p>Свой фіміям, — яна была ў адчаі.</p>
<p>Сто раз шчаснейшай за яе была,</p>
<p>Чытач мой, новая знаёмка ваша</p>
<p>Прасцячка, добрая мая Параша.</p>
<p> </p>
<p>XXV</p>
<p>Каса змяёй, грабеньчык веташком,</p>
<p>Як змейкі, сукры з-за вушэй звісалі,</p>
<p>Касыначка крыж-накрыж ці вузлом,</p>
<p>На тонкай шыі воскаўкі каралі –</p>
<p>Няхтры ўбор; ды за яе акном</p>
<p>Гвардзейцы-чарнавусы гарцавалі,</p>
<p>Дзяўчына ўмела так прывабіць іх</p>
<p>Без дапамогі ўбораў дарагіх.</p>
<p> </p>
<p>XXVI</p>
<p>Каго з іх сэрцам выбрала гарачым,</p>
<p>А ці да ўсіх як ёсць яна была</p>
<p>З душой халоднаю? Ніжэй пабачым,</p>
<p>Пакуль жа мірнае жыццё вяла,</p>
<p>Не думала пра баль, Парыж, аж з плачам,</p>
<p>І ні пра двор (хоць пры двары жыла</p>
<p>Яе сястра дваюрадная, Вера</p>
<p>Іванаўна, палова гоффур’ера).</p>
<p> </p>
<p>XXVII</p>
<p>Ды гора ўраз наведала іх дом</p>
<p>Шчыруха, ледзь прыйшоўшы з лазні паркай,</p>
<p>Злягла. Дарэмна чаем, і віном,</p>
<p>І воцатам, і мятнаю прыпаркай</p>
<p>Абходжвалі. Перад калядным днём</p>
<p>Сканала ўночы. З беднаю кухаркай</p>
<p>Рассталіся. І ў той жа дзень прыйшлі,</p>
<p>Труну на Охце аддалі зямлі.</p>
<p> </p>
<p>XXVIII</p>
<p>Па ёй тужылі ўсе, але найболей</p>
<p>Кот Васька. Потым удава мая</p>
<p>Падумала, што два, тры дні спатолі</p>
<p>Жыць можна без кухаркі, ды ніяк</p>
<p>Аддаць свой стол няможна боскай волі.</p>
<p>Дачку паклікала: «Параша!» — «Я!» —</p>
<p>«Дзе ўзяць кухарку? Можа, што суседка</p>
<p>Параіць. Танныя цяпер так рэдка». —</p>
<p> </p>
<p>XXIX</p>
<p>«Прачую, мамачка». І выйшла вон,</p>
<p>Захутана. (Зіма стаяла грозна.</p>
<p>І снег рыпеў, і сіні небазвон</p>
<p>У зорках без аблокаў ззяў марозна).</p>
<p>Дачку ўдава чакала доўга; сон</p>
<p>Яе хіліў паціху; стала позна.</p>
<p>Калі Параша сцішана ўвайшла,</p>
<p>Сказаўшы: «Вось кухарку прывяла».</p>
<p> </p>
<p>XXX</p>
<p>За ёю ўслед, нясмелая такая,</p>
<p>Ў кароценькай спаднічцы акурат,</p>
<p>Высокая, на выгляд неблагая.</p>
<p>Ішла дзяўчына, сцішыўшы пагляд,</p>
<p>Хвартух распростваючы, стала з краю.</p>
<p>«А возьмеш што?» — старая наўпапад</p>
<p>Спытала. «Ўсё, што будзе вам заўгодна», —</p>
<p>Сказала тая сціпла і свабодна.</p>
<p> </p>
<p>XXXI</p>
<p>Быў па душы ўдаве яе адказ.</p>
<p>«А як завуць?» — «А Маўрай».— «Ну, Маўруша,</p>
<p>Жыві, мой свет, апорай будзь у нас;</p>
<p>Ганяй мужчын. Нябожчыца Фяклуша</p>
<p>Служыла дзесяць год, а хоць бы раз</p>
<p>Нявернасцю нам зажурыла душы.</p>
<p>Хадзі за мной і за маёй дачкой,</p>
<p>Шчыруй; вядзі рахункі з галавой».</p>
<p> </p>
<p>XXXII</p>
<p>Мінаюць дні. Кухаркай пахваліцца</p>
<p>Не могуць. Можа ці пераварыць,</p>
<p>Ці перасмажыць, то ляціць паліца</p>
<p>З пасудай; ёй каб што перасаліць.</p>
<p>А сядзе шыць — іголку ўзяць баіцца;</p>
<p>Хоць дакараюць, а яна маўчыць;</p>
<p>Паўсюль ва ўсім хоць нечым, а падгадзіць.</p>
<p>Параша б’ецца, а ніяк не зладзіць.</p>
<p> </p>
<p>XXXIII</p>
<p>А на абедню, рана ўстаючы,</p>
<p>Пайшлі з дачкою маці. Засталася</p>
<p>Маўруша дома, бо ў яе ўначы</p>
<p>Балелі зубы; ледзьве валаклася;</p>
<p>Карыцы мела клопат натаўчы, —</p>
<p>Пірожнае спячы яна ўзялася.</p>
<p>Яе пакінулі; але ў царкве</p>
<p>Раптоўна стала боязна ўдаве.</p>
<p> </p>
<p>XXXIV</p>
<p>Падумала: «Ў Маўрушы не парою</p>
<p>Язык стаў на пірожанае лас.</p>
<p>Пірожніца, дальбог, глядзіць лісою!</p>
<p>Задумала няйнакш абкрасці нас</p>
<p>Ды шмыгануць. Вось будзем з навіною</p>
<p>На свята! Нас міні, нядобры час».</p>
<p>Ад думак тых старая абмірала</p>
<p>І ўрэшце не стрымалася, сказала:</p>
<p> </p>
<p>XXXV</p>
<p>«Стой тут, Параша. Я схаджу дамоў;</p>
<p>Мне боязна». Дачка не разумела,</p>
<p>Чаго ёй страшна. З паперці далоў</p>
<p>Ледзь-ледзь мая старая не зляцела;</p>
<p>Дрыжэла сэрца, біла ў скроні кроў.</p>
<p>Прыйшла ў хацінку, ў кухню паглядзела, —</p>
<p>Няма Маўрушы. Да сябе ў пакой</p>
<p>Зайшла — і што ж? бяда! о божа мой!</p>
<p> </p>
<p>XXXVI</p>
<p>Перад Парашыным люстэркам смела</p>
<p>Кухарка брылася. Што ж з удавой?</p>
<p>«Ах, ах!» — і чмяк. Разгублена глядзела</p>
<p>Кухарка, і з намыленай шчакой</p>
<p>Цераз старую (тая ўхаладзела)</p>
<p>На ганак цераз сенцы проста скок,</p>
<p>І, захінуўшы твар, хутчэй наўцёк.</p>
<p> </p>
<p>XXXVII</p>
<p>Абедня скончана, прыйшла Параша.</p>
<p>«Што, мамачка?» — «Ах, Пашачка мая!</p>
<p>Маўрушка...» — «Што, што з ёй?» — «Кухарка наша…</p>
<p>Апомніцца дасюль не ў сіле я...</p>
<p>У мыле... за люстэркам...» — «Воля ваша,</p>
<p>Не зразумець нічога мне ніяк;</p>
<p>Маўруша дзе?» — «Ах, чую крокаў пошчак!</p>
<p>Яна тут брылася!.. як мой нябожчык!»</p>
<p> </p>
<p>XXXVIII</p>
<p>Ці рдзелася Параша — вось сакрэт,</p>
<p>Сказаць вам я не ўмею; ды Маўрушкі</p>
<p>З таго як не было — прастыў і след!</p>
<p>Пайшла, не ўзяўшы платы ні панюшкі,</p>
<p>Устроіць не паспеўшы важных бед.</p>
<p>У краснае дзяўчыны і ў шчырушкі</p>
<p>Хто заступіў Маўрушу? Не чуваць,</p>
<p>Таму і паспяшаю завяршаць.</p>
<p> </p>
<p>XXXIX</p>
<p>«Як, тут і ўсё? жартуеце!» — «Ні троху», —</p>
<p>«Дык вось куды актавы нас вялі!</p>
<p>Нашто такую паднялі трывогу,</p>
<p>Склікалі раць і з пахвальбой ішлі?</p>
<p>Зайздросную ж абралі вы дарогу!</p>
<p>Няўжо прадметаў іншых не знайшлі?</p>
<p>Ды ці няма ў вас павучаць хацення?» —</p>
<p>«Няма... ці ёсць: хвіліначку цярпення.</p>
<p> </p>
<p>XL</p>
<p>Вось вам мараль: на розум мой, чаму</p>
<p>Наймаць за так кухарку недарэчна;</p>
<p>Мужчынам нарадзіўся хто, таму</p>
<p>Насіць спадніцу дзіўна й небяспечна,</p>
<p>Бо давядзецца ж некалі яму</p>
<p>Брыць бараду сабе, а гэта спрэчна</p>
<p>З прыродай дамскай... І ўсяго таго,</p>
<p>Што ты з расказу выціснеш майго».</p>
<p> </p>
<p>1830</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>