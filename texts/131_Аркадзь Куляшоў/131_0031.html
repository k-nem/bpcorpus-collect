<div class="container">
<div class="book-utils">
<div id="qrcode"></div>
<a href="/Arkadz_Kulasou/Maci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1943 -->
<!-- HEADER_FIELD FirstPublicationYear: 1943 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Маці -->
<!-- HEADER_FIELD Title2: Народная балада -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Маці</h2>
<h2 class="title2">Народная балада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На бітву крывавую сына праводзіўшы з хаты,</p>
<p>На шчасце і ўдачу пасеяла маці зярняты.</p>
<p>Калі дачакаецца маці з тых зерняў усходу,</p>
<p>Сын прыйдзе з паходу,</p>
<p>Са славаю прыйдзе з паходу.</p>
<p> </p>
<p>Дарэмна ўздыхала,</p>
<p>Чакала</p>
<p>І шчасця, і долі, -</p>
<p>Упалі зярняты</p>
<p>На камень шчарбаты</p>
<p>У полі.</p>
<p> </p>
<p>Дарэмна здалёку</p>
<p>Паўнюткія вёдры цягала,</p>
<p>Той камень у спёку</p>
<p>Вадой і слязьмі палівала.</p>
<p> </p>
<p>Да кроплі іх выпіў задымлены</p>
<p>Камень пякельны:</p>
<p>Два леты кіпелі на ім яны,</p>
<p>Як на патэльні.</p>
<p> </p>
<p>Ля каменя ўпала</p>
<p>Цярплівая маці ў знямозе,</p>
<p>У роспачы скардзіцца стала</p>
<p>Знаёмай дарозе:</p>
<p>«Пачуй мае словы,</p>
<p>Улашчы свой камень суровы,</p>
<p>За гэта вярбою</p>
<p>Гатова я стаць над табою.</p>
<p>Твайго пешахода</p>
<p>Я ў засень ад спёкі б хавала,</p>
<p>У час непагоды</p>
<p>Ад бур і дажджоў засланяла;</p>
<p>Старымі рукамі</p>
<p>Твой дол падмятала б штодня я.</p>
<p>Улашчы свой камень,</p>
<p>Дарога мая палявая».</p>
<p> </p>
<p>Сказала дарога ёй:</p>
<p>«Скардзішся, маці,</p>
<p>Дарма ты,</p>
<p>Не ўзыдуць зярняты,</p>
<p>Бо ўпалі на камень шчарбаты.</p>
<p>Не першая ты</p>
<p>Каля камня заходзішся з жалю,</p>
<p>Не раз на ім сеялі, але ні разу не жалі.</p>
<p>На нашыя нівы</p>
<p>Яго закацілі чужынцы;</p>
<p>Чужы і маўклівы,</p>
<p>Даўно ён ляжыць пры гасцінцы.</p>
<p>З-за Буга яго</p>
<p>Закацілі і кінулі ў полі,</p>
<p>Каб сына свайго</p>
<p>Не даждалася маці ніколі.</p>
<p>Не ўзыдуць зярняты</p>
<p>Ні ўвосень на ім, ні вясною,</p>
<p>Пакуль ён не стане зямлёю,</p>
<p>Закляты табою».</p>
<p> </p>
<p>З дарогі ўставала</p>
<p>І каменю маці казала:</p>
<p>«Вады табе мала</p>
<p>І матчыных слёз табе мала,</p>
<p>Цяпер я крывёю</p>
<p>Сваёю</p>
<p>Цябе праклінаю:</p>
<p>Ты станеш зямлёю,</p>
<p>А каменем стану сама я».</p>
<p> </p>
<p>І тройчы такою</p>
<p>Кляцьбою</p>
<p>Той камень пракляла.</p>
<p>Стаў камень зямлёю,</p>
<p>Сама ж яна каменем стала.</p>
<p> </p>
<p>На камні былым пры дарозе</p>
<p>Ўзыходзяць зярняты.</p>
<p>Вяртаецца сын па дарозе</p>
<p>З паходу дахаты.</p>
<p> </p>
<p><i>1943</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>