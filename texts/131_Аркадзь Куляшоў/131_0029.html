<div class="container">
<div class="book-utils">
<div id="qrcode"></div>
<a href="/Arkadz_Kulasou/Majo_serca_u_bary.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 15.06.1954 -->
<!-- HEADER_FIELD FirstPublicationYear: 1954 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маё сэрца ў бары -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Маё сэрца ў бары</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Кожны мае свой бор,</p>
<p>родны бор на зямлі,</p>
<p>Бор, дзе мары,</p>
<p>як гордыя сосны, раслі.</p>
<p> </p>
<p>Дзе шугалі яны</p>
<p>ўпершыню над зямлёй</p>
<p>Пры начлежным агні</p>
<p>на паляне лясной,</p>
<p> </p>
<p>Дзе будзіла зязюля іх</p>
<p>рана, ледзь свет,</p>
<p>Дзе ў далёкі, за рэхам,</p>
<p>плылі яны свет.</p>
<p> </p>
<p>Кукаванне ў бары</p>
<p>ад зары да зары,</p>
<p>Ад зары да зары</p>
<p>маё сэрца ў бары.</p>
<p> </p>
<p>Не паспець мне,</p>
<p>не ўгнацца сягоння за ім,</p>
<p>Нешта дзіўнае робіцца</p>
<p>з сэрцам маім.</p>
<p> </p>
<p>Ці яно кукавання</p>
<p>не чула даўно?</p>
<p>Ці слядоў маладосці</p>
<p>шукае яно?</p>
<p> </p>
<p>Толькі як іх знайсці?</p>
<p>Пастарэлі сляды,</p>
<p>Ды і сам я даўно</p>
<p>не юнак малады.</p>
<p> </p>
<p>Не паробіш нічога,</p>
<p>мінуўся той час,</p>
<p>Лішніх дзён у запасе</p>
<p>не меў ён для нас.</p>
<p> </p>
<p>Час ляцеў, як віхор,</p>
<p>і па гэтым бары</p>
<p>Бур жалезных сляды</p>
<p>пакідаў на кары.</p>
<p> </p>
<p>Родным соснам, з якімі</p>
<p>тут некалі рос,</p>
<p>Я не скаргу прынёс</p>
<p>на агульны наш лёс.</p>
<p> </p>
<p>Я - салдат свайго часу.</p>
<p>З ягоных дарог</p>
<p>Я без метак суровых</p>
<p>вярнуцца не мог.</p>
<p> </p>
<p>Не бяда, што не толькі</p>
<p>на соснах сляды,</p>
<p>Не бяда, не затым</p>
<p>я вярнуўся сюды.</p>
<p> </p>
<p>Я вярнуўся затым,</p>
<p>каб засведчыць усім</p>
<p>Вернасць марам сваім,</p>
<p>як жыццё, маладым.</p>
<p> </p>
<p>Вернасць марам, якія,</p>
<p>закутыя ў бронь,</p>
<p>Неслі юную праўду</p>
<p>сваю праз агонь;</p>
<p> </p>
<p>Вернасць марам, што там,</p>
<p>дзе канчаецца бор,</p>
<p>Караблямі плывуць</p>
<p>у жытнёвы прастор.</p>
<p> </p>
<p>Я вярнуўся ў свой бор,</p>
<p>што ад бур не палёг,</p>
<p>Каб набрацца ў ім сілы</p>
<p>для новых дарог.</p>
<p> </p>
<p>Каб шугала далей</p>
<p>мая палкая кроў</p>
<p>Тым жа буйным агнём</p>
<p>маіх першых кастроў.</p>
<p> </p>
<p>Каб па ўсіх акіянах</p>
<p>наперад плылі</p>
<p>Мар маіх караблі,</p>
<p>мар маіх караблі.</p>
<p> </p>
<p>Думы, мары мае!..</p>
<p>Ганаруся я тым,</p>
<p>Што навек заўладалі</p>
<p>вы сэрцам маім,</p>
<p> </p>
<p>Што мяне, як і ўсіх</p>
<p>неспакойных людзей,</p>
<p>Вы ўзялі ў падарожжа</p>
<p>вялікіх надзей,</p>
<p> </p>
<p>Што ў дарозе няспыннай</p>
<p>з юнацкай пары</p>
<p>Мне ваш голас чуваць,</p>
<p>як сягоння ў бары.</p>
<p> </p>
<p><i>1954</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>