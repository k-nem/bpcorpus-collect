<div class="container">
<div class="book-utils">
<div id="qrcode"></div>
<a href="/Arkadz_Kulasou/Nad_brackaj_mahilaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: чэрвень 1942 -->
<!-- HEADER_FIELD FirstPublicationYear: 1942 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Над брацкай магілай -->
<!-- HEADER_FIELD Uploaded: 2011-08-01T09:00:01Z -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Над брацкай магілай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ёсць пад Стараю Русаю</p>
<p>        руская вёска Лажыны.</p>
<p>Там, нібы ў Беларусі,</p>
<p>        і вербы растуць і рабіны.</p>
<p>Там жаўцеюць</p>
<p>Прыгожыя</p>
<p>Краскі</p>
<p>За вёскай у лузе,</p>
<p>Там ржавеюць</p>
<p>Варожыя</p>
<p>Каскі,</p>
<p>Нібы ў Беларусі.</p>
<p>Там магіла ёсць брацкая ў лузе</p>
<p>        за вёскай Лажыны,</p>
<p>Там хлапцы беларускія</p>
<p>        чэсна галовы злажылі.</p>
<p>Мы без слёз іх хаваем,</p>
<p>Памятаем</p>
<p>Пра свой абавязак,</p>
<p>Нашы слёзы саромяцца</p>
<p>        мужных вінтовак і касак.</p>
<p>Мы не плачам, хоць знаем,</p>
<p>        не проста салдацкія косці</p>
<p>Засыпаем мы жвірам халодным,</p>
<p>        а большае штосьці...</p>
<p>Засыпаем мы твары</p>
<p>        з вачамі і вуснамі тымі,</p>
<p>На якіх пацалункі</p>
<p>        дзяцей і жанок не астылі.</p>
<p>Жвірам сыплем на рукі,</p>
<p>        якія дзяцей тых насілі,</p>
<p>Жвірам сыплем на ногі,</p>
<p>        якія паўсвету схадзілі.</p>
<p>Ногі просяцца ўстаць,</p>
<p>        яны стомы ў дарозе не чулі,</p>
<p>Ды ўвагналі ў магілу</p>
<p>Іх сілу</p>
<p>Варожыя кулі.</p>
<p>Рукі хочуць яшчэ</p>
<p>        да грудзей прытуліць сваіх сірат,</p>
<p>Ды з варожае ласкі паганай</p>
<p>        дол цесны ім вырыт.</p>
<p>Хоць прымае іх гэта зямля,</p>
<p>        як сыноў сваіх, шчыра,</p>
<p>Але просяць іх вочы</p>
<p>        хоць жменьку палескага жвіра.</p>
<p>Толькі дзе яго ўзяць?</p>
<p>Як яны Беларусь пакідалі,</p>
<p>У дарогу з сабою</p>
<p>Мяшэчкаў з зямлёю</p>
<p>Не бралі.</p>
<p>Што ім жменька зямлі той?</p>
<p>Ты ўся ім патрэбна, радзіма,</p>
<p>А ў дарожным мяшочку</p>
<p>        ўмясціць цябе ўсю немагчыма.</p>
<p>Паспрабуй у дарогу забраць</p>
<p>        тыя пожні, палі і крыніцы,</p>
<p>Тыя пушчы, што могуць</p>
<p>        хіба толькі ў сэрцы ўмясціцца.</p>
<p>Беларусь мая родная,</p>
<p>        як жа я рвуся яшчэ раз</p>
<p>Пеша ўсю цябе змераць,</p>
<p>        увесь і чабор твой і верас!..</p>
<p>Сэрца просіць шляхоў,</p>
<p>Што цяжкім маім ботам пад сілу;</p>
<p>Наглытацца хачу туманоў,</p>
<p>Твайго ветру і пылу;</p>
<p>Наглытацца хачу за сябе і за тых,</p>
<p>Што не ўстануць з нябыту;</p>
<p>Вочы просяць нябёсаў тваіх,</p>
<p>Ім твайго не хапае блакіту.</p>
<p>Мы сяброў засыпаем зямлёй —</p>
<p>Ленінградцы, татары, узбекі,</p>
<p>Мы клянёмся варожай крывёй</p>
<p>Напаіць беларускія рэкі.</p>
<p>Мы салют аддаём,</p>
<p>        памятаючы свой абавязак,</p>
<p>I не плачам, бо слёзы</p>
<p>        суровых саромяцца касак.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>