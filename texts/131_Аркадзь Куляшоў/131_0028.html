<div class="container">
<div class="book-utils">
<div id="qrcode"></div>
<a href="/Arkadz_Kulasou/List_z_palonu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1942 -->
<!-- HEADER_FIELD FirstPublicationYear: 1942 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ліст з палону -->
<!-- HEADER_FIELD Uploaded: 2011-08-01T08:00:04Z -->
<!-- HEADER_FIELD Year: 1942 -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Ліст з палону</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>«Дарагі!</p>
<p>Не хаваю тугі:</p>
<p>Невясёлы мой лёс, невясёлы...</p>
<p>Пакідаю я родныя сёлы,</p>
<p>Па рэйках вязуць мяне колы</p>
<p>У Нямеччыну,</p>
<p>Нібы ў Турэччыну...</p>
<p>Не адна я, з дзяўчатамі, ўсіх нас вязуць</p>
<p>    у няволю.</p>
<p>Пакідаюць дзяўчаты</p>
<p>Бацькоўскія хаты</p>
<p>I плачуць уволю.</p>
<p>Я пішу і не плачу, я стала скупою на слёзы.</p>
<p>Толькі кінуць хачу свае косы</p>
<p>Цягніку пад калёсы,</p>
<p>Але марныя гэта намеры,—</p>
<p>Не пускаюць за дзверы.</p>
<p>    Дарагі!..</p>
<p>Ліст даўгі</p>
<p>Я пішу на звычайнай паперы,</p>
<p>Не крывёю пішу, бо застыла</p>
<p>I ў сэрцы, і ў жылах,</p>
<p>А алоўка апошнім агрызкам,—</p>
<p>Чытай яго блізкім.</p>
<p>Год, як выйшаў ты з дому,</p>
<p>I год не пісаў ты нікому,</p>
<p>I мне пошта твая палявая яшчэ невядома.</p>
<p>А куды я пішу.</p>
<p>Можа, свет я смяшу,</p>
<p>Хай мой вораг смяецца,—</p>
<p>Я пішу куды-небудзь мой ліст, як у песні пяецца.</p>
<p>Я пашлю яго ў неба, няхай ён вандруе</p>
<p>    з вятрамі,</p>
<p>Можа, хмара табе яго выплесне разам</p>
<p>    з дажджамі.</p>
<p>    Дарагі!..</p>
<p>Мы мінаем Дняпра берагі</p>
<p>I дняпроўскія хвалі.</p>
<p>Як нам шкода ракі,</p>
<p>На якую вянкі</p>
<p>Мы заўчора кідалі;</p>
<p>I плылі васількі,</p>
<p>I танулі вянкі,</p>
<p>I дзяўчаты сядзелі,</p>
<p>А мой сіні вянок плыў удаль</p>
<p>Паміж хваль,</p>
<p>Покуль вочы глядзелі...</p>
<p>Мне здалося: стаіш ты</p>
<p>У новай</p>
<p>Кашулі вайсковай,</p>
<p>У зялёнай кашулі,</p>
<p>I кулі цябе не кранулі.</p>
<p>Можа, нават кранулі праклятыя, ды не забілі,—</p>
<p>Быццам зноў мы з табою ідзём, як калісьці хадзілі,</p>
<p>Быццам сон усё тое,</p>
<p>Што скончаны нашы гулянкі,</p>
<p>Што дарогі ў жытное</p>
<p>Затапталі варожыя танкі.</p>
<p>Быццам замуж я выйшла, ты — мой муж,</p>
<p>    а я — твая жонка,</p>
<p>Узяліся за рукі, смяёмся вясёла і звонка.</p>
<p>Але што я пішу, дарагую мне трачу паперу,</p>
<p>Я, ты ж знаеш, гаданням не веру, не веру,</p>
<p>    не веру.</p>
<p>Любы мой!..</p>
<p>Развіталася сонца з зямлёй.</p>
<p>Пацямнелі дубровы.</p>
<p>З-за дубоў узыходзіць мой страшны,</p>
<p>    мой месяц мядовы.</p>
<p>Васількі за акном у расе,— плачуць сінія вочы,</p>
<p>I няхай сабе плачуць, не бачаць мой сорам</p>
<p>    дзявочы.</p>
<p>Давядзецца мне спаць, ды не так, як яны мне</p>
<p>    хацелі,</p>
<p>У чужынца на правай руцэ, ды ў магільнай пасцелі.</p>
<p>Я рабыня, рабыня,</p>
<p>Я чорная, чорная, чорная,</p>
<p>Любы мой, не з табой,</p>
<p>А з праклятай бядой</p>
<p>Заручоная...</p>
<p>Я пішу, я прашу: ты прыйдзі, ты адпомсці,</p>
<p>    мой мілы,</p>
<p>Не прашу за сябе,— за зямлю, што нас лёгка</p>
<p>    насіла.</p>
<p>Я ўжо буду не тая,</p>
<p>а след тваіх ботаў убачу —</p>
<p>Пацалую яго і, як баба старая,</p>
<p>Заплачу...</p>
<p>    Родны мой!..</p>
<p>Час і мне развітацца з табой.</p>
<p>Шлях суровы, суровы...</p>
<p>Ці ён дойдзе,</p>
<p>Ці знойдзе</p>
<p>    цябе, ліст звычайны мой, ліст папяровы.</p>
<p>Як не знойдзе, чытай па дарозе ад Оршы,</p>
<p>    ад Брэста</p>
<p>Ліст другі,</p>
<p>Ліст даўгі,</p>
<p>    што на шпалах пісала нявеста.</p>
<p>I калі не яна, не сама, то падругі пісалі, няйначай,</p>
<p>Паліваючы кожную шпалу і рэйку слязою</p>
<p>    гарачай.</p>
<p>Ліст ад сэрца ўсяго</p>
<p>Паланёная склала дзяўчына,</p>
<p>Ты чытай і адказ на яго</p>
<p>На штыку данясі да Берліна...»</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>