<div class="container">
<div class="book-utils">
<div id="qrcode"></div>
<a href="/Arkadz_Kulasou/Cunami.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1968 -->
<!-- HEADER_FIELD FirstPublicationYear: 1968 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Цунамі -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Цунамі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p><b>1</b></p>
<p> </p>
<p>Гатова самаробная пірога -</p>
<p>Дзіця іх мар, таемны дар зямлі.</p>
<p>Ён і яна нарэшце адплылі</p>
<p>Ад кантынента люднага парога.</p>
<p> </p>
<p>Яму - за трыццаць, ёй - за дваццаць год.</p>
<p>Ды хіба ў гэтым рэч?.. Для раўнавагі</p>
<p>Яны ўзнялі два ветразі, як сцягі</p>
<p>Адзінства перад тварам перашкод.</p>
<p> </p>
<p>Услед пірозе пазіраў сурова</p>
<p>Лясісты бераг з-пад густых брывей</p>
<p>І, стаўшы рыскай, знік адначасова</p>
<p>З бінокляў іх. Яны - з яго вачэй.</p>
<p> </p>
<p>Які прастор! Іх лодкі незалежнай</p>
<p>Цяпер ніхто не будзе ўладаром.</p>
<p>Наперадзе - далечыні бязмежнай</p>
<p>Нязнаны край.</p>
<p>                Былое - за бартом.</p>
<p> </p>
<p><b>2</b></p>
<p> </p>
<p>Так пачалося не падсумаванне</p>
<p>Дзён, множаных на колькасць міль марскіх,</p>
<p>Не вандраванне - а выпрабаванне</p>
<p>Кахання, волі і адвагі іх.</p>
<p> </p>
<p>Выпрабаванне - быць усюды разам,</p>
<p>Пакінуўшы шумлівы свет людскі,</p>
<p>Не шкадаваць аб ім. На маякі</p>
<p>Не спадзявацца. Не лічыцца з часам.</p>
<p> </p>
<p>Аддаць пірогу прыхамаці хваль</p>
<p>Па прыхамаці сэрцаў закаханых,</p>
<p>Паласаваць не акіяна даль -</p>
<p>Абшары небяспек неспадзяваных.</p>
<p> </p>
<p>Прыйшла, прыйшла мяцежная пара!</p>
<p>Прачнулася жаданне сіл нядрэмных</p>
<p>Прайсці самім адлегласць ад таемных</p>
<p>Пячорных знакаў да лемантара.</p>
<p> </p>
<p><b>3</b></p>
<p> </p>
<p>Які спакой!.. Дарэмна нейкі цынік,</p>
<p>Каб папярэдзіць здзейснены намер,</p>
<p>Прапанаваў ім Гейгера лічыльнік</p>
<p>Узяць з сабой.</p>
<p>               Як смешна ім цяпер!</p>
<p> </p>
<p>Ён гаварыў ім:</p>
<p>                «Ваша падарожжа</p>
<p>Такое - для Зямлі не навіна.</p>
<p>Яна вярнуць вас нечакана можа</p>
<p>На той жа бераг - круглая яна.</p>
<p> </p>
<p>Вам хочацца быць вольнымі, як рыба</p>
<p>Між акіянскіх хваль, - смяяўся ён. -</p>
<p>Вы ў гэтым шчасце бачыце, а хіба</p>
<p>Дасягнутае шчасце - не палон?</p>
<p> </p>
<p>Няўжо не так? Няўжо вам не ахвота</p>
<p>Прыслухацца да ісціны старой,</p>
<p>Што неспакой не лечыць адзінота,</p>
<p>Што адзіноту лечыць неспакой?</p>
<p> </p>
<p><b>4</b></p>
<p> </p>
<p>Вы не адны, - іх папярэджваў цынік, -</p>
<p>Няўжо не будзе вас палохаць час?</p>
<p>Вы на Зямлі пакінулі гадзіннік,</p>
<p>Але гадзіннік не пакінуў вас.</p>
<p> </p>
<p>Ён свой няўмольны лік вядзе вясне</p>
<p>І летнім дням - па сонечных гадзінах,</p>
<p>Дням восені глыбокай - па маршчынах,</p>
<p>Зімы суровым дням - па сівізне.</p>
<p> </p>
<p>Яшчэ ніхто з яго дакладных рук</p>
<p>Хвіліны лішняе для вандраванняў</p>
<p>Не атрымаў. Не толькі для спатканняў</p>
<p>Ён існуе, але і для разлук.</p>
<p> </p>
<p>Гадзіннік той нячутнаю хадою</p>
<p>Час адлічае ўсім, хто на зямлі.</p>
<p>Каго ж вы ашукалі -</p>
<p>                        што з сабою</p>
<p>Гадзінніка ў дарогу не ўзялі?</p>
<p> </p>
<p><b>5</b></p>
<p> </p>
<p>Адкіньце неразумныя намеры!</p>
<p>Як можна жыць разцу без разьбяра,</p>
<p>Нявыказаным думкам - без паперы,</p>
<p>Паперы - без чарніла і пяра?</p>
<p> </p>
<p>Хто ў людным свеце жыў ад нараджэння,</p>
<p>Без страт няўхільных не пакіне свет, -</p>
<p>Яму ад кніжак, фільмаў і газет,</p>
<p>Як трэсцы ад агню, няма збавення.</p>
<p> </p>
<p>Дум не заменіць вам пасцель з травы,</p>
<p>Якой вы ўсё жытло сваё заслалі.</p>
<p>Калі яе салонай зробяць хвалі,</p>
<p>Аб чым тады падумаеце вы?</p>
<p> </p>
<p>Свет пад пагрозай. Гейгера лічыльнік</p>
<p>Я прапаную вам узяць з сабой...»</p>
<p>Пакінута Зямля. Забыты цынік.</p>
<p>Як добра ім адным!..</p>
<p>                          Які спакой!</p>
<p> </p>
<p><b>6</b></p>
<p> </p>
<p>На даляглядзе -</p>
<p>                 вечная дарога,</p>
<p>Бясконцых хваль расплаўленае шкло.</p>
<p>Яны і далеч. Іншага нічога</p>
<p>Няма, не можа быць і не было.</p>
<p> </p>
<p>На невядомым ім мерыдыяне,</p>
<p>На нейкай непрадбачанай вярсце,</p>
<p>Сустрэць ім давялося ў акіяне</p>
<p>Адкрытым -</p>
<p>            чалавека на плыце.</p>
<p> </p>
<p>Хто ён такі - патомак іх ці продак?..</p>
<p>Ён за вады крынічнае глыток</p>
<p>Прыёмнік аддаваў - надзейны сродак,</p>
<p>Каб дапамогу выклікаць здалёк,</p>
<p>Альбо, калі таго жадаюць самі,</p>
<p>Стаць радыёгадзіннікам для іх,</p>
<p>Альбо ад пільных служб берагавых</p>
<p>Прыняць паведамленне аб цунамі.</p>
<p> </p>
<p><b>7</b></p>
<p> </p>
<p>Хай п'е ваду крынічную нябога!</p>
<p>Яны з ягоных рэчаў не ўзялі</p>
<p>Нічога.</p>
<p>   Ім не трэба дапамога</p>
<p>Забытых імі вырабаў зямлі.</p>
<p>Сышліся твар у твар - яны і вечнасць,</p>
<p>Тут кожны быць павінен сам сабой,</p>
<p>Як смага - смагай, як вада - вадой.</p>
<p>Шукаць выратавання - недарэчнасць.</p>
<p> </p>
<p>Жадаў ім шчасця ў падарожжы светлым</p>
<p>Плыта ўладальнік. А яны яму,</p>
<p>Як сябру па шаленству аднаму -</p>
<p>Удачы ў вандраванні кругасветным.</p>
<p>На грані небасхілу і вады</p>
<p>Знік чалавек, свой плыт аддаўшы далям.</p>
<p>Хвілінным сэрцы сціснуліся жалем -</p>
<p>Марацкі лёс,</p>
<p>            пазбаў яго бяды!</p>
<p> </p>
<p><b>8</b></p>
<p> </p>
<p>Пад ветразяў сваіх лагодным ценем</p>
<p>Яны плылі. Лілася сінява</p>
<p>З нябёс у лодку, дзе даўно трава,</p>
<p>Як на лугу, духмяным стала сенам.</p>
<p> </p>
<p>Ён для яе - матрос і капітан.</p>
<p>Ім іншае кампаніі не трэба.</p>
<p>Штодня ў вачах яе ён бачыў неба,</p>
<p>Яна ў ягоных зрэнках - акіян.</p>
<p> </p>
<p>Палярны сівер ім не здаўся змрочным.</p>
<p>Іх калыхаў экватар, як малых,</p>
<p>Дарыў адно ім сонца на дваіх -</p>
<p>На небе то паўднёвым, то паўночным.</p>
<p> </p>
<p>Зямля зачараваная планета, -</p>
<p>Тут можна бесклапотным маракам</p>
<p>На лодцы пераехаць з лета ў лета,</p>
<p>З вясны ў зіму -</p>
<p>                  і лік згубіць гадам.</p>
<p> </p>
<p><b>9</b></p>
<p> </p>
<p>Так і яны. Хто адказаць ім можа,</p>
<p>Хто, па якіх прыкметах адгадаць -</p>
<p>Прайшло паўгода, цэлы год ці пяць</p>
<p>Гадоў прайшло з пачатку падарожжа?</p>
<p> </p>
<p>Што ім гады наступныя, калі</p>
<p>Яны, сваё пакінуўшы стагоддзе,</p>
<p>Па добрай волі і сумеснай згодзе,</p>
<p>Да часу першабытнага плылі.</p>
<p> </p>
<p>Яны плылі пад хмар пагрозным ценем,</p>
<p>Шторм закіпаў. Палундра, маракі!</p>
<p>Калі штурвал не слухае рукі,</p>
<p>Нялёгка кіравацца летуценнем.</p>
<p> </p>
<p>На грэбнях чорных хваль зіма раве,</p>
<p>Завеяй слепіць лодку-недарэку...</p>
<p>А ветразі дванаццатага веку</p>
<p>Сустрэчным ветрам век дваццаты рве.</p>
<p> </p>
<p><b>10</b></p>
<p> </p>
<p>Мінулі шторм.</p>
<p>               Выратавання святам</p>
<p>Мог ціхі момант стаць для іх, калі б</p>
<p>Не ўскінуў век, ахрышчаны Дваццатым,</p>
<p>На даляглядзе выбуховы грыб.</p>
<p> </p>
<p>На трыццаць міль вакол, на мілі ўглыб</p>
<p>Смерць выпраменьваў вызвалены атам -</p>
<p>Навекі вокамгненне стала катам</p>
<p>Для шхун рыбацкіх, рыбакоў і рыб.</p>
<p> </p>
<p>Назад, марак!</p>
<p>              Ганіся ўслед за штормам,</p>
<p>Ратуйся ў родных сховах буры той</p>
<p>Ад буры гэтай, што махае чорным</p>
<p>Нябачным сцягам за тваёй спіной.</p>
<p> </p>
<p>Назад, назад, марак, пакуль з лічынак</p>
<p>Рашучасці тваёй не выпаўз жах,</p>
<p>Які па хвалях і мацерыках</p>
<p>Праносіць крыж свой -</p>
<p>                              Гейгера лічыльнік!</p>
<p> </p>
<p><b>11</b></p>
<p> </p>
<p>Яны дагналі шторм. Зноў хмары цень</p>
<p>Ахутаў іх, як коўдрай, з галавою.</p>
<p>За грыву хвалі ўчэпістай рукою</p>
<p>Трымаліся два дні.</p>
<p>                      На трэці дзень</p>
<p>Утаймаваўся акіян. І хвалі,</p>
<p>Прыкмеціўшы бязлюдны астравок,</p>
<p>Як трэску, лодку іхнюю прыгналі</p>
<p>І выплеснулі ціха на пясок.</p>
<p> </p>
<p>Яны яе на бераг усцягнулі,</p>
<p>Пасля перакулілі ўгору дном,</p>
<p>Пасцель паслалі з сена і заснулі</p>
<p>На ім, як дзеці, неабудным сном.</p>
<p> </p>
<p>Ну вось, ну вось і здзейснены намеры,</p>
<p>Сам лёс пераступіць ім дапамог -</p>
<p>Без ветразяў, без думак, без паперы -</p>
<p>Забытай эры знойдзены парог.</p>
<p> </p>
<p><b>12</b></p>
<p> </p>
<p>Сон цуды з чалавекам робіць сонным.</p>
<p>Жанчына стала Пятніцай. А ён -</p>
<p>Быў мараком, прачнуўся Рабінзонам.</p>
<p>Як свет змяніўся за кароткі сон!</p>
<p> </p>
<p>Зноў іх жыццё заведзена з пачатку.</p>
<p>З мінулай явы ў гэтую ўзялі</p>
<p>Яны сякеру, простую апратку,</p>
<p>Зярнят чатыры жмені - для раллі.</p>
<p> </p>
<p>Яшчэ з сабою захапілі памяць,</p>
<p>Што можа скласці зруб - пад бокам бор,</p>
<p>Агонь здабыць, азначыць плотам двор -</p>
<p>Аседлы кут, які даўно пара мець.</p>
<p> </p>
<p>Даўно пара! Пасля трывожных дзён,</p>
<p>Шаленства бур, злучыўшага іх лёсы,</p>
<p>Ім неабходна засяваць палосы.</p>
<p>Так думала яна.</p>
<p>                 А Рабінзон?</p>
<p> </p>
<p><b>13</b></p>
<p> </p>
<p>А Рабінзон, увесь ад сонца чорны,</p>
<p>Вёў з незнаёмкай дзіўны дыялог:</p>
<p>- Як ты пасмела наш парог пячорны</p>
<p>Пераступіць?</p>
<p>- А ён і мой парог.</p>
<p> </p>
<p>- Дарма прыйшла. Да спраў былых не проста</p>
<p>Мяне вярнуць.</p>
<p>- Прывыкнеш за сталом.</p>
<p>- Няма паперы.</p>
<p>- Знойдзецца бяроста.</p>
<p>- А карандаш?</p>
<p>- Абыдзешся вуглём...</p>
<p>Па свеце ты павандраваў нямала.</p>
<p>Ты сустракаўся з тысячамі шхун...</p>
<p>- Яны ўжо сталі тысячамі трун,</p>
<p>Іх знішчыў выбух, бездань пахавала.</p>
<p> </p>
<p>- Ты думаеш, што можна вольна жыць</p>
<p>Пасля таго відовішча?</p>
<p>- Не знаю.</p>
<p>- Што ў лесе робіш?</p>
<p>- Памяць аднаўляю,</p>
<p>Каб зноў у лук яе ператварыць.</p>
<p> </p>
<p><b>14</b></p>
<p> </p>
<p>- Што можа лук - гаротнае дзіця,</p>
<p>Зрабіць, хаця б для самазахавання,</p>
<p>У час ліхі ўзаемапалявання</p>
<p>Ракетадромаў смерці і жыцця?</p>
<p>Як можаш ты забыцца ў лесе гэным</p>
<p>На выбух той, што ўсе лясы наскрозь</p>
<p>Прасвечвае, трымае пад рэнтгенам</p>
<p>Луг і паляну, дзе пасецца лось?</p>
<p>- Чаго прыйшла?</p>
<p>- Каб ты не знаў спакою.</p>
<p>- А праганю?</p>
<p>- З'яўляцца буду ў сне,</p>
<p>Зязюляй стану, ценем за спіною</p>
<p>Тваёй! Прагнаць не зможаш ты мяне!</p>
<p> </p>
<p>Задумлівы, ён з лесу векавога</p>
<p>Нёс памяць, перайначаную ў лук...</p>
<p>Ку-ку! Ку-ку!</p>
<p>             Ляцеў шчымлівы гук</p>
<p>Настойлівым працягам дыялога.</p>
<p> </p>
<p><b>15</b></p>
<p> </p>
<p>Ку-ку! Ку-ку! -</p>
<p>                Гучыць перасцярога.</p>
<p>Шторм наляцеў. Каціўся вал вады</p>
<p>І хмар адтуль якраз, адкуль сюды</p>
<p>Калісьці іх прыбілася пірога.</p>
<p>Але цяпер ужо не ў акіяне</p>
<p>Згусціўся змрок, і на яго экране</p>
<p>За мутнаю заслонай эўкаліпт</p>
<p>Высвечваўся, як вадародны грыб.</p>
<p>Дажджу мятлой навала па лагчынах</p>
<p>Мяла, сляпіла змрок, глушыла слых</p>
<p>Разрадамі.</p>
<p>        Як Гейгера лічыльнік,</p>
<p>Лавіла сэрца трэск злавесны іх.</p>
<p> </p>
<p>Шторм адшумеў і адгрымеў пагрозай</p>
<p>І выкінуў на бераг гэты гул,</p>
<p>Як дзве пірогі, тушы дзвюх акул,</p>
<p>Прасвечаных яго смяротнай дозай.</p>
<p> </p>
<p><b>16</b></p>
<p> </p>
<p>Абсмаленая лодка - на вадзе.</p>
<p>Заслана сенам. Зноў над ёй узняты</p>
<p>Два ветразі.</p>
<p>           Марак з лясное хаты</p>
<p>Сваю сяброўку верную вядзе.</p>
<p> </p>
<p>Адчаліўшы ад берага, з адчаем</p>
<p>Яна глядзела на глухі куток.</p>
<p>Маўчаў марак. А ёй здаваўся раем</p>
<p>Бязлюдны двор, бязлюдны астравок.</p>
<p>- Што гоніць нас? -</p>
<p>Яна ў яго пытала, -</p>
<p>Чыя рука? Чый злосны нагавор?</p>
<p>- Навала тая, што страху сарвала,</p>
<p>Плот паваліла, загнусіла двор.</p>
<p>- Я плот магу падняць і двор падмесці,</p>
<p>Сарваную страху на кроквы ўзнесці,</p>
<p>Я ўсё зраблю, не пашкадую рук...</p>
<p> </p>
<p>Ку-ку! Ку-ку! -</p>
<p>                Ляцеў услед ім гук.</p>
<p> </p>
<p><b>17</b></p>
<p> </p>
<p>- Цяпер ты чуеш? Тут няма спакою.</p>
<p>Ад дум цяжкіх пазбавіўся я сну.</p>
<p>Яна нас гоніць! Толькі перад ёю</p>
<p>Я ветразяў шумлівых не згарну!</p>
<p>Я адшукаю месца, дзе б ні хмары,</p>
<p>Ні цёмныя трывогі не змаглі</p>
<p>Парушыць мар былых.</p>
<p>- А што, калі</p>
<p>Палонам нашым стануць нашы мары?</p>
<p>- Няхай палон! А хіба для насення</p>
<p>Пласт чарназёму - не такі ж палон,</p>
<p>Засек - не маўзалей? - пытаўся ён.</p>
<p>Яна маўчала, лежачы на сене.</p>
<p> </p>
<p>Бязмежны акіян - вячысты млын,</p>
<p>Малоў, як мелюць жыта, самавіта</p>
<p>Трывогі іх. Забыты напамін</p>
<p>Лясной вяшчункі. А за ім -</p>
<p>                                    забыта</p>
<p> </p>
<p><b>18</b></p>
<p> </p>
<p>Усё.</p>
<p>І толькі ў памяці пустой</p>
<p>Варушыцца бясконцасць хваль кіпучых.</p>
<p>Злівайся зноў з сям'ёю рыб лятучых,</p>
<p>З хмар навальнічных дажджавой вадой.</p>
<p> </p>
<p>Плыві і падначальвайся парадку</p>
<p>Спрадвечнасці -</p>
<p>                   пірогі без грабца -</p>
<p>Дзе ўжо, здаецца, і табе пачатку</p>
<p>Няма і не прадбачыцца канца.</p>
<p> </p>
<p>Сцяблінкі жуючы, яна адчула</p>
<p>Не водар сена - водарасці пах</p>
<p>І далі той, што зноў іх паглынула, -</p>
<p>Чужы, салёны прысмак на губах.</p>
<p> </p>
<p>Яе не цешыць болей існаванне</p>
<p>Бяздумнае на ўлонні хваль сівых.</p>
<p>А на душы -</p>
<p>            цяжкое прадчуванне</p>
<p>Няўхільных змен. Няшчасцяў. Бед ліхіх.</p>
<p> </p>
<p><b>19</b></p>
<p> </p>
<p>Шэсць дзён маўчала.</p>
<p>                          На абрыдлым сене</p>
<p>Бед прадчуванне непакоіць сны.</p>
<p>На сёмы дзень, нарэшце, як збавенне -</p>
<p>Зямля!</p>
<p>   Зямлю прыкмецілі яны.</p>
<p> </p>
<p>Яна плыла на іх абрубкам сушы,</p>
<p>З дрэў і металу збітым астраўком,</p>
<p>Іх адзінокай лодцы голас дужы</p>
<p>Сігнальным пасылаючы гудком.</p>
<p> </p>
<p>Зямля!..</p>
<p>    Ваду ўзбіваючы вінтамі,</p>
<p>Плыў, і спяваў, і весяліўся свет,</p>
<p>Навінаў поўны, кніжак і газет,</p>
<p>Людзей, якія з палуб іх віталі.</p>
<p> </p>
<p>І, зычачы бадзёрага настрою,</p>
<p>На памяць аб сабе знаёмы свет</p>
<p>Ім пакідаў за карабля кармою,</p>
<p>Як за гумном, зялёнай сцежкі след.</p>
<p> </p>
<p><b>20</b></p>
<p> </p>
<p>Зямля, зямля!</p>
<p>              Глядзіць жанчына з лодкі,</p>
<p>Гатовая змяніць тугу на смех,</p>
<p>Вандровак горкі хлеб - на хлеб салодкі</p>
<p>Шумлівых палуб і гасцінных стрэх.</p>
<p> </p>
<p>Прасцерла рукі, позіркам трывогі</p>
<p>Праводзіць пенны след, што за кармой,</p>
<p>Чакаючы, а можа, ім пад ногі</p>
<p>Лёс кіне круг выратавальны свой.</p>
<p> </p>
<p>І кінуў лёс, злавіўшы адвітальны</p>
<p>Самотны крык яе вачэй нямых,</p>
<p>Ім з палубы не круг выратавальны -</p>
<p>Транзістарны прыёмнік на дваіх.</p>
<p> </p>
<p>Судно знікала павай з далягляду,</p>
<p>Па хвалях метучы хвастом даўгім...</p>
<p>Грымеў транзістар.</p>
<p>                       Яблыкам разладу</p>
<p>Зямля ляжала паміж ёй і ім.</p>
<p> </p>
<p><b>21</b></p>
<p> </p>
<p>Навіны дня перадае прыёмнік</p>
<p>Яму і ёй. Ад клопатаў сваіх</p>
<p>Той свет, які нядаўна караблём знік</p>
<p>За далягляд, не пазбаўляе іх.</p>
<p> </p>
<p>Калі на вусны доўгая дарога</p>
<p>Кладзе цяжкой маўклівасці пячаць,</p>
<p>Размоваю пустой перапыняць</p>
<p>Не варта субяседніка такога.</p>
<p> </p>
<p>Ён - цішыня іх. Слухай цішыню!</p>
<p>Лаві трывожны міг паведамлення!</p>
<p>Як тым запалкам ад свайго агню,</p>
<p>Ім ад саміх сябе няма збавення.</p>
<p> </p>
<p>На лодцы, дзе раней яна і ён</p>
<p>Жылі спакойна, звіў гняздо трохкутнік.</p>
<p>Парушаны няпісаны закон.</p>
<p>Хто трэці лішні?</p>
<p>                  Прэч з вачэй, пакутнік!</p>
<p> </p>
<p><b>22</b></p>
<p> </p>
<p>Была ўжо ноч. Плылі салодка гукі</p>
<p>З прыёмніка. Глядзеў у сіняву</p>
<p>Маўкліва ён, паклаўшы галаву</p>
<p>Цяжкую на сашчэпленыя рукі.</p>
<p> </p>
<p>Не так даўно рабіў ён спробу з ёю</p>
<p>Пагаварыць. Ды горкая туга</p>
<p>Скавала вусны ёй. Цяпер тугою</p>
<p>Скаваны ён.</p>
<p> </p>
<p>            Прыйшла яе чарга</p>
<p>Яго суцешыць. Як пазбыцца ліха?</p>
<p>Дзе слова - неабходнае яму?</p>
<p>Яна транзістар выключыла ціха</p>
<p>І кінула нячутна за карму.</p>
<p> </p>
<p>Ну вось, ну вось і скончаны нягоды,</p>
<p>Адна і ноч і лодка на дваіх.</p>
<p>Забыліся яны ў абдымках згоды,</p>
<p>Агульнай коўдрай неба ўкрыла іх.</p>
<p> </p>
<p><b>23</b></p>
<p> </p>
<p>Да астраўка скалістага не хвалі</p>
<p>Прыгналі іх. Няўхільны рух жыцця</p>
<p>Сюды накіраваў: яны чакалі,</p>
<p>Што хутка ў іх народзіцца дзіця.</p>
<p>Падрыхтаваў бацькам пясчанік буры</p>
<p>Пячору-дом між прыбярэжных скал,</p>
<p>Рагаціна -</p>
<p>        пасцель з мядзведжай шкуры,</p>
<p>А лес -</p>
<p>   агонь і дровы на апал.</p>
<p> </p>
<p>Калыску памяць вострая змайстрыла.</p>
<p>Хіба магла наперад памяць знаць,</p>
<p>Што суджана труной калысцы стаць,</p>
<p>Што першай нянькай будзе ёй магіла,</p>
<p>А полагам - той самы чорны сон</p>
<p>Людскі, якому шхун рыбацкіх мала?</p>
<p>- Чаму не я сырой зямлёю стала? -</p>
<p>Няўцешна маці плакала.</p>
<p>                               А ён?</p>
<p> </p>
<p><b>24</b></p>
<p> </p>
<p>Перад магілкай сына, над якой</p>
<p>Скала ўзнялася помнікам жалобным,</p>
<p>Застыў марак, нібы на месцы лобным.</p>
<p> </p>
<p>Маўклівым ценем за яго спіной</p>
<p>Стаяла незнаёмка. Для размовы</p>
<p>Не месца тут, дзе вечнасці парог,</p>
<p>Дзе толькі што закончыўся суровы</p>
<p>Паміж жыццём і смерцю дыялог.</p>
<p> </p>
<p>Скала на дол глядзела мутным вокам.</p>
<p>Маўчала незнаёмка, як скала.</p>
<p>Пайшоў марак. Яна за ім пайшла</p>
<p>Нямога ценю асцярожным крокам.</p>
<p> </p>
<p>Пасля нячутна правяла бацькоў</p>
<p>Яна да лодкі. Іх цяпер у мора</p>
<p>Адгэтуль гнала не яна, а гора...</p>
<p>Яна -</p>
<p> глядзела ім услед без слоў.</p>
<p> </p>
<p><b>25</b></p>
<p> </p>
<p>Няхай не адбылося дыялога</p>
<p>На гэты раз. Але і без яго</p>
<p>Чуў бацька ў крыках хлопчыка свайго</p>
<p>Крык рыбакоў, не ўстаўшых з дна марскога.</p>
<p> </p>
<p>Спіць сын, руку паклаўшы на руку.</p>
<p>Той выбух, ад каторага ўцякалі</p>
<p>Бацькі, той смерці атамныя хвалі</p>
<p>Яго дагналі. Тут. На астраўку.</p>
<p> </p>
<p>Не гаварыў апошніх слоў над ім</p>
<p>Ягоны бацька, знаючы, што сына</p>
<p>Не ён адзін, а ўся зямля павінна</p>
<p>Хаваць шматлюдным зборышчам сваім.</p>
<p> </p>
<p>Яшчэ ён знаў: непахаваным людзям,</p>
<p>Прапаўшым ад злачыннага святла,</p>
<p>Магілай брацкай гэты востраў будзе,</p>
<p>А надмагільным помнікам - скала.</p>
<p> </p>
<p><b>26</b></p>
<p> </p>
<p>Няма шляхоў да самазахавання,</p>
<p>Няма дарог да светазабыцця</p>
<p>У час ліхі ўзаемапалявання</p>
<p>Сіл супрацьлеглых: смерці і жыцця.</p>
<p> </p>
<p>Адзінства гартаваць людзей павінна,</p>
<p>Каб раз'яднанасць не магла ў бацькоў</p>
<p>Бацькоўства адабраць, пазбавіць сына</p>
<p>На хлеб і сонца спадчынных правоў.</p>
<p> </p>
<p>Ты - бацька. Пагаджацца з цёмным</p>
<p>                                                   сховам</p>
<p>Загубленага хлопчыка не след</p>
<p>Датуль, пакуль яго пагібель свет</p>
<p>Тваім апошнім не аплакаў словам.</p>
<p> </p>
<p>Хай не плітой чыгуннага ліцця</p>
<p>Яно гучыць. Хай ляжа, як насенне,</p>
<p>У грунт, з якога ўзыдзе абурэнне -</p>
<p>Тваё непахаванае дзіця.</p>
<p> </p>
<p><b>27</b></p>
<p> </p>
<p>Зямля - не процілегласць акіяна,</p>
<p>Яна - яго каменная пасцель.</p>
<p>Пільнуецца марак, каб нечакана</p>
<p>Не трапіць ім на рыф альбо на мель.</p>
<p> </p>
<p>Ад хваляў не хаваючы імкнення</p>
<p>Хутчэй на сушу трапіць,</p>
<p>                                трапіў ён</p>
<p>З пірогай адзінокай у раён</p>
<p>Цунамі - у палон землетрасення.</p>
<p>Цунамі - гнеў зямлі. Яго штуршкамі</p>
<p>Падхоплены, як бурай, капітан.</p>
<p> </p>
<p>Мацерыку вяртаў іх акіян</p>
<p>На рэактыўным лайнеры цунамі...</p>
<p>Ён бартавыя выключыў агні,</p>
<p>Маторы, што да мэты даляцелі,</p>
<p>І кінуў іх на бераг,</p>
<p>                     як з купелі,</p>
<p>З пятнаццаціметровай вышыні.</p>
<p> </p>
<p><b>28</b></p>
<p> </p>
<p>Цунамі - гнеў дарослых. Людзі - дзеці.</p>
<p>Што значыць хвалям - іх угаманіць?</p>
<p>Разбілі лодку. Ветразі, як сеці</p>
<p>Дзіравыя, павесілі сушыць.</p>
<p> </p>
<p>Расхрыстаны, адзін сядзеў пад імі</p>
<p>Былы марак. З ім побач не відно</p>
<p>Нікога больш. Даўно ці не даўно</p>
<p>Ён так сядзіць і зрэнкамі пустымі</p>
<p>На свет глядзіць?</p>
<p>                    Яшчэ сваёй бяды</p>
<p>Ён цёмнай думкай ахапіць не можа...</p>
<p> </p>
<p>Хіба ўжо скончылася падарожжа?..</p>
<p>Што азначаюць на пяску сляды?</p>
<p>Адбітак поўны жорсткага значэння:</p>
<p>Няўжо яна пакінула яго?..</p>
<p>Пакінула вось так, без тлумачэння,</p>
<p>У непрытомным стане, аднаго?</p>
<p> </p>
<p><b>29</b></p>
<p> </p>
<p>Куды пайшла? Чаму яе няма?</p>
<p>Які ўчыніла гвалт над ёй навала?</p>
<p>Хто дасць адказ?</p>
<p> </p>
<p>                    Забытае ляжала</p>
<p>Люстэрка перад ім. Замест пісьма.</p>
<p>Ён у люстэрка цьмянае яе</p>
<p>Сам на сябе глядзіць, як на чужога,</p>
<p>Староннім вокам. Толькі рыс былога</p>
<p>Свайго аблічча не распазнае.</p>
<p>Глядзіць і, як па сонечных гадзінах,</p>
<p>Вядзе падлік нялічаным гадам:</p>
<p>Дням восені глыбокай - па маршчынах,</p>
<p>Па сівізне - зімы халодным дням.</p>
<p> </p>
<p>Вятрамі пашматаная апратка -</p>
<p>Убор, якому тысячы гадоў...</p>
<p>Няўжо люстэрка цёмнае -</p>
<p>                                   адгадка</p>
<p>Яе не растлумачаных слядоў.</p>
<p> </p>
<p><b>30</b></p>
<p> </p>
<p>Ён сцерці намагаўся рукавом</p>
<p>Яскравы след, не верачы нягодзе,</p>
<p>Як Чаплін, што ў славутым эпізодзе</p>
<p>Бот палісмэна засыпаў пяском.</p>
<p> </p>
<p>Не мог паверыць нечаканай здрадзе</p>
<p>Марак, як валацуга кайданам.</p>
<p>Якое тлумачэнне даць слядам,</p>
<p>Прапаўшым на таемным даляглядзе?</p>
<p> </p>
<p>А можа, палічыла нежывым</p>
<p>Яна яго?.. І неўзабаве дрогі</p>
<p>Прыедуць пахавальныя за ім</p>
<p>З труной заместа «хуткай дапамогі»?</p>
<p> </p>
<p>Пытанне ёсць, ды на яго няма</p>
<p>Яе адказу. Пошта не прыслала.</p>
<p>Хто дасць адказ?</p>
<p>                    Забытае ляжала</p>
<p>Люстэрка перад ім. Замест пісьма.</p>
<p> </p>
<p><b>31</b></p>
<p> </p>
<p>Няўжо збавенне ў бездані нямой</p>
<p>Яна знайшла? А можа, смерці хвалі,</p>
<p>Як сына іх,</p>
<p>          цяпер яе дагналі</p>
<p>Вось тут - і пахавалі пад вадой?</p>
<p> </p>
<p>«Хто мне адкажа: на якім я свеце? -</p>
<p>Сябе пытаў ён голасам глухім. -</p>
<p>Зачым тут сонца сушыць антысеці -</p>
<p>Мае былыя ветразі?</p>
<p> </p>
<p>                         Зачым?</p>
<p>Якая сіла ўспененыя хвалі</p>
<p>Не на зямлю, а ў акіян імкне?</p>
<p>Сляды свой ланцужок аддрукавалі</p>
<p>Чаму не да мяне, а ад мяне?..»</p>
<p> </p>
<p>Ён з месца ўстаў. Яго ў свае пацёмкі</p>
<p>Цягнула хваляў мутная імгла.</p>
<p>- Куды ты? Не спяшайся! Я прыйшла. -</p>
<p>Пачуў ён строгі голас незнаёмкі.</p>
<p> </p>
<p><b>32</b></p>
<p> </p>
<p>Ён з месца ўстаў. Хоць клікаў за сабою</p>
<p>Нямых слядоў балючы ланцужок,</p>
<p>Падаўся прэч. У процілеглы бок,</p>
<p>Пакінуўшы стагоддзі за спіною.</p>
<p> </p>
<p>Ку-ку! Ку-ку! - Ляцеў шчымлівы гук,</p>
<p>Злучаючы сабою, як дарога,</p>
<p>Настойлівым працягам дыялога</p>
<p>Пячорны лук і гэты, зорны, лук,</p>
<p>Што над зямлёю выгнуўся дугою,</p>
<p>Лук для ракет, якому цецівою</p>
<p>Нацятай туга - служыць касмадром.</p>
<p> </p>
<p>- Ну вось, ну вось, ты ў мой вярнуўся дом.</p>
<p>Пара за працу. Скончылася эра</p>
<p>Блуканняў адзінокае душы.</p>
<p>- Няма бяросты.</p>
<p>- Знойдзецца папера.</p>
<p>- Няма вугля.</p>
<p>- Карандашом пішы.</p>
<p> </p>
<p><b>Замест эпілога</b></p>
<p> </p>
<p>Над сонечным мацерыком разліта</p>
<p>Духмянасць ніў спякотным летнім днём.</p>
<p>Ён і яна ў цяньку сядзяць, дзе жыта</p>
<p>Шуміць зялёнай хваляй за гумном,</p>
<p>Як за кармою карабля. Пясчынкай</p>
<p>Адпачывае на руках ралля.</p>
<p>Ганяецца дзіця іх за пушынкай,</p>
<p>Падобнай на жывога матыля,</p>
<p>Сапраўднага, што ловіцца за крылы.</p>
<p>А можа, гэта не яны, а іх</p>
<p>Далёкія патомкі, што ў сваіх</p>
<p>Абліччах іх абліччы паўтарылі?</p>
<p>Хто б ні былі яны, а толькі зноў</p>
<p>Яны - жыцця людскога сувязныя,</p>
<p>Дзве долькі неразлучныя, якія</p>
<p>Вякам перадаюцца ад вякоў.</p>
<p> </p>
<p><i>1968</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>