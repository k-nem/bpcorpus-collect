<div class="container">
<div class="book-utils">
<div id="qrcode"></div>
<a href="/Michail_Lermantau/Kazackaja_kalychanka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Казацкая калыханка -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Казацкая калыханка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Спі, мой родны, спі, мой шчасны,</p>
<p>      Лю-лі, сынку мой.</p>
<p>Ціха свеціць месяц ясны.</p>
<p>      Шле нам промень свой.</p>
<p>Не заўважу цёмнай ночкі</p>
<p>      З песняй над табой;</p>
<p>Ты ж засні, заплюсні вочкі,</p>
<p>      Лю-лі, сынку мой.</p>
<p> </p>
<p>Паміж скал струменіць Церак,</p>
<p>      Плешча мутны вал;</p>
<p>Там чачэн паўзе на бераг,</p>
<p>      Точыць свой кінжал;</p>
<p>Але знаў твой бацька войны,</p>
<p>      Вёў няроўны бой;</p>
<p>Спі, маленькі, будзь спакойны,</p>
<p>      Лю-лі, сынку мой.</p>
<p> </p>
<p>Прыйдзе час, учуеш стрэлы</p>
<p>      Баявога дня;</p>
<p>Стрэльбу возьмеш ты і, смелы,</p>
<p>      Сядзеш на каня.</p>
<p>Разуквечу скрозь сядло я</p>
<p>      Ніткай дарагой...</p>
<p>Спі, дзіця маё малое,</p>
<p>      Лю-лі, сынку мой.</p>
<p> </p>
<p>Будзеш дужы з росту-стану</p>
<p>      І казак душой.</p>
<p>Выпраўляць цябе я стану —</p>
<p>      Ты махнеш рукой.</p>
<p>Колькі тайных слёз пральецца</p>
<p>      Горкай ночкай той!..</p>
<p>Спі салодка, маё сэрца,</p>
<p>      Лю-лі, сынку мой.</p>
<p> </p>
<p>Буду я чакаць, нудзіцца,</p>
<p>      У трывозе жыць;</p>
<p>Буду цэлы дзень маліцца,</p>
<p>      Ноччу варажыць;</p>
<p>Думаць, што па мне ўздыхаеш</p>
<p>      На зямлі чужой...</p>
<p>Спі, пакуль турбот не знаеш,</p>
<p>      Лю-лі, сынку мой.</p>
<p> </p>
<p>Дам табе я на дарогу</p>
<p>      Свой абраз святы:</p>
<p>Перад ім маліся богу</p>
<p>      Шчырым сэрцам ты;</p>
<p>Бой жа грымне небяспечны —</p>
<p>      Маці памятай...</p>
<p>Спі, анёлак мой сардэчны,</p>
<p>      Лю-лі, лю-лі, бай.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>