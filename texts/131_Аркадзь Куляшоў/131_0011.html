<div class="container">
<div class="book-utils">
<div id="qrcode"></div>
<a href="/Arkadz_Kulasou/Biuro_daviedak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: ліпень 1939 -->
<!-- HEADER_FIELD FirstPublicationYear: 1939 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Бюро даведак -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Бюро даведак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Выпускнік вясковай сямігодкі</p>
<p>Падышоў пад школьны ганак. Сходкі</p>
<p>На спякоце летняй млеюць, спяць,</p>
<p>Узыходзіць ён:</p>
<p>Ледзь-ледзь рыпяць.</p>
<p> </p>
<p>Ён вучыўся тут гадоў з сямі,</p>
<p>Потым свет пабачыў не ў лятунках,</p>
<p>Тросся ў пасажырскім па чыгунках -</p>
<p>Адвыкаў ад школьнае сям'і.</p>
<p> </p>
<p>Не адвык.</p>
<p>Цяпер рашае гэтак:</p>
<p>Ад дажджу зайдуся, ад расы,</p>
<p>Кінуся ва ўсе бюро даведак,</p>
<p>Пазнаходжу хлопцаў адрасы.</p>
<p> </p>
<p>З невядомае для нас прычыны</p>
<p>Не з хлапцоў пачаў ён, а з дзяўчыны</p>
<p>Пошукі вандроўныя свае</p>
<p>(А для гэтага прычын стае).</p>
<p> </p>
<p>Вопратка яго з дажджу дыміцца -</p>
<p>Ён яшчэ пад сонцам не прасох;</p>
<p>Шлях размыты,</p>
<p>На траве пясок...</p>
<p>Тут прайшла нядаўна навальніца.</p>
<p> </p>
<p>Кій нясе.</p>
<p>У бакавой кішэні</p>
<p>Залатое вечнае пяро.</p>
<p>Хмар апошніх адплываюць цені.</p>
<p>На краю сяла стаіць бюро.</p>
<p> </p>
<p>Ён бяжыць з гары,</p>
<p>Мінае гаці...</p>
<p>Там жыве тае дзяўчыны маці,</p>
<p>У яе даведку можна ўзяць.</p>
<p>А яна? Падумае, што зяць.</p>
<p> </p>
<p>Цяжка дыша, адчыняе дзверы,</p>
<p>У руках пяро з лістком паперы -</p>
<p>Вось і скончыў пошукі свае...</p>
<p>Вось і маці.</p>
<p>Ён пазнаў яе.</p>
<p> </p>
<p>Маці зяця кліча да стала,</p>
<p>Шчасця міскай поўнаю частуе,</p>
<p>Згадвае пра дочку дарагую,</p>
<p>Што ў гасцях нядоўга пабыла.</p>
<p> </p>
<p>Як гасціла тут і як даўно</p>
<p>І куды паехала - патроху</p>
<p>Маці ўсё раскажа.</p>
<p>У акно</p>
<p>Госць глядзіць на доўгую дарогу.</p>
<p> </p>
<p>А назаўтра</p>
<p>Затапіла печ...</p>
<p>А яму дамоў збірацца трэба,</p>
<p>Толькі шкода (вось якая рэч!)</p>
<p>І хацінкі гэтае і неба.</p>
<p> </p>
<p>А чаму - не знае сам як след.</p>
<p>Ён не муж дзяўчыны, не каханак.</p>
<p>А яна яму як светлы ранак,</p>
<p>Як юнацкі непаўторны свет.</p>
<p> </p>
<p>Маці за руку гасця ўзяла,</p>
<p>Колькі слоў сказала напаследак.</p>
<p>Адрас ёсць!</p>
<p> </p>
<p>. . . . . . . . . . . . . . . . . . . . . . . . .</p>
<p> </p>
<p>Дыміць бюро даведак</p>
<p>Пад гарою, на краю сяла.</p>
<p> </p>
<p><i>Ліпень 1939 г.</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>