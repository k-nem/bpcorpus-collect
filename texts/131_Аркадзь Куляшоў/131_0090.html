<div class="container">
<div class="book-utils">
<div id="qrcode"></div>
<a href="/Michail_Lermantau/Susiedka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхаіл Лермантаў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Вершы -->
<!-- HEADER_FIELD Title: Суседка -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Michail_Lermantau/">Міхаіл Лермантаў</a></h2>
<h2>Суседка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p>Не відаць мне ўжо волі ніколі,</p>
<p>Дні турэмныя крочаць паволі;</p>
<p>І ў акне халадок сінявы,</p>
<p>І стаіць пры дзвярах вартавы!</p>
<p> </p>
<p>Я б памёр пад аховаю гэткай,</p>
<p>Каб не радасць сустрэчы з суседкай!..</p>
<p>На зары мы прачнуліся з ёй,</p>
<p>Я кіўнуў ёй здалёк галавой.</p>
<p> </p>
<p>З ёю нас разлучыла няволя,</p>
<p>Паяднала агульная доля,</p>
<p>Парадніла жаданне адно,</p>
<p>Ды за кратамі гэта акно;</p>
<p> </p>
<p>Сяду я ля акна нерухома,</p>
<p>Волю позірку даўшы, вядома.</p>
<p>Вось насупраць акно яе: стук!</p>
<p>Прывітання сяброўскага гук.</p>
<p> </p>
<p>На мяне паглядзела шальмоўка!</p>
<p>Да далонькі прыпала галоўка,</p>
<p>І, нібы незнарок для вачэй,</p>
<p>Хустка ўпала з дзявочых плячэй.</p>
<p> </p>
<p>Цяжка дыхаюць бледныя грудзі,</p>
<p>І не знаюць староннія людзі,</p>
<p>Што сумуе суседка мая</p>
<p>Гэтаксама па волі, як я.</p>
<p> </p>
<p>Не сумуй, дарагая суседка...</p>
<p>Зажадай — і адчыніцца клетка,</p>
<p>І, як птушкі, з табою пырхнём</p>
<p>Мы ў шырокі прастор за акном.</p>
<p> </p>
<p>Для мяне ключ у бацькі ўкрадзі ты,</p>
<p>Вартавых баляваць пасадзі ты,</p>
<p>А таго, што стаіць ля дзвярэй,</p>
<p>Сам скручу, ноч была б пацямней.</p>
<p> </p>
<p>Дачакайся ж ты часу такога,</p>
<p>Напаі свайго бацьку старога,</p>
<p>Ды павесь ты хусцінку знарок</p>
<p>На акно, каб я ўбачыў здалёк.</p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>