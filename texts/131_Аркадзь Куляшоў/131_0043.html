<div class="container">
<div class="book-utils">
<div id="qrcode"></div>
<a href="/Arkadz_Kulasou/Pierad_padarozzam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1961 -->
<!-- HEADER_FIELD FirstPublicationYear: 1961 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перад падарожжам -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Перад падарожжам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Агонь начлежны смаліць вецце,</p>
<p>Скубе мурог падбіты конь,</p>
<p>А я апошняга трохлецця</p>
<p>Дзень кожны кідаю ў агонь.</p>
<p> </p>
<p>Я быў шуканнем ашуканы,</p>
<p>Дарогай у палон узят.</p>
<p>Не я - мой конь непаслухмяны,</p>
<p>Непадкаваны вінават.</p>
<p> </p>
<p>Лясы б маіх блуканняў высеч,</p>
<p>Распяцца б на крыжы хваін</p>
<p>За сотні дзён, за сотні тысяч</p>
<p>На вецер пушчаных хвілін.</p>
<p> </p>
<p>Адзін здабытак мой - пакуты,</p>
<p>Што сівізной ляглі на скронь.</p>
<p>Не лёд душы, а боль пякучы</p>
<p>Я ў прагны кідаю агонь.</p>
<p> </p>
<p>Палю я рэшту дзён мізэрных,</p>
<p>Але не за цяжкія іх</p>
<p>Шуканні вернасці ў няверных,</p>
<p>Святой любові ў несвятых.</p>
<p> </p>
<p>І не за тое іх палю я,</p>
<p>Што абпаліўся жорстка сам,</p>
<p>Што больш за марай не палюю,</p>
<p>Гадоў на марнасць не аддам -</p>
<p> </p>
<p>Палю з рашучасцю суровай,</p>
<p>Каб сталь з іх выплавіць да дня,</p>
<p>Загартаванаю падковай</p>
<p>Надзейна падкаваць каня.</p>
<p> </p>
<p>Палае горан мой у соснах,</p>
<p>Куецца ў ім дарожны дух</p>
<p>Для горных круч, для хваль высозных,</p>
<p>Для самых грозных завірух.</p>
<p> </p>
<p><i>1961</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>