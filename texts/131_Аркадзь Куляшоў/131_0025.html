<div class="container">
<div class="book-utils">
<div id="qrcode"></div>
<a href="/Arkadz_Kulasou/Karusiel.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: люты 1939 -->
<!-- HEADER_FIELD FirstPublicationYear: 1939 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Карусель -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Карусель</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Бальшаком, на край зямлі і неба,</p>
<p>Я ўсю ночку цёмную ішоў,</p>
<p>Даганяў і абганяў, дзе трэба,</p>
<p>З лубкамі і сітамі дзядзькоў.</p>
<p> </p>
<p>. . . . . . . . . . . . . . . . . . . . . .</p>
<p> </p>
<p>Ёсць на свеце роднае мястэчка,</p>
<p>Там штогод бываюць кірмашы;</p>
<p>Міма школы меленькая рэчка</p>
<p>Без мяне адна плыве ў цішы.</p>
<p> </p>
<p>Мне дакор яе далёкі, звонкі</p>
<p>У забытым чуецца трысці.</p>
<p>Заўтра кірмашовы дзень.</p>
<p>У жонкі</p>
<p>На дзень адпрасіўся:</p>
<p>- Адпусці.</p>
<p> </p>
<p>У сяброў па школе даўні звычай -</p>
<p>На кірмаш сысціся,</p>
<p>Пагуляць...</p>
<p>І на каруселі маляўнічай</p>
<p>Разам адкружыць хвілінак пяць.</p>
<p> </p>
<p>Кожны мае дружбака такога,</p>
<p>Захавана ў сэрцы да якога</p>
<p>Прыязні даўнейшай цеплыня.</p>
<p>Кірмашовы дзень,</p>
<p>Гарачыня.</p>
<p> </p>
<p>Вось у кірмашовы б дзень выходны</p>
<p>З ім ці з ёй зайсці ў куток выгодны</p>
<p>(Ёсць такія на зямлі куткі) -</p>
<p>Раз у сем гадоў павіць вянкі.</p>
<p> </p>
<p>Пачуццё былое да дзяўчынкі</p>
<p>Нёс і я.</p>
<p>І тут яе сустрэў.</p>
<p>Між густых аглобляў, як між дрэў,</p>
<p>Я іду на аганёк касынкі.</p>
<p> </p>
<p>А дзяўчына лузганцы кусае</p>
<p>І таксама некага шукае,</p>
<p>І ў вачах блукае неспакой,</p>
<p>І крычу я радасна:</p>
<p>- Пастой!</p>
<p> </p>
<p>Мы адны з ёй. З нашых - больш нікога.</p>
<p>Той жа рып гармоняў, бубнаў гром.</p>
<p>Тая ж з кірмашу пад гай дарога.</p>
<p>- Што ж, пайшлі?</p>
<p>- Пайшлі...</p>
<p>І мы ідзём.</p>
<p> </p>
<p>Сем гадоў не бачыліся - раз,</p>
<p>Замуж выйшла,</p>
<p>Добра ладзіш з мужам;</p>
<p>Дзе ж ты, карусель? За ўсё адкружым,</p>
<p>Як усё кружылася за нас.</p>
<p> </p>
<p>Добры дзень, знаёмыя мясціны,</p>
<p>Карусель,</p>
<p>Крылатая душа!..</p>
<p>Гай шумлівы, гоман кірмаша,</p>
<p>Печанага хлеба водар кмінны.</p>
<p> </p>
<p><i>Люты 1939 г.</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>