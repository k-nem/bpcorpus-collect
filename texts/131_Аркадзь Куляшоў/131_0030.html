<div class="container">
<div class="book-utils">
<div id="qrcode"></div>
<a href="/Arkadz_Kulasou/Manaloh.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1966? -->
<!-- HEADER_FIELD FirstPublicationYear: 1966 -->
<!-- HEADER_FIELD SectionAuthor: Вершы -->
<!-- HEADER_FIELD Source: Куляшоў, Аркадзь Аляксандравіч.  Выбраныя творы /  Аркадзь Куляшоў. -  Мінск :  Мастацкая літаратура, 2009. -  205, [1] с.,. - ( Школьная бібліятэка). -->
<!-- HEADER_FIELD StyleGenre: іншыя,мастацкі/верш -->
<!-- HEADER_FIELD Title: Маналог -->
<!-- HEADER_FIELD Uploaded: 2011-08-20T08:00:00Z -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Маналог</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Памяці паэтаў</p>
<p>З. Астапенкі і Ю. Таўбіна</p>
</div>
<div class="CLEAR"></div>
<p> </p>
<center>* * *</center>
<p> </p>
<p>Калі і дзе, я ўдакладняць не стану</p>
<p>Таго, што больш не выклікае прэк,</p>
<p>Бесчалавечнасць выпаліла рану</p>
<p>На часе тым, што адышоў навек.</p>
<p> </p>
<p>А забыццё, каб сцерці з нешматслоўнай</p>
<p>Зямлі бесчалавечную віну,</p>
<p>Схавала месца смерці безназоўнай</p>
<p>Пад дываном, сатканым з дзірвану.</p>
<p> </p>
<p>I хоць дзірван, што рану ўкрыў старанна,</p>
<p>Стаў палыном на мёртвай глебе той,</p>
<p>Не зарасла зямлі жывая рана,</p>
<p>А зарасла зямля яе травой.</p>
<p> </p>
<p>Дзе б я ні быў, дзе б мне ні давялося</p>
<p>Убачыць дол, сівы ад палыну,</p>
<p>Пякуча сэрца сціснецца, і лёс я</p>
<p>Загінуўшых без весткі памяну.</p>
<p> </p>
<center>* * *</center>
<p> </p>
<p>Сябры мае! Пад пустак дыванамі</p>
<p>Ці не абрыдла безназоўнасць вам?</p>
<p>Дзе дзверы, што замкнуліся за вамі?</p>
<p>Як вас знайсці? Якіх пытацца брам?</p>
<p> </p>
<p>Маўчыць нябыт каменных пліт паважных,</p>
<p>Дзе з надпісаў дажджы змываюць пыл,</p>
<p>Там я блукаў, але імёнаў вашых</p>
<p>Не адшукаў на вокладках магіл.</p>
<p> </p>
<p>Няма куды сваю жалобу ўскласці</p>
<p>Ні жонкам, ні знаёмым, ні бацькам.</p>
<p>Сябры мае, хіба аб гэтым шчасці</p>
<p>У маладосці марылася нам?</p>
<p> </p>
<p>Вяло нас музы строгай блаславенне</p>
<p>На шлях цяжкі, ды што казаць аб тым...</p>
<p>Я — ваша памяць, вы — маё сумленне,</p>
<p>Я — дрэўка, вы — трывалы сцяг на ім.</p>
<p> </p>
<center>* * *</center>
<p> </p>
<div class="EPIGRAPH">
<p>Устоіць той, хто варт,</p>
<p>На старт, сябры, на старт!</p>
<p class="sign">Юлі Таўбін</p>
</div>
<div class="CLEAR"></div>
<p> </p>
<p>Быў кожны з вас адважных стартаў варты,</p>
<p>Шкада, што фініш быў не вартым вас.</p>
<p>Па-рознаму адлегласць паміж стартам</p>
<p>I фінішам нам адмярае час.</p>
<p> </p>
<p>Адным, хто доўга жыў, зрабіўшы мала,—</p>
<p>Кароткім падарожжам за труной;</p>
<p>Другім, хто шмат зрабіў, пражыўшы мала,—</p>
<p>Адлегласцю ў бяссмерце даўжынёй.</p>
<p> </p>
<p>Нядоўгім быў ваш век, як век падзёнак,</p>
<p>Мае сябры!.. Суровы сівер змёў</p>
<p>Са старту вас. Вы — кнігі без старонак,</p>
<p>Лісты без дрэў, дарогі без слядоў.</p>
<p> </p>
<p>Нялёгка мне працягам быць тых самых</p>
<p>Няходжаных шляхоў, быць вартым тых</p>
<p>Спраў абарваных, кніг недапісаных,</p>
<p>Якім не ўзняцца з фінішаў сваіх.</p>
<p> </p>
<center>* * *</center>
<p> </p>
<p>Не бачыўся я ўсё жыццё амаль</p>
<p>З сябрамі незабыўнымі маімі.</p>
<p>Зноў выклікае на размову з імі</p>
<p>Навекі разлучыўшая нас даль.</p>
<p> </p>
<p>Каня свайго сядлаю і ў дарогу,</p>
<p>Цяжэйшую з усіх былых дарог,</p>
<p>Кіруюся адзін,— як маналог</p>
<p>На пошукі жывога дыялогу.</p>
<p> </p>
<p>Але ці след спяшацца мне, калі</p>
<p>Цень падаўжэў, конь пакалечыў ногі</p>
<p>I там, куды я еду, дыялогі</p>
<p>Спяць вечным сном, набраўшы ў рот зямлі?</p>
<p> </p>
<p>Не прыпыняйся, не жахайся, слова!..</p>
<p>Хай адвячорак доўгім ценем лёг —</p>
<p>Магчыма немагчымая размова</p>
<p>Датуль, пакуль магчымы маналог.</p>
<p> </p>
<center>* * *</center>
<p> </p>
<p>Як мне сябрам паклон адважыць нізкі,</p>
<p>Дзе адшукаць іх захавання дол?</p>
<p>Ляглі маўклівым сведчаннем на стол</p>
<p>Адзіныя іх помнікі — дзве кніжкі.</p>
<p> </p>
<p>Друкарняю адціснуты як след</p>
<p>На вокладках два прозвішчы і даты</p>
<p>Іх нараджэння новага на свет.</p>
<p>Два томікі, як два чырвоных святы!</p>
<p> </p>
<p>Смяротнага спаборніцтва з пяром</p>
<p>Не вытрымаў ні штык, ні сталь рыдлёўкі,</p>
<p>I не змагла імгла нямой дамоўкі</p>
<p>Верш задушыць халодным забыццём.</p>
<p> </p>
<p>Два томікі — два помнікі. З партрэтаў</p>
<p>Глядзяць сябры. Мы дружбе служым зноў.</p>
<p>Інакшых служб не трэба для паэтаў —</p>
<p>Ні ладану, ні жаласных прамоў.</p>
<p> </p>
<center>* * *</center>
<p> </p>
<p>Глядзіце без дакору і пагарды</p>
<p>Вы на мяне з экранаў вашых кніг,</p>
<p>Як кінастужак спыненыя кадры,</p>
<p>Гатовыя крануцца кожны міг.</p>
<p> </p>
<p>На старце вы. Ад быстрае пагоні</p>
<p>Мне не ўцячы, а вам не перагнаць</p>
<p>Мае маршчыны і сівыя скроні,</p>
<p>Якім рукой да фінішу падаць.</p>
<p> </p>
<p>Для тых, хто вас не бачыў, вы — партрэты</p>
<p>Адстартаваўшых год. А для мяне —</p>
<p>Вы назаўжды майго юнацтва леты,</p>
<p>Што не падставяць скроняў сівізне.</p>
<p> </p>
<p>Для іншых вы — ахвяры радавыя</p>
<p>Крутых гадоў, бязлітасных судоў.</p>
<p>А для мяне — вы маршалы, якія</p>
<p>Камандавалі б арміямі слоў.</p>
<p> </p>
<center>* * *</center>
<p> </p>
<p>Так, мы — сябры па сэрцу і па зброі,</p>
<p>Вядомы арсенал байцоўскі наш:</p>
<p>Чарніла і чарніліца, пяро і</p>
<p>Хімічны альбо просты карандаш.</p>
<p> </p>
<p>Мне нечым перад вамі ганарыцца,</p>
<p>Сябры!.. Адны ў нас пушчы і палі,</p>
<p>Засмаглымі радкамі з іх крыніц мы</p>
<p>Адзін і той жа халадок пілі.</p>
<p> </p>
<p>Мне на жыццёвых шалях перавагі</p>
<p>Лёс не адважыў. Толькі ў тым яна,</p>
<p>Што доўгі шлях маёй няўтольнай смагі</p>
<p>Не абарвала ранняя труна,</p>
<p> </p>
<p>Што я далей друкую крок, нібыта</p>
<p>Па бітым шкле — па муках, па вайне...</p>
<p>А ўсё, што мною знойдзена, набыта,</p>
<p>Належыць дружбе нашай, а не мне.</p>
<p> </p>
<center>* * *</center>
<p> </p>
<p>Адзіным дрэвам дружбы мы раслі.</p>
<p>З трох два сукі сякера смерці ссекла.</p>
<p>Не трапілі яны ні ў рай, ні ў пекла,</p>
<p>Працяг іх існавання — на зямлі.</p>
<p> </p>
<p>Дагэтуль іх, нібы руку — бязрукі,</p>
<p>Нагу — бязногі, адчувае ствол,</p>
<p>Жывая верхавіна помніць мукі,</p>
<p>Рукой гвалтоўнай кінутых на дол.</p>
<p> </p>
<p>Асуджаныя лёсам на знішчэнне,</p>
<p>Яны не падуладны сілам зла:</p>
<p>Карэнні ў дрэва ёсць апроч ствала,</p>
<p>Апроч карэнняў прагных ёсць насенне.</p>
<p> </p>
<p>Праходзячы кругазваротны шлях,</p>
<p>Яно і іх вяртае ў схоў глыбокі,</p>
<p>Адкуль для новых дрэў карэнне сокі</p>
<p>Бярэ, зямлю трымаючы ў руках.</p>
<p> </p>
<center>* * *</center>
<p> </p>
<p>Адзін памёр ад тыфусу брушнога</p>
<p>За кратамі, сярод муроў сырых.</p>
<p>Без стужак, без вянкоў, без некралога,</p>
<p>З кляймом абвінавачання цяжкога,</p>
<p> </p>
<p>Згубіўся ён сярод магіл глухіх.</p>
<p>Другі на фронт з таежнага барака</p>
<p>Шчасліва ўцёк. За валам агнявым</p>
<p>Яго салдацкі штык вяла атака,</p>
<p> </p>
<p>Там ён на смерць пад прозвішчам сваім</p>
<p>Хадзіў і пахаваны разам з ім.</p>
<p>Хай згублены сляды іх захавання,</p>
<p>Не страчаны іх сувязі з зямлёй.</p>
<p> </p>
<p>Яна для іх — не вечны супакой,</p>
<p>А месца пасмяротнага спаткання,</p>
<p>Прызначанага ў памяці маёй.</p>
<p>Пакуль жыву, яны жывуць са мной.</p>
<p> </p>
<center>* * *</center>
<p> </p>
<p>Яны ў мае наведваліся сны,</p>
<p>Праходзілі дарогамі былога</p>
<p>Адлегласць ад калыскі да труны.</p>
<p>Яны ў мяне на ўсё жыццё адны,</p>
<p>А ў іх, апроч майго радка скупога,</p>
<p>На ўсёй зямлі не знойдзеш больш нікога.</p>
<p> </p>
<p>Як без мяне ім быць, а мне без іх?</p>
<p>Адна ў нас засталася на траіх</p>
<p>Мая дамоўка. Не хачу, каб з ёю</p>
<p>Засыпалі халоднаю зямлёю</p>
<p>Жывую памяць аб сябрах маіх.</p>
<p> </p>
<p>Пакрыўджаную выракам суровым,</p>
<p>Яе не зацярушыць змрок сляпы,</p>
<p>Пакуль над захаваннем палыновым</p>
<p>Да іх, жывых, з непахаваным словам</p>
<p>Звяртацца будзе мой радок скупы.</p>
<p> </p>
<center>* * *</center>
<p> </p>
<p>Датуль мне ў снах з'яўляліся яны,</p>
<p>Пакуль не сталі вершамі маімі.</p>
<p>Час надышоў мне развітацца з імі —</p>
<p>Нібы застолле, апусцелі сны.</p>
<p> </p>
<p>Згубіліся абліччы, змоўклі словы,</p>
<p>Зноў я адзін. У розныя бакі</p>
<p>Краіны той, дзе вечныя іх сховы,</p>
<p>Раз'ехаліся моўчкі дружбакі.</p>
<p> </p>
<p>Няўжо даволі з іх той сціплай меры —</p>
<p>Трох метраў непрытульнае зямлі?</p>
<p>Той памяці, шматка тае паперы,</p>
<p>З якой яны радкамі прараслі?</p>
<p> </p>
<p>А можа, гэта — самазахаванне,</p>
<p>Катораму без сноў такіх лягчэй?</p>
<p>А можа — абавязку выкананне?</p>
<p>Дазвол сумлення — рухацца далей?</p>
<p> </p>
<center>* * *</center>
<p> </p>
<p>Хваробу, што здароўе падкасіла,</p>
<p>Нібы быка, за рогі мы бяром,</p>
<p>Пакуль жыве ў нядужым целе сіла</p>
<p>З уладай таямнічай над пяром.</p>
<p> </p>
<p>Лепш цяжка жыць,</p>
<p>        чым быць бадзёрым трупам —</p>
<p>Гарэць агнём, якога ўжо нямаш,</p>
<p>Былой уладай пахавальны марш</p>
<p>Забараняць іграць крытычным трубам.</p>
<p> </p>
<p>Лепш вечны сон, чым гэткай явы сны.</p>
<p>Хай на парозе небыцця такога</p>
<p>Мяне ў калыску з труннае сасны</p>
<p>Кладуць жывога так, як нежывога.</p>
<p> </p>
<p>Нашто мне зрок, навошта гучны крок,</p>
<p>Хвілін імклівасць, цішыні хвіліны,</p>
<p>Турботы дня, апошнія навіны,</p>
<p>Крывёй не перагнаныя ў радок?</p>
<p> </p>
<center>* * *</center>
<p> </p>
<p>Мой маналог, як палымяны конь,</p>
<p>Пачуўшы подых бур, стрыжэ вушамі,</p>
<p>Спяшаецца, паразмаўляўшы з вамі,</p>
<p>Ад вечнага агню ў жыцця агонь.</p>
<p> </p>
<p>Між намі лёс правёў размежаванне:</p>
<p>Вы — скрыжаванне рук, я — крокаў рух.</p>
<p>Аднак саюз мужчынскі — не каханне,</p>
<p>Дзе трэці лішні пакідае двух.</p>
<p> </p>
<p>Наш брацкі вузел не парве, я знаю,</p>
<p>Ні адгрымеўшы, ні наступны бой.</p>
<p>Я, ваша памяць, вас не пакідаю,</p>
<p>Бяру з сабой, як клятву, як набой.</p>
<p> </p>
<p>Злучыліся: з дарогамі дарога,</p>
<p>З лістамі дрэва, са слязою пыл,</p>
<p>I ў сэрцы тым, дзе ўсёй зямлі трывога,</p>
<p>У тры разы прыбавілася сіл.</p>
<p> </p>
<center>* * *</center>
<p> </p>
<p>Салдатаў веку, што па грозных цэлях</p>
<p>Вядуць агонь з траншэй перадавых,</p>
<p>Ужо не забіваюць на дуэлях</p>
<p>Забойцы каранованыя іх.</p>
<p> </p>
<p>Аб паядынку не папераджае</p>
<p>Іх, як калісьці, секундант маны,</p>
<p>Ланцуг — яго вялікасць — іх знішчае,</p>
<p>Душу ад цела вее бог вайны.</p>
<p> </p>
<p>Хваробай вокамгненнаю — інфарктам</p>
<p>Расстрэльваюць кароткае жыццё</p>
<p>I незлічоных страт агульным актам</p>
<p>Спяшаюцца спісаць у небыццё.</p>
<p> </p>
<p>Але, сярод ахвяраў незлічоных</p>
<p>Не спісаныя памяццю жывых,</p>
<p>Яны агонь вядуць па цэлях чорных</p>
<p>З магіл сваіх! З траншэй перадавых!</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Куляшоў, Аркадзь Аляксандравіч.  Выбраныя творы /  Аркадзь Куляшоў. -  Мінск :  Мастацкая літаратура, 2009. -  205, [1] с.,. - ( Школьная бібліятэка).<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>