<div class="container">
<div class="book-utils">
<div id="qrcode"></div>
<a href="/Siarhiej_Jasienin/Anna_Sniehina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Сяргей Ясенін -->
<!-- HEADER_FIELD LangOrig: rus -->
<!-- HEADER_FIELD SectionAuthor: Паэмы -->
<!-- HEADER_FIELD Title: Анна Снегіна -->
<!-- HEADER_FIELD Translation: Аркадзь Куляшоў -->
<h2><a href="http://knihi.com/Siarhiej_Jasienin/">Сяргей Ясенін</a></h2>
<h2>Анна Снегіна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>А. Варонскаму</p>
</div>
<div class="CLEAR"></div>
<p> </p>
<p>1</p>
<p>«Сяло, значыць, наша Радава,</p>
<p>Дзве сотні двароў, бадай,</p>
<p>Таго, хто бываў тут, радуе</p>
<p>Сваімі мясцінамі край.</p>
<p>Ні лесам, ні рэчкай, ні полем</p>
<p>Нас не пакрыўдзіў бог.</p>
<p>І над усім наваколлем —</p>
<p>Таполі каля дарог.</p>
<p> </p>
<p>Мы ў важныя вельмі не лезем,</p>
<p>І шчасце на ўсіх адно:</p>
<p>Будынкі ў нас крыты жалезам,</p>
<p>У кожнага сад і гумно.</p>
<p>З разьбою вокны і ганак,</p>
<p>А ў свята мяса і квас.</p>
<p>Няздарма некалі спраўнік</p>
<p>Любіў гасцяваць у нас.</p>
<p>Плацілі мы чынш, як вялося,</p>
<p>Ды — грозны суддзя — старшына</p>
<p>Па мерцы мукі і проса</p>
<p>Усім набаўляў здаўна.</p>
<p>Плацілі — іначай рады</p>
<p>Не знойдзеш ад горшых турбот.</p>
<p>Улады — на тое і ўлады,</p>
<p>А мы — звычайны народ.</p>
<p>Мы ўсе — не бязгрэшныя душы.</p>
<p>У многіх не зенкі — клыкі.</p>
<p>З суседняй вёскі Крывушы</p>
<p>Зайздросцілі нам мужыкі.</p>
<p>Жыццё ў іх было благое,</p>
<p>Амаль уся вёска наўскач</p>
<p>Арала адной сахою</p>
<p>На пары заезджаных кляч.</p>
<p> </p>
<p>Дастаткі — не тыя словы,</p>
<p>Хаця б дажыць да вясны.</p>
<p>І секлі употай дровы</p>
<p>У нашым лесе яны.</p>
<p>Аднойчы мы іх засталі...</p>
<p>Яны за сякеры — і мы.</p>
<p>Ад звону і скрогату сталі</p>
<p>Аж лес скалануўся нямы.</p>
<p> </p>
<p>Скандал, ён забойствам пахне.</p>
<p>І ў нашу і ў іх віну</p>
<p>З іх нехта раптам як ахне! —</p>
<p>І загубіў старшыну.</p>
<p>З гарачай вясковай сходкі</p>
<p>Падзей закруціўся вір.</p>
<p>Судзілі. Забілі ў калодкі</p>
<p>І дзесяць пагналі ў Сібір.</p>
<p>З тых дзён і над намі хмары.</p>
<p>Са шчасцем былым нелады.</p>
<p>Паморак альбо пажары</p>
<p>Амаль ужо тры гады».</p>
<p> </p>
<p>*</p>
<p>Мне сумныя песні такія</p>
<p>Вазак мой спяваў увесь час.</p>
<p>Я ў радаўскія глухія</p>
<p>Мясціны ехаў якраз.</p>
<p> </p>
<p>Вайна мне горай за ката.</p>
<p>За нечыя барышы</p>
<p>Страляў я ў чужога салдата,</p>
<p>Хоць ён і не быў мне чужы.</p>
<p>Абрыдла быць смерці цацкай,</p>
<p>А ў тыле купцы ды знаць,</p>
<p>І, скончыўшы з доляй салдацкай,</p>
<p>Я ў вершах рашыў ваяваць.</p>
<p>Даволі махаць вінтоўкай,</p>
<p>Купіў сабе «ліпу», і от</p>
<p>З гэткаю падрыхтоўкай</p>
<p>Сустрэў я семнаццаты год.</p>
<p> </p>
<p>Свабода ўскіпела лаваю.</p>
<p>І ў чадна-смуродныя дні</p>
<p>Каліфстваваў над дзяржаваю</p>
<p>Керэнскі на белым кані.</p>
<p>Вайна «да канца» і «да мэты».</p>
<p>І тую ж лапцюжную раць</p>
<p>Прахвосты і прайдзісветы</p>
<p>Зноў гналі на фронт паміраць.</p>
<p>Ды братазабойчаму сцягу,</p>
<p>Пад грукат і гул марцір,</p>
<p>Сваю паказаў я адвагу</p>
<p>На меншую — як дэзерцір.</p>
<p> </p>
<p>*</p>
<p>Дарога капыціцца, свеціцца,</p>
<p>Прыемна пагруквае дол.</p>
<p>Заліты парошаю месяца</p>
<p>Вясковыя далі вакол.</p>
<p>«Ну, вось яно, Радава наша, —</p>
<p>Па ўсіх дварах цішыня!</p>
<p>Няздарма, —</p>
<p>Мой фурман кажа, —</p>
<p>Збіваў я нораў з каня.</p>
<p>Дазвольце з вас на гасцінца.</p>
<p>Да млыншчыка вы?</p>
<p>Вунь млын!</p>
<p>Прыехалі... разлічыцца</p>
<p>Прашу вас, грамадзянін».</p>
<p>. . . . . . . . . . . . . . . . . . . .</p>
<p>Даю саракоўку.</p>
<p>Не рады.</p>
<p>Набавіў.</p>
<p>Крывіцца жмот.</p>
<p>Такі малы, а заўзяты.</p>
<p>Малому ж за трыццаць год.</p>
<p>«Ды што ты з мяне, як а туза,</p>
<p>Грабеш?</p>
<p>Ты хоць меру знай!»</p>
<p>І мне адказвае туша:</p>
<p>«Сёлета дрэнны ўраджай.</p>
<p>Накіньце яшчэ нязвонкіх</p>
<p>Дзесятак, і справе шабаш —</p>
<p>Я вып’ю ў шынку самагонкі</p>
<p>За ласку і гонар ваш...»</p>
<p> </p>
<p>*</p>
<p>Вось млын...</p>
<p>І жытло млынарова...</p>
<p>Гараць светлякі на двары.</p>
<p>Ад радасці вымавіць слова</p>
<p>Не можа млынар стары.</p>
<p>«Няўжо гэта ты?</p>
<p>Сярога!</p>
<p>Не змёрз? — пытае млынар. —</p>
<p>Хутчэй для гасця дарагога,</p>
<p>Старая, стаўляй самавар».</p>
<p> </p>
<p>Не простая рэч, безумоўна,</p>
<p>Азябнуць у красавіку.</p>
<p>Быў вечар такі цудоўны</p>
<p>З размовай пры камінку.</p>
<p>А ў млынара крутыя</p>
<p>Абдымкі — мядзведзь бы зароў,</p>
<p>Ды ўсё ж прыемна ў цяжкія</p>
<p>Хвіліны сустрэць сяброў.</p>
<p> </p>
<p>«Надоўга?»</p>
<p>«На год, не меней».</p>
<p>«У вас туту сёлета рай:</p>
<p>Кашамі — грыбы, а жменяй</p>
<p>Ягады заграбай!</p>
<p>Дзічыны, браток, да чорта,</p>
<p>Сама так і лезе пад шрот.</p>
<p>Падумаць толькі...</p>
<p>Чацвёрты</p>
<p>Цябе мы не бачылі год...»</p>
<p> </p>
<p>Размове канец...</p>
<p>Гасцінны</p>
<p>Ужо самавар патух.</p>
<p>Як некалі, я да адрыны</p>
<p>Нясу аўчынны кажух.</p>
<p>Іду я праз сад нерухомы,</p>
<p>Сцяжынка хаваецца ў цень.</p>
<p>Так міл мне да болю знаёмы,</p>
<p>Ужо састарэлы пляцень.</p>
<p>Калісьці ля брамкі вось гэтай</p>
<p>Мінула шаснаццаць мне.</p>
<p>Дзяўчына ў накідцы светлай</p>
<p>Сказала мне ціха: «Не!»</p>
<p>Далёкія светлыя былі.</p>
<p>Той вобраз у серцы не згас...</p>
<p>Мы ўсе ў тыя вёсны любілі,</p>
<p>Ды мала любілі нас.</p>
<p> </p>
<p>2</p>
<p>«Ну што ж! Уставай, Сярога!</p>
<p>Яшчэ і зара не ўзышла,</p>
<p>А ўжо для гасця дарагога</p>
<p>Старая блінцоў напякла.</p>
<p>А я наведаць павінны</p>
<p>Памешчыцу Снегіну...</p>
<p>Зноў</p>
<p>Учора на імяніны</p>
<p>Я ёй настраляў дупялёў».</p>
<p> </p>
<p>Дзень добры, зара-зараніца!</p>
<p>Устаў, апрануўся як след.</p>
<p>Світальнай расой дыміцца</p>
<p>На яблынях белы цвет.</p>
<p>Мне ў думках</p>
<p>Здаецца цудоўнай</p>
<p>Зямля</p>
<p>І на ёй чалавек.</p>
<p>І колькі з вайны гвалтоўнай</p>
<p>Няшчасных прыйшло калек!</p>
<p>І колькі лягло ў магілы!</p>
<p>І колькім з магіл не ўстаць!</p>
<p>І я ўжо не маю сілы</p>
<p>Сутаргу шчок стрымаць.</p>
<p> </p>
<p>Не, не!</p>
<p>Не пайду навекі.</p>
<p>За тое, што нейкая дрэнь</p>
<p>Калекам кідае капейкі</p>
<p>І гоніць за дзверы ў каршэнь.</p>
<p> </p>
<p>«Ну, з добрым ранкам, старая!</p>
<p>Прайшло ўжо нямала год,</p>
<p>Зблажэла крыху...»</p>
<p> </p>
<p>А тая:</p>
<p>«Ды ўсё ад турбот, ад турбот.</p>
<p>У нас тут цяпер неспакойна.</p>
<p>Не так, як калісьці было.</p>
<p>Што дзень, то мужыцкія войны —</p>
<p>Паўстала сяло на сяло.</p>
<p>Сама я на ўласныя вушы</p>
<p>Чула ад парафіян:</p>
<p>То радаўцаў б’юць крывушы,</p>
<p>То радоўцы б’юць крывушан.</p>
<p>А ўсё гэта ад безуладдзя.</p>
<p>Прагналі цара...</p>
<p>Дык от...</p>
<p>Пасыпаліся напасці</p>
<p>На наш неразумны народ.</p>
<p>Злачынцы цяпер не ў астрозе —</p>
<p>На волю пусцілі ліхіх.</p>
<p>Цяпер на вялікай дарозе</p>
<p>Спакою няма ад іх.</p>
<p>Напрыклад, з той самай... з Крывушы...</p>
<p>Навечна б іх трэба ў астрог,</p>
<p>Яны ж, зладзейскія душы,</p>
<p>З турмы — ды за свой парог.</p>
<p>У іх там высакарослы</p>
<p>Такі ёсць — Аглоблін Прон,</p>
<p>І вечна на ўсіх ён злосны,</p>
<p>І, чула, п’яніца ён.</p>
<p>І дзёрзка, ў тым самым годзе,</p>
<p>Калі абвясцілі вайну,</p>
<p>Пры ўсім сумленным народзе</p>
<p>Сякерай засек старшыну.</p>
<p>Такіх цяпер тысяч нямала,</p>
<p>Што чыняць на волі зло.</p>
<p>Прапала Расея, прапала...</p>
<p>Загінула, як не было...»</p>
<p>Успомніў я фурмана словы,</p>
<p>Узяў капялюш і кіёк,</p>
<p>Падаўся наведаць вясковы</p>
<p>Даўно мне знаёмы куток.</p>
<p> </p>
<p>*</p>
<p>Блакітнай іду я дарожкай</p>
<p>І бачу — насустрач мне</p>
<p>Імчыць млынар мой на дрожках</p>
<p>Па мяккай яшчэ цаліне.</p>
<p>«Сяргуха! З ласкавай душою!</p>
<p>Усё раскажу! Пачакай,</p>
<p>Ляйчыну паправіць дай,</p>
<p>Пасля разлічуся з табою.</p>
<p>Чаму ж ты мне сёння ні слова?</p>
<p>Я Снегіным так і так,</p>
<p>Прыехаў, маўляў, вясёлы</p>
<p>Адзін да мяне дзівак.</p>
<p>(Для іх я — даўно жаданы</p>
<p>Госць, ды не ў тым сакрэт.)</p>
<p>Дачка іх замужняя Анна</p>
<p>Спытала:</p>
<p>— Магчыма, паэт?</p>
<p>— Ну, так, — кажу ёй, — ён самы.</p>
<p>— Бландзін?</p>
<p>— Ну, вядома, бландзін!</p>
<p>— З віхрастымі валасамі?</p>
<p>— Цікавы грамадзянін!</p>
<p>— Калі ён прыехаў?</p>
<p>— Нядаўна.</p>
<p>— Ах, мамачка, знаеш ці не,</p>
<p>Што ён калісьці забаўна</p>
<p>Быў закаханы ў мяне.</p>
<p>Быў сціплы такі хлапчына.</p>
<p>А сёння...</p>
<p>Ляціць жа час...</p>
<p>Вядомы паэт...</p>
<p>І, магчыма,</p>
<p>Без просьбы не зойдзе да нас».</p>
<p>І хітра млынар-неласеда</p>
<p>Глядзіць на мяне з-пад брывей:</p>
<p>«Ну, добра! Бывай да абеду.</p>
<p>Скажу яшчэ нешта пазней».</p>
<p> </p>
<p>Ляжала ў Крывушу дарога.</p>
<p>Збіваў я трасцінкай сваёй</p>
<p>Зялёныя ўсходы. Нічога</p>
<p>Душы не кранула маёй,</p>
<p>Шчымлівай не ўспыхнула згадкай.</p>
<p>І ў думках быў хмельны туман...</p>
<p>Цяпер бы з прыгожай салдаткай</p>
<p>Нядрэнна завесці раман.</p>
<p> </p>
<p>*</p>
<p>Ну вось і Крывуша...</p>
<p>Тры леты</p>
<p>Знаёмых не бачыў я стрэх.</p>
<p>Даўно ўжо закутак гэты</p>
<p>Збяднеў на сабачы брэх.</p>
<p>Тут доля ва ўсіх такая,</p>
<p>Што нечага вартаваць —</p>
<p>У кожнага хата гнілая,</p>
<p>І старцу няма чаго даць.</p>
<p>А ў Прона на ганку — людское</p>
<p>Зборышча, гамана</p>
<p>Пра новы закон ды пра тое,</p>
<p>Якая на хлеб цана.</p>
<p>«Дзень добры!»</p>
<p>«Дзень добры, ахвотнік</p>
<p>Глушцоў пастраляць з млынаром!</p>
<p>Паслухай вось лепш, бестурботнік,</p>
<p>Пра тое, як мы тут жывём.</p>
<p>Што новага ў Піцеры выйшла?</p>
<p>Напэўна ж, міністры — сябры?</p>
<p>Няздарма, ядры тваю ў дышла,</p>
<p>Ты рос на кулацкім двары.</p>
<p>Ды ўсё ж ты не хлюст з багадзельні.</p>
<p>Ты — свойскі, мужыцкі ўсё ж,</p>
<p>І не фанабэрышся вельмі,</p>
<p>І не прадаешся за грош.</p>
<p>Трымаўся ты з намі не панам,</p>
<p>Да шчырых цягнуўся размоў...</p>
<p>Скажы:</p>
<p>Ці адыдуць сялянам</p>
<p>Без выкупу нівы паноў?</p>
<p>Крычаць нам:</p>
<p>Планаў не стройце,</p>
<p>Не час для законаў такіх.</p>
<p>Навошта ж тады на фронце</p>
<p>Мы губім сябе і другіх?»</p>
<p>І кожны з усмешкай пахмурай</p>
<p>Глядзеў мне і ў вочы і ў твар,</p>
<p>Мяне ж, нібы лес перад бурай,</p>
<p>Маўклівы скаваў цяжар.</p>
<p>Я чуў, як дрыжалі калені,</p>
<p>Ды помню</p>
<p>Пад звон галавы:</p>
<p>«Скажы,</p>
<p>Хто такое Ленін?»</p>
<p>Я ім адказаў:</p>
<p>«Ён — вы».</p>
<p> </p>
<p>3</p>
<p>А чуткі поўзалі ціха</p>
<p>Па тайных сцежках сваіх.</p>
<p>Мне кожны дзень млынарыха</p>
<p>У дом прыносіла іх.</p>
<p> </p>
<p>Аднойчы, прыйшоўшы з цягі,</p>
<p>Прылёг на тапчане.</p>
<p>У час паляўнічай прагі</p>
<p>Прастыў я ў сырым тумане.</p>
<p>Я тросся, нібы ў ліхаманцы,</p>
<p>То зяб, то гарэў у агні,</p>
<p>Ляжаў я з той самай раніцы</p>
<p>Чатыры начы і дні.</p>
<p> </p>
<p>Млынар мой, як ачмурэлы,</p>
<p>Паехаў,</p>
<p>Кагосьці прывёз...</p>
<p>І бачыў я толькі белы</p>
<p>Стан нечы, кірпацісты нос.</p>
<p>А потым, калі пакутны</p>
<p>Агонь ліхаманкі згас,</p>
<p>Мяне адпусціла прастуда —</p>
<p>На пятыя суткі якраз.</p>
<p>Устаў я.</p>
<p>Нагою кволай</p>
<p>Крануўся падлогі сухой.</p>
<p>«А! —</p>
<p>голас пачуўся вясёлы, —</p>
<p>З папраўкаю, мілы мой!</p>
<p>Даўно я вас не сустракала,</p>
<p>Як кажуць, сто зім, сто лет!</p>
<p>Цяпер я ўжо дамай стала,</p>
<p>А вы — вядомы паэт.</p>
<p>. . . . . . . . . . . . . . . . .</p>
<p>Ну, як ліхаманка?</p>
<p>Мінула?..</p>
<p>Вы з выгляду... іншы, не той!</p>
<p>Я нават тайна ўздыхнула,</p>
<p>Ваш чуб крануўшы рукой.</p>
<p>Але...</p>
<p>Залатыя ранкі</p>
<p>Пагаслі, мільгнуўшы ледзь-ледзь...</p>
<p>Калісьці я каля брамкі</p>
<p>Любіла з вамі сядзець.</p>
<p>Мы марылі разам аб славе...</p>
<p>І вы на вяршыні цяпер,</p>
<p>А мне дапамог неўзабаве</p>
<p>Забыцца аб ёй афіцэр...»</p>
<p> </p>
<p>*</p>
<p>Я ў твар ёй глядзеў і міжволі</p>
<p>Зачараваны быў ім.</p>
<p>Хацелася крыкнуць:</p>
<p>«Даволі!</p>
<p>Давайце аб іншым зусім!»</p>
<p>Але чамусьці, не знаю,</p>
<p>Збянтэжана кінуў не ў лад:</p>
<p>«Так... так...</p>
<p>Я ўсё ўспамінаю...</p>
<p>Сядайце...</p>
<p>Я вельмі рад.</p>
<p>Магу</p>
<p>Аб Русі кабацкай</p>
<p>Я верш прачытаць для вас...</p>
<p>З рыфмаю заліхвацкай,</p>
<p>Майстэрскай... цыганскі раманс».</p>
<p>«Сяргей!</p>
<p>Вы такі не гожы.</p>
<p>І крыўдна мне,</p>
<p>Мілы мой,</p>
<p>Што п’яныя вашы дэбошы</p>
<p>Вядомы краіне ўсёй.</p>
<p>Што з вамі,</p>
<p>Даруйце за шчырасць?»</p>
<p>«Не знаю».</p>
<p>«Маніце».</p>
<p>«Не...</p>
<p>Напэўна, радзіла ў сырасць</p>
<p>Асеннюю маці мяне».</p>
<p>«Жартуеце...»</p>
<p>«Вы таксама».</p>
<p>«Кахаеце?»</p>
<p>«Не».</p>
<p>«Тады</p>
<p>Навошта губіце самі</p>
<p>Свае маладыя гады:</p>
<p>У вас жа дарога такая...»</p>
<p>Імгла завалаквала даль...</p>
<p>Навошта я кратаў, не знаю,</p>
<p>Пальчаткі яе і шаль.</p>
<p>. . . . . . . . . . . . . . . .</p>
<p>Як клоун, смяялася поўня.</p>
<p>І хоць маё сэрца як лёд,</p>
<p>Зноў быў я па-дзіўнаму поўны</p>
<p>Наплывам шаснаццаці год.</p>
<p>Рассталіся мы на дасвецці</p>
<p>Загадкава, быццам не ў час...</p>
<p> </p>
<p>Ёсць нешта чароўнае ў леце,</p>
<p>А з летам чароўнае ў нас.</p>
<p> </p>
<p>*</p>
<p>Ох, гэты млынар...</p>
<p>Непаседа!</p>
<p>То зноў прыляцеў, то знік.</p>
<p>Пачаў валаводства гэта</p>
<p>І лётае, як паштавік.</p>
<p>Сягоння з новай запіскай,</p>
<p>Нібы ад каханай, ён:</p>
<p>«Прыходзьце.</p>
<p>Вы самы блізкі.</p>
<p>З любоўю</p>
<p>А г л о б л і н  П р о н».</p>
<p>Іду я.</p>
<p>Даль палявая.</p>
<p>Крывуша. Каля варот</p>
<p>Сп’яна і бэсціць і лае</p>
<p>Аглоблін збяднелы народ.</p>
<p>«Гэй вы, тараканы!</p>
<p>Годзе!</p>
<p>Да Снегінай!..</p>
<p>Р-раз — і квас!</p>
<p>Маўляў, аддавай угоддзе</p>
<p>Без выкупу ўсякага з нас!»</p>
<p>І тут, як мяне заўважыў,</p>
<p>Сказаў, збаўляючы спрыт:</p>
<p>«Сялян яшчэ трэба нашых</p>
<p>Цягнуць ад сваіх карыт».</p>
<p> </p>
<p>«Навошта паклікаў, дружа?»</p>
<p>Вядома, не жаць, не касіць.</p>
<p>Каня вось дастану, і рушым</p>
<p>Да Снегінай... разам...</p>
<p>Прасіць».</p>
<p>І вось запраглі нам клячу</p>
<p>Такую, што лепш не глядзець —</p>
<p>Такіх аддаюць з прыдачай.</p>
<p>Каб толькі самім не мець.</p>
<p>Мы ехалі не панамі —</p>
<p>Марудна, глытаючы пыл:</p>
<p>На горку цягнулі самі</p>
<p>Калёсы а апошніх сіл.</p>
<p> </p>
<p>Прыехалі.</p>
<p>Док а мезанінам</p>
<p>Падаўся крыху на фасад.</p>
<p>Хвалюе пахам язмінным</p>
<p>Ягоны кветнік і сад.</p>
<p>Злязаем.</p>
<p>Ідзём да тэрасы</p>
<p>І чуем з Аглобліным мы —</p>
<p>Аб нечым апошнім часе</p>
<p>Размова ідзе за дзвярмі:</p>
<p>«Слязьмі не вернеш нічога...</p>
<p>Не злітасцівіш труну...</p>
<p>Там грукае хтось ля парога...</p>
<p>Не плач жа...</p>
<p>Пайду адамкну...»</p>
<p> </p>
<p>Дзябёлая сумная дама</p>
<p>Завалу зняла.</p>
<p>І тут</p>
<p>Ён ляпнуў, Аглоблін той самы,</p>
<p>Пра ўгоддзі,</p>
<p>Пра бедны люд:</p>
<p>«Аддай! —</p>
<p>Паўтараў ён, — угоддзі,</p>
<p>Не ногі ж табе цалаваць!»</p>
<p> </p>
<p>Ды сэнс яго слоў на даходзіў</p>
<p>Да слыху яе, відаць.</p>
<p>І, пэўна, каб нежаданы</p>
<p>Візіт наш уладкаваць,</p>
<p>Спытала ў мяне:</p>
<p>«Вы да Анны?..</p>
<p>Сядайце...</p>
<p>Прашу пачакаць...»</p>
<p> </p>
<p>Цяпер я выразна помню</p>
<p>Тых дзён немінучы лёс.</p>
<p>Я помню, нялёгка было мне</p>
<p>Быць сведкам жалобных слёз.</p>
<p>Яе невыказнае гора</p>
<p>Адчуў я,</p>
<p>Вядомая рэч.</p>
<p>«Забілі... Забілі Рыгора...</p>
<p>Пакіньце!</p>
<p>Ідзіце прэч!</p>
<p>Вы, вы — баязлівец нікчэмны.</p>
<p>Памёр ён...</p>
<p>А вы да нас...»</p>
<p>Ну, гэта, прабачце, дарэмна,</p>
<p>Вышэй усялякіх абраз.</p>
<p>Ёсць межы прыстойнасці ў горы,</p>
<p>Я Прону параіў свайму:</p>
<p>«Сягоння яны не ў гуморы...</p>
<p>Хадзем лепей, Прон, у карчму...»</p>
<p> </p>
<p>4</p>
<p>Прастор паляўнічай турбоце!</p>
<p>Той вобраз забыўся і знік,</p>
<p>А крыўду маю на балоце</p>
<p>Аплакаў</p>
<p>Рыдальшчык-кулік.</p>
<p> </p>
<p>Не песціць нас бедная, родная</p>
<p>Старонка імгненнай красой,</p>
<p>І лета такое кароткае,</p>
<p>Як цёплая ночка вясной.</p>
<p>Зара халадней і барвовей.</p>
<p>Туман распластаўся ніц.</p>
<p>Ужо ў абляцелай дуброве</p>
<p>Разносіцца звон сініц.</p>
<p>Млынар мой шырока ўсміхаецца,</p>
<p>З падворка заходзячы ў дом:</p>
<p>«Цяпер мы, Сяргуха, па зайцах</p>
<p>З ласкавай душою пальнём!»</p>
<p>Я рад паляванню,</p>
<p>Як нечым</p>
<p>Развеяць тугу і соя.</p>
<p>Сягоння, як месяц, пад вечар</p>
<p>У кату ўкаціўся Прон.</p>
<p>«Чуў, дружа?</p>
<p>Вялікая радасць!</p>
<p>Настаў шматчаканы час!</p>
<p>Вітаю з новай уладай!</p>
<p>Цяпер мы іх — р-раз — і квас!</p>
<p>Без выкупу з гэтага лета</p>
<p>Мы панскі бяром абшар.</p>
<p>Цяпер у Расіі Саветы,</p>
<p>І Ленін — у нас камісар.</p>
<p>Чуў, дружа?</p>
<p>Народ прачнуўся!</p>
<p>Вось гэта пачын дык пачын.</p>
<p>Я з радасці ледзь не загнуўся,</p>
<p>А брат — у штаны намачыў.</p>
<p>Цяпер на абшарнікаў плюнуць!</p>
<p>Глядзі, дарагі, весялей!</p>
<p>Я першы адразу ж камуну</p>
<p>Наладжу ў сваім сяле».</p>
<p> </p>
<p>У Прона быў брат Лабуця,</p>
<p>Мужык, як кажуць, пусты:</p>
<p>Пры небяспечнай мінуце</p>
<p>Зашыцца гатоў у кусты.</p>
<p>Але з паставай геройскай</p>
<p>Хвалько хадзіў па зямлі.</p>
<p>Насіў ён з вайны японскай</p>
<p>Два белыя медалі.</p>
<p>Ён голасам хрыплым і п’яным</p>
<p>Шынок агалошваў так:</p>
<p>«Праслаўленаму пад Ляаянам</p>
<p>Падайце, браточкі, пятак...»</p>
<p>Пасля, ачмурэлы да дуру,</p>
<p>З суседам сеўшы на ўслон,</p>
<p>Аб здадзеным Порт-Артуры</p>
<p>Ліў слёзы гарачыя ён.</p>
<p>«Браток мой! — крычаў ён —</p>
<p>Пеця!</p>
<p>Баліць мне... Баліць ад ран.</p>
<p>Адвагу маю на свеце</p>
<p>Знае адзін Ляаян».</p>
<p>Такія заўжды на прыкмеце.</p>
<p>Жывуць без турботных спраў.</p>
<p>І вось ён ужо ў Савеце,</p>
<p>Свае медалі схаваў.</p>
<p>Ды з важнасцю непарушнай,</p>
<p>Нібы сівы ветэран,</p>
<p>Хрыпеў над шклянкай сівушнай</p>
<p>Пра Нерчынск і Турухан:</p>
<p>«Браток мой!</p>
<p>Мы гора цярпелі,</p>
<p>Застрашыць жа нас не змаглі...»</p>
<p>. . . . . . . . . . . . . . . . . . . . . . . . . .</p>
<p>Звінелі, звінелі, звінелі</p>
<p>У словах яго медалі.</p>
<p>І хоць надакучваў Прону</p>
<p>Лабуця, ды гэтым днём</p>
<p>Ён першы, згодна закону,</p>
<p>Апісваў снегінскі дом.</p>
<p>Захоп быў справаю шпаркай:</p>
<p>«Даеш! Валаводзіць кінь!»</p>
<p>У воласць з усёй гаспадаркай</p>
<p>Забралі і гаспадынь.</p>
<p> </p>
<p>Млынар мой...</p>
<p>. . . . . . . . . . . . . .</p>
<p>Млынар мой пад вечар</p>
<p>Іх з воласці ў дом свой прывёз,</p>
<p>Прымусіў мяне недарэчы</p>
<p>Ў чужы акунуцца лёс.</p>
<p>Зноў нешта душу ўзварухнула...</p>
<p>Тады я ўсю ноч навылёт</p>
<p>Глядзеў на пакрыўджаны, чулы,</p>
<p>Прыгожы, пажадлівы рот.</p>
<p> </p>
<p>Я помню —</p>
<p>Яна гаварыла:</p>
<p>«Даруйце мне жорсткасць абраз...</p>
<p>Я мужа вельмі любіла,</p>
<p>Таму і пакрыўдзіла вас...</p>
<p>Была ў гэтым сумная тайна,</p>
<p>Не ўсе яе распазнаюць...</p>
<p>Тайна, якую звычайна</p>
<p>Злачыннай страсцю завуць.</p>
<p>Да восені шчасця хвілінамі,</p>
<p>Вядома,</p>
<p>Кружыў бы нас хмель...</p>
<p>Пасля б вы мяне пакінулі,</p>
<p>Выплеснулі на мель...</p>
<p>Таму лепш было забыцца</p>
<p>На ўсё... застацца адной...</p>
<p>Тым больш, не магла не лічыцца</p>
<p>Я з маці мараллю старой».</p>
<p> </p>
<p>Маўчаў я, і не пра былое,</p>
<p>Відаць, гаварыў мой пагляд,</p>
<p>І цела яе тугое</p>
<p>Ледзь-ледзь падалося назад.</p>
<p>«Скажыце,</p>
<p>Вам горка, Анна,</p>
<p>За дом... за прысуд сяла?»</p>
<p>Ды неяк сумна, туманна</p>
<p>Свой позірк яна адвяла.</p>
<p>. . . . . . . . . . . . . . . . . . . .</p>
<p>«Зірніце...</p>
<p>Ужо дасвецце.</p>
<p>Зары пажар на вадзе...</p>
<p>Я ўсё гета бачыла недзе...</p>
<p>А дзе?..</p>
<p>Не ведаю дзе.</p>
<p>Ах! Так...</p>
<p>Тыя дні за гарамі...</p>
<p>І брамка... І сонца ўзыход...</p>
<p>Мы разам сядзелі з вамі,</p>
<p>А нам —</p>
<p>Па шаснаццаць год...»</p>
<p> </p>
<p>А потым, зірнуўшы адкрыта</p>
<p>Мне ў ночы з пяшчотай былой,</p>
<p>Сказала, нядбайна нібыта:</p>
<p>«Ну, добра...</p>
<p>Пара на спакой...»</p>
<p>. . . . . . . . . . . . . . . . .</p>
<p>Пад вечар яны паехалі.</p>
<p>Куды?</p>
<p>Я не знаю куды.</p>
<p>У далях з вякамі і стрэхамі</p>
<p>Дарогу знойдзеш заўжды.</p>
<p> </p>
<p>Не помню падзей тагачасных,</p>
<p>Якім быў сведкаю Прон.</p>
<p>Я хутка ў Піцер памчаўся</p>
<p>Развеяць тугу і сон.</p>
<p> </p>
<p>5</p>
<p>Суровых гадоў перавалы!</p>
<p>Хто здолее ўсё апісаць?</p>
<p>Пачулі дварцовыя залы</p>
<p>Салдацкую гучную «маць».</p>
<p>Эх, час!</p>
<p>Зухаватасць у далях!</p>
<p>Няздарма бяспраўны род</p>
<p>Іграў па дварах на раялях</p>
<p>Каровам тамбоўскі факстрот.</p>
<p>За бульбу, за хлеб з мякінаю</p>
<p>Мужык залучыў грамафон</p>
<p>І, слінячы ножку казліную,</p>
<p>Танго сабе слухае ён.</p>
<p>Прыбыткі свае падлічае</p>
<p>І да ачмурэння, дальбог,</p>
<p>Гаворыць пра штуку, якая</p>
<p>Катаецца паміж ног.</p>
<p> </p>
<p>Дні беглі.</p>
<p>Размашыста, смела...</p>
<p>Запал хлебароба гас.</p>
<p>Нямала ў бутэльках папрэла</p>
<p>«Керанак» і «ходзяў» у нас.</p>
<p>Фяфёла! Карміцель наш! Свацік!</p>
<p>Зямлі і жывёлы ўладар,</p>
<p>За пару запэцканых «кацек»</p>
<p>Ён легчы гатоў пад удар.</p>
<p> </p>
<p>Ну, годзе стагнаць.</p>
<p>Даволі!</p>
<p>Не трэба ні кпінаў, ні слоў!</p>
<p>Мне ліст пра. Аглобліна долю</p>
<p>Ад млынара прыйшоў:</p>
<p>«Сяргуха! З ласкавай душою!</p>
<p>Прывет ад мяне і паклон!</p>
<p>Ты што ж на сустрэчу са мною</p>
<p>Не едзеш з тых самых дзён?</p>
<p>Збярыся!</p>
<p>Успомні былое!</p>
<p>Жаданым будзеш гасцём!</p>
<p>А ў нас адбылося такое,</p>
<p>Чаго на апішаш пяром.</p>
<p>Цяпер супакой у народзе,</p>
<p>Парадак ва ўсім і закон.</p>
<p>Ды знай, што ў дваццатым годзе</p>
<p>Загінуў Аглоблін Прон.</p>
<p> </p>
<p>Расея...</p>
<p>Расея дзікая.</p>
<p>Хоць вер, хоць не вер вушам —</p>
<p>Аднойчы атрад Дзянікіна</p>
<p>Наскочыў на крывушан.</p>
<p>Вось тут і пайшла забава...</p>
<p>Забаве той д’ябал не рад.</p>
<p>Са смехам налева, направа</p>
<p>Гульнуў казацкі атрад.</p>
<p>Тады вось і чыкнулі Проню,</p>
<p>Лабуцця ж у стог залез;</p>
<p>І вылез, як толькі коні</p>
<p>Казацкія канулі ў лес.</p>
<p>Цяпер ён па п’янай мордзе</p>
<p>Не скончыў яшчэ галасіць:</p>
<p>«Мне б трэба чырвовы ордэн</p>
<p>За храбрасць маю насіць».</p>
<p>Зусім праяснілася неба...</p>
<p>І, хоць не багаты ў нас край,</p>
<p>Наведайся ўсё ж як-небудзь,</p>
<p>Уцешыць мяне прыязджай...»</p>
<p> </p>
<p>*</p>
<p>І вось паабапал дарогі</p>
<p>Зноў звонкая далеч раўнін.</p>
<p>Бягуць гаварлівыя дрогі</p>
<p>Па даўкіх слядах каляін.</p>
<p> </p>
<p>Начная дарога свеціцца,</p>
<p>Пяском абсыпаецца з кол.</p>
<p>Заліты парошаю месяца</p>
<p>Прастор, што разлёгся вакол.</p>
<p>Мільгаюць крыжы і капліцы,</p>
<p>Ваколіцы, студні, плятні.</p>
<p>І сэрца калоціцца, быццам</p>
<p>У тыя далёкія дні.</p>
<p> </p>
<p>Зноў млын.</p>
<p>І жытло млынарова...</p>
<p>Гараць светлякі на двары.</p>
<p>Ад шчасця зноў вымавіць слова</p>
<p>Не можа млынар мой стары.</p>
<p>«Няўжо гэта ты?</p>
<p>Сярога!</p>
<p>Азябнуў? — пытае млынар, —</p>
<p>Хутчэй для гасця дарагога,</p>
<p>Старая, насі самавар.</p>
<p>Вось радасць! Ізноў мы з табою!</p>
<p>. . . . . . . . . . . . . . . . . . . . . . . . . . . .</p>
<p>І ты, брат, паддаўся гадам...</p>
<p>Я зараз з ласкавай душою</p>
<p>Табе падаруначак дам».</p>
<p>«Які падарунак?</p>
<p>«Пісьмовы...</p>
<p>Ды ты не спяшайся, браток.</p>
<p>Я гэты лісточак паштовы</p>
<p>Два месяцы, як прывалок».</p>
<p> </p>
<p>Ускрыў... і чытаю... Вядома!</p>
<p>Адкуль бы яшчэ мне чакаць!</p>
<p>І почырк вачам знаёмы,</p>
<p>І лонданская пячаць.</p>
<p> </p>
<p>«Я знаю, вы жывы-здаровы...</p>
<p>Я рада... і помняцца мне</p>
<p>І весніцы тыя і словы,</p>
<p>Што чула ад вас па вясне.</p>
<p>Ад вас я далёка-далёка...</p>
<p>А ў вас красавік на палях,</p>
<p>Пад сінню нябёс яснавокай</p>
<p>Бярозы і сосны ў лясах.</p>
<p>Вось зараз, калі па паперы</p>
<p>Ліецца туга маіх слоў,</p>
<p>У вас, мусіць, досвіткам шэрым</p>
<p>Палююць на цецерукоў.</p>
<p>Я ж часта з прыстані пыльнай,</p>
<p>Не знаю, на радасць ці страх,</p>
<p>З увагай доўгай і пільнай</p>
<p>Гляджу на савецкі сцяг.</p>
<p>Цяпер развінуў ён крылы.</p>
<p>Мне ж доля мая відна...</p>
<p>Ды вы мне ўсё роўна мілы,</p>
<p>Як бацькаўшчына і вясна».</p>
<p>. . . . . . . . . . . . . . . . . . . . . . .</p>
<p>Лісток як лісток.</p>
<p>Беспрычынны.</p>
<p>Такіх бы не стаў я пісаць.</p>
<p> </p>
<p>Іду, як раней, да адрыны</p>
<p>На сена сваё начаваць.</p>
<p>Іду я праз сад нерухомы,</p>
<p>Сцяжынка хаваецца ў цень.</p>
<p>Так міл мне да болю знаёмы,</p>
<p>Пагорблены часам пляцень.</p>
<p>Калісьці ля брамкі вось гэтай</p>
<p>Мінула шаснаццаць мне.</p>
<p>Дзяўчына ў накідцы светлай</p>
<p>Мне ціха сказала: «Не!»</p>
<p>Далёкія любыя былі!..</p>
<p>Той вобраз у сэрцы не згас.</p>
<p>Мы ўсе ў тыя вёсны любілі,</p>
<p>А значыць,</p>
<p>Любілі і нас.</p>
<p> </p>
<p>Студзень 1925</p>
<p>Батум</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Arkadz_Kulasou/">Аркадзь Куляшоў</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>