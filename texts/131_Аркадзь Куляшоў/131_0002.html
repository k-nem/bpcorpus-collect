<div class="container">
<div class="book-utils">
<div id="qrcode"></div>
<a href="/Arkadz_Kulasou/Daloka_da_akijana_uryuki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аркадзь Куляшоў -->
<!-- HEADER_FIELD CreationYear: 1969-1971 -->
<!-- HEADER_FIELD FirstPublicationYear: 1970; 1971 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Далёка да акіяна (урыўкі) -->
<h2><a href="http://knihi.com/Arkadz_Kulasou/">Аркадзь Куляшоў</a></h2>
<h2>Далёка да акіяна (урыўкі)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p><b>Уступ</b></p>
<p> </p>
<p>Выток і рэк і шляхоў адзіны:</p>
<p>Ад непрыкметнае ручаіны</p>
<p>Паходзяць плыні</p>
<p>рэк паўнаводных,</p>
<p>Шляхі -</p>
<p>ад рэчышчаў</p>
<p>         пешаходных.</p>
<p>І, нібы ў мора,</p>
<p>бягуць у горад</p>
<p>Шляхі-дарогі, -</p>
<p>адтуль, дзе вусціш, -</p>
<p>Рвучы напорам</p>
<p>маторным</p>
<p>         горла</p>
<p>Каменных вуліц,</p>
<p>як рэкі вусце.</p>
<p>Жыццё -</p>
<p>шляхоў і рэк падабенства:</p>
<p>Рух падарожны</p>
<p>распачынае</p>
<p>Юнацтва наша</p>
<p>з крыніц маленства</p>
<p>І ў акіян небыцця</p>
<p>ўпадае.</p>
<p>Але не маюць</p>
<p>шляхі і рэкі</p>
<p>Зайздроснай памяці</p>
<p>той, што можа</p>
<p>Аднойчы пройдзенае навекі</p>
<p>Вярнуць</p>
<p>з далёкага</p>
<p>         падарожжа.</p>
<p>Жыццём агораўшы</p>
<p>век суровы,</p>
<p>Адбедаваўшы</p>
<p>час навальнічны,</p>
<p>Людская памяць</p>
<p>плысці гатова</p>
<p>Зваротным шляхам</p>
<p>у край крынічны.</p>
<p>Край Магілеўскі!</p>
<p>З гармат Эўропы</p>
<p>Смерць засявала</p>
<p>твой шнур жалезам,</p>
<p>Ды не змагла -</p>
<p>зараслі акопы,</p>
<p>А не дарогі,</p>
<p>травой і лесам.</p>
<p>Як у Дняпро,</p>
<p>у шашу Варшаўку</p>
<p>Цякуць рачулкі</p>
<p>дарог глыбінных,</p>
<p>Выносяць жвір</p>
<p>на траву-мураўку</p>
<p>Па дрогкіх</p>
<p>памяці</p>
<p>         каляінах.</p>
<p>Там неабсяжнасць</p>
<p>нябёсаў сініх!</p>
<p>Там Сож і Проня,</p>
<p>Віхра і Бесядзь</p>
<p>Рукамі чулых</p>
<p>прытокаў сынніх</p>
<p>Лугі і пушчы</p>
<p>і нівы песцяць.</p>
<p>Мне б разам з імі</p>
<p>вясне ўсміхацца,</p>
<p>Вітацца з летам,</p>
<p>праводзіць восень,</p>
<p>З зімой спрачацца</p>
<p>і не спяшацца</p>
<p>На месца тое,</p>
<p>куды адвозяць.</p>
<p>Там, дзе рыпела</p>
<p>мая калыска,</p>
<p>Мне б жыць і верыць бесперастанна,</p>
<p>Што да вытокаў жаданых -</p>
<p>                                     блізка</p>
<p>І што далёка -</p>
<p>              да акіяна.</p>
<p> </p>
<p> </p>
<p><b>Пасляслоўе</b></p>
<p> </p>
<p>На даляглядзе -</p>
<p>абрысы вусця,</p>
<p>А за спіною -</p>
<p>смуга вытоку.</p>
<p>Гады, якіх я</p>
<p>не дазавуся,</p>
<p>Вярнула памяць</p>
<p>у поле зроку.</p>
<p>А сёння дбае</p>
<p>жывая памяць</p>
<p>Аб летах даўніх,</p>
<p>што на экране:</p>
<p>Куды плыты іх</p>
<p>цяпер прычаляць?</p>
<p>Што іх чакае</p>
<p>у акіяне?</p>
<p>Прымаць прывык ён</p>
<p>на грэбень пенны</p>
<p>Лёс, сярод лёсаў</p>
<p>людскіх адменны,</p>
<p>Плыты, якія</p>
<p>ў гурт пазбіраны</p>
<p>Жыццём героя,</p>
<p>што ў свеце знаны.</p>
<p>Плыты лясныя!</p>
<p>Хай пагражае</p>
<p>Вас занябыціць</p>
<p>моц штармавая</p>
<p>Хваль акіянскіх</p>
<p>у крутаверці.</p>
<p>А вы плывіце!</p>
<p>А вы не верце!</p>
<p>Адным стагоддзе</p>
<p>агнём хрысціла</p>
<p>Жыццё адменнае,</p>
<p>як і ваша,</p>
<p>Яго не ўсмерціць</p>
<p>нябыту ціна,</p>
<p>Наш век суровы</p>
<p>на дно не ляжа.</p>
<p>Плыты, плывіце!</p>
<p>Яшчэ не раз ён,</p>
<p>Наш век трывожны,</p>
<p>сваім наказам</p>
<p>Наступным зімам,</p>
<p>наступным летам</p>
<p>У дзверы грукне,</p>
<p>як запаветам.</p>
<p> </p>
<p>Век наш рукой намагання свайго</p>
<p>Месяца кратэры кратае,</p>
<p>Але, на жаль, на абліччы яго</p>
<p>Воля - з іржавымі кратамі,</p>
<p>Мір і вайна - на зямлі, а ўгары -</p>
<p>Воблака з атамным воблакам...</p>
<p>Дзесяцігоддзі, як павадыры,</p>
<p>Вобмацкам, вобмацкам, вобмацкам</p>
<p>Выйсця шукаюць няпэўным кійком,</p>
<p>Век свой вядуць двухаблічны</p>
<p>Ў масцы старой, дзе мяжуе з жыццём</p>
<p>Гібелі выраз трагічны.</p>
<p>Побач з надзеяй суседзіць адчай,</p>
<p>Рупнасць - з ліхвярства канторамі.</p>
<p>Век наш, дзікунства забрала скідай,</p>
<p>Грукай у дзверы гісторыі!</p>
<p>Хутка па кнізе прыходнай вякоў</p>
<p>Прыме ў цябе дваццаць першы</p>
<p>Век незлічоных тваіх жыхароў,</p>
<p>Працы набытак няўмершы.</p>
<p>Прыме ўвесь скарб на рухомай асі</p>
<p>З гордымі шапкамі полюсаў.</p>
<p>Век наш! Калі ж ты перадасі</p>
<p>Колас атручаны - коласу,</p>
<p>Разам з рукамі - наручнікаў звон,</p>
<p>Маску сваёй двухаблічнасці -</p>
<p>Знай, мы парушым нябожчыцкі сон,</p>
<p>Трун і крыжоў акалічнасці,</p>
<p>Выйдзем, табой затаптаныя ў пыл,</p>
<p>Спаленыя ў крэматорыі,</p>
<p>З брацкіх магіл і не брацкіх магіл -</p>
<p>Грукаць у дзверы гісторыі!</p>
<p>Сёння гучней, чым паўвека назад,</p>
<p>Кліча з сусветнае вежы</p>
<p>Еднасць людскую братэрства набат</p>
<p>На трохмільярднае веча.</p>
<p>Люд катаваны! Жыцця ўладаром</p>
<p>Стань на планеце! Зямлі кулаком</p>
<p>З цеснай яе тэрыторыі</p>
<p>Грукай у дзверы гісторыі!</p>
<p> </p>
<p>Грукай у дзверы гісторыі!</p>
<p> </p>
<p><i>1969-1971</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>