<div class="container">
<div class="book-utils">
<div id="qrcode"></div>
<a href="/Antuan_de_Sent-Ekziupery/Nacny_palot.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Антуан дэ Сэнт-Экзюпэры -->
<!-- HEADER_FIELD LangOrig: fra -->
<!-- HEADER_FIELD Title: Начны палёт -->
<!-- HEADER_FIELD Title2: (Тэкст падаецца ў скарочаным выглядзе) -->
<!-- HEADER_FIELD Translation: Ніна Мацяш -->
<h2><a href="http://knihi.com/Antuan_de_Sent-Ekziupery/">Антуан дэ Сэнт-Экзюпэры</a></h2>
<h2>Начны палёт</h2>
<h2 class="title2">(Тэкст падаецца ў скарочаным выглядзе)</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">VI</a><br/>
<a href="#chapter6">VIII</a><br/>
<a href="#chapter7">IX</a><br/>
<a href="#chapter8">XI</a><br/>
<a href="#chapter9">XII</a><br/>
<a href="#chapter10">XIII</a><br/>
<a href="#chapter11">XIV</a><br/>
<a href="#chapter12">XV</a><br/>
<a href="#chapter13">XVI</a><br/>
<a href="#chapter14">XVII</a><br/>
<a href="#chapter15">XVIII</a><br/>
<a href="#chapter16">XIX</a><br/>
<a href="#chapter17">XX</a><br/>
<a href="#chapter18">XXI</a><br/>
<a href="#chapter19">XXII</a><br/>
<a href="#chapter20">XXIII</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p><i>Прысвячаецца Дзідзье Дара</i></p>
</div>
<div class="CLEAR"></div>
<p> </p>
<h3><a id="chapter1"></a>I</h3>
<p> </p>
<p>Пагоркі пад крылом самалёта ўжо ўрэзвалі свае цёмныя контуры ў золата змяркання. Раўніны пачыналі струменіцца роўным зіхоткім святлом: у гэтай краіне яны раздорвалі сваё золата з такой жа шчодрасцю, з якой яшчэ доўгі час пасля зыходу зімы выпраменьваюць снежную белату. І лётчык Фаб'ен, які з крайняга поўдня Патагоніі вёў паштовы самалёт на Буэнас-Айрэс, пазнаваў надыход вечара па тых жа прыкметах, па якіх даведваюцца пра гэта воды гавані: па ціхамірнасці, па лёгкай хвалістасці, якая ледзь кратала ціхія аблокі. Фаб'ен быццам выходзіў на бязмежны, лагодны рэйд. Часам у гэтай цішы яму пачынала здавацца, што ён робіць нетаропкую прагулянку, што ён - пастух. Пастухі Патагоніі няспешна брыдуць ад статка да статка: Фаб'ен ішоў ад горада да горада - ён пасвіў гэтыя невялічкія гарадкі. Ён спатыкаў іх праз кожныя дзве гадзіны - гарады прыставалі на вадапой да берагоў рэк альбо мірна скублі траву на раўнінах. Часам, пасля соцень кіламетраў стэпавых прастораў, яшчэ бязлюднейшых, чым мора, ён пралятаў над адзінокім хутарам, які, здавалася, плыў яму насустрач па хвалях прэрыі, несучы на сабе груз чалавечых жыццяў; тады Фаб'ен, пагойдваючы крыламі, вітаў гэты карабель.</p>
<p>«Паказаўся Сан-Хуліан; праз дзесяць хвілін пойдзем на пасадку».</p>
<p>Бортрадыст перадаў гэтае паведамленне па ўсёй лініі.</p>
<p>На дзве з палавінай тысячы кіламетраў, ад Магеланавага праліва да Буэнас-Айрэса, ланцугом расцягнуліся падобныя адна да адной пасадачныя пляцоўкі; але за гэтым аэрадромам пачыналася ноч; гэтак у Афрыцы за апошнім пакорным селішчам залягае сама невядомасць.</p>
<p>Радыст перадаў пілоту запіску:</p>
<p>«Вакол шалеюць навальніцы, у мяне ў навушніках бясконцы трэск. Можа, заначуем у Сан-Хуліане?»</p>
<p>Фаб'ен усміхнуўся: неба было спакойнае, як акварыум, і ўсе аэрадромы наперадзе дакладвалі: «Неба чыстае, ветру няма». Ён адказаў:</p>
<p>- Паляцім далей.</p>
<p>А радыст думаў, што дзесьці, як чарвяк у яблыку, прытаіліся навальніцы; ноч выглядала раскошна, аднак сям-там пачынала падгніваць, і яму было непрыемна ўваходзіць у гэты морак, гатовы распасціся, як гніляк...</p>
<p>...Дзесяць хвілін пярэдыху - і зноў у дарогу.</p>
<p>Фаб'ен азірнуўся і паглядзеў на Сан-Хуліан: цяпер гэта была ўсяго толькі жменька агеньчыкаў; потым яна стала невялічкім россыпам зорак і, яшчэ раз панадзіўшы да сябе, развеялася на пыл.</p>
<p>«Я ўжо не бачу прыбораў: трэба ўключыць святло».</p>
<p>Ён пакратаў кантакты, але святло чырвоных лямпачак кабіны расплывалася ў блакітным прыземку і не асвятляла цыферблатаў, Фаб'ен затуліў лямпачку рукой - пальцы амаль не афарбаваліся.</p>
<p>«Зарана».</p>
<p>А ноч узнімалася, нібы цёмны дым, і ўжо запоўніла лагчыны. Яны ўжо зраўняліся з раўніннымі абшарамі. У селішчах загараліся агні, і сузор'і іх пераклікаліся ў змроку. І Фаб'ен таксама мігаў бартавымі агнямі, адказваў агеньчыкам сёлаў. Усю зямлю акрыла сетка аклікальных агнёў; кожны дом, апынаючыся перад воблікам бязмежнай ночы, запальваў сваю зорку, - гэтак маяк пасылае свой промень у морак мора. Іскры зіхацелі ўсюды, дзе жыў чалавек. Самалёт уваходзіў сёння ў браму ночы, як караблі ўваходзяць на рэйд - лёгка і плаўна. І Фаб'ен быў шчаслівы.</p>
<p>Ён схіліўся над прыборнай дошкай. Стрэлкі пачалі ўжо фасфарэсцыраваць. Праверыў паказанні прыбораў і застаўся задаволены. Так, ён надзейна ўсталяваны ў небе. Пакратаўшы пальцам сталёвы ланжэрон, ён адчуў у метале пульсацыю жыцця: метал не вібраваў - ён жыў. Пяцьсот конскіх сіл, упрэжаных у матор, спарадзілі ў нетрах матэрыі пяшчотную плынь, якая пераўвасобіла холад металу ў аксамітную плоць. Пілот зноў адчуў у палёце не галавакружэнне, не схамянелую радасць, а таямнічую тужлівасць жывога арганізма...</p>
<p> </p>
<h3><a id="chapter2"></a>II</h3>
<p> </p>
<p>Дык вось, тры паштовыя самалёты - з Патагоніі, з Чылі і з Парагвая - вярталіся ў Буэнас-Айрэс з поўдня, захаду і поўначы. У Буэнас-Айрэсе пошту павінны былі пагрузіць у самалёт, які блізка апоўначы адпраўляўся ў Эўропу.</p>
<p>Трое пілотаў ляцелі, агорнутыя ноччу, думалі пра свой палёт і, трымаючы курс на вялізны горад, паволі спускаліся са сваіх грозных альбо мірных нябёсаў, як спускаюцца з гор сяляне.</p>
<p>Рыўер, дырэктар сеткі паветраных ліній, хадзіў узад і ўперад па пасадачнай пляцоўцы буэнас-айрэскага аэрапорта. Ён быў маўклівы: ніводзін з трох самалётаў яшчэ не прызямліўся - і дзень усё яшчэ таіў для яго небяспеку. Але прыходзілі тэлеграма за тэлеграмай, і Рыўер адчуваў, як з кожнай хвілінай менее вобласць невядомага, і ён, вырываючы нешта з лапаў лёсу, выцягвае экіпажы самалётаў з ночы на бераг.</p>
<p>Падышоў службовец і перадаў Рыўеру радыёграму:</p>
<p>- Паштовы з Чылі паведамляе, што бачыць агні Буэнас-Айрэса.</p>
<p>- Добра.</p>
<p>Неўзабаве Рыўер пачуе гул матора: ноч ужо аддае яму адзін самалёт; гэтак і прылівы і адлівы мора, поўнага таямніц, выкідваюць на бераг скарб, так доўга калыханы хвалямі. А потым ноч верне яму і два астатнія самалёты.</p>
<p>Тады гэты дзень завершыцца. Тады стомленыя каманды адправяцца спаць, і свежыя каманды прыйдуць ім на змену. Але Рыўер не зможа адпачыць: надыдзе чарга трывогі за эўрапейскі паштовы. І гэтак будзе заўсёды. Заўсёды. Упершыню гэты стары ваяка са здзіўленнем адчуў, што стаміўся. Прыбыццё самалётаў ніколі не стане для яго той перамогай, якая завяршае вайну і пачынае эру блаславёнага міру. Гэта будзе заўсёды толькі яшчэ адзін крок, пасля якога будзе зроблена тысяча падобных крокаў. Рыўеру здавалася, шіо ён трымае на выцягнутых руках страшэнны груз, трымае доўга, без пярэдыху, без надзеі на перапачынак. «Старэю...» Мабыць, ён старэе, раз душы было ўжо мала аднаго толькі дзеяння. Дзіўна, такія думкі ніколі яшчэ не трывожылі яго. З задуменным мармытаннем да яго падступалі хвалі дабрыні і пяшчоты, якія ён звычайна гнаў ад сябе прэч, - хвалі незваротна страчанага акіяна. «Значыць, усё гэта так паблізу?..» Вось як непрыкметна і паступова прыйшоў ён да старасці, да думак: «А вось наступіць час...», да думак, якія так аздабяюць чалавечае жыццё. Нібыта і сапраўды можа некалі «наступіць час», і недзе ў канцы жыцця дасягнеш блаславёнага спакою, пра які так марыцца! Магчыма, няма і перамогі. Не могуць раз назаўжды прыбыць усе паштовыя самалёты...</p>
<p>Рыўер прыпыніўся каля старога механіка Леру, які корпаўся ля самалёта. Леру працаваў ужо сорак гадоў. Ён аддаваў рабоце ўсе свае сілы. Калі а дзесятай вечара або апоўначы Леру вяртаўся дадому, перад ім не расхінаўся нейкі іншы свет, вяртанне дамоў не было для яго ўцёкамі. Рыўер усміхнуўся гэтаму чалавеку з грубым тварам; механік кіўнуў на быццам падсіненую вось:</p>
<p>- Яна была занадта туга замацавана, я паправіў.</p>
<p>Рыўер нахіліўся да восі. Рыўер зноў вярнуўся да службовых клопатаў:</p>
<p>- Трэба будзе сказаць у майстэрнях, каб падганялі гэтыя штукі павальней.</p>
<p>Пакратаўшы пальцамі драпінкі на метале, Рыўер зноў уважліва пагладзеў на Леру, на яго суровы, спярэшчаны маршчакамі твар. З языка сарвалася дзівакаватае пытанне, і Рыўер сам усміхнуўся, задаўшы яго:</p>
<p>- Скажыце, Леру, у сваім жыцці вы шмат часу патрацілі на любоў?</p>
<p>- О! Любоў, пане дырэктар... гэта такая штука...</p>
<p>- Вам, як і мне, на гэта не хапала часу...</p>
<p>- І сапраўды, не вельмі хапала...</p>
<p>Рыўер услухоўваўся ў ягоны голас, намагаючыся зразумець, ці не гучыць у адказе гаркота: гаркоты не было. Азіраючыся на прамінулае жыццё, гэты чалавек адчуваў спакойнае задавальненне сталяра, які адпаліраваў цудоўны плашчак: «Вось і ўсё. Гатова!»</p>
<p>«Вось і ўсё! - падумаў Рыўер. - Маё жыццё таксама гатовае!»</p>
<p>Ён адагнаў сумныя думкі, навеяныя стомай, і рушыў да ангара: чылійскі самалёт ужо гудзеў у небе.</p>
<p> </p>
<h3><a id="chapter3"></a>III</h3>
<p> </p>
<p>Аддалены гул матора гусцеў, наліваўся. Успыхнулі пасадачныя агні. Чырвоныя ліхтары начнога асвятлення абмалёўвалі контуры ангара, радыёмачтаў, квадратнай пляцоўкі.</p>
<p>Усё набыло святочны выгляд.</p>
<p>- Вось ён!</p>
<p>Самалёт ужо каціўся па зямлі ў святле пражэктара. Ён так зіхацеў, што здаваўся зусім новым. Вось ён спыніўся нарэшце перад ангарам: механікі і падсобныя рабочыя памкнуліся да яго, каб выгрузіць пошту, але пілот Пэльрэн не кратаўся.</p>
<p>- Гэй! Чаго вы чакаеце? Выходзьце!..</p>
<p>...Калі аўтамабіль імчаў Пэльрэна разам з панурым інспектарам і маўклівым Рыўерам да Буэнас-Айрэса, пілоту стала журліва: канечне, што можа быць прыемней - выкараскацца з бяды і, адчуўшы цвёрды грунт пад нагамі, са смакам вылаяцца! Весялей быць не можа!.. І ўсё-такі, як успомніш, робіцца не па сабе.</p>
<p>Змаганне з цыклонам - гэта, прынамсі, нешта рэальнае, відавочнае. Іншая справа - аблічча рэчаў, тое аблічча, якое рэчы набываюць, калі ім здаецца, што яны адны. «Як у час паўстання, - падумаў Пэльрэн, - твары людзей толькі трошкі бляднеюць, але як усё вакол мяняецца!» Намаганнем волі ён прымусіў сябе ўспомніць усё перажытае.</p>
<p>...Мірна ляцеў ён над Андыйскімі Кардыльерамі. Тут панавала бяскрайняя моўча снягоў. У гэтае нагрувашчанне вяршынь снягі прынеслі спакой - як яго прыносяць стагоддзі-вякі ў мёртвыя старажытныя замкі. На абсягу ў дзве сотні кіламетраў - ані душы, аніякусенькай адметы жыцця, аніводнага жывога руху. Адны стромыя кручы, якія ўзнімаюцца ўгору да шасці тысяч метраў, адны каменныя покрывы, што спадаюць уніз адвеснымі складкамі, адно бязмежны, пагрозлівы спакой.</p>
<p>Гэта адбылося непадалёк ад піка Тупунгата...</p>
<p>Пэльрэн задумаўся. Так-так, менавіта там ён аказаўся сведкам цуду.</p>
<p>Спачатку ён нічога не заўважыў, проста адчуў нейкую цьмяную занепакоенасць, - як чалавек, які думаў, што ён адзін, і раптам адчувае: не, ён ужо не адзін, нехта на яго глядзіць. Гэтак і Пэльрэн, занадта позна і не цямячы яшчэ, што да чаго, - адчуў, што вакол яго сціскаецца кола гневу. Вось і ўсё. Адкуль зыходзіў гэты гнеў?</p>
<p>І як здагадаўся пілот, што гнеў вылучаюць і камяні і снягі? Нішто, здавалася ж, не значылася, не было ні ценю мажлівай буры. Але на ягоных вачах пачынаў нараджацца нейкі новы свет, які нечым няўлоўным розніўся ад звыклага. З невытлумачальнай тугой Пэльрэн глядзеў на зусім абыякавыя, здавалася, вяршыні, на кручы, на снежныя хрыбты, амаль такія ж белыя, як звычайна. Аднак усё гэта паволі ажывала - як народ.</p>
<p>Пэльрэн яшчэ не ўступіў у бітву: ён толькі мацней сціснуў штурвал. Рыхтавалася нешта такое, чаго ён не мог зразумець. Нібы гатовы скочыць звер, ён напружыў мускулы, але ўсё, што ён бачыў перад сабой, было спакойнае. Так, спакойнае, але ў гэтым спакоі была затоена дзіўная сіла.</p>
<p>Потым усё раптам абвастрылася. Кручы і пікі зрабіліся нечакана вострыя, пілот адчуў, што яны, як фарштэўні, рассякаюць пругкую плынь ветру. Потым яму пачало мроіцца, што яны кружацца вакол яго і разварочваюцца, рыхтуючыся да бою, як агромністыя караблі. Потым у паветра ўзняўся пыл: ён ляцеў над снягамі і, нібы ветразь, трапятаў на ветры. Тады, спрабуючы намацаць шлях на выпадак, калі прыйдзецца адступіць, Пэльрэн паглядзеў назад і скалануўся: Кардыльеры былі як у ліхаманцы.</p>
<p>- Цяпер мне каюк.</p>
<p>Уперадзе завостраная вяршыня, быццам вулкан у міг вывяржэння, шпурнула ўгору слуп снежнай лавы. Потым слуп снегу ўзвіўся над другім пікам, трошкі правей. І вось пачалі ўспыхваць усе пікі падрад: здавалася, іх запальвае па чарзе нейкі нябачны факельшчык. Закруцілася першымі вірамі паветра, і горы вакол пілота загайдаліся...</p>
<p>Шалёная схватка амаль не пакідае слядоў: Пэльрэн шукаў і болей не знаходзіў у сабе ўспамінаў пра магутныя віры, якія закруцілі яго. Ён помніў толькі, з якой разлютаванай адчайнасцю бэрсаўся ў языках шэрага полымя.</p>
<p>Ён задумаўся: «Цыклон - гэта яшчэ нічога. Тут ужо ратуеш сваю скуру. Але пакуль ён яшчэ не пачаўся! Гэтая першая сустрэча!»</p>
<p>Яму здавалася, што цяпер сярод тысяч твараў ён зможа пазнаць гэты люты твар; і, аднак, ён ужо забыў яго.</p>
<p> </p>
<h3><a id="chapter4"></a>IV</h3>
<p> </p>
<p>...Рыўер баяўся пэўных прыхільнікаў авіяцыі. Яны не разумелі глыбіннага сэнсу цяжкага жыцця лётчыкаў, іх захапленні скажалі самую сутнасць прыгоды і прыніжалі людзей. Але ў Пэльрэне была годная веліч чалавека, які проста лепей, чым іншыя, ведае, чаго варты наш свет, калі зірнуць на яго з пэўнага пункту погляду, - веліч чалавека, які грубавата адпрэчвае пошлыя праявы адабрэння.</p>
<p>Рыўер па-свойму, павіншаваў яго:</p>
<p>- Як вам удалося?..</p>
<p>І яму спадабалася, што Пэльрэн загаварыў пра сваё рамяство проста, загаварыў пра палёт, як каваль пра сваю накавальню.</p>
<p>Пэльрэн, ледзь не просячы прабачэння, пачаў тлумачыць: «Шлях назад аказаўся адрэзаны. У мяне не было выбару». Да таго ж ён нічога не бачыў: снег сляпіў вочы. Але выратавалі шалёныя плыні паветра - яны ўскінулі самалёт на вышыню сямі тысяч метраў. «Увесь час, пакуль я перавальваў цераз горы, я змушаны быў ляцець упоравень з вяршынямі». Ён сказаў таксама, што варта б перамясціць паветразаборнік гіраскопа, бо яго забівае снегам: «Разумееце, наледзь закупорвае яго».</p>
<p>Потым новыя паветраныя токі закруцілі Пэльрэна, збілі вышыню да трох тысяч метраў - і як ён толькі не натыкнуўся на скалы!.. Раптам выявілася, што ён ляціць ужо над раўнінай. «Гляджу, а вакол самалёта - чыстае неба!» І Пэльрэн прызнаўся, што ў той момант у яго было такое ўражанне, быццам ён вырваўся з пячоры...</p>
<p>- У Медсоне - таксама бура?</p>
<p>- Не. Калі я сеў, неба было зусім чыстае і ніякага ветру. Але бура ішла за мной па пятах.</p>
<p>Ён апісаў яе, гэту буру, таму што, сказаў ён, «як-ніяк», усё гэта было даволі дзіўна. «Вяршыня буры гублялася дзесьці высока, сярод снегавых хмар, аснова ж кацілася па даліне, як чорная лава. Яна паглынала горад за горадам. Зроду не бачыў нічога такога...» І Пэльрэн змоўк, запалонены нейкім успамінам.</p>
<p>Рыўер павярнуўся да інспектара.</p>
<p>- Гэта цыклон з Ціхага акіяна: нас папярэдзілі занадта позна Зрэшты, такія цыклоны ніколі не перавальваюць цераз Анды.</p>
<p>Хто мог прадбачыць, што гэты раз цыклон прарвецца на ўсход.</p>
<p>Інспектар, які нічога не кеміў у такіх рэчах, згадзіўся з Рыўерам.</p>
<p>Быццам збіраючыся нешта сказаць, інспектар павярнуўся да Пэльрэна; пад скурай у інспектара захадзіў кадык. Але ён прамаўчаў і, нібы перадумаўшы, зноў з меланхалічнай годнасцю стаў глядзець перад сабой.</p>
<p>Сваю меланхолію інспектар вазіў з сабой, як багаж. Ён прыехаў у Аргенціну напярэдадні, выкліканы Рыўерам для выканання даволі неакрэсленых абавязкаў, і не ведаў, куды падзець свае вялікія рукі і сваю інспектарскую паважнасць. Ён не меў права ні на захапленне, ні на фантазію, ні на дасціпнасць, на яго пасадзе яго павінна было прыводзіць у захапленне толькі адно: пунктуальнасць. Ён не меў права ўзяць чарку ў сяброўскай кампаніі, не меў права звярнуцца на «ты» да саслужыўца ці дазволіць сабе жарт, - хіба што здарыцца немагчымае, і лёс пашле яму ў якім-небудзь аэрапорце сустрэчу з іншым інспектарам.</p>
<p>«Цяжка быць суддзёй», - думаў ён.</p>
<p>Па праўдзе кажучы, суду ён не вяршыў - ён толькі пахітваў галавой. Сутыкнуўшыся з нечым, чаго ён не разумеў (а не разумеў ён анічога), ён павольна пахітваў галавой. Гэта прыводзіла ў замяшанне тых, у каго было нячыстае сумленне, і спрыяла добраму догляду абсталявання. Яго ніхто не любіў: інспектар створаны не для любоўных уцех, а для складання рапартаў. Ён адмовіўся ад думкі прапаноўваць у рапартах нейкія новыя метады ці тэхнічныя ўдасканаленні - адмовіўся з таго часу, як Рыўер напісаў: «Інспектара Рабіно просяць падаваць не паэмы, а рапарты. Задача інспектара Рабіно - выкарыстоўваць свае веды для таго, каб стымуляваць службовую рупнасць персаналу». З таго часу чалавечыя слабасці зрабіліся яго хлебам надзённым. Ён цікаваў за механікам, які любіў выпіць, і за начальнікам аэрадрома, які з'явіўся на работу пасля вясёлай ночы, і за пілотам, які няўмела пасадзіў самалёт.</p>
<p>Рыўер казаў пра яго: «Ён не дужа разумны, таму ад яго шмат карысці». Правілы, устаноўленыя Рыўерам, былі для самога Рыўера вынікам вывучэння людзей; для Рабіно існавала толькі вывучэнне правілаў.</p>
<p>- Рабіно, - сказаў яму неяк Рыўер, - ва ўсіх выпадках, калі самалёт вылятае са спазненнем, вы павінны пазбаўляць віноўных прэміі за дакладнасць.</p>
<p>- Нават тады, калі затрымка ад іх не залежыць? Нават у выпадку туману?</p>
<p>- Нават у выпадку туману.</p>
<p>І Рабіно адчуў своеасаблівую гордасць - мець такога валявога шэфа, які не баіцца быць несправядлівым. У такім разе і на Рабіно таксама падае водбліск велічы гэтай улады, якая не баіцца крыўдзіць людзей.</p>
<p>- Вы далі адпраўленне ў шэсць пятнаццаць, - даводзіў ён потым начальнікам аэрапортаў. - Мы не зможам выплаціць вам прэмію.</p>
<p>- Але, месье Рабіно, у пяць трыццаць і за дзесяць крокаў анічагусенькі нельга было ўбачыць!</p>
<p>- Правілы ёсць правілы.</p>
<p>- Паслухайце, месье Рабіно, не можам жа мы разагнаць туман!</p>
<p>Але Рабіно напускаў на сябе таямнічасць і маўчаў. З усіх гэтых пешак ён адзін разумеў, што, караючы людзей, можна паляпшаць надвор'е.</p>
<p>«Ён увогуле не думае, - казаў пра яго Рыўер, - гэта не дае яму магчымасці думаць памылкова».</p>
<p>Пілот, які нявечыў машыну, пазбаўляўся прэміі за безаварыйныя палёты.</p>
<p>- А калі пілот церпіць аварыю над лесам? - удакладняў Рабіно.</p>
<p>- Не мае значэння, хоць бы і над лесам.</p>
<p>І для Рабіно гэтае ўказанне было законам.</p>
<p>- Я вельмі шкадую, - казаў ён пілотам, упіваючыся ўласнымі словамі, - я нязмерна шкадую, але трэба было пацярпець аварыю ў іншай мясціне.</p>
<p>- Але, месье Рабіно! Гэта ж ад нас не залежыць!</p>
<p>- Правілы ёсць правілы.</p>
<p>«Правілы, - думаў Рыўер, - падобныя да рэлігійных абрадаў: яны здаюцца недарэчнымі, але яны фарміруюць людзей». Рыўеру было ўсё роўна, справядлівы ён у вачах людзей ці несправядлівы. Магчыма, гэтыя словы - «справядлівасць» і «несправядлівасць» - увогуле не мелі для яго ніякага сэнсу. У невялікіх гарадках абывацелі вечарамі таўкуцца на адкрытых танцпляцоўках, і Рыўер думаў: «Што гаварыць пра справядлівасць і несправядлівасць у дачыненні да іх; яны яшчэ не існуюць». Чалавек быў для яго нечапаным воскам, з якога трэба было нешта вылепіць. Трэба было ўдыхнуць душу ў гэтую матэрыю, надзяліць яе воляй. Сваёй суровасцю ён хацеў не парабаціць людзей, а дапамагчы ім пераўзысці саміх сябе. Калі ён караў іх за кожнае спазненне, ён рабіў несправядліва, - але тым самым ён нацэльваў волю людзей, іх думкі на адно: на тое, каб у кожным аэрапорце самалёты выляталі без спазненняў: ён ствараў гэтую волю. Не дазваляючы людзям радавацца слоце як запрашэнню адпачыць, ён прымушаў іх напружана чакаць прасвету ў небе; і кожны - аж да апошняга падсобніка - у душы ўспрымаў гэтае чаканне як нешта прыніжальнае. І яны імкнуліся скарыстаць першую ж шчыліну ў небнай брані: «На поўначы праясняецца! У дарогу!» Дзякуючы Рыўеру на ўсёй лініі ў пятнаццаць тысяч кіламетраў панаваў культ своечасовай дастаўкі пошты.</p>
<p>Рыўер казаў часам:</p>
<p>- Гэтыя людзі шчаслівыя, таму што яны любяць сваю работу, а любяць яны яе таму, што я строгі.</p>
<p>Магчыма, ён і прыносіў ім боль, але ён жа дарыў ім і вялізную радасць. «Трэба прымусіць іх жыць у вечным напружанні, - думаў Рыўер, - жыццём, якое прыносіць і пакуты і радасці; гэта і ёсць сапраўднае жыццё».</p>
<p>Калі машына ўехала на вуліцы горада, Рыўер загадаў падвезці яго ў кантору кампаніі. Застаўшыся сам-насам з Пэльрэнам, Рабіно паглядзеў на лётчыка і загаварыў...</p>
<p> </p>
<h3><a id="chapter5"></a>VI</h3>
<p> </p>
<p>Службоўцы драмалі за сталамі буэнас-айрэскай канторы, калі зайшоў Рыўер. У сваім нязменным паліто, у капелюху, ён, як заўсёды, нагадваў вечнага падарожніка і амаль не прыцягваў да сябе ўвагі - гэтак мала месца ён займаў, невысокі, хударлявы, гэтак пасавалі да любой абстаноўкі яго сівыя валасы, яго безаблічная вопратка. Аднак людзі адчулі раптоўны прыліў шчыравання. Пажвавелі сакратары, загартаў апошнія дакументы загадчык бюро, застукалі пішучыя машынкі.</p>
<p>Тэлефаніст падключыў апарат і пачаў нешта занатоўваць у тоўстую кнігу рэгістрацыі тэлеграм.</p>
<p>Рыўер сеў і пачаў чытаць.</p>
<p>Самалёт, які прыляцеў з Чылі, вытрымаў выпрабаванне: перад Рыўерам праходзілі падзеі ўдалага дня, калі ўсё ладзіцца неяк само сабою, калі данясенні, адно за адным пасыланыя аэрапортамі, пераўтвараюцца ў скупыя зводкі атрыманых перамог. Паштовы з Патагоніі таксама імкліва ішоў наперад; ён нават апярэджваў расклад - вятры гналі з поўдня на поўнач агромністую спадарожную хвалю.</p>
<p>- Дайце метэазводкі.</p>
<p>Кожны аэрапорт хваліўся пагодай, празрыстым небам, пругкім ласкавым ветрыкам. Залацісты вечар ахінуў Амерыку. Рыўер цешыўся гэтаму шчыраванню прыроды. Дзесьці ў нетрах ночы вёў змаганне патагонскі самалёт, але ў яго былі ўсе шанцы на перамогу.</p>
<p>Рыўер адклаў сшытак.</p>
<p>- Добра!</p>
<p>І выйшаў з кабінета глянуць, як працуюць людзі, - начны дазорца, пад чыёй вартай была добрая палова свету...</p>
<p>«У ноч дзяжурства месца інспектара - у канторы», - падумаў Рыўер.</p>
<p>- Знайдзіце Рабіно!</p>
<p>А Рабіно тым часам стараўся заваяваць дружбу пілота. У гатэлі ён распатрашыў перад Пэльрэнам свой чамадан: з нетраў чамадана з'явіліся на свет тыя дробныя рэчы, якія збліжаюць інспектараў з рэштай чалавецтва: некалькі не дужа густоўных сарочак, туалетныя рэчы, здымак хударлявай жанчыны - інспектар прышпіліў яго да сцяны. Гэткім чынам ён пакорліва спавядаўся Пэльрэну ў сваіх патрэбах, у сваіх пяшчотных пачуццях, у сваіх смутках. Раскладваючы перад лётчыкам гэтыя мізэрныя скарбы, ён выстаўляў напаказ сваё ўбоства. Сваю духоўную экзему. Паказваў сваю турму.</p>
<p>Але і ў Рабіно, як і ўва ўсіх людзей, быў у жыцці кволы праменьчык святла. Бясконца пяшчотна ён дастаў з самага дна чамадана невялікую, карпатліва завязаную торбачку. Ён доўга пагладжваў яе далонню, не кажучы ні слова. Потым нарэшце расхіліў рукі:</p>
<p>- Я прывёз гэта з Сахары...</p>
<p>Інспектар нават пачырванеў ад такога смелага прызнання. Яго мучылі непрыемнасці; у яго не склалася сямейнае жыццё; жыццё яго было бязрадаснае, і ён знаходзіў суцяшэнне ў маленькіх чорных каменьчыках, - яны прыадчынялі перад ім дзверы ў свет таямніц.</p>
<p>- Якраз такія часам трапляюцца і ў Бразіліі, - сказаў ён і пачырванеў яшчэ мацней.</p>
<p>Пэльрэн паляпаў па плячы інспектара, схіленага над легендарнай Атлантыдай...</p>
<p>Нешта накшталт сарамлівасці прымусіла Пэльрэна спытацца:</p>
<p>- Вы цікавіцеся геалогіяй?</p>
<p>- Гэта маё захапленне.</p>
<p>Ва ўсім свеце адны камяні мелі да яго спагаду.</p>
<p>Рабіно паклікалі ў кантору; ён пасумнеў, але набыў сваю звыклую важнасць.</p>
<p>- Я мушу пакінуць вас: месье Рыўер патрабуе, каб я прыйшоў, - нейкая вельмі важная справа.</p>
<p>Калі Рабіно зайшоў у кантору, Рыўер паспеў забыцца пра яго. Ён стаяў у роздуме перад насценнай картай, дзе чырвонай фарбай была нанесена сетка авіяліній. Інспектар чакаў яго загадаў. Пасля доўгіх хвілін маўчання Рыўер, не паварочваючы галавы, запытаўся:</p>
<p>- Што вы думаеце пра гэтую карту, Рабіно?</p>
<p>Вяртаючыся да рэальнасці са свету летуценняў, ён часам прапаноўваў сваім падначаленым такія галаваломкі.</p>
<p>- Гэтая карта, месье дырэктар...</p>
<p>Шчыра кажучы, інспектар нічога пра яе не думаў, але, прыкоўваючы да карты свой позірк, ён напаўняўся адчуваннем, што інспектуе адразу Эўропу і Амерыку. А Рыўер, не звяртаючы на інспектара ніякай увагі, тым часам разважаў далей: «Аблічча гэтай сеткі цудоўнае, але пагрозлівае. Хараство, якое каштавала нам многіх людзей, - маладых людзей. На гэтым абліччы гордая годнасць па-майстэрску выштукаванай рэчы; але колькі яшчэ праблем ставіць яно перад намі!..» Аднак важнейшым за ўсё ў Рыўера заўжды была мэта.</p>
<p>Рабіно па-ранейшаму стаяў побач і таропіўся ў карту: ён пакрысе авалодваў сабою. Ад Рыўера ён не чакаў ніякай спагады.</p>
<p>Неяк ён ужо спрабаваў расчуліць Рыўера - даверліва прызнаўся, як псавала яму жыццё недарэчная нямогласць, але Рыўер толькі пасмяяўся.</p>
<p>- Экзема не дае вам спаць - значыць, яна павышае вашу руплівасць.</p>
<p>У гэтым жарце была вялікая доля праўды. Рыўер сцвярджаў:</p>
<p>- Калі бяссонніца нараджае ў музыканта цудоўныя творы - гэта цудоўная бяссонніца!</p>
<p>Неяк, паказваючы на Леру, ён сказаў:</p>
<p>- Падумайце, які гэта цуд - няўклюднасць: яна адпрэчвае каханне... Магчыма, усяму таму высокаму, што жыло ў Леру, ён быў абавязаны гэтай няўклюднасці, якая звяла яго жыццё да адной толькі працы.</p>
<p>- Вы вельмі блізкія з Пэльрэнам?</p>
<p>- Гм...</p>
<p>- Я не папракаю вас.</p>
<p>Рыўер павярнуўся і, угнуўшы галаву, захадзіў па пакоі дробнымі крокамі; за ім след у след пацягнуўся Рабіно. Сумная ўсмешка кранула вусны дырэктара, сэнс якой Рабіно не зразумеў.</p>
<p>- Толькі... Толькі памятайце, што вы начальнік.</p>
<p>- Так, - адказаў Рабіно.</p>
<p>А Рыўер падумаў, што вось гэтак штоночы ў небе завязваецца вузлік новай драмы. Паслабіцца воля людзей - чакай паражэння, а давядзецца, магчыма, весці нялёгкае змаганне.</p>
<p>- Вы не павінны забываць пра сваю ролю начальніка.</p>
<p>Рыўер быццам узважваў кожнае слова:</p>
<p>- Магчыма, бліжэйшай ноччу вы адправіце гэтага лётчыка ў небяспечны рэйс: ён павінен падпарадкоўвацца вам.</p>
<p>- Так.</p>
<p>- У вашых руках, можна сказаць, жыццё людзей, і гэтыя людзі болей вартыя, чым вы... - Ён запнуўся. - Так, гэта вельмі важна.</p>
<p>Рыўер па-ранейшаму хадзіў нешырокімі крокамі; некалькі секунд ён памаўчаў.</p>
<p>- Калі яны падпарадкуюцца вам з дружбы - значыць, вы іх ашукваеце. Таму што вы, асабіста вы не маеце права патрабаваць ад людзей ніякіх ахвяр.</p>
<p>- Не маю, вядома...</p>
<p>- Калі ж яны спадзяюцца, што ваша дружба можа збавіць іх ад цяжкай працы, дык зноў жа вы ашукваеце іх: яны абавязкова падпарадкоўваюцца ў любым выпадку. Прысядзьце.</p>
<p>Рыўер мякка падштурхнуў Рабіно да свайго стала.</p>
<p>- Я хачу напомніць вам пра вашы абавязкі, Рабіно. Калі вы стаміліся, дык не ў гэтых людзей вам шукаць падтрымкі. Вы - начальнік. Ваша слабасць - смешная. Пішыце.</p>
<p>- Я...</p>
<p>- Пішыце: «Інспектар Рабіно накладвае на пілота Пэльрэна такое вось спагаанне за такую вось правіну...» Правіну вы знойдзеце самі.</p>
<p>- Месье дырэктар!</p>
<p>- Выконвайце, Рабіно. Дзейнічайце так, быццам вы зразумелі... Любіце падначаленых. Але не кажыце ім пра гэта.</p>
<p>З гэтага часу Рабіно будзе яшчэ з большым запалам патрабаваць, каб на ўтулках не было ржы.</p>
<p>Адзін з аэрадромаў лініі паведаміў па радыё: «Бачым самалёт». Лётчык падае сігнал: «Нешта з маторам. Іду на пасадку».</p>
<p>Значыць, будзе страчана паўгадзіны. Рыўер узлаваўся; гэтак бывае пры неспядзяванай супынцы хуткага цягніка ў дарозе, калі хвіліны пачынаюць бегчы ўлегцы, напуста, ужо не аддаючы сваёй долі адоленай прасторы. Вялікая стрэлка насценнага гадзінніка адлічвала цяпер мёртвую прастору... А колькі падзей магло б умясціцца ў гэты ростул цыркуля!</p>
<p>Каб ашукаць нудлівае чаканне, Рыўер выйшаў з пакоя, і ноч здалася яму пустой, як тэатр без акцёраў. «Марнуецца гэткая ноч!» Ён раздражнёна глядзеў на чыстае неба, аздобленае зоркамі, на гэтыя боскія сігнальныя агні, на поўню - глядзеў, як напуста растрачваецца золата ночы.</p>
<p>Але як толькі самалёт падняўся ў паветра, ноч зноў зрабілася для Рыўера хвалююча цудоўнай. Яна несла ў сваім улонні жыццё. Пра гэтае жыццё і турбаваўся Рыўер.</p>
<p>- Запытайцеся ў экіпажа, якое ў іх надвор'е.</p>
<p>Мінула дзесяць секунд:</p>
<p>- Раскошнае.</p>
<p>Потым пайшлі назвы гарадоў, над якімі пралятаў самалёт, і для Рыўера гэта былі крэпасці, узятыя з бою.</p>
<p> </p>
<h3><a id="chapter6"></a>VIII</h3>
<p> </p>
<p>Рыўер выйшаў на вуліцу. Яму хацелася трошкі пахадзіць, заглушыць тую трывогу, якая зноў завалодвала ім. Ён, чыё жыццё заўжды было прысвечана толькі дзеянню, прасякнутаму драматызмам, ён са здзіўленнем адчуў, што гэтая драма саступае месца нейкай іншай, яго асабістай драме. Ён падумаў, што жыццё абывацеляў у маленькіх мястэчках, на першы погляд такое ціхае, засяроджанае вакол танцпляцовак, - часам таксама тоіць у сабе цяжкія драмы: хваробу, каханне, смерць і, магчыма... Свая хвароба шмат чаму яго навучыла. «Быццам расчыніліся нейкія новыя вокны», - падумаў ён.</p>
<p>Пазней, гадзін у адзінаццаць вечара, адчуўшы сябе лепей, Рыўер пайшоў назад, у кантору. Няспешна прабіраўся сярод людзей, якія тоўпіліся ля ўвахода ў кінатэатры. Ён падняў вочы да зорак, якія зіхацелі над вузкай вуліцай, амаль непрыкметныя пры агнях рэкламы, і падумаў: «Сёння ў палёце два паштовыя. Сёння вечарам я адказваю за ўсё неба. Далёкая зорка падае мне знак, яна шукае мяне ў натоўпе - яна знайшла мяне: вось чаму я адчуваю сябе нейкім чужым, самотным».</p>
<p>У памяці выплыла музычная фраза: некалькі нот з санаты, якую ён слухаў учора з прыяцелямі. Прыяцелі не зразумелі музыкі: «Такое мастацтва наводзіць дакуку. І на вас таксама, толькі вы не хочаце ў гэтым прызнацца».</p>
<p>- Магчыма, - адказаў ён.</p>
<p>Як і зараз, ён тады адчуў сябе самотным, але адразу ж зразумеў, як узбагачае яго тая самота. Музыка несла яму нейкую вестку - яму аднаму сярод усіх гэтых недалёкіх людзей даверліва раскрывала сваю тайну. Гэтак, як сёння падае яму знак зорка. Цераз галовы столькіх людзей яна размаўляла з ім на мове, зразумелай толькі яму.</p>
<p>На тратуарах Рыўера штурхалі. Ён думаў: «Ці варта раздражняцца? Я - нібы чалавек, у якога хворае дзіця: павольна брыдзе ён у натоўпе і нясе ў душы вялікую моўчу свайго дому».</p>
<p>Рыўер глядзеў на людзей. Ён спрабаваў распазнаць тых, хто клапатліва аберагае ў душы сваё адкрыццё альбо сваю любоў, і думаў пра тое, якія самотныя дазорцы маякоў. Рыўеру прыйшоўся даспадобы спакой канторы. Непаспешліва ішоў ён з пакоя ў пакой, і яго крокі адзінока гучалі ў пустым будынку. Пішучыя машынкі спалі пад футараламі. За замкнёнымі дзверцамі вялікіх шафаў роўнымі радамі выстраіліся канцылярскія папкі. Дзесяць гадоў вопыту і працы! Рыўеру ўявілася, быццам ён ходзіць па каморах банка, навокал грувасцяцца незлічоныя скарбы. Ён думаў, што кожная з яго ведамасцей назапасіла нешта больш каштоўнае, чым золата, - жывую сілу. Хоць яна і заснула, як золата ў банкаўскіх скарбніцах.</p>
<p>У адным з пакояў ён напаткае зараз адзінага тут нядрэмніка - дзяжурнага сакратара. Той працуе, каб прадаўжалася жыццё, каб не спыняліся намаганні чалавечай волі і каб ніколі і нідзе, ад Тулузы да Буэнас-Айрэса, не разрываўся ланцуг.</p>
<p>«І чалавек гэты нават не здагадваецца пра сваю веліч».</p>
<p>Дзесьці вядуць цяпер бітву паштовыя самалёты. Начны палёт цягнецца доўга, як хвароба: каля самалёта трэба дзяжурыць, як ля пасцелі хворага. Трэба памагаць людзям, якія рукамі, каленямі, грудзьмі сустракаюць начную цемру, сутыкаюцца з ёю твар у твар і для якіх не існуе - ва ўсім свеце не існуе нічога, апрача зыбкіх, нябачных стыхій, і сілай сваіх рук, усляпую, павінны яны вырваць сябе з гэтых стыхій, як з марскога прадоння. Як страшна можа прагучаць часам прызнанне: «Каб разгледзець свае рукі, мне прыйшлося іх асвятліць...» У чырвоным святле выступае далікатны аксаміт рук, быццам кінутых у ванначку з праяўляльнікам. Гэта ўсё, што застаецца ад свету, і гэта трэба выратаваць...</p>
<p>...Рыўер зняў трубку і пачуў пошум начнога свету.</p>
<p>- Рыўер слухае.</p>
<p>Слабы шорах, потым голас:</p>
<p>- Злучаю вас з радыёстанцыяй.</p>
<p>Зноў шум, шчоўканне кантактаў; потым іншы голас:</p>
<p>- Гаворыць радыёстанцыя. Перадаём тэлеграмы.</p>
<p>Рыўер запісаў іх, ківаючы галавой:</p>
<p>- Так... Так...</p>
<p>Нічога істотнага. Звычайныя службовыя зводкі. Рыо-дэ-Жанейра прасіў даведку, Мантэвідэо паведамляў пра тэхнічнае абсталяванне. Звычайныя хатнія гукі.</p>
<p>- А самалёты?</p>
<p>- Навальніца. Самалётаў не чуем.</p>
<p>- Ясна.</p>
<p>Рыўер падумаў, што вось тут такая светлая, зорная ноч, а радысты ўжо ўлавілі ў ёй дыханне далёкіх навальніц.</p>
<p>- Да пабачэння.</p>
<p>Рыўер падняўся. Да яго падышоў сакратар:</p>
<p>- Паперы на подпіс, месье дырэктар.</p>
<p>- Давайце...</p>
<p>Рыўер раптам адчуў прыліў прыязнасці да гэтага чалавека, на якога таксама ўзвальваўся цяжар гэтай ночы. «Мы разам вядзём бітву, - думаў Рыўер. - Але ён так і не даведаецца ніколі, як моцна нітуе нас гэтая начная рупнасць».</p>
<p> </p>
<h3><a id="chapter7"></a>IX</h3>
<p> </p>
<p>Калі Рыўер са стосам паперы ў руцэ ўвайшоў у свой кабінет, ён адчуў той востры боль у правым баку, які вось ужо некалькі тыдняў даймаў яго.</p>
<p>«Так і не праходзіць...»</p>
<p>На секунду прыхіліўся да сцяны:</p>
<p>«Якая недарэчнасць!»</p>
<p>Дабраўся да крэсла.</p>
<p>І зноў - каторы раз - ён, стары леў, адчуў на сабе путы, і глыбокі смутак агарнуў яго.</p>
<p>«Столькі працы - і прыйсці да такога завяршэння! Мне пяцьдзесят; пяцьдзесят гадоў я напаўняў сваё жыццё ўшчэрць, ствараў самога сябе, змагаўся, перайначваў ход падзей, - і вось што займае мяне цяпер, вось што поўніць мяне, вось што выцясняе ўсю рэшту свету...</p>
<p>Якая недарэчнасць!»</p>
<p>Ён выцер пот, перачакаў, пакуль боль адпусціць, і пачаў працаваць.</p>
<p>Няспешна гартаў паперы</p>
<p>«У час разборкі матора 301 у Буэнас-Айрэсе заўважана... Накласці на вінаватага строгае спагнанне».</p>
<p>Ён падпісаў.</p>
<p>«На пасадачнай пляцоўцы Фларыянопаліса насуперак інструкцыям...»</p>
<p>Ён падпісаў.</p>
<p>«У дысцыплінарным парадку замяніць начальніка аэрадрома Рышара, які...»</p>
<p>Ён падпісаў.</p>
<p>Боль у баку прытупіўся, але назусім не знікаў, ён жыў у Рыўеру як нешта новае, надаючы жыццю новы сэнс і прымушаючы Рыўера думаць пра сябе самога - думаць з горыччу.</p>
<p>«Справядлівы я ці несправядлівы? Не ведаю. Я караю - і колькасць аварый змяншаецца. Адказнасць за аварыі ляжыць не на чалавеку, а на нейкай безаблічнай сіле, і апанаваць ёю можна толькі тады, калі трымаеш у руках людзей. Калі б я быў заўсёды справядлівы, кожны начны палёт ператвараўся б у гульню са смерцю».</p>
<p>Рыўера нечакана ахапіла стома: нялёгка давалася яму гэтая няўмольнасць, настойванне на сваім. Ён падумаў: «А як добра было б пашкадаваць людзей...» Заглыблены ў свае думкі, ён усё гартаў паперы.</p>
<p>«...што да Рабле, з гэтага дня ён болей не лічыцца ў складзе нашага персанала».</p>
<p>Рыўер прыгадаў старога Рабле, учарашнюю размову:</p>
<p>- Навука. Гэта будзе добрая навука іншым.</p>
<p>- Але, месье... Падумайце, месье!.. Гэта ж першы раз! Адненькі разок за ўсё жыццё!</p>
<p>- Будзе навука.</p>
<p>- Але, месье!.. Гляньце, месье!</p>
<p>Абтрапаны пулярэс, а ў ім - стары газетны аркушык: малады Рабле сфатаграфаваны каля самалёта.</p>
<p>Рыўер бачыць, як трымціць у старых руках гэтае наіўнае сведчанне былой славы...</p>
<p>- Гэта было ў дзевяцьсот дзесятым, месье... Гэта ж я сабраў першы ў Аргенціне самалёт! Я ж у авіяцыі - з дзевяцьсот дзесятага... Ужо дваццаць гадоў, месье! І як вы толькі можаце гаварыць.. А маладыя! Месье, яны ж будуць смяяцца з мяне ў цэху!.. Ах, як яны будуць смяяцца!..</p>
<p>- Гэта не мяняе справы.</p>
<p>- А мае дзеці, месье! У мяне ж дзеці!..</p>
<p>- Я вам ужо сказаў: вы атрымаеце месца падсобніка.</p>
<p>- Але мая годнасць, месье, мая годнасць! Падумайце, месье, дваццаць гадоў у авіяцыі, стары рабочы, і раптам...</p>
<p>- Месца падсобніка.</p>
<p>- Я адмаўляюся, месье, адмаўляюся!</p>
<p>Старыя рукі дрыжаць, і Рыўер адводзіць вочы ад гэтых пабітых маршчынкамі, загрубелых, такіх дзівосных рук.</p>
<p>- Месца падсобніка.</p>
<p>- Не, месье, не... Я хачу вам сказаць...</p>
<p>- Можаце ісці.</p>
<p>«Я прагнаў з такой жорсткасцю не яго, - думае Рыўер. - Я прагнаў зло, у якім ён, магчыма, і невінаваты, але прыладай якога ён стаў.</p>
<p>Бо акалічнасцямі трэба кіраваць - тады і яны падпарадкоўваюцца, тады ты ствараеш. Дый людзей ствараеш. Альбо збаўляешся ад іх, калі яны - прылады зла».</p>
<p>«Я хачу вам сказаць...»</p>
<p>Што хацеў сказаць яму гэты бедны стары? Што яго пад старасць пазбаўляюць адзінай радасці? Што яму дарагі сам стук інструментаў па металу самалёта, што ягонае жыццё пазбаўляецца вялікай паэзіі? І потым... што трэба ж неяк жыць?</p>
<p>«Я вельмі стаміўся», - думаў Рыўер. У ім падымаўся нейкі ласкавы жар. Ён паляпаў далонню па паперы, падумаў: «Я так любіў аблічча гэтага старога таварыша...» І зноў убачыў рукі старога. Зноў прыгадалася, як яны слаба ўздрыгнулі, быццам спрабуючы стуліцца. Дастаткова было сказаць: «Ну, годзе. Годзе. Заставайцеся - і па старых руках прабегла б хваля радасці», - уяўляў Рыўер. І гэтая радасць, пра якую сказаў бы не твар, сказалі б старыя рабочыя рукі, - гэтая радасць была б Рыўеру самай дзівоснай радасцю ў свеце. «Парваць паперу?» Сям'я старога і яго вяртанне ўвечары дадому - і сціплая гордасць:</p>
<p>- Ну што, цябе ўсё-такі пакідаюць?</p>
<p>- То дзіва! То дзіва! Гэта ж я сабраў першы ў Аргенціне самалёт!</p>
<p>І моладзь у цэху не будзе больш пасміхацца, і да старога зноў будуць адносіцца з пашанай...</p>
<p>«Парваць?»</p>
<p>Зазваніў тэлефон, Рыўер зняў трубку.</p>
<p>Працяглае маўчанне, потым водгаласы, гулкая глыбіня, якую надаюць людскім галасам прастора і вецер. Нарэшце з трубкі пачулася:</p>
<p>- Гаворыць аэрадром. Хто ля апарата?</p>
<p>- Рыўер.</p>
<p>- Месье дырэктар, шэсцьсот пяцідзесяты гатовы да адпраўлення.</p>
<p>- Добра.</p>
<p>- Нарэшце ўсё ў парадку. Але ў самы апошні момант давялося рамантаваць праводку: выявілася, што пашкоджаныя кантакты.</p>
<p>- Добра. Хто мантаваў ланцуг?</p>
<p>- Удакладнім. Калі дазволіце, прымем строгія меры: няспраўнае асвятленне на борце - рэч вельмі небяспечная!</p>
<p>- Бясспрэчна.</p>
<p>Рыўер думаў: «Калі не вырываць зло з коранем, не вырываць яго шторазу, як толькі сустракаеш, тады ў палёце пагасне святло. Ведаць прылады зла і не змагацца са злом - злачынства. Не, Рабле будзе звольнены».</p>
<p>Сакратар нічога не бачыў, ён па-ранейшаму стукаў на машынцы.</p>
<p>- Што вы друкуеце?</p>
<p>- Двухтыднёвую справаздачу.</p>
<p>- Чаму яна дагэтуль не гатовая?</p>
<p>- Я...</p>
<p>- Давядзецца праверыць.</p>
<p>«Дзіва, дый годзе, як бяруць верх выпадковыя абставіны, як абуджаецца агромністая цёмная сіла, тая самая, што ўзбударажвае бязмежныя пушчанскія нетры, што расце, шырыцца, апантана ракоча ўсюды, дзе толькі пачынаецца вялікая справа».</p>
<p>Рыўеру ўявілася, як пад націскам тонкіх ліянаў рушацца гіганцкія храмы.</p>
<p>«Вялікая справа...»</p>
<p>Рыўер спрабаваў пераканаць самога сябе: «Гэтыя людзі... Я люблю іх. І я ваюю не з імі, а з тым злом, якое дзейнічае праз іх...»</p>
<p>Ягонае сэрца білася коратка, часта і вельмі балюча.</p>
<p>«Я не ведаю, ці добра тое, што я раблю. Не ведаю дакладнай цаны ні чалавечага жыцця, ні справядлівасці, ні гора. Не ведаю толкам, чаго вартая радасць чалавека. Не ведаю, чаго вартая рука, якая дрыжыць. І якая цана шкадавання ці ласкі...»</p>
<p>Ён мроіў наяве:</p>
<p>«Жыццё так перапоўнена супярэчнасцямі... Кожны выкручваецца як можа... Але заваяваць права на вечнасць, але тварыць - у абмен на сваю тленную плоць...»</p>
<p>Пасля кароткага роздуму Рыўер пазваніў.</p>
<p>- Перадайце пілоту эўрапейскага паштовага: хай прыйдзе да мяне перад вылетам.</p>
<p>І падумаў:</p>
<p>«Нельга дапусціць, каб гэты паштовы вяртаўся з паўдарогі. Калі я не ўстармашу як след маіх людзей, яны ніколі не пазбудуцца страху перад ноччу...»</p>
<p> </p>
<h3><a id="chapter8"></a>XI</h3>
<p> </p>
<p>...Рыўер глыбей усаджваецца ў крэсла, праводзіць рукой па сівых валасах.</p>
<p>«Гэта самы адважны з маіх людзей. Ён дзейнічаў у той вечар проста бездакорна, але я ратую яго ад страху...»</p>
<p>І зноў, як хвілінная слабасць, узнікла спакуса:</p>
<p>«А каб любілі, дастаткова толькі пашкадаваць людзей. Я ж нікога не шкадую альбо не паказваю свайго шкадавання. А як цудоўна было б акружыць сябе дружбай, прыязнаю цеплынёй. Доктару гэта даступна. Але я кірую ходам падзей. Я павінен выкоўваць людзей, каб і яны кіравалі ходам падзей. Як востра я адчуваю яго, гэты няпісаны закон цяпер, вечарам, у кабінеце, перад стосам рэйсавых папер. Варта толькі пусціць іх на самацёк, варта толькі хоць раз пусціць на самацёк цвёрда вывераныя падзеі, як адразу ж, як заклятыя, пачынаюцца аварыі. Як быццам толькі мая воля - толькі яна - не дае самалёту разбіцца, не дае бурам затрымаць яго ў дарозе. Часам проста сам дзівуешся сваёй уладзе».</p>
<p>Ён раздумваў:</p>
<p>«І тут, бадай, няма нічога дзіўнага. Гэтак садоўнік з дня ў дзень вядзе змаганне на сваім агародзе... Зямля адвеку выношвае ў сабе першабытны лес, але цяжар звычайнай чалавечай рукі ўмінае яго назад у зямлю».</p>
<p>Ён думае пра пілота:</p>
<p>«Я ратую яго ад страху. Я нападаю не на яго, а на тое цьмянае, чэпкае, што паралізуе людзей пры сустрэчы з невядомым. Калі я паслухаю, пашкадую яго, калі ўсур'ёз прыму ягоныя страхі, ён пачне думаць, што і сапраўды адведаў нейкую таямнічую краіну, а менавіта ж таямніцы - і толькі яе - ён баіцца. Трэба, каб не засталося ніякай загадкавасці. Трэба, каб людзі апускаліся ў гэты змрочны калодзеж, потым выбіраліся з яго і казалі, што не сустрэлі там нічога загадкавага. Трэба, каб вось гэты чалавек дабраўся да самага сэрца ночы, да самага патаемнега прадоння яе, не маючы нават гэтай сваёй шахцёрскай лямпачкі, якая асвятляе адно рукі ды крыло, - і каб ён сваімі шырокімі плячыма адсунуў прэч невядомасць».</p>
<p>Але нават у гэтай барацьбе Рыўера і яго пілотаў нітавала маўклівае братэрства. Яны былі людзьмі аднаго гарту, імі валодала адна і тая ж прага перамагчы. Але Рыўер помніў і іншыя бітвы, якія даводзілася яму весці за пакаранне ночы...</p>
<p>...Рыўер звоніць, каб даведацца, якія апошнія паведамленні з борта самалёта.</p>
<p> </p>
<h3><a id="chapter9"></a>XII</h3>
<p> </p>
<p>А тым часам патагонскі паштовы падышоў да буры, і Фаб'ен адмовіўся ад думкі абысці яе бокам. Ён зразумеў, што навальніца ахапіла занадта вялікую плошчу: лінія бліскавіц ішла далёка ўглыб, азараючы бастыёны хмар. Ён паспрабуе прайсці пад імі, а калі гэта не ўдасца - паверне назад.</p>
<p>Ён паглядзеў на вышынямер: тысяча семдзесят метраў. Даў ручку ад сябе, каб пачаць зніжэнне. Матор адразу моцна закалаціўся, самалёт задрыжаў. Фаб'ен на вока выправіў вугал планіравання, потым праверыў па карце вышыню ўзгоркаў: пяцьсот метраў. Каб захаваць разрыў паміж сабой і ўзгоркамі, ён вырашыў ляцець на вышыні сямісот.</p>
<p>Фаб'ен ахвяраваў вышынёй - гэтак ігрок ставіць на карту ўсё сваё багацце.</p>
<p>Самалёт трапіў у завіхрэнне, праваліўся ўніз і затрымцеў яшчэ мацней. Фаб'ен адчуў, што яму пагражае нябачны абвал. Яму ўявілася - машына паварочвае назад і вяртаецца ў свет ста тысяч зорак... Але Фаб'ен не мяняе курсу ні на адзін градус.</p>
<p>Фаб'ен узважвае шанцы: магчыма, навальніца мае толькі мясцовы характар... Хутчэй за ўсё так, бо Трылью - бліжэйшы аэрапорт - паведаміў, што там неба захмарана на тры чвэрці. Значыць, у гэтай чорнай, непрагляднай, як бетон, масе яму прыйдзецца пражыць усяго нейкіх дваццаць хвілін. І ўсё-ткі пілот занепакоены. Падаўшыся ўлева, насустрач пругкаму ветру, ён намагаецца выглядзець хоць цьмяныя пробліскі, якія звычайна прабіваюць нават самую глухую цемру. Але зараз няма нават пробліскаў - толькі ледзь-ледзь прыкметна мяняецца шчытнасць мораку. Магчыма, яго проста ашуквае стомлены зрок.</p>
<p>Ён разгортвае запіску радыста:</p>
<p>«Дзе мы?»</p>
<p>Фаб'ен сам дорага даў бы за тое, каб гэта ведаць. Ён адказвае: «Не ведаю. Ідзём па компасе праз навальніцу».</p>
<p>Ён зноў нахіляецца. Яго непакоіць пук выхлапнога полымя, які завіс на маторы, як агнявы букет; полымя такое бледнае, што, калі б раптам раз'яснілася, яно адразу б растварылася ў месячным святле; але ў гэтай цемрадзі нябыту яно ўбірае ў сябе ўвесь відочны свет. Пілот глядзіць, як вецер туга звівае языкі полымя, падобныя на вогненныя паходні.</p>
<p>Кожныя паўхвіліны Фаб'ен нахіляецца да прыбораў, каб праверыць гіраскоп і компас. Ён ужо не асмельваецца болей уключаць чырвоныя лямпачкі: яны надоўга асляпляюць яго, але ад прыбораў з фасфарэсцэнтнымі лічбамі ліецца бледнае зорнае ззянне. Тут, сярод стрэлак і лічбаў, пілот адчувае зманлівую бяспеку; такое пачуццё бывае ў чалавека ў каюце карабля, калі хвалі перакочваюцца цераз палубу. З гэткаю жахлівай няўмольнасцю на самалёт коціцца ноч і з ёю ўсё, што нясе яна ў сваім мораку: скалы, абломкі, узгоркі...</p>
<p>«Дзе мы?» - зноў пытаецца радыст...</p>
<p>...Фаб'ен пачынае здагадвацца: надзвычайная бура, якая бушавала над Андыйскімі Кардыльерамі, перамяніла фронт і рушыла да мора. Раней чым Фаб'ен зможа дэбрацца да гарадоў, на іх абрынецца цыклон.</p>
<p>«Даведайцеся пра надвор'е ў Сан-Антоніо».</p>
<p>«Сан-Антоніо адказвае: узнімаецца заходні вецер; на захадзе - бура. Неба амаль поўнасцю зацягненае хмарамі. У Сан-Антоніо кепская чутнасць: шум. Я таксама чую кепска. Думаю, хутка буду змушаны зняць антэну - перашкаджаюць разрады. Вы не намераны павярнуць? Якія вашы планы?»</p>
<p>«Пакіньце мяне ў спакоі. Запытайцеся пра надвор'е ў Байя-Бланка».</p>
<p>«Байя-Бланка адказвае: хвілін праз дваццаць з захаду на Байя-Бланку абрынецца моцная навальніца».</p>
<p>«Запытайцеся, што ў Трылью».</p>
<p>«Трылью адказвае: ураганны вецер трыццаць метраў у секунду, заходні; страшэнны лівень».</p>
<p>«Перадайце ў Буэнас-Айрэс: абложаныя з усіх бакоў; фронт буры разгортваецца на тысячу кіламетраў; поўная страта бачнасці. Што нам рабіць?»</p>
<p>Для пілота гэтая ноч была бязмежная. Яна не вяла ні да порта (усе яны здаваліся недасягальнымі), ні да світання: праз гадзіну сорак хвілін скончыцца бензін. Рана ці позна, так нічога і не бачачы, яны абрынуцца ў прорву.</p>
<p>Калі б можна было дачакацца дня...</p>
<p>Світальная зара ўяўлялася Фаб'ену залатым пясчаным пляжам, да якога іх магло прыбіць пасля выпрабаванняў злавеснай ночы. Пад крылом самалёта ўзніклі б выратавальныя берагі раўнін. Мірная зямля несла б свае сонныя фермы, статкі, узгоркі. Усе тыя невядомыя прадметы, якія перакочваюцца зараз у мораку, імгненна набылі б бяскрыўдны выгляд. О, калі б толькі было можна - як бы памкнуўся ён насустрач дню!..</p>
<p>Ён падумаў: «Кола замкнулася». І што б ні адбылося - усё мусіць вырашыцца яшчэ да світання, у непрагляднай цемрадзі.</p>
<p>Толькі гэтак. А было ж, першыя гадзіны світання былі яму як гаючыя лекі...</p>
<p>Але цяпер няма чаго ўзірацца на ўсход, туды, дзе жыве сонца: паміж самалётам і сонцам пралеглі прадонныя глыбіні ночы; з іх - не выбрацца.</p>
<p> </p>
<h3><a id="chapter10"></a>XIII</h3>
<p> </p>
<p>- Паштовы з Асунсьёна ідзе добра. Гадзіны ў дзве прыбудзе. Але чакаецца сур'ёзнае запазненне паштовага з Патагоніі; відаць, яму давядзецца нялёгка.</p>
<p>- Так, месье Рыўер.</p>
<p>- Не выключана, што мы адправім эўрапейскі самалёт, не чакаючы прылёту патагонскага. Вы атрымаеце распараджэнне, як толькі прыбудзе асунсьёнскі. Будзьце напагатове.</p>
<p>Цяпер Рыўер перачытваў тэлеграмы, прынятыя ад паўночных аэрапортаў. Яны рассцілалі перад эўрапейскім паштовым месячную дарожку: «Неба чыстае, свеціць поўня, ветру няма». Горы Бразіліі, выразна акрэсленыя на зіхоткім небе, акуналі ў срэбныя хвалі мора свае зарослыя чорным лесам вяршыні. На гэты лес, не фарбуючы яго, нястомнай залевай ліліся месячныя промні. І астравы - таксама чорныя, як абломкі пасля караблекрушэння на марской пространі. І гэтая нястомная поўня на ўсім шляху - зіхоткі прамяністы ліхтар.</p>
<p>Калі Рыўер дазволіць адпраўленне, экіпаж эўрапейскага паштовага ўступіць у празрысты свет мяккага, праменнага ззяння. У свет, дзе нішто не пагражае парушыць раўнавагу паміж масамі цемры і святла. У свет, куды не пранікаюць нават ласкавыя дотыкі лёгкіх ветрыкаў, якія - варта ім толькі пасвяжэць - могуць за некалькі гадзін завалачы ўсё неба гнілымі хмарамі.</p>
<p>І ўсё-такі, гледзячы на гэтае ззянне, Рыўер вагаўся, быццам шукальнік золата на мяжы забароненага ўчастка. Тое, што тварылася зараз на поўдні, гучала абвінавачвальным прыгаворам Рыўеру, адзінаму абаронцу начных палётаў. Катастрофа ў Патагоніі можа настолькі ўмацаваць пазіцыі праціўнікаў, што, магчыма, яго перакананасць акажацца бяссільнай перад імі. Але перакананасць Рыўера засталася ранейшай; магчыма, гэтая драма - вынік нейкага праліку, але яна сведчыла толькі пра гэты прыватны пралік і ні пра што болей. «Магчыма, трэба ўстанавіць назіральныя пункты і на захадзе... Трэба падумаць пра гэта. Як бы там ні было, у мяне ўсё тыя ж важкія прычыны стаяць на сваім; цяпер магчымасць няшчасных выпадкаў паменшыцца: адна прычына ўжо выяўленая». Няўдачы гартуюць мужных. На жаль, з людзьмі даводзіцца весці гульню, у якой амаль не бярэцца ў разлік сапраўдны сэнс рэчаў. Выйгрыш альбо пройгрыш залежыць ад нейкіх чыста знешніх акалічнасцей. І ўяўная відавочнасць пройгрышу звязвае цябе па руках і нагах.</p>
<p>Рыўер пазваніў.</p>
<p>- Ад Байі-Бланкі па-ранейшаму няма радыёграм?</p>
<p>- Няма.</p>
<p>- Выклічце яе па тэлефоне.</p>
<p>Праз пяць хвілін ён дапытваўся:</p>
<p>- Чаму ад вас няма вестак?</p>
<p>- Мы не чуем самалёта.</p>
<p>- Маўчыць?</p>
<p>- Невядома. Скрозь навальніцы. Нават калі ён нешта перадае, мы не чуем.</p>
<p>- А Трылью яго чуе?</p>
<p>- Мы самі не чуем Трылью.</p>
<p>- Пазваніце туды па тэлефоне.</p>
<p>- Спрабавалі: лінія пашкоджаная.</p>
<p>- Якое ў вас надвор'е?</p>
<p>- Пагрозлівае. Маланкі на захадзе і поўдні. Вельмі душна.</p>
<p>- Які вецер?</p>
<p>- Пакуль слабы, але гэта не болей чым на дзесяць хвілін. Маланкі імкліва набліжаюцца.</p>
<p>Маўчанне.</p>
<p>- Байя-Бланка! Вы мяне чуеце? Добра. Пазваніце мне праз дзесяць хвілін.</p>
<p>І Рыўер пачаў гартаць тэлеграмы з паўднёвых аэрапортаў. Усе паведамлялі адно і тое ж: самалёт маўчыць. Некаторыя аэрадромы ўжо не адказвалі Буэнас-Айрэсу, і на карце расплывалася пляма знямелых раёнаў, дзе над невялічкімі гарадкамі ўжо расшалеўся цыклон, дзе ўсе дзверы ўжо шчыльна замкнёныя і кожны дом на цёмных вуліцах, нібы карабель, адрэзаны ад свету і згублены ў ночы. Толькі світанне прынясе ім вызваленне.</p>
<p>Але, схіліўшыся над картай, Рыўер усё яшчэ не траціў надзеі выявіць дзе-небудзь лапінку чыстага неба; ён звярнуўся па тэлеграфе да паліцыі больш трох дзесяткаў правінцыйных гарадоў з пытаннем пра надвор'е, і адказы пачалі паступаць ужо. Кожная радыёстанцыя на лініі ў дзве тысячы кіламетраў атрымала загад: ак толькі будуць злоўлены пазыўныя самалёта, неадкладна, за трыццаць секунд, далажыць пра гэта ў Буэнас-Айрэс, які ў адказ паведаміць для перадачы Фаб'ену, дзе ён зможа знайсці прытулак...</p>
<p>...У поўнай нерухомасці Рыўер узіраўся ў ноч.</p>
<p>Вось так, кожная новая вестка несла ў сабе пагрозы самалётам. Кожны горад, калі лініі сувязі яшчэ былі не зруйнаваныя і ён меў магчымасць адказаць Буэнас-Айрэсу, паведамляў пра няўмольнае набліжэнне цыклону, нібы пра неспадзяванае варожае нашэсце. «Бура ідзе з глыбіні мацерыка, з Кардыльераў. Яна рухаецца да мора і змятае ўсё на сваім шляху...»</p>
<p>Зоркі здаваліся Рыўеру занадта бліскучымі, паветра - занадта волкім. Якая дзіўная ноч! Яна раптоўна пачынала падгніваць - падгніваць слаямі, як мякаць раскошнага з выгляду плода. Над Буэнас-Айрэсам яшчэ панавалі зоры, але гэта быў усяго толькі аазіс, прытым - недаўгавечны. Да таго ж гэты порт быў недасягальны для экіпажа. Грозная ноч, якая гніла пад подыхам ветру. Ноч, якую нялёгка перамагчы.</p>
<p>Дзесьці ў яе нетрах блукаў самалёт, і на ягоным борце - бездапаможныя, устрывожаныя людзі.</p>
<p> </p>
<h3><a id="chapter11"></a>XIV</h3>
<p> </p>
<p>Фаб'енава жонка пазваніла па тэлефоне.</p>
<p>У тыя ночы, калі Фаб'ен павінен быў вярнуцца, яна заўсёды вылічвала час палёту патагонскага паштовага: «Зараз ён вылятае з Трылью...» І зноў засынала. Трошкі пазней: «Цяпер ён ужо набліжаецца да Сан-Антоніо, ён ужо бачыць агні...» Тады яна ўставала, рассоўвала шторы і азірала неба: «Гэтыя воблакі замінаюць яму...» Часам сярод хмар, як пастух, прагульваўся месяц. І маладая жанчына вярталася ў пасцель, супакоеная месяцам і зоркамі: іх тысячы, яны, як жывыя істоты, акружаюць яе мужа. А гадзіне ночы яна звычайна адчувала, што ён ужо блізка: «Ён напэўна ўжо недалёка... Ён ужо бачыць Буэнас-Айрэс...» Тады яна зноў уставала, гатавала яму вячэру, гарачую каву: «Там, угары, так холадна...» Кожны раз яна сустракала Фаб'ена так, нібыта ён спусціўся са снегавых вяршынь: «Ты не замёрз?» - «Ніколечкі!» - «Усё роўна, сагрэйся трошкі...» Да гадзіны з чвэрцю ў яе ўсё было гатова. Тады яна званіла.</p>
<p>І ў гэтую ноч яна спыталася, як заўсёды:</p>
<p>- Фаб'ен ужо прызямліўся?</p>
<p>Сакратар, які падняў трубку, трошкі зніякавеў:</p>
<p>- Хто пытаецца?</p>
<p>- Сімона Фаб'ен.</p>
<p>- А! Хвілінку...</p>
<p>Не адважваючыся нічога сказаць, сакратар перадаў трубку загадчыку бюро.</p>
<p>- Хто гэта?</p>
<p>- Сімона Фаб'ен.</p>
<p>- А!.. Слухаю вас, мадам.</p>
<p>- Мой муж прызямліўся?</p>
<p>Запала маўчанне, якое здалося ёй невытлумачальным, - пасля кароткі адказ:</p>
<p>- Не.</p>
<p>- Ён спазняецца?</p>
<p>- Так...</p>
<p>Зноў маўчанне.</p>
<p>- Так... спазняецца.</p>
<p>- Ах!..</p>
<p>Гэта быў уздых параненай плоці. Спазненне - дробязь... дробязь... Але калі яно зацягваецца...</p>
<p>- Ах... А калі ён павінен прыляцець?</p>
<p>- Калі ён павінен прыляцець? Мы... Мы не ведаем.</p>
<p>Цяпер перад ёю была сцяна. Яна чула толькі рэха сваіх пытанняў.</p>
<p>- Малю вас, адкажыце мне! Дзе ён зараз?..</p>
<p>- Дзе ён зараз? Хвіліначку...</p>
<p>Марудлівасць гэтых людзей прычыняла ёй боль. Там, за сцяной, нешта адбывалася.</p>
<p>Нарэшце яны адважыліся:</p>
<p>- Ён вылецеў з Камадора ў дзевятнаццаць трыццаць.</p>
<p>- А з таго часу?</p>
<p>- З таго часу?.. Вельмі спазняецца... Вельмі спазняецца з-за кепскага надвор'я...</p>
<p>- А! З-за кепскага надвор'я...</p>
<p>Якая несправядлівасць! І якая падступнасць - у гэтай поўні, у яе ціхамірным ззянні тут, над Буэнас-Айрэсам! Маладая жанчына раптоўна ўспомніла, што ад Камадора да Трылью ўсяго толькі гадзіны дзве лёту, не болей.</p>
<p>- І ён цэлых шэсць гадзін ляціць да Трылью?! Але ж пасылае ён вам радыётэлеграмы?!. Што ён кажа?</p>
<p>- Што ён кажа? Але ў такое надвор'е... Вы самі разумееце... Яго радыёграмы да нас не даходзяць.</p>
<p>- У такое надвор'е!..</p>
<p>- Вось што, мадам, давайце дамовімся: мы абавязкова пазвонім вам, як толькі што-небудзь даведаемся.</p>
<p>- Ах, вы самі нічога не ведаеце...</p>
<p>- Усяго добрага, мадам...</p>
<p>- Не! Не! Я хачу гаварыць з дырэктарам!</p>
<p>- Месье дырэктар вельмі заняты, мадам, ён на нарадзе...</p>
<p>- Ах! Мне гэта ўсё роўна! Мне гэта абсалютна ўсё роўна! Я хачу гаварыць з ім!</p>
<p>Загадчык бюро выцер успацелы лоб.</p>
<p>- Адну хвілінку!..</p>
<p>Ён расчыніў дзверы ў кабінет да Рыўера:</p>
<p>- З вамі хоча гаварыць мадам Фаб'ен.</p>
<p>«Вось яно, - падумаў Рыўер, - вось яно, тое, чаго я баяўся». На першы план драмы выступаюць пачуцці... Спачатку Рыўеру хацелася іх адвергнуць: матак і жанчын не дапускаюць у аперацыйную. І на караблі ў хвіліну небяспекі пачуцці павінны маўчаць. Хваляванне не памагае ратаваць... І ўсё ж ён згадзіўся:</p>
<p>- Злучыце яе са мной.</p>
<p>Ён пачуў далёкі голас, ціхі, дрыготкі, і адразу зразумеў, што не можа сказаць ёй праўды. Сысціся зараз у паядынку - хіба гэта хоць аднаму з іх прынесла б якую палёгку?</p>
<p>- Мадам, прашу вас, супакойцеся! У нашай справе так часта здараецца доўга чакаць вестак...</p>
<p> </p>
<h3><a id="chapter12"></a>XV</h3>
<p> </p>
<p>Можа, у гэтай паперчыне, складзенай у чатыры столкі, - паратунак... Сціснуўшы зубы, Фаб'ен разгортвае яе.</p>
<p>«Звязацца з Буэнас-Айрэсам немагчыма. Я нават не магу болей трымаць ключ - б'е токам у пальцы».</p>
<p>Раззлаваны, Фаб'ен хоча напісаць адказ, але варта яму хоць на момант адпусціць штурвал, як магутная хваля працінае цела: паветраныя токі прыўзнімаюць яго разам з пяццю тонамі металу і шпурляюць убок. Ён адмаўляецца ад спробы пісаць...</p>
<p>...Прыбор паказвае вышыню: пяцьсот метраў. Гэта вышыня ўзгоркаў. Пілоту мроіцца, што ўзгоркі коцяцца насустрач самалёту галавакружнымі хвалямі. Што ўсе гэтыя глыбы зямлі, самая дробная з якіх можа на друзачкі струшчыць самалёт, быццам сарваліся са сваіх прымацаванняў, адвінціліся і пачынаюць, як п'яныя, кружыцца вакол яго. Што вакол яго пачынаецца нейкі няўцямны танец, які ўсё мацней і мацней заціскае яго ў сваім коле.</p>
<p>І пілот прымае рашэнне. Ён пасадзіць самалёт абы-дзе, з рызыкай расплюшчыць яго аб зямлю. І, прынамсі, каб хоць унікнуць сутыкнення з узгоркамі, ён выпускае ў ноч адзіную асвятляльную ракету. Ракета ўспыхвае, узвіваецца ўгору, апісвае круг і, асвяціўшы гладкую раўніну, гасне: пад самалётам - мора.</p>
<p>Маланкай мільгае думка: «Прапаў. Нават пры папраўцы на сорак градусаў мяне аднесла. Гэта цыклон. Дзе ж зямля?» Фаб'ен паварочвае на захад. Ён думае: «А вось цяпер, без ракеты, я разаб'юся». Рана ці позна, гэта павінна было здарыцца. А яго таварыш там, ззаду... «Ён зняў антэну - безумоўна». Але Фаб'ен болей не злуе на яго. Дастаткова яму, пілоту, проста расхіліць рукі, і іх жыццё адразу ж рассыплецца жменькаю тлену. Фаб'ен трымае ў руках два жывыя гулкія сэрцы - таварышава і сваё... І раптам ён палохаецца сваіх жа рук.</p>
<p>Паветраныя токі б'юць па самалёце, як таран; каб паслабіць скалананне штурвала, якое можа абарваць тросы кіравання, ён штомоцы трымаў рукамі штурвал. І ні на секунду не выпускаў яго. А цяпер ён раптам перастае адчуваць свае зняможаныя рукі. Ён спрабуе паварушыць пальцамі, каб пераканацца, што яны яшчэ слухаюцца яго. Рукі заканчваюцца не пальцамі, а нечым чужым, нейкімі вялымі і нячулымі адросткамі. «Трэба штосілы ўяўляць, што я сціскаю пальцы...» Але ён не ведае, ці дойдзе гэтая думка да яго рук. Скалананні штурвала Фаб'ен адчувае цяпер толькі праз боль у плячах: «Штурвал выслізне ад мяне. Рукі расчэпяцца...» Але ён жахаецца гэтай думкі; яму здаецца, што гэты раз рукі могуць паддацца таемнай сіле ўяўлення, што пальцы павольна расціскаюцца ў цемрыве - гатовыя здрадзіць.</p>
<p>Фаб'ен мог бы яшчэ змагацца, мог бы зноў і зноў выпрабаваць свой шанц: лёс - як знешняя сіла - не існуе. Але існуе нейкі ўнутраны лёс: наступае хвіліна, калі чалавек знячэўку адчувае сваю ўразлівасць, і тады памылкі зацягваюць яго, як галавакружэнне.</p>
<p>І раптам, менавіта ў адну з такіх хвілін, навальнічныя хмары неспадзявана разамкнуліся, і ў іх разрыве, прама над галавой, заззяла, быццам смяротная прынада на дне пасткі, жменька зорак.</p>
<p>Ён зразумеў, што гэта пастка: бачыш у шчылінку тры зоркі, ірванешся да іх, а потым ужо не можаш спусціцца, - і грызі цяпер свае зоркі...</p>
<p>Але пілот гэтак згаладаўся па святлу, што не ўстояў перад спакусай.</p>
<p> </p>
<h3><a id="chapter13"></a>XVI</h3>
<p> </p>
<p>Ён падняўся. Цяпер дзякуючы зорным арыенцірам стала трошкі лягчэй спраўляцца з гайданкай. Прамяністы магніт зор прыцягвае да сябе. Пілог знясілеў у доўгай пагоні за святлом! Ён цяпер нізавошта не пойдзе ўпрочкі ад самай цьмянай іскрынкі. Агеньчык якой-небудзь карчмы здаўся б Фаб'ену зараз гэткім скарбам, што ён да скону кружыўся б вакол гэтага жаданага знака.</p>
<p>І вось ён узносіцца да светлых палёў.</p>
<p>Паднімаецца паволі, па спіралі, быццам узбіраючыся ўгору па шахце студні, якая адразу ж замыкаецца пад ім. І з цягам таго, як Фаб'ен паднімаецца, хмары страчваюць свой брудны колер, яны плывуць насустрач, як хвалі, і робяцца ўсё чысцейшыя, усё бялейшыя. І вось Фаб'ен вырываецца з воблачнасці.</p>
<p>Ён бясконца ўражаны, аслеплены неспадзяванымі патокамі святла. Ён змушаны на некалькі секунд заплюшчыць вочы. Ён ніколі не паверыў бы, што начныя аблокі могуць быць такія асляпляльна яркія. Поўня і бляск мноства сузор'яў ператварылі іх у прамяністыя хвалі.</p>
<p>Адным рыўком вынырнуўшы з хмар, самалёт у той жа міг апынуўся ў царстве неймавернага спакою. Сюды не даходзіла ніводная хвалечка. Нібы лодка, што прамінула мол, самалёт зайшоў у прытульныя воды. Ён быццам кідае якар у невядомым куточку мора, у лагоднай бухце зачараваных астравоў. Унізе, пад самалётам, шалее ўраган; там зусім іншы свет, тоўшча ў тры тысячы метраў, працятая шквальнымі вятрамі, вадзянымі смерчамі, маланкамі; але гэты свет урагану паварочвае да зор твар з крышталю і снегу.</p>
<p>Фаб'ену мроіцца, што ён дасягнуў прыстворку раю: усё заззяла - рукі, адзенне, крылы самалёта. Святло зыходзіць не ад зор, яно плешча знізу, яно навокал, яно крынічыць з гэтых белых гурбаў.</p>
<p>Хмары, якія пластаюцца пад самалётам, люструюць увесь снежны бляск, атрыманы імі ад поўні. Яны зіхацяць, праменяцца і справа, і злева, высокія, як вежы. Экіпаж купаецца ў малочнай плыні святла. Абярнуўшыся, Фаб'ен бачыць, як усміхаецца бортрадыст.</p>
<p>- Гэта ўжо лепш! - крычыць радыст.</p>
<p>Але ягоны голас патанае ў шуме палёту, і адзінай сувяззю паміж імі застаюцца ўсмешкі. «Я сапраўды з глузду з'ехаў, - думае Фаб'ен, - я ўсміхаюся... А мы ж прапалі».</p>
<p>Але ўсё-такі тысячы цёмных рук выпусцілі іх. З Фаб'ена знялі вяроўкі, як з вязня, якому дазволена трошкі пагуляць у самоце сярод кветак.</p>
<p>«Занадта хрраша», - думае Фаб'ен. Ён блукае паміж зор, якія насыпаны густа, як залатыя манеты скарбу; ён блукае ў свеце, дзе, апрача яго, Фаб'ена, і яго таварыша, няма ніводнай жывой істоты. Бы той злодзей з даўняй казкі, яны замураваны ў скарбніцу, з якой ім ужо ніколі не выбрацца. Яны блукаюць сярод ледзяных россыпаў каштоўнага камення - бязмежна багатыя, але прыгавораныя.</p>
<p> </p>
<h3><a id="chapter14"></a>XVII</h3>
<p> </p>
<p>Адзін з радыётэлеграфістаў патагонскага аэрадрома Камадора-Рывадавія зрабіў раптам рэзкі рух рукой, і адразу ўсе тыя, хто, пакутуючы ад бяссілля, нёс гэтай ноччу вахту на радыёстанцыі, абступілі яго, схіліліся над яго сталом.</p>
<p>Яны схіліліся над ярка асветленым лістком чыстай паперы. Рука радыста яшчэ вагалася ў нерашучасці, яна яшчэ трымала ў палоне запаветныя літары, але пальцы ўжо трымцелі, аловак пакалыхваўся.</p>
<p>- Навальніца?</p>
<p>Ён кіўнуў. Трэск разрадаў перашкаджаў яму.</p>
<p>Вось радыст накрэсліў некалькі неразборлівых значкоў. Потым словы. І ўжо можна разабраць тэкст:</p>
<p>«Блакіраваны над ураганам, вышыня тры тысячы восемсот. Ідзём прама на захад, углыб мацерыка, бо нас аднесла да мора. Пад намі суцэльная воблачнасць. Не ведаем, над морам мы яшчэ ці не. Паведамце, як глыбока распаўсюдзілася бура».</p>
<p>Каб перадаць гэтую радыёграму ў Буэнас-Айрэс, давялося з-за навальніцы перадаваць яе па ланцужку, ад станцыі да станцыі. Пасланне прабілася ў начы, як вартаўнічы агонь ад вышкі да вышкі.</p>
<p>Буэнас-Айрэс распарадзіўся адказаць:</p>
<p>- Бура над усім мацерыком. Колькі ў вас засталося бензіну?</p>
<p>- На паўгадзіны.</p>
<p>І гэтая фраза - ад дзяжурнага да дзяжурнага - дасягнула Буэнас-Айрэса.</p>
<p>Экіпаж быў прыгавораны: меней чым праз трыццаць хвілін ён нырне ў цыклон, які панясе яго да зямлі.</p>
<p> </p>
<h3><a id="chapter15"></a>XVIII</h3>
<p> </p>
<p>А Рыўер у роздуме. Болей не застаецца ніякай надзеі: экіпаж загіне дзесьці ў ночы.</p>
<p>Рыўеру прыгадваецца адно відовішча, якое страшэнна ўразіла яго ў дзяцінстве: з сажалкі спускалі ваду, каб знайсці цела тапельца... І экіпаж таксама не будзе знойдзены да той пары, пакуль не схлыне з зямлі гэты акіян цемрадзі, пакуль зноў не акрэсляцца ў дзённым святле пяскі, даліны, жытнёвыя нівы. Магчыма, простыя сяляне напаткаюць дваіх дзяцей, што будуць як быццам спаць, прыкрыўшы твар рукамі, у травах і золаце мірнага дня. Але яны мёртвыя - ноч ужо заспала іх.</p>
<p>Рыўер думае пра скарбы, пахаваныя ў глыбінях ночы, як у казачных морах... Начныя яблыні прагна чакаюць зары, чакаюць усім сваім цветам, якому яшчэ не давялося раскрыцца. Ноч багатая, поўная водараў, сонных ягнятак, поўная кветак, яшчэ пазбаўленых фарбаў...</p>
<p> </p>
<h3><a id="chapter16"></a>XIX</h3>
<p> </p>
<p>Рабіно парушыў самоту Рыўера:</p>
<p>- Месье дырэктар, я падумаў... Можа, варта ўсё-такі паспрабаваць...</p>
<p>У Рабіно не мелася ніякіх прапаноў; ён проста хацеў засведчыць сваю добрую волю. Ён быў бы шчаслівы знайсці нейкае выйсце, і ён шукаў яго, як разгадку рэбуса. Але звычайна выходзіла так, што Рыўер і слухаць не хацеў інспектарскіх меркаванняў. «Ці бачыце, Рабіно, у жыцці няма гатовых рашэнняў. Але ёсць дзейныя сілы. Іх трэба стварыць, тады з'явяцца і рашэнні». І Рабіно мусіў абмежавацца роллю творцы дзейнай сілы сярод саслоўя механікаў. Сілы, вартай жалю, якая аберагала ад іржаўчыны ўтулкі вінтоў.</p>
<p>А перад падзеямі цяперашняй ночы Рабіно апынуўся бяззбройны. Яго інспектарскае званне не давала яму, аказваецца, ніякай улады над бурамі і над прывідным экіпажам, які, сапраўды, змагаўся цяпер ужо зусім не дзеля прэміі за дакладнасць - экіпаж цяпер імкнуўся пазбегнуць таго адзінага спагнання, якое знімала ўсе спагнанні, накладзеныя інспектарам Рабіно, - пазбегнуць смерці.</p>
<p>І нікому не патрэбны Рабіно бязмэтна туляўся з пакоя ў пакой.</p>
<p>Фаб'енава жонка папрасіла далажыць пра яе. У пакутлівай трывозе яна сядзела ў пакоі ў сакратароў і чакала, калі Рыўер прыме яе. Сакратары потайкам паглядвалі на яе. Гэта бянтэжыла яе, яна баязліва азіралася. Усё тут здавалася ёй варожым: і гэтыя людзі, якія, быццам пераступіўшы цераз труп, прадаўжалі займацца сваімі справамі, і гэтыя папкі, дзе ад чалавечага жыцця, ад чалавечых пакут застаўся толькі радок чэрствых лічбаў. Яна спрабавала адшукаць хоць што-небудзь, што сказала б ёй пра Фаб'ена...</p>
<p>...Рыўер прыняў яе.</p>
<p>Яна прыйшла, каб нясмела абараняць свае кветкі, сваю прыгатаваную каву, сваё юнае цела. У гэтым кабінеце, яшчэ халаднейшым, чым астатнія пакоі, яе вусны зноў затрымцелі. Сімона зразумела, што не здолее вытлумачыць сваёй праўды ў гэтым чужым ёй свеце. Усё, што паўставала ў ёй: яе гарачае, як у дзікункі, каханне, яе шчыравернасць - усё гэта магло паказацца тут мізэрным, эгаістычным. Яна гатовая была ўцячы.</p>
<p>- Я перашкодзіла вам?..</p>
<p>- Вы не перашкодзілі мне, мадам, - адказаў Рыўер. - Але, на жаль, мадам, нам з вамі застаецца толькі адно - чакаць.</p>
<p>Яна ледзь прыкметна паціснула плячыма, і Рыўер зразумеў сэнс гэтага руху: «Навошта мне тады лямпа, і прыгатаваная вячэра, і кветкі - усё, што чакае мяне дома...» Адна маладая маці аднойчы прызналася Рыўеру: «Да мяне дагэтуль не даходзіць, што маё дзіця памерла... Пра гэта жорстка напамінаюць усялякія дробязі: раптам трапляецца на вочы што-небудзь з ягонай вопраткі... Прачынаешся ноччу, і сэрца залівае такая пяшчота - пяшчота, анікому не патрэбная, як маё малако.,.» Вось і гэтая жанчына пачне заўтра з такой цяжкасцю звыкацца са смерцю Фаб'ена, выяўляючы яе ў кожным сваім - цяпер марным - руху, у кожнай звыклай рэчы. Фаб'ен будзе спакваля пакідаць іх дом.</p>
<p>Рыўер затойваў глыбокае шкадаванне.</p>
<p>- Мадам...</p>
<p>Маладая жанчына пакідала кабінет, выходзіла з амаль прыніжанай усмешкай - не здагадваючыся пра сваю ўласную сілу.</p>
<p>Рыўер цяжка апусціўся ў крэсла.</p>
<p>«Але яна дапамагае мне выявіць тое, што я шукаў...»</p>
<p>Безуважна паляпваў ён па стосе тэлеграм з паведамленнямі пра надвор'е над паўночнымі аэрадромамі і думаў:</p>
<p>«Мы патрабуем бяссмерця; але нам невыносна бачыць, як учынкі і рэчы раптоўна трацяць свой сэнс. Тады выяўляецца пустэча, якая атачае нас...»</p>
<p>Яго погляд упаў на тэлеграму.</p>
<p>«Вось такімі шляхамі і праточваецца да нас смерць: праз гэтыя данясенні, якія страцілі цяпер усялякі сэнс...»</p>
<p>Ён паглядзеў на Рабіно. Гэты недалёкі і бескарысны цяпер дзяцюк таксама страціў усялякі сэнс. Рыўер кінуў яму амаль груба:</p>
<p>- Вам што, я асабіста павінен знайсці занятак?</p>
<p>Рыўер штурхнуў дзверы, якія вялі ў пакой сакратароў, і знікненне Фаб'ена стала яму відавочным, уразіла яго: ён убачыў тыя адметы, якіх не здолела заўважыць мадам Фаб'ен. На насценнай дыяграме, у графе абсталявання, якое падлягае спісанню, ужо значылася картачка РБ-903 - Фаб'енавага самалёта.</p>
<p>Службоўцы, якія рыхтавалі паперы для эўрапейскага паштовага, ведаючы, што вылет затрымліваецца, працавалі без асаблівага імпэту. Званілі з пасадачнай пляцоўкі - патрабавалі інструкцый для каманд, чыё дзяжурства зрабілася цяпер бязмэтнае. Усе жыццёвыя функцыі былі як замарожаныя. «Вось яна, смерць!» - падумаў Рыўер. Справа ягонага жыцця лягла ў дрэйф, быццам паруснік, спасцігнуіты штылем у вольным моры...</p>
<p> </p>
<h3><a id="chapter17"></a>XX</h3>
<p> </p>
<p>Камадора-Рывадавія больш нічога не чуе, але праз дваццаць хвілін Байя-Бланка, размешчаная ад Камадора за тысячу кіламетраў, ловіць пасланне:</p>
<p>«Спускаемся. Уваходзім у хмары...»</p>
<p>Потым - два словы з цьмянага тэксту даходзяць да радыёстанцыі Трылью:</p>
<p>«...нічога не відно...»</p>
<p>Такія ўжо яны, кароткія хвалі. Там іх зловіш, тут нічога не чутна. Потым знячэўку ўсё мяняецца без усялякай прычыны. І экіпаж, які ляціць невядома дзе, узнікае перад жывымі так, быццам ён існуе па-за прасторай і часам, і словы, якія праступаюць на белых лістках ля апаратаў радыёстанцыі, напісаны ўжо рукой прывідаў.</p>
<p>Скончыўся бензін? Ці перад немінучай аварыяй пілот вырашыў зрабіць апошнюю стаўку: сесці на зямлю, не разбіўшыся аб яе?</p>
<p>Голас Буэнас-Айрэса загадвае Трылью:</p>
<p>«Запытайцеся ў яго пра гэта».</p>
<p>Апаратная радыёстанцыі нагадвае лабараторыю: нікель, медзь, манометры, сетка правадоў. Дзяжурныя радысты ў белых халатах маўкліва схіліліся над сталамі, і здаецца, што яны праводзяць нейкі дослед.</p>
<p>Чуйнымі пальцамі дакранаюцца радысты да прыбораў: яны вядуць разведку магнітнага неба, быццам намацваюць чароўнай палачкай залатую жылу.</p>
<p>- Не адказвае?</p>
<p>- Не адказвае.</p>
<p>Магчыма, ім удасца пачуць гук, які стаў бы прыкметай жыцця. Калі самалёт і яго бартавыя агні зноў паднімуцца да зор, магчыма, удасца пачуць, як спявае гэтая зорка... Цякуць секунды. Яны цякуць, як кроў. Ці яшчэ працягваецца палёт? Кожная секунда незваротна забірае з сабою нейкі драбок надзеі. І пачынае здавацца, што час, які зыходзіць, - знішчальная сіла. Час траціць дваццаць стагоддзяў на тое, каб пратачыць сабе шлях праз граніт і абярнуць храм у кучу друзу; цяпер гэтыя вякі руйнавання ўмясціліся ў секунды, і кожная секунда пагражае стаць апошняй для экіпажа.</p>
<p>Кожная секунда нешта незваротна забірае з сабой. Забірае Фаб'енаў голас, Фаб'енаў смех, яго ўсмешку. Усё пашыраецца ўлада маўчання. Яно наліваецца цяжарам, навальваецца на экіпаж, як тоўшча акіяна.</p>
<p>Нехта кажа:</p>
<p>- Гадзіна сорак. Бензін увесь. Не можа быць, каб яны яшчэ ляцелі.</p>
<p>Запаноўвае цішыня.</p>
<p>На вуснах нейкі горкі, непрыемны прысмак, як у канцы доўгай дарогі. Адбылося нешта невядомае, нешта такое, што выклікае цьмянае пачуццё агіды. Сярод усіх гэтых нікеляваных дэталяў, сярод гэтых медных артэрый адчуваецца той жа смутак, які пануе над зруйнаванымі заводамі. Абсталяванне выглядае цяжкім, бескарысным, непатрэбным: нагрувашчванне мёртвага галля.</p>
<p>Застаецца чакаць дня.</p>
<p>Праз некалькі гадзін Аргенціна ўсплыве з прадоння насустрач дню, і людзі застаюцца на сваіх месцах, як на пясчаным беразе, назіраючы, як паволі выступае з вады невад. І што ў ім - невядома...</p>
<p>Рыўер у сваім кабінеце адчувае тую горкую спустошанасць, якую спазнаеш толькі ў час вялікіх бедстваў, калі лёс вызваляе чалавека ад неабходнасці прымаць нейкае рашэнне. Ён падняў на ногі ўсю паліцыю. Болей ён нічога не можа зрабіць. Толькі чакаць.</p>
<p>Але парадак павінен панаваць у доме нябожчыка. Рыўер робіць знак Рабіно:</p>
<p>- Дайце тэлеграму паўночным аэрадромам: «Прадбачыцца сур'ёзнае спазненне патагонскага паштовага. Каб занадта не затрымліваць паштовы на Эўропу, патагонскую пошту адправім з наступным эўрапейскім».</p>
<p>Злёгку горбячыся, Рыўер схіляецца над сталом. Потым з намаганнем прымушае сябе ўспомніць нешта важнае... Ага, вось што. І, каб не забыцца, аклікае:</p>
<p>- Рабіно.</p>
<p>- Слухаю, месье Рыўер.</p>
<p>- Падрыхтуйце праект загада. Пілотам забараняецца перавышаць тысячу дзевяцьсот абаротаў: яны калечаць мне маторы.</p>
<p>- Добра, месье Рыўер.</p>
<p>Рыўер горбіцца яшчэ мацней. Найлепей бы цяпер пабыць аднаму.</p>
<p>- Ідзіце, Рабіно. Ідзіце, дружа...</p>
<p>Інспектара Рабіно жахае такая раўнадушнасць.</p>
<p> </p>
<h3><a id="chapter18"></a>XXI</h3>
<p> </p>
<p>...Рыўер маўчаў і, угнуўшы галаву, глядзеў на свае рукі. І Рабіно, стоячы перад ім, не смеў загаварыць. Леў, нават павержаны, бянтэжыў яго. Інспектар падшукваў высокія словы, якія найлепей здолелі б выказаць ягоную шчыравернасць, але кожны раз, падымаючы вочы, ён бачыў перад сабой схіленую галаву, сівыя валасы, горка - о, як горка! - сціснутыя вусны. Нарэшце ён адважыўся:</p>
<p>- Месье дырэктар...</p>
<p>Рыўер падняў галаву і паглядзеў на яго. Ён ачнуўся з такой глыбокай задумы, вярнуўся з такой далечы, што, відаць, нават не заўважыў прысутнасці Рабіно. І нікому ніколі не дазнацца, пра што ён думаў, што адчуваў, якая журба апанавала яго сэрца... Рыўер глядзеў на Рабіно доўгім позіркам, нібы на жывога сведку нейкіх падзей. Рабіно зніякавеў. І чым даўжэй глядзеў на яго Рыўер, тым выразней праяўлялася на яго вуснах няўцямная для Рабіно іронія. Чым даўжэй глядзеў на яго Рыўер, тым мацней чырванеў Рабіно. Рыўеру ўсё болей здавалася, што Рабіно з яго кранальнай добрай воляй, але, на жаль, з неабдуманымі намерамі прыйшоў сюды жывым сведчаннем чалавечага глупства.</p>
<p>Сумненне апанавала Рабіно. Сяржант, генерал, кулі - усё было недарэчнасць. Ён не разумеў, што адбываецца. Рыўер не адводзіў ад яго вачэй. І Рабіно мімаволі нават зыначыў позу, выцягнуў руку з левай кішэні. Рыўер не адводзіў ад яго вачэй. Тады, у неймаверным замяшанні, сам не ведаючы чаму, Рабіно вымавіў:</p>
<p>- Я прыйшоў па распараджэнні.</p>
<p>Рыўер дастаў гадзіннік і проста сказаў:</p>
<p>- Дзве гадзіны. Паштовы з Асунсьёна прызямліцца ў дзве дзесяць. Загадайце даць адпраўленне эўрапейскаму паштоваму ў дзве пятнаццаць.</p>
<p>І Рабіно разнёс па канторы ўразлівую вестку: начныя палёты не адменены. Ён звярнуўся да загадчыка бюро:</p>
<p>- Прынясіце мне тую папку, я праверу яе.</p>
<p>Калі загадчык бюро падышоў да яго, Рабіно сказаў:</p>
<p>- Чакайце.</p>
<p>І загадчык бюро чакаў.</p>
<p> </p>
<h3><a id="chapter19"></a>XXII</h3>
<p> </p>
<p>Паштовы з Асунсьёна даў сігнал: «Іду на пасадку».</p>
<p>Нават у самыя горкія хвіліны гэтай ночы Рыўер не пераставаў сачыць па тэлеграмах за паспяховым лётам асунсьёнскага самалёта. Гэта было для Рыўера як бы рэваншам за паражэнне, доказам ягонай слушнасці. Тэлеграмы пра гэты шчаслівы палёт былі вестунамі тысячаў іншых наступных палётаў. «Не штоночы ж лютуюць цыклоны», - думаў Рыўер. І яшчэ: «Шлях пракладзены - зварочваць нельга».</p>
<p>Спускаючыся з Парагвая па прыступках аэрадромаў, быццам выходзячы з дзівоснага саду, багатага кветкамі, нізкімі дамкамі і павольнымі рэчкамі, самалёт слізгаў па-за межамі цыклону, і хмары не знішчылі на ягоным шляху ніводнай зоркі. Дзевяць пасажыраў, захутаныя ў дарожныя капы, прыціскаліся лбамі да акенцаў, быццам да вітрын з каштоўнасцямі: маленькія аргенцінскія гарадкі перабіралі ўжо ў змроку свае залатыя ружанцы ў пяшчотным бляску золата гарадоў. Уперадзе пілот падтрымліваў сваімі рукамі каштоўны груз чалавечых жыццяў, і ў яго вялікіх, шырока расплюшчаных вачах казапаса люстравалася поўня. Буэнас-Айрэс ужо заліваў далягляд ружовым заравам, гатовы заззяць усімі сваімі камянямі, як той казачны скарб. Пальцы радыста выстуквалі апошнія тэлеграмы - быццам пасылалі фінальныя гукі вялікай санаты, якую ён весела адбарабаніў у небе, мелодыя якой так цешыла Рыўера; потым радыст прыняў антэну, злёгку пацягнуўся, пазяхнуў і ўсміхнуўся: прыбылі!</p>
<p>Прызямліўшыся, лётчык убачыў пілота эўрапейскага паштовага; той стаяў, засунуўшы рукі ў кішэні і прываліўшыся спінай да свайго самалёта.</p>
<p>- Гэта ты павязеш пошту далей?</p>
<p>- Я.</p>
<p>- Патагонец ужо тут?</p>
<p>- Яго ўжо і не чакаюць. Згінуў. Надвор'е добрае?</p>
<p>- Выдатнае. Дык што, Фаб'ен згінуў?</p>
<p>Яны не сталі шмат гаварыць на гэтую тэму. Адчуванне вялікага братэрства пазбаўляла іх ад неабходнасці казаць гучныя словы.</p>
<p>Мяхі з асунсьёнскай транзітнай поштай перагружаліся ў эўрапейскі самалёт; пілот, па-ранейшаму нерухомы, закінуўшы галаву і прыпёршыся патыліцай да кабіны, глядзеў на зоры. Ён адчуваў, як у ім нараджаецца магутная сіла, як яго запаланяе магутная радасць.</p>
<p>- Пагрузілі? - спытаўся нехта. - У такім разе - кантакт!</p>
<p>Пілот не варушыўся. Запусцілі матор. Плячыма, прыціснутымі да самалёта, пілот адчуў, што самалёт ажыў. Нарэшце, пасля столькіх супярэчлівых вестак - ляцім... не ляцім... - пілот мог быць спакойны. Яго рот прыадкрыўся, і ў месячным святле бліснулі яго зубы, як зубы маладога драпежніка.</p>
<p>- Асцярожна... уночы... гэй!</p>
<p>Ён не чуў парад свайго таварыша. Засунуўшы рукі ў кішэні, закінуўшы ўгору галаву, павярнуўшы свой твар да хмараў, рэк і мораў, ён бязгучна смяяўся. Смех быў нячутны, але ён працяў яго, прабег па ягоным целе, як ветрык па лістоце дрэва... Смех быў зусім нячутны, але ён быў куды мацней і хмараў, і гор, і рэк, і мораў.</p>
<p>- Што з табой?</p>
<p>- Гэты балван Рыўер думаў... што... што мне страшна!</p>
<p> </p>
<h3><a id="chapter20"></a>XXIII</h3>
<p> </p>
<p>Праз хвіліну ён узляціць над Буэнас-Айрэсам, і Рыўер, які ўзнавіў бітву, хоча пачуць яго. Пачуць, як ён узнікне, праракоча і растане, як магутны поступ арміі, што рухаецца сярод зор.</p>
<p>Скрыжаваўшы рукі, Рыўер праходзіць міма сакратароў. Ён спыняецца ля расчыненага акна, слухае і разважае.</p>
<p>Калі б ён адмяніў хоць аднюсенькі вылет, справа начных палётаў была б прайграна. Але, апярэджваючы тых слабакоў, якія заўтра адракуцца ад яго, Рыўер выпусціў у ноч яшчэ экіпаж.</p>
<p>Перамога... паражэнне... гэтыя словы самі па сабе не маюць ніякага сэнсу. У іх немагчыма ўмясціць усё жыццё, жыццё ўвесь час нараджае ўсё новыя і новыя вобразы. Перамога аслабляе народ, паражэнне нараджае ў ім новыя сілы. Паражэнне, якое выпала на долю Рыўера, можа стаць урокам, які наблізіць сапраўдную перамогу. Толькі адно мае значэнне: рух падзей.</p>
<p>Праз пяць хвілін радысты паднімуць на ногі аэрадром. Усе пятнаццаць тысяч кіламетраў адчуюць пульсацыю жыцця, і ў гэтым - вырашэнне ўсіх задач.</p>
<p>Ужо ўзнімаецца ў неба арганная музыка: самалёт.</p>
<p>Павольна праходзячы міма сакратароў, якія ўгінаюць галовы пад яго суровым паглядам, Рыўер вяртаецца да сваёй работы. Рыўер Вялікі, Рыўер Пераможца, які нясе цяжар сваёй нялёгкай перамогі.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Nina_Macias/">Ніна Мацяш</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>