<div class="container">
<div class="book-utils">
<div id="qrcode"></div>
<a href="/Hi_de_Mapasan/Viazni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Гі дэ Мапасан -->
<!-- HEADER_FIELD LangOrig: fra -->
<!-- HEADER_FIELD Title: Вязні -->
<!-- HEADER_FIELD Translation: Ніна Мацяш -->
<h2><a href="http://knihi.com/Hi_de_Mapasan/">Гі дэ Мапасан</a></h2>
<h2>Вязні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У лесе - ні гуку, толькі лёгкі шолах снегу, які падае на дрэвы. Ён ішоў ад самага паўдня - дробны мяккі сняжок, які пудрыў голле золкім мохам, нацярушваў на сухое лісце кустоўя лёгкія сярэбраныя каптурыкі, усцілаў сцяжынкі бясконцым пухкім белым дываном і згушчаў бязмежную цішу ляснога акіяна.</p>
<p>Каля леснічоўкі маладая жанчына з закасанымі рукавамі калола дровы на вялікім камені. Гэта была высокая, хударлявая, дужая дачка лясоў - леснікова дачка і леснікова жонка.</p>
<p>- Сёння мы адны, Бэрціна, ідзі лепей у хату, ноч на дварэ, а вакол, напэўна, бадзяюцца і прусы, і ваўкі, - данёсся з леснічоўкі голас.</p>
<p>Маладзіца вялікімі ўзмахамі сякеры расколвала пень, і яе стан пругка распростваўся пры кожным узмаху рук.</p>
<p>- Я ўжо накалола, мама. Зараз, зараз іду, не бойся, яшчэ відно, - адказала яна.</p>
<p>Потым яна занесла на кухню бярэмак сушняку і дроў, кінула яго каля прыпечка, зноў выйшла, зачыніла аканіцы - таўшчэзныя аканіцы з суцэльнага дубу, - а вяртаючыся, замкнула за сабою дзверы на цяжкую засоўку.</p>
<p>Яе маці, спярэшчаная маршчакамі старая, сядзела каля агню і прала; з гадамі яна стала палахлівая.</p>
<p>- Не люблю я, калі бацькі няма дома, - сказала яна. - Ад дзвюх кабет толку мала.</p>
<p>- Ну, я дык укладу на месцы і ваўка, і пруса, - адказала маладзіца.</p>
<p>І паказала вачыма на вялікую пістолю, што вісела на вушаку.</p>
<p>Яе мужа забралі ў армію на самым пачатку прускага нашэсця, і абедзве жанчыны засталіся толькі з бацькам, старым палясоўшчыкам Нікаля Пішонам, які наадрэз адмовіўся пакінуць сваё жытло і перабрацца ў горад.</p>
<p>Найбліжэйшым горадам быў Рэтэль - старажытная крэпасць, збудаваная на скале. Гараджане былі патрыётамі, яны вырашылі не здавацца захопнікам, замкнуцца ў сценах і па даўняй традыцыі горада з гонарам вытрымаць аблогу. Ужо двойчы - за Генрыхам IV і за Людовікам XIV - жыхары Рэтэля праславіліся гераічнай абаронай свайго паселішча. Яны і цяпер, ліха на іх, будуць змагацца гэтаксама, хіба спапяляць іх у родных сценах!</p>
<p>Яны закупілі гарматы і стрэльбы, узброілі апалчэнне, сфарміравалі роты і батальёны і цэлыя дні праводзілі вучэнні на пляцы.</p>
<p>Булачнікі, бакалейшчыкі, мяснікі, натарыусы, адвакаты, сталяры, кнігапрадаўцы, нават аптэкары - усе, па чарзе, у вызначаны час праходзілі страявыя заняткі пад камандай пана Лявіня, былога драгунскага унтэр-афіцэра, а цяпер уласніка галантарэйнай крамы: ужо ў адстаўцы ён ажаніўся з дачкою пана Равадана-старэйшага і атрымаў у спадчыну яго краму.</p>
<p>Ён набыў званне каменданта крэпасці і, калі ўся моладзь пайшла ў армію, стварыў апалчэнне з рэшты гараджан, якое ўзялося ўвішна рыхтавацца да абароны. Таўстуны хадзілі па вуліцы не інакш як трушком, каб растрэсці сала і збавіцца ад задышкі; нядужыя цягалі ўсялякі цяжар, каб умацаваліся мускулы.</p>
<p>Горад чакаў прусакоў. Але прусакі не паказваліся. І ўсё-такі яны былі недзе паблізу: ужо двойчы іх разведчыкі праточваліся праз лес ажно да сядзібы Нікаля Пішона, празванага Велягурам.</p>
<p>Стары палясоўшчык, жвавы, як ліс, прыбягаў у горад папярэдзіць пра гэта жыхароў. Тыя панаводзілі гарматы, але вораг не з'яўляўся.</p>
<p>Велягурава леснічоўка служыла Рэтэлю аванпостам у Авялінскім лесе. Двойчы на тыдзень гаспадар хадзіў у горад па харчы і расказваў гараджанам пра тое, што робіцца ў наваколлі.</p>
<p> </p>
<p>У той дзень ён выправіўся ў горад, каб паведаміць каменданту, што трэцяга дня гадзіне а другой папаўдні ў яго на момант спыняўся невялікі атрад нямецкай пяхоты, - прыпыніўся і амаль адразу рушыў далей. Унтэр-афіцэр, што камандаваў немцамі, гаварыў па-французску.</p>
<p>Асцерагаючыся ваўкоў, якія ўсё болей лютавалі, стары, калі выбіраўся ў дарогу, браў з сабой двух сабак - двух вялізных вартавых сабак з ільвінымі пашчамі, і наказваў кабетам старанна замыкацца з надыходам ночы.</p>
<p>Дачка не баялася нічога на свеце, але старая вечна калацілася ад страху ды ўсё паўтарала тое самае:</p>
<p>- Дабром гэта не скончыцца, вось пабачыце, дабром гэта не скончыцца.</p>
<p>У той вечар яна, як ніколі, была апанаваная трывогай.</p>
<p>- Ты не ведаеш, калі вернецца бацька? - спыталася яна.</p>
<p>- Ды напэўна не раней адзінаццаці. Калі ён вячэрае ў каменданта, дык заўсёды вяртаецца позна.</p>
<p>Дачка акурат прыладавала над агнём саган, каб згатаваць вячэру, але раптам замерла, услухоўваючыся ў невыразныя гукі, якія даляталі да яе праз комін.</p>
<p>- Нехта ідзе лесам, - прашаптала яна. - Чалавек сем-восем, не меней.</p>
<p>Маці напалохалася, спыніла калаўрот і пралепятала:</p>
<p>- О Божухна! І бацькі няма дома!</p>
<p>Не паспела яна дагаварыць, як нехта моцна загрукаў у дзверы.</p>
<p>Жанчыны не адазваліся.</p>
<p>- Атшыніць! - пачуўся гучны гартанны голас.</p>
<p>Па хвіліне маўчання той самы голас паўтарыў:</p>
<p>- Атшыніць, алпо мой ламаф цвэры!</p>
<p>Бэрціна паклала ў кішэню ў спадніцу пістолю, што вісела на вушаку, падышла да дзвярэй, прыклала да іх вуха і спыталася:</p>
<p>- Хто там?</p>
<p>- Мой ёсць атрат, што быф тут пасафчора, - адказалі знадворку.</p>
<p>- Што вам трэба? - зноў запыталася маладзіца.</p>
<p>- Мой саплукаф ф лес, і мой атрат. Атшыніць, алпо мой ламаф цвэры.</p>
<p>Выбару не было; леснічыха адкінула завалу, прачыніла цяжкія дзверы і ў бялёсым ад снегу прыцемку ўбачыла шасцёх чалавек, шасцёх прускіх салдатаў - тых самых, якія прыходзілі ўжо да іх. Яна цвёрдым голасам папыталася:</p>
<p>- Што гэта вам тут трэба ў такі час?</p>
<p>Унтэр-афіцэр паўтарыў:</p>
<p>- Мой саплюціф, сусім саплюціф, але мой паснаф том. Мой нітшога не еф ат ранак, і мой атрат тожа.</p>
<p>- Але сёння мы з маткаю адны ў хаце, - заявіла Бэрціна.</p>
<p>Салдат, які на выгляд быў прыстойным чалавекам, адказаў:</p>
<p>- Нітшога. Мой не сропіць кепска, але фы мус накарміць нас. Мы патай ат голят і стома.</p>
<p>Леснічыха адступіла ўбок.</p>
<p>- Заходзьце, - сказала яна.</p>
<p>Салдаты ўвайшлі ў хату; усе яны былі абсыпаны снегам; іх каскі, здавалася, былі ўкрыты ўзбітаю смятанаю і нагадвалі безэ; ва ўсіх быў стомлены, знясілены выгляд.</p>
<p>Маладзіца паказала на драўляныя лавы па абодва бакі вялікага стала.</p>
<p>- Сядайце, - сказала яна, - зараз я згатую есці. Вы і напраўду нейкія выматляныя.</p>
<p>І яна зноў узяла дзверы на завалу.</p>
<p>Потым яна даліла вады ў саган, укінула туды масла і бульбы, пасля зняла кавалак сала, якое вісела каля печы, адрэзала палову і паклала ў булён.</p>
<p>Шасцёра дзецюкоў галоднымі вачыма цікавалі за кожным яе рухам. Свае стрэльбы ды каскі яны паскладвалі ў куток і цяпер чакалі вячэры, слухмяныя, нібы дзеці за школьнымі партамі.</p>
<p>Маці зноў стала прасці, часта спалохана паглядаючы на салдатаў-захопнікаў. Чулася толькі нягучнае гудзенне калаўрота, патрэскванне агню ды пошапт вады, якая пачынала ўжо закіпаць.</p>
<p>Раптоўна ўсе ажно ўздрыгнулі ад нейкага дзіўнага гуку за дзвярыма, які нагадваў хрыплае дыханне, гучнае, шумнае дыханне звера.</p>
<p>Унтэр-афіцэр маланкава скочыў да зброі. Леснічыха ўсміхнулася і жэстам рукі спыніла яго.</p>
<p>- Гэта ваўкі, - растлумачыла яна. - Яны - як вы: таксама бадзяюцца па лесе і таксама галодныя.</p>
<p>Недаверлівы немец захацеў на свае вочы ўпэўніцца, што гэта напраўду ваўкі; ён асцярожна прачыніў дзверы і адразу заўважыў двух вялікіх шэрых звяроў, якія імкліва рынуліся прэч ад леснічоўкі.</p>
<p>- Ніколі п не паферыф, - прамармытаў прусак і зноў усеўся на сваё месца ў чаканні, пакуль згатуецца варыва.</p>
<p>Яны паглыналі яго прагна, як мага шырэй разяўлялі раты, каб ухапіць паболей; у лад разяўленым зяпам ажно выпіналіся круглыя вочы, а ў горле ў іх клекаталі гукі, падобныя на бульканне ў вадасцёку.</p>
<p>Жанчыны моўчкі глядзелі на хуткія рухі шырокіх рыжых барод; здавалася, бульбіны правальваюцца ў гэтых рухомых зарасніках.</p>
<p>Салдатам захацелася піць, і леснічыха спусцілася ў склеп, каб нацадзіць сідру. Яна прабыла там даволі доўга. Гэта было невялікае скляпеністае сутарэнне; калі верыць чуткам, у гады рэвалюцыі яно служыла і турмой, і сховам. Спускацца туды даводзілася праз люк у кутку кухні па вузкай вінтавой лесвічцы.</p>
<p>Калі Бэрціна вярнулася, хітраватая ўсмешка так і блукала на яе твары. Маладзіца падала немцам збан з пітвом. Потым і сама разам з маці стала вячэраць у другім кутку кухні.</p>
<p>Салдаты паелі і тут, за сталом, задрамалі - усе шасцёра. Час ад часу чый-небудзь лоб глуха бомкаўся аб стол, і знянацку абуджаны салдат выпростваўся.</p>
<p>- Ды кладзіцеся вы каля агню, хопіць вам там месца ўсім шасцём. А мы з мамаю пойдзем у мой пакой, - сказала Бэрціна унтэр-афіцэру.</p>
<p>І жанчыны падняліся на другі паверх. Было чуваць, як яны замыкаліся на ключ, як хадзілі па пакоі; потым усё сціхла.</p>
<p>Прусакі палеглі на падлозе, нагамі да агню, паклаўшы пад галовы паскручваныя шынялі, і неўзабаве ўсе шасцёра захраплі на ўсе лады, - хто пісклява, хто басавіта, але аднолькава працяжна і страхотліва.</p>
<p>Яны праспалі даволі доўга, як раптам грымнуў стрэл, такі гулкі, што можна было падумаць, быццам стрэлілі ў сцяну дома. Салдаты ліхаманкава ўскочылі. І тут зноў бухнула двойчы, потым яшчэ тройчы запар.</p>
<p>Дзверы наверсе расчыніліся, і на парозе паявілася са свечкай у руцэ перапалоханая леснічыха, босая, толькі ў кашулі і ў ніжняй спадніцы.</p>
<p>- Гэта французы, іх чалавек дзвесце, не меней, - пралепятала яна. - Калі яны знойдуць вас тут, дык спаляць і хату. Хутчэй спускайцеся ў склеп, ды не шуміце! Крый Божа, яны пачуюць вас - тады мы прапалі!</p>
<p>- Топра, топра, - разгублена прашаптаў унтэрафіцэр, - кута мус ісці?</p>
<p>Маладзіца паспешліва адчыніла вузкі квадратны люк, і шасцёра салдатаў адзін за адным таропка сталі спускацца ў склеп па вінтавой лесвічцы.</p>
<p>Але як толькі схавалася вастрыё апошняй каскі, Бэрціна апусціла цяжкае дубовае века, таўшчэзнае, што сцяна, моцнае, што жалеза, умацаванае на шарнірах, з турэмным замком, двойчы павярнула ў ім ключ і засмяялася бязгучным, пераможным смехам; яе апанавала вар'яцкае жаданне пайсці ў скокі над галовамі сваіх вязняў.</p>
<p>Прусакі стоена сядзелі, замкнёныя ў гэтай скрыні, у гэтай моцнай каменнай скрыні, куды паветра сачылася толькі праз закратаваную прадуху.</p>
<p>Бэрціна ўміг распаліла агонь, падвесіла над ім саган і зноў узялася гатаваць суп.</p>
<p>- Натоміцца бацька сёння ўночы, - прамармытала яна.</p>
<p>Пасля яна ўселася і стала чакаць. Толькі гулкі маятнік насценнага гадзінніка парушаў цішыню сваім раўнамерным «цік-так».</p>
<p>Час ад часу маладзіца нецярпліва паглядвала на гадзіннік, і ў гэтым позірку можна было вычытаць: «Ох, як марудна цягнецца час».</p>
<p>Неўзабаве ёй падалося, што пад нагамі ў яе шэпчуцца. Ціхая, цьмяная гаворка далятала да яе з мураванага сутарэння. Прусакі пачалі здагадвацца, што жанчына абхітрыла іх, і праз нейкі момант унтэр-афіцэр падняўся па лесвічцы і загрукаў кулаком у века.</p>
<p>- Атшыніць! - зноў загарланіў ён.</p>
<p>Бэрціна ўстала, падышла да люка і, перакрыўляючы немца, папыталася:</p>
<p>- Што фам трэпа?</p>
<p>- Атшыніць!</p>
<p>- Мой не атшыняф.</p>
<p>Афіцэр разлютаваўся.</p>
<p>- Атшыніць, алпо мой ламаф цвэры!</p>
<p>Яна зарагатала:</p>
<p>- Ламай-ламай, галубок, ламай!</p>
<p>Ён пачаў дубасіць руляю стрэльбы ў дубовае века, узятае на замок у яго над галавою. Але гэткае века вытрымала б і ўдары тарана.</p>
<p>Леснічыха пачула, што унтэр-афіцэр спусціўся назад. Потым усе салдаты па чарзе падымаліся па лесвічцы, выпрабоўвалі сваю сілу і вывяралі моц замка. Але пераканаўшыся, што іх намаганні марныя, яны зноў зграмадзіліся ў склепе і сталі раіцца.</p>
<p>Маладзіца трохі паслухала іх, потым выйшла з кухні, адамкнулася і стала ўслухоўвацца ў начную цемру.</p>
<p>Да яе данеслася далёкае гаўканне. Яна свіснула па-паляўнічаму, і амаль у той самы момант два вялізныя сабакі выскачылі з цемені і радасна кінуліся да яе. Яна моцна ўхапіла іх за аброжкі, каб яны не ўцяклі. Пасля штосілы крыкнула:</p>
<p>- Эгэй, тата!</p>
<p>Далёка-далёка адгукнуўся голас:</p>
<p>- Эгэй, Бэрціна!</p>
<p>Яна счакала трохі і зноў крыкнула:</p>
<p>- Эгэй, тата!</p>
<p>Той самы голас, але ўжо бліжэй, адказаў:</p>
<p>- Эгэй, Бэрціна!</p>
<p>- Не ідзі каля прадухі! - крыкнула леснічыха. - У нас у склепе прусы!</p>
<p>Нечакана здаравенная мужчынская постаць вырысавалася злева і спынілася паміж двума дрэвамі.</p>
<p>- У нас у склепе прусы? - занепакоена перапытаў стары. - Чаго гэта іх туды занесла?</p>
<p>Дачка засмяялася:</p>
<p>- Ды гэта тыя, пазаўчарашнія. Яны заблудзіліся ў лесе, вось я іх і пасадзіла ў каталажку!</p>
<p>І яна расказала яму ўсю гісторыю: як яна напалохала іх стрэламі з пістолі і як замкнула ў склепе.</p>
<p>- Ну і што ж мне, па-твойму, рабіць з імі цяпер, га? - пахмура запытаўся стары.</p>
<p>- Схадзі па пана Лявіня, хай ён прыйдзе са сваім атрадам, - адказала дачка. - Ён возьме іх у палон. От узрадуецца!</p>
<p>Цяпер ужо ўсміхнуўся і стары Пішон:</p>
<p>- Што праўда, то праўда, узрадуецца.</p>
<p>- Суп гатовы, - сказала дачка. - Ідзі паеш хутчэй дый адпраўляйся.</p>
<p>Стары палясоўшчык сеў за стол і пачаў есці, паставіўшы спачатку на падлогу дзве поўныя міскі сабакам.</p>
<p>Прусакі, пачуўшы галасы, прыціхлі.</p>
<p>Праз чвэрць гадзіны Велягур зноў рушыў у дарогу. А Бэрціна падперла галаву рукамі і стала чакаць.</p>
<p>Вязні зноў заварушыліся. Цяпер яны крычалі, клікалі, бесперастанку шалёна дубасілі рулямі ў цяжкае века.</p>
<p>Потым яны пачалі страляць у прадуху, пэўна, спадзеючыся, што іх пачуе які-небудзь нямецкі атрад, калі акажацца паблізу.</p>
<p>Леснічыха сядзела нерухома, але ўвесь гэты галас непакоіў і раздражняў яе. Злы гнеў апаноўваў яе; яна гатовая была пазабіваць гэтых падлаў, толькі б яны змоўклі.</p>
<p>Трывога жанчыны ўсё нарастала, яна часта паглядвала на гадзіннік і нецярпліва лічыла хвіліны.</p>
<p>Бацька пайшоў паўтары гадзіны назад. Цяпер ён ужо ў горадзе. Яна быццам бачыла яго там. Вось ён расказвае пра ўсё пану Лявіню, які бляднее ад хвалявання, звоніць пакаёўцы і загадвае прынесці мундзір і зброю. Яна, здавалася, чуе, як на вуліцах б'е барабан. З вокнаў вытыркаюцца перапалоханыя галовы жыхароў. З дамоў выбягаюць у наспех накінутай апратцы задыханыя дабравольцы, зашпільваюць партупеі і подбегам прастуюць да дома каменданта.</p>
<p>Пасля атрад на чале з Велягурам выпраўляецца ў дарогу - у ноч, у снег, у лес.</p>
<p>Яна глянула на гадзіннік. «Яны будуць тут не раней чым праз гадзіну».</p>
<p>Яе нервовае напружанне стала гранічнае. Кожная хвіліна здавалася ёй вечнасцю. Так доўга ўсё гэта цягнецца!</p>
<p>Нарэшце настаў час, калі, паводле яе разліку, французскі атрад павінен быў дабрацца да леснічоўкі.</p>
<p>Бэрціна адамкнула дзверы, намерваючыся паслухаць, ці ёсць ужо хто ў лесе. Раптам яна заўважыла нейкі цень, які асцярожна рухаўся да хаты. Маладзіца спалохана ўскрыкнула. Але гэта быў яе бацька.</p>
<p>- Яны паслалі мяне глянуць, ці не перайначылася тут што, - сказаў ён.</p>
<p>- Не, нічога.</p>
<p>Тады стары пранізліва і працяжна свіснуў у начную цемру. І неўзабаве паміж дрэў узнікла нейкая цёмная пляма, якая павольна пасоўвалася да сядзібы: гэта быў авангард з дзесяці чалавек.</p>
<p>- Не хадзіце каля прадухі, - бесперастанку папярэджваў Велягур.</p>
<p>І тыя, хто ішоў наперадзе, паказвалі наступным на небяспечную шчыліну-прадуху.</p>
<p>Нарэшце падышла асноўная сіла атрада - усе дзвесце чалавек, і ў кожнага мелася па дзвесце патронаў.</p>
<p>Усхваляваны - да дрыжыкаў - пан Лявінь расставіў сваіх людзей так, каб дом быў ачэплены з усіх бакоў; адкрытая заставалася толькі шырокая мясціна перад маленькай чорнай адтулінай пры самай зямлі, праз якую ў склеп заходзіла паветра.</p>
<p>Пасля гэтага пан Лявінь зайшоў у хату і стаў распытваць пра сілу і размяшчэнне ворага, а вораг між тым гэтак прыціх, што можна было падумаць - ён прапаў, знік, выпарыўся цераз прадуху.</p>
<p>Пан Лявінь пастукаў нагою ў века і крыкнуў:</p>
<p>- Пан прускі афіцэр!</p>
<p>Немец не адгукнуўся.</p>
<p>- Пан прускі афіцэр! - зноў аклікнуў камендант.</p>
<p>Глухое маўчанне. Дваццаць хвілін заклікаў ён знямелага афіцэра здацца разам са зброяй і рыштункам, абяцаючы жыццё яму і яго салдатам і па-воінску пашанаваць іх, а ў адказ аніякай праявы ні мірных, ні варожых намераў. Становішча ўскладнялася.</p>
<p>Дабравольцы патупвалі ў снезе, з размаху ляпалі сабе рукамі па плячах, як гэта робяць фурманы, каб сагрэцца, паглядвалі на прадуху, і ў іх усё нарастала спакуслівае свавольнае жаданне прабегчы паўз яе.</p>
<p>Урэшце адзін, Патдэвэн, дужа рухавы дзяцюк, рызыкнуў. Ён сабраўся з духам і, як алень, прамчаўся міма прадухі. Спроба ўдалася. Вязні, здавалася, сканалі.</p>
<p>- Ды там нікога няма! - крыкнуў нехта.</p>
<p>Тады яшчэ адзін салдат прабег перад небяспечнай шчылінай. І гэта ператварылася ў забаву. Раз-пораз, то адзін дзяцюк, то другі стрымгалоў нёсся ад адной групы людзей да другой - гэтак дзеці ганяюцца наперагонкі - і так хутка перабіраў нагамі, што толькі камякі снегу ляцелі ва ўсе бакі. Каб сагрэцца, апалчэнцы распалілі вялікія вогнішчы з сушняку, і пры перабежцы з аднаго лагера ў другі постаць бегуна асвятлялася полымем.</p>
<p>- Цяпер давай ты, Малуазон! - пачуўся нечы голас.</p>
<p>Малуазон быў таўстун булачнік, з яго чэрава вечна насміхаліся таварышы.</p>
<p>Таўстун завагаўся. Пасыпаліся кепікі. Тады ён набраўся адвагі і пабег, задыхана сапучы, дробным размераным трушком, ад якога трэслася яго пуза.</p>
<p>Увесь атрад рагатаў да слёз.</p>
<p>- Брава, брава, Малуазон! - крычалі апалчэнцы, каб падбадзёрыць бегуна.</p>
<p>Ён адолеў амаль дзве чвэрці свайго шляху, як раптам з прадухі шуганула доўгая чырвоная пасма полымя. Грымнуў стрэл, і грузны булачнік з дзікім крыкам паляцеў потырч у снег.</p>
<p>Ніхто не кінуўся яму на дапамогу. Усе няўцямна глядзелі, як ён поўз на карачках па снезе і стагнаў, а калі прамінуў страшную мясціну - страціў прытомнасць.</p>
<p>Куля патрапіла яму акурат у самае мяккае месца.</p>
<p>Па першай разгубленасці і перапудзе зноў грымнуў смех.</p>
<p>На парозе леснічоўкі з'явіўся камендант Лявінь. Ён ужо распрацаваў план атакі.</p>
<p>- Лудзільшчык Пляншу і яго падручныя! - звонка выгукнуў ён.</p>
<p>Трое чалавек падышлі да яго.</p>
<p>- Паздымайце з хаты вадасцёкі!</p>
<p>Праз чвэрць гадзіны перад камендантам ляжала дваццаць метраў вадасцёкавых труб.</p>
<p>Ён загадаў асцярожна пракруціць невялікую дзірку з краю ў люку, і калі праз дзірку можна было пампаваць ваду, радасна абвясціў:</p>
<p>- Цяпер дамо панам немцам трохі вадзіцы!</p>
<p>Грамавое, усцешанае «ўра», радасныя воклічы і выбухі шалёнага рогату былі яму адказам. Камендант разбіў атрад на рабочыя групы, якія павінны былі падменьваць адна адну кожныя пяць хвілін, і скамандаваў:</p>
<p>- Пампуйце.</p>
<p>Жалезнае каромысла запрацавала, усярэдзіне ў рукаве з труб глуха забулькала, і вось ужо гэты булькат рынуўся па прыступках у склеп, нагадваючы плёскат фантана, плёскат у басейне з залатымі рыбкамі.</p>
<p>Запанавала чаканне.</p>
<p>Прамінула гадзіна, потым другая, трэцяя.</p>
<p>Камендант узбуджана хадзіў сюды-туды па кухні, раз-пораз прыпадаў вухам да падлогі і прыслухоўваўся, намагаючыся зразумець, што робіць чужынец, і пытаючыся ў сябе, ці хутка ён капітулюе.</p>
<p>Нарэшце чужынец заварушыўся. Было чуваць, як у склепе перасоўвалі бочкі, перагаворваліся, плёхалі па вадзе.</p>
<p>І вось гадзіне а восьмай ранку з прадухі данёсся голас:</p>
<p>- Мой хацеф хафарыць пан францускі афіцір.</p>
<p>Не дужа высоўваючы з акна галаву, Лявінь адказаў:</p>
<p>- Здаяцеся?</p>
<p>- Стаюс.</p>
<p>- У такім разе спачатку выкіньце зброю.</p>
<p>І тут жа ўсе ўбачылі, як у дзірку выткнулася і ўпала на снег стрэльба, потым другая, трэцяя - усе шэсць стрэльбаў. Той самы голас крыкнуў:</p>
<p>- Польш няма! Хушэй: мой патануф.</p>
<p>Камендант скамандаваў:</p>
<p>- Адставіць!</p>
<p>Рычаг помпы апусціўся і замёр.</p>
<p>Калі кухню запоўнілі насцярожаныя салдаты са стрэльбамі напагатове, камендант нетаропка падняў дубовае века.</p>
<p>Спачатку з'явіліся чатыры мокрыя галавы, чатыры бялявыя галавы з доўгімі выцвілымі валасамі, і вось са склепа адзін за адным вылезлі шасцёра мокрых, разгубленых немцаў.</p>
<p>Іх схапілі і звязалі. Потым, баючыся якой-небудзь неспадзяванкі, усе адразу рушылі назад у горад, раздзяліўшыся на дзве групы: адна суправаджала вязняў, другая - Малуазона, якога паклалі на сяннік, а сяннік - на жэрдкі.</p>
<p>У Рэтэль вярнуліся з перамогай.</p>
<p>Пан Лявінь быў узнагароджаны ордэнам за тое, што ўзяў у палон прускі авангард, а таўстун булачнік атрымаў медаль за раненне ў баі з ворагам.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Nina_Macias/">Ніна Мацяш</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>