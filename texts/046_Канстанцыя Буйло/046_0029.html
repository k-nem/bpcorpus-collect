<div class="container">
<div class="book-utils">
<div id="qrcode"></div>
<a href="/Kanstancyja_Bujlo/Pomnis_viecar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Канстанцыя Буйло -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1914? -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Помніш вечар? -->
<h2><a href="http://knihi.com/Kanstancyja_Bujlo/">Канстанцыя Буйло</a></h2>
<h2>Помніш вечар?</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Помніш вечар? З табою мы ў чоўне былі</p>
<p>І па возеры сонным плылі,</p>
<p>Месяц круглы з блакіту на нас паглядаў,</p>
<p>Залацістыя косы ён путаў і рваў</p>
<p>У вірах, што за чоўнам ішлі...</p>
<p> </p>
<p>На душы нам так светла, так лёгка было,</p>
<p>Мы шчаслівыя былі... Ты кінуў вясло,</p>
<p>І падняўся з руля, і сеў побач мяне,</p>
<p>І на соннай, ціхой, вадзяной раўніне</p>
<p>Лёгкім ветрам нас ціха нясло...</p>
<p> </p>
<p>Нам з табой не хацелася там гаварыць,</p>
<p>Мы баяліся возера сон разбудзіць.</p>
<p>Маю руку ў свае ты паволі узяў,</p>
<p>Лёгка сціснуў і ціха, ледзь чутна сказаў:</p>
<p>«Праз жыццё гэтак будзем мы плыць».</p>
<p> </p>
<p>І замоўк... Месяц з неба так ясна свяціў,</p>
<p>Сваім бляскам ваду ён усю залаціў.</p>
<p>А лазняк малады, што там рос над вадой,</p>
<p>Шалясцеў, і шумеў, і ківаўся над ёй,</p>
<p>Як бы нешта усё гаварыў,</p>
<p> </p>
<p>Як бы думкі свае хвалі соннай шаптаў</p>
<p>І лісточкі ў вадзе залацістай купаў.</p>
<p>Раптам вецер аднекуль здалёк наляцеў,</p>
<p>І трывожна і грозна лазняк зашумеў.</p>
<p>«Будзе бура», - ты ціха сказаў.</p>
<p> </p>
<p>З шумам хмара з-за лесу йшла з ветрам на нас,</p>
<p>Ў небе бліснуў маланкі агонь - і пагас,</p>
<p>А віхор на вадзе закруціў, зашумеў,</p>
<p>А на небе ўжо гром раскаціўся, грымеў,</p>
<p>Ў хвалях кідала човен і нас.</p>
<p> </p>
<p>Ты за вёслы схапіўся і смела устаў.</p>
<p>Човен кідала, гнала, - ты цвёрда стаяў.</p>
<p>Хвалі, гнаныя ветрам, стагналі, раўлі,</p>
<p>З плёскам пырскалі ў човен і далей плылі;</p>
<p>Ты не дрогнуў - стаяў, руляваў...</p>
<p> </p>
<p>І здавалася мне, ты ўладар над вадой.</p>
<p>Не баялася я - толькі б ты быў са мной.</p>
<p>Ты прыгнуўся, спакойна руку маю ўзяў</p>
<p>І, заглянуўшы ў вочы мне, з моцай сказаў:</p>
<p>«Будзь спакойна, я тут, я з табой...»</p>
<p> </p>
<p>Хоць нас вецер шалёны па хвалях насіў</p>
<p>І хоць човен ён гнаў, і кідаў, і круціў,</p>
<p>Ані разу ад страху не ўздрыгнула я;</p>
<p>Бо ў руках у тваіх рука была мая,</p>
<p>Бо ты, любы, са мною там быў.</p>
<p> </p>
<p><i>1914</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>