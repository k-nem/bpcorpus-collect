<div class="container">
<div class="book-utils">
<div id="qrcode"></div>
<a href="/Janka_Kupala/Uzo_dnieje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ужо днее -->
<h2><a href="http://knihi.com/Janka_Kupala/">Янка Купала</a></h2>
<h2>Ужо днее</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З-над сонных вод Нёмна, з-пад хвой Белавежы,</p>
<p>Суседзі, суседкі, вітаю я вас!</p>
<p>Блудзіла я доўга па рытвах, па межах,</p>
<p>Аж сцежку-дарожку знайшла во хоць раз.</p>
<p> </p>
<p>Хоць, пэўна, вы знаеце, хто я такая,</p>
<p>Якім правам тут перад вамі стаю,</p>
<p>Дзе дом мой, народ мой,— з якога я краю,—</p>
<p>Паслухайце смутную повесць маю.</p>
<p> </p>
<p>З канца у канец, дзе загнанае слова</p>
<p>Звініць беларуса,— ўладанне маё;</p>
<p>Шмат сотняў таму лет у хаце вясковай</p>
<p>Ўзяла і праводжу сваё я жыццё.</p>
<p> </p>
<p>З-пад гэтай хаціны па выдмах нязнаных</p>
<p>Ганялі, чаго не згубіла, шукаць.</p>
<p>Глядзіце: во рукі і ногі у ранах,</p>
<p>А раны на сэрцы — каму ж іх паняць?!</p>
<p> </p>
<p>Па грудах, каменнях хадзіла я босай,</p>
<p>Крывёю чырвонай дабрыла зямлю;</p>
<p>На шаты мае паглядалі з’укоса</p>
<p>І песню з насмешкай віталі маю!</p>
<p> </p>
<p>З балотам мяшалі, пагардай плявалі</p>
<p>Ўсе тыя, што выраслі нават са мной!</p>
<p>З маім людам згінуць навек мне казалі,</p>
<p>І страшна было мне так жыць сіратой!</p>
<p> </p>
<p>За сошкай, за коскай, з сярпом і з сякерай</p>
<p>Я шла-валаклася, дзе шоў мой народ;</p>
<p>Заплатай было, што ён часам мне верыў</p>
<p>І думкі снаваў аба мне з году ў год.</p>
<p> </p>
<p>Шлі векі. Магіла лягла пры магіле,—</p>
<p>Вада змыла наспы, крыжы пагнілі;</p>
<p>Гаротнасцяй зможаны, ў крыўдзе, ў бяссіллі</p>
<p>Там прадзедаў косці без часу ляглі.</p>
<p> </p>
<p>Шлі векі. Хрэст брала народнай слязою;</p>
<p>Між віхраў, і бураў, і холаду зім</p>
<p>З людской неразлучны ўзяла шлюб бядою,</p>
<p>І тузаюць мной, як народам маім.</p>
<p> </p>
<p>Здушылі мне голас на родных на нівах;</p>
<p>Крыж цяжкі упадку з народам нясла,</p>
<p>І думаў чужынец, што ўжо я няжыва.</p>
<p>Не верце! Жыву, як ад векаў жыла!</p>
<p> </p>
<p>Я ўсё, колькі сілы, змагала, ўставала!</p>
<p>Я жыва! Народ мой са мною, пры мне!</p>
<p>Я ўсё перанесла і выйшла я з хвалай,</p>
<p>Я сільна, я вечна ў сваёй старане!</p>
<p> </p>
<p>Прайшло засляпенне, мінае трывога;</p>
<p>На небе ўжо новая відна зара.</p>
<p>Шырок прада мною гасцінец-дарога.</p>
<p>Ўжо днее! ўжо днее! — к сваім мне пара!</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>