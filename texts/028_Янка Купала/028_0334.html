<div class="container">
<div class="book-utils">
<div id="qrcode"></div>
<a href="/Janka_Kupala/Zabytaja_skrypka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Забытая скрыпка -->
<h2><a href="http://knihi.com/Janka_Kupala/">Янка Купала</a></h2>
<h2>Забытая скрыпка</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Доўга пад трамай ляжала</p>
<p>Сцішна ў вясковым жыцці,</p>
<p>Доўга ляжала, чакала</p>
<p>Скрыпка адна ў забыцці.</p>
<p>Колькі йшло лет за лятамі,</p>
<p>Колькі йшло, сходзіла сіл! —</p>
<p>Скрыпка драмала. Пластамі</p>
<p>Клаўся і рос на ёй пыл.</p>
<p>Потам залітыя вочы</p>
<p>Гэткі не мог слязіць глум,</p>
<p>Пальцу мазольнаму ўночы</p>
<p>Страшна крануць было струн.</p>
<p>Доўга чакае і смягне,</p>
<p>Покі хто з сэрцам такі</p>
<p>Скрыпчыны струны нацягне,</p>
<p>Гэткай чакае рукі!..</p>
<p> </p>
<p> </p>
<h3><a id="chapter2"></a>II</h3>
<p>Шоў вёскай той падарожны,</p>
<p>Чэзла дзе струнніца так,</p>
<p>Шоў і ў хаціну трывожна</p>
<p>Смеліцца стукнуць бядак.</p>
<p>Зважна дамок адчыніўся,</p>
<p>Просіць гасціць гаспадар...</p>
<p>Скрыпка пад трамай... здзівіўся...</p>
<p>(Быў падарожны — пясняр.)</p>
<p>Цягне скрыпулю з-пад трамы,</p>
<p>Пыл абмятае палой,—</p>
<p>Струны заенчылі самі,</p>
<p>Жаляцца самі сабой.</p>
<p>Льюцца пяснярскія словы,</p>
<p>З дошкай ліповай пяюць;</p>
<p>Звесіўшы людзі галовы,</p>
<p>Слухаюць, думкі снуюць.</p>
<p> </p>
<h3><a id="chapter3"></a>ІІІ</h3>
<p>«Доўга шукаў цябе, скрыпка,—</p>
<p>Гэткая песня плыве,—</p>
<p>Быў без вадзіцы я рыбка,</p>
<p>Ягадка ў буйнай траве.</p>
<p>Рвалася сэрца і думы,</p>
<p>Гэт, да нязгадных святліц,</p>
<p>Клікалі хвойныя шумы,</p>
<p>Клікалі шэпты крыніц!</p>
<p>Клікалі... Поўнілісь грудзі</p>
<p>Смуткам надзей і трывог...</p>
<p>Шоў між людзямі ў адлюддзі,</p>
<p>Што мог, і то ўжо не мог!</p>
<p>Вёску мінаў я за вёскай,</p>
<p>Плёўся праз выдмы, кусты;</p>
<p>Трэ было, трэ было свойскай,</p>
<p>Музыкі свойскай, як ты.</p>
<p> </p>
<h3><a id="chapter4"></a>IV</h3>
<p>Слаўся, святая здабыча!</p>
<p>Пан я сягоння ўсіх ніў!</p>
<p>Песень маіх не паліча</p>
<p>Той аж, хто зоры злічыў!</p>
<p>Птушкаю з выраю буду,</p>
<p>Пеці зязюлькай пачну,</p>
<p>Радаўніц жалямі люду</p>
<p>Ў вочы цікава зірну!</p>
<p>Громаў, маланак ахвотна</p>
<p>Буду і цар, і пастух,</p>
<p>Лягу расіцай вільготнай,</p>
<p>Выш’ю вясёлкавы круг!</p>
<p>Дзівамі кветкі купальскай</p>
<p>Кожную зваблю душу;</p>
<p>Буду няласкай і ласкай,</p>
<p>Богаў фальшывых скрышу!</p>
<p> </p>
<p> </p>
<h3><a id="chapter5"></a>V</h3>
<p>Прыйдзе Узвіжанне — стану</p>
<p>Ў лесе парадак вясці:</p>
<p>Ў думкі жывіне ўсёй гляну,</p>
<p>Буду ўсёй пушчай трасці.</p>
<p>Ночкай асенняй засяду</p>
<p>За стол спраўляці «дзяды»;</p>
<p>З тым светам буду мець раду,</p>
<p>Ўспомню магілкі тады.</p>
<p>Вымкну зноў птушкай на вырай;</p>
<p>Свет не захоча ўжо спаць:</p>
<p>Будзе праводзіць ён шчыра,</p>
<p>Будзе ён шчыра чакаць.</p>
<p>Грай жа ты, скрыпка жывая,</p>
<p>Кожнай расходзься струной!</p>
<p>Хто мае сэрца? хто мае?!</p>
<p>Гэй жа, за мною, са мной!</p>
<p> </p>
<p> </p>
<h3><a id="chapter6"></a>VI</h3>
<p>Я пакажу ўсе вам чары —</p>
<p>Чары ўсе неба, зямлі,—</p>
<p>Шчасця другога пажары,</p>
<p>Дзе б вы сагрэцца маглі.</p>
<p>Праўду ў лад новы настрою,</p>
<p>Новыя песні злажу...</p>
<p>Гэй жа, за мною, са мною!</p>
<p>К сонейку шлях пакажу!..»</p>
<p>Так прызывае-галосе</p>
<p>Скрыпка ў руках песняра.</p>
<p>Рэха пад неба няслося.</p>
<p>Днела ўжо; гасла зара.</p>
<p>Музыку чуюць суседзі —</p>
<p>Камень бы зрушыць магла!</p>
<p>Спеў пясняр. Глянуў, угледзеў:</p>
<p>Хата пустая была...</p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>