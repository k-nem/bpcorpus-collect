<div class="container">
<div class="book-utils">
<div id="qrcode"></div>
<a href="/Janka_Kupala/Barysau_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 06.07.1934 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1934 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Барысаў -->
<h2><a href="http://knihi.com/Janka_Kupala/">Янка Купала</a></h2>
<h2>Барысаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Плыве у свет рака Бяроза,</p>
<p>Плыве сягоння, як і ўчора,</p>
<p>То паміж ніцых вербалозаў,</p>
<p>То між адвечных пушчаў-бораў.</p>
<p> </p>
<p>Сваёй вадою поіць шчыра</p>
<p>Калгасы, фабрыкі, заводы</p>
<p>І на плячах нясе між віраў</p>
<p>Плыты, лайбы і параходы.</p>
<p> </p>
<p>Плыве рака Бяроза плаўна,</p>
<p>Плыве, мінае горы, долы;</p>
<p>На берагах яе спраддаўна</p>
<p>Паўсталі гарады і сёлы.</p>
<p> </p>
<p>Паўстаў Барысаў ў сотні гоняў,</p>
<p>Стаіць над рэчкай і сніць думы:</p>
<p>Якім ён быў, якія сёння</p>
<p>Яму пяюць Бярозы шумы.</p>
<p> </p>
<p>*</p>
<p>Княжылі тут князі,</p>
<p>Крулі крулявалі,</p>
<p>І цары царылі</p>
<p>У крывавай хвалі.</p>
<p> </p>
<p>Турмы будавалі,</p>
<p>Кавалі кайданы;</p>
<p>На народным целе</p>
<p>Сачыліся раны.</p>
<p> </p>
<p>Былі войны, бітвы,—</p>
<p>Слёзы, кроў ліліся;</p>
<p>Шведа, Банапарта</p>
<p>Сляды засталіся.</p>
<p> </p>
<p>Ў Бярэзінскіх водах</p>
<p>Немец паіў коні,—</p>
<p>Вільгельмава зграя</p>
<p>Ў памяці й сягоння.</p>
<p> </p>
<p>Грабілі культурна,</p>
<p>Не знаючы жалю,</p>
<p>І армяк апошні</p>
<p>З бедняка знімалі.</p>
<p> </p>
<p>Край абрабавалі</p>
<p>Хоць за час кароткі</p>
<p>Гэтыя блізкія</p>
<p>Гітлеравы продкі.</p>
<p> </p>
<p>А паноў навалу,</p>
<p>Іх каранняў жудзі</p>
<p>Помніш ты, Барысаў,—</p>
<p>Павек не забудзеш.</p>
<p> </p>
<p>То было нядаўна —</p>
<p>Помніць камсамолец,</p>
<p>Як была скавала</p>
<p>Жудкая няволя.</p>
<p> </p>
<p>Паны прывіталі</p>
<p>Цябе, мой Барысаў,</p>
<p>Вісельняй, і куляй,</p>
<p>І пажарным прыскам.</p>
<p> </p>
<p>Генерал Шаптыцкі,</p>
<p>Праклятае славы —</p>
<p>Выпраўляў жалезам</p>
<p>Свой банкет крывавы.</p>
<p> </p>
<p>Але да сканання</p>
<p>Яму не ўдалося</p>
<p>Спапяліць ідэю,</p>
<p>Як наша калоссе.</p>
<p> </p>
<p>Генерал Шаптыцкі,</p>
<p>Найяснейшы пане!</p>
<p>Ўжо твой бот жандарскі</p>
<p>Болей тут не стане.</p>
<p> </p>
<p>Ўжо табе не бачыць</p>
<p>Вісельняў, пагромаў,</p>
<p>Што тварыў ты, пане,</p>
<p>Ад польскай кароны.</p>
<p> </p>
<p>Моцная ўжо зброя</p>
<p>Ў вольных пралетараў,</p>
<p>І на тваю кару</p>
<p>Ўстануць грознай карай.</p>
<p> </p>
<p>*</p>
<p>Панясла Бяроза</p>
<p>Кроў людскую ў мора,</p>
<p>А з крывёю разам</p>
<p>Вялікае гора.</p>
<p> </p>
<p>Павешаных сем’яў,</p>
<p>Сірацінаў кволых,</p>
<p>Спаленых пажарам</p>
<p>Гарадоў і сёлаў.</p>
<p> </p>
<p>Спалены Барысаў</p>
<p>Збыўся акупантаў,—</p>
<p>Рукой бальшавіцкай</p>
<p>Паўстае гігантам.</p>
<p> </p>
<p>Паўстае з руінаў</p>
<p>Кветкаю ружовай,</p>
<p>Фабрыкі, заводы</p>
<p>Заводзіць нанова.</p>
<p> </p>
<p>Коміны пад небам</p>
<p>Задымелі дымам,</p>
<p>Гудкі загудзелі</p>
<p>Над усёй радзімай.</p>
<p> </p>
<p>Бярэзінскім буйным</p>
<p>Камбінатам смела</p>
<p>Ужо ганарыцца</p>
<p>Перад светам цэлым.</p>
<p> </p>
<p>За нашых запалак</p>
<p>Аганёк цудоўны</p>
<p>Сыпяцца далары —</p>
<p>Гарні жменяй поўнай!</p>
<p> </p>
<p>А народ рабочы</p>
<p>Гэткі маладзецкі!</p>
<p>Такі знойдзеш толькі</p>
<p>Ў Саюзе Савецкім.</p>
<p> </p>
<p>Працуе ударна</p>
<p>З вясёлым прыветам,</p>
<p>Бо ён сын адданы</p>
<p>Краіны Саветаў.</p>
<p> </p>
<p>Ён хадзіў паходам</p>
<p>На табун варожы,</p>
<p>Сягоння багацце</p>
<p>Для краіны множыць.</p>
<p> </p>
<p>Горды сваёй сілай,</p>
<p>Ўладай сваёй горды,</p>
<p>Пры станку стаіць ён</p>
<p>Непахісна, цвёрда.</p>
<p> </p>
<p>*</p>
<p>Ў фабрыках, заводах</p>
<p>Гоман ля машынаў:</p>
<p>— Леніну мы помнік</p>
<p>Паставіць павінны.</p>
<p> </p>
<p>Трэба таму помнік,</p>
<p>Які ўдзень і ўночы</p>
<p>Ўвесь свой век змагаўся</p>
<p>За справу рабочых.</p>
<p> </p>
<p>Так пайшла па цэхах</p>
<p>Ды па ўсіх брыгадах</p>
<p>У рабочай масе</p>
<p>Важная нарада:</p>
<p> </p>
<p>Колькі хто даць можа</p>
<p>З сваіх заработкаў</p>
<p>На такую справу,</p>
<p>А ў тэрмін кароткі...</p>
<p> </p>
<p>*</p>
<p>Не ахвяры гэта</p>
<p>I гэта не грошы,</p>
<p>Што ўносіў рабочы</p>
<p>Старшы і малодшы,—</p>
<p> </p>
<p>А крупінку сэрца</p>
<p>Хацеў кожны ўнесці,</p>
<p>Каб ленінскай славы</p>
<p>Шлі йшчэ далей весці.</p>
<p> </p>
<p>*</p>
<p>І паўстаў гранітам</p>
<p>Правадыру помнік</p>
<p>Ў Барысаўскім парку</p>
<p>Для вякоў патомных.</p>
<p> </p>
<p>*</p>
<p>І памёр стары Барысаў,</p>
<p>Ўстаў Барысаў новы,</p>
<p>Не дымяць агні пажараў,</p>
<p>Не бразджаць аковы.</p>
<p> </p>
<p>Прамінула ліхалецце</p>
<p>Бураў, завірухаў...</p>
<p>Аднак ты, Барысаў новы,</p>
<p>Не драмі, а слухай!</p>
<p> </p>
<p>Не паддайся снам спакойным</p>
<p>Пад шчаслівым небам:</p>
<p>Хітры вораг за мяжою</p>
<p>Набівае стрэльбы.</p>
<p> </p>
<p>6/VIІ-34 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>