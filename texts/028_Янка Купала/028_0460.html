<div class="container">
<div class="book-utils">
<div id="qrcode"></div>
<a href="/Janka_Kupala/Na_advitannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1907 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На адвітанне -->
<h2><a href="http://knihi.com/Janka_Kupala/">Янка Купала</a></h2>
<h2>На адвітанне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Будзь шчасліва, дзяўчынка, ў нядолі,</p>
<p>Хай пацеха цябе міне!</p>
<p>Мне з табой жыць не суджана болей,</p>
<p>Гоніць доля адгэтуль мяне.</p>
<p> </p>
<p>Будзь шчасліва, дзяўчынка-галубка!..</p>
<p>Не крыўдую на гордасць тваю,—</p>
<p>Не чуў ласкавых слоў з тваіх губкаў,</p>
<p>Хоць так шчыра любіў і люблю.</p>
<p> </p>
<p>Усё пекла я зведаў кахання,</p>
<p>Усе мукі яго скаштаваў,</p>
<p>А ўсю радасць і рай мілавання</p>
<p>Недруг вырваў, спаганіў, стаптаў.</p>
<p> </p>
<p>Я так шчасця на свеце знаў мала</p>
<p>І прывету не знаў ад людзей,—</p>
<p>Цябе ўбачыў — і весела стала,</p>
<p>І ты стала за ўсё мне мілей.</p>
<p> </p>
<p>Як слуга, як нявольнік, табе я</p>
<p>Так стараўся служыць, дагадзіць!</p>
<p>Так любіў цябе шчыра, з надзеяй,</p>
<p>Што ўзаемнасцю будзеш плаціць.</p>
<p> </p>
<p>Ты ж, дзяўчынка, за гэтую дружбу</p>
<p>Не жалела мяне анічуць,—</p>
<p>За прывет мой, за любасць, за службу</p>
<p>Слова ласкі не ўмела шапнуць.</p>
<p> </p>
<p>Эй, дзяўчынка, дзяўчынка, свет відзе</p>
<p>Усю праўду, няпраўду усю,</p>
<p>І хто знае, ці часам не прыйдзе</p>
<p>Слушны дар за нядолю маю.</p>
<p> </p>
<p>Будзь шчасліва, дзяўчынка! Любіся</p>
<p>З тым, хто толькі зняславіў цябе,</p>
<p>І, пазнаўшы ману ўсю, не гніся,</p>
<p>Бо тады ўжо не жыць лепш табе.</p>
<p> </p>
<p>Мяне, знаю, дзяўчынка, забудзеш,—</p>
<p>Ці ж на памяць слуга зарабіў?</p>
<p>Але хоць мо і верыць не будзеш,</p>
<p>Цябе першую я так любіў.</p>
<p> </p>
<p>Яшчэ раз будзь шчасліва, дзяўчынка,</p>
<p>Хоць не лёгка нам шчасце спаткаць!</p>
<p>Я ж адзін, як над рэчкай вярбінка,</p>
<p>Буду жыць і цябе ўспамінаць.</p>
<p> </p>
<p>І на памяць, што ў сэрцы мне ўскрэсне,</p>
<p>Чым я жыў так і мучыўся чым,</p>
<p>Злажу самую лепшую песню</p>
<p>Аб табе і каханні тваім.</p>
<p> </p>
<p>1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>