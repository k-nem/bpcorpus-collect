<div class="container">
<div class="book-utils">
<div id="qrcode"></div>
<a href="/Janka_Kupala/Maladaja_Bielarus_volny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1912] -->
<!-- HEADER_FIELD FilenameSuffix: volny -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Notice: Вольны вецер напеў вольных песень табе... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маладая Беларусь -->
<h2><a href="http://knihi.com/Janka_Kupala/">Янка Купала</a></h2>
<h2>Маладая Беларусь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вольны вецер напеў вольных песень табе,</p>
<p>Бор зялёны узняў дружным гоманам,</p>
<p>Сонца полымем вызвала к слаўнай сяўбе,</p>
<p>Зоры веру ўлілі сілам зломаным.</p>
<p> </p>
<p>І ў час буры, нягод і вялікіх надзей</p>
<p>Зацвіла, расцвіла даўгажданая,</p>
<p>І крыніцай жывой над айчызнай сваей</p>
<p>Паплыла, пацякла неспыняная.</p>
<p> </p>
<p>Паплыла, пацякла з светлай казкай жыцця</p>
<p>Полем, лесам, гарой і далінаю...</p>
<p>З свойскіх кветак-пралесак — карона твая,</p>
<p>Ўся сама — ясната лебядзіная.</p>
<p> </p>
<p>Зіхаціш і гуслярскаю песняй звініш,</p>
<p>Узнімаеш мінуўшчыну даўную;</p>
<p>Час сягонняшні ўперад ісці не пыніш</p>
<p>І глядзіш смела ў будучнасць тайную.</p>
<p> </p>
<p>Смела ў сонцы ідзеш, як жывы агняцвет,</p>
<p>Сееш ласкава сны залацістыя;</p>
<p>Не пужае сумежны дакучны сусед,</p>
<p>Не пужае пуціна цярністая.</p>
<p> </p>
<p>Ад мяжы да мяжы, ад капца да капца</p>
<p>Абнаўлення павевы расходзяцца,</p>
<p>Абнімае душу без граніц, без канца</p>
<p>Маці-радасць, што лепшы дзень родзіцца.</p>
<p> </p>
<p>Ужо не так тапары у зялёным бары</p>
<p>Хвойкі валяць зімой маразянаю,</p>
<p>Ўжо не так касары ад зары да зары</p>
<p>Летам звоняць касой адкляпанаю.</p>
<p> </p>
<p>Значан гарт у руках, чутна песня без слёз,</p>
<p>Грудзі славы надзеяй калышуцца,</p>
<p>Ў кнігі новы закон ёмка пёрамі з кос</p>
<p>Наўсяды людзьмі новымі пішацца.</p>
<p> </p>
<p>Расцвітай жа, ўзнімай на арліных крылах</p>
<p>Душы, сэрцы і думы заспаныя.</p>
<p>Вызывай, выклікай на вялікі прасцяг</p>
<p>Сілу, ведзьмай-пятлёй не чапаную.</p>
<p> </p>
<p>Высылай, рассылай на край свет пасланцоў,</p>
<p>Як з гнязда сакалінага сокалаў,</p>
<p>Хай лятуць, далятуць да байцоў-удальцоў,</p>
<p>Хай грымяць весткай добраю ўвокала.</p>
<p> </p>
<p>Годзе ў полі, ў лясах ты, старонка, і так</p>
<p>Сіратой начавала забытаю,</p>
<p>Годзе выпіў крыві з сэрца крыўды чарвяк,</p>
<p>Косці вецер тачыў непакрытыя.</p>
<p> </p>
<p>Падымайся з нізін, сакаліна сям’я,</p>
<p>Над крыжамі бацькоў, над нягодамі;</p>
<p>Занімай, Беларусь маладая мая,</p>
<p>Свой пачэсны пасад між народамі!..</p>
<p> </p>
<p>[1906-1912]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>