<div class="container">
<div class="book-utils">
<div id="qrcode"></div>
<a href="/Ezen_Pacje/Miznarodny_himn.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Эжэн Пацье -->
<!-- HEADER_FIELD CreationYear: 1921 -->
<!-- HEADER_FIELD FirstPublicationYear: 1919-1922; 1928; 1930; 1932 -->
<!-- HEADER_FIELD LangOrig: fra -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD StyleGenre: мастацкі/басня,мастацкі/верш,мастацкі/паэма -->
<!-- HEADER_FIELD Title: Міжнародны гімн -->
<!-- HEADER_FIELD Title2: («Інтэрнацыянал») -->
<!-- HEADER_FIELD Translation: Янка Купала -->
<h2><a href="http://knihi.com/Ezen_Pacje/">Эжэн Пацье</a></h2>
<h2>Міжнародны гімн</h2>
<h2 class="title2">(«Інтэрнацыянал»)</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З французскай — Эжэна Пацье</i></p>
<p> </p>
<p>Гэта бой наш астатні</p>
<p>За працоўны народ,</p>
<p>Каб у лучнасці братняй</p>
<p>Узняўся людскі род.</p>
<p> </p>
<h3><a id="chapter1"></a>1</h3>
<p>Паўстань, пракляццем катаваны!</p>
<p>Паўстань, хто з голаду век пух!</p>
<p>Бурліць наш розум ўзбунтаваны,</p>
<p>Няволі кліча рваць ланцуг!</p>
<p> </p>
<p>Стары парадак мы зруйнуем</p>
<p>Магутным выбухам сваім</p>
<p>І свет на новы лад збудуем:</p>
<p>Хто быў нічым — той будзе ўсім!</p>
<p> </p>
<h3><a id="chapter2"></a>2</h3>
<p>Ніхто не дасць самохаць волі —</p>
<p>Ні Бог, ні цар, ні багатыр,</p>
<p>Даб’емся самі лепшай долі...</p>
<p>Дабро для ўсіх — наш правадыр!</p>
<p> </p>
<p>Каб не згібаці плеч пакорных,</p>
<p>Каб волі дух лунаў у нас,—</p>
<p>Адважна плаўма сталь у горнах,</p>
<p>Пакуль у кузні жар не згас!</p>
<p> </p>
<h3><a id="chapter3"></a>3</h3>
<p>Уласць гняце, закон хітруе,</p>
<p>Кроў з бедных ссуць падаткі, чынш.</p>
<p>Нішто багатых не турбуе,</p>
<p>Правы гаротных — смех адзін!</p>
<p> </p>
<p>Даволі жыць чужою ласкай,</p>
<p>Закон аб роўнасці давёў:</p>
<p>«Няма правоў без абавязкаў</p>
<p>І абавязкаў без правоў!»</p>
<p> </p>
<h3><a id="chapter4"></a>4</h3>
<p>Нікчэмны ў торжышчы ўсеўладным,</p>
<p>Капальняў, фабрыкаў паны,</p>
<p>Чужую працу толькі складны</p>
<p>Па-зверску рабаваць яны.</p>
<p> </p>
<p>У скрыні-склады сытай банды</p>
<p>Дабро працоўнае пайшло,</p>
<p>Хай жа бядак даб’ецца праўды:</p>
<p>Каб што здабыў — яго было!</p>
<p> </p>
<p> </p>
<h3><a id="chapter5"></a>5</h3>
<p>Цары паілі нас маною.</p>
<p>Дык нам спакой, а ім вайна.</p>
<p>Супроць вайны пайдзём вайною:</p>
<p>Душа ў салдаты — ні адна.</p>
<p> </p>
<p>Калі ж уладзяць з намі гулі —</p>
<p>Пагоняць нас на бой за іх,—</p>
<p>То будуць знаць, што нашы кулі</p>
<p>Пачнуць страляць па іх саміх.</p>
<p> </p>
<h3><a id="chapter6"></a>6</h3>
<p>Мы ўсе работнікі, сяляне —</p>
<p>Сусветны рой працаўнікоў —</p>
<p>Мець будзем на зямлі ўладанне —</p>
<p>А дармаеды прэч! Далоў!</p>
<p> </p>
<p>Жывіцца целам нашым годзе</p>
<p>Усім трутнём і груганом!</p>
<p>Для нас, паўстаўшых, сонца ўсходзе,</p>
<p>Свяціць нам будзе век вяком!</p>
<p> </p>
<p>Гэта бой наш астатні</p>
<p>За працоўны народ,</p>
<p>Каб у лучнасці братняй</p>
<p>Узняўся людскі род!</p>
<p>1921</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>