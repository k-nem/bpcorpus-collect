<div class="container">
<div class="book-utils">
<div id="qrcode"></div>
<a href="/none/Piesnia_ab_pachodzie_Iharavym.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD CreationYear: 05.09.1921 -->
<!-- HEADER_FIELD FirstPublicationYear: 1921 -->
<!-- HEADER_FIELD LangOrig: rus-old -->
<!-- HEADER_FIELD SectionsTheme: Гісторыя, палітыка:Гісторыя -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Песня аб паходзе Ігаравым -->
<!-- HEADER_FIELD Translation: Янка Купала -->
<!-- HEADER_FIELD Uploaded: 2011-06-15T09:05:00.000Z -->
<h2></h2>
<h2>Песня аб паходзе Ігаравым</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Ці не добра было бы нам, брацці,</p>
<p>Старадаўнымі словы пачаці</p>
<p>Сказ аб Ігара трудным паходзе,</p>
<p>Святаславіча-князя прыгодзе?</p>
<p>А пачацца сягачасным ладам</p>
<p>Песні той,— не Баянавым складам!</p>
<p>Бо Баян чарадзейны, як песняй</p>
<p>Захацеў каму пеці пачэсне,</p>
<p>Расцякаўся ён мысляй па дрэву,</p>
<p>Шэрым воўкам па полі-пасеву,</p>
<p>Сізакрылым арлом пад аблокі,—</p>
<p>Так захопліваў свет ён далёкі!</p>
<p>Помніў ён бо, як кажуць, старыны</p>
<p>I разрухі ўсе даўных часінаў.</p>
<p>Выпушчаў дзесяць сокалаў радам</p>
<p>Ды на белае лебедзяў стада,</p>
<p>А якая з ix сокалу упала,</p>
<p>Тая першая песню пяла</p>
<p>Ці старому тады Яраславу,</p>
<p>Ці харобраму князю Мсціславу,</p>
<p>Што у борцы зарэзаў, як згледзеў,</p>
<p>Перад войскам касожскім Радзедзю,</p>
<p>Або краснаму пела Раману</p>
<p>Святаславічу ўхвалу й пашану.</p>
<p>Але, брацці, не сокалаў дзесяць</p>
<p>Выпушчаў ў свет Баян з пералесіц</p>
<p>На лябяжае стада, бы ў байцы, —</p>
<p>А ён клаў свае вешчыя пальцы</p>
<p>На пявучыя струны, а тыя</p>
<p>Пелі славу князям, як жывыя.</p>
<p>Дык пачнем жа мы, брацці, сказ гэты</p>
<p>Ад старога Ўладзімера летаў</p>
<p>Да сучаснага Ігара-воя,</p>
<p>Што скуў розум свой сілаю ўдвое,</p>
<p>Навастрыў свае сэрца адвагай,</p>
<p>Барацьбянай напоўніў дух смагай</p>
<p>I павёў цераз сёлы i вёскі</p>
<p>Свае дужыя, храбрыя войскі</p>
<p>На зямлю палаўчан, на змаганне</p>
<p>Ды за Рускай зямлі бытаванне!</p>
<p> </p>
<h3><a id="chapter2"></a>II</h3>
<p> </p>
<p>Як зірнуў тады Ігар на сонца,</p>
<p>Бачыць — цемра зацьмення бясконца</p>
<p>Яго войска пакрыла, як сажай.</p>
<p>Тут дружыне сваей ён i кажа:</p>
<p>"Ой вы, брацці мае i дружына!</p>
<p>Лепей будзе, каб кожны з нас згінуў,</p>
<p>Чымся быць усім нам у палоне.</p>
<p>Сядзьма ж, брацці, на быстрыя коні</p>
<p>Ды на Дон сінявокі паглянем!"</p>
<p>На вум князю залегла жаданне:</p>
<p>Не зважаючы з неба варожбаў,</p>
<p>Сягнуць Дона вялікага ложбаў.</p>
<p>"Вось хачу,— кажа,— вострую дзіду</p>
<p>Заламаць за бяду i абіду</p>
<p>Аб канец Палавецкага поля;</p>
<p>Хачу з вамі, русіны, за волю</p>
<p>Палажыць сваю голаў да скону</p>
<p>Ці напіціся шоламам Дону".</p>
<p>О, Баяне, часінаў мінулых</p>
<p>Салавейка! На струнах бы чулых</p>
<p>Ты апеў бы паход слаўны гэны,</p>
<p>Імкнучы, салавейча нязменны,</p>
<p>Па выдумнаму дрэву далёка,</p>
<p>Дасягаючы духам аблокаў,</p>
<p>Часаў даўных звіваючы й новых</p>
<p>Сваёй славай абедзве паловы,</p>
<p>След Траянавы сочачы, скоры,</p>
<p>Цераз поле, даліны, на горы!</p>
<p>Ты бы песню тады аб набегах</p>
<p>Спеў для Ігара, ўнука Алега:</p>
<p>"Ой, не сокалаў несла віхурай</p>
<p>Цераз поле шырокае бура!</p>
<p>A каціліся галіцы стадам</p>
<p>Да вялікага Дона з нападам..."</p>
<p>Цi запець было, вешчы Баяне,</p>
<p>Ўнуча Велеса, гэта пяянне:</p>
<p>"Коні рзуць за Сулою-ракою, —</p>
<p>Слава ў Кіеве звоніць з зарою!"</p>
<p>Чутны трубы з Навагрода,</p>
<p>Стаяць сцягі у Пуціўлі;</p>
<p>Ігар брата Ўсевалода,</p>
<p>Жджэ прыход у кожнай хвілі.</p>
<p>I прыйшоў брат i казаці</p>
<p>Стане буй тур Усяволад:</p>
<p>"Ты ў мяне адзін, мой браце,</p>
<p>Свет мой светлы, Ігар-волат!</p>
<p>Мы з табой абодва сённі</p>
<p>Святаслававыя дзеці,</p>
<p>Дык сядлай свае, брат, коні,</p>
<p>Коні быстрыя, бы ўспеці.</p>
<p>А мае напагатове</p>
<p>Ўжо, як знаеш, асядланы</p>
<p>Яшчэ ўперад у дуброве,</p>
<p>Каля Курска, раным-рана.</p>
<p>А мае ж куршчане любы</p>
<p>Табе ведамыя кметы:</p>
<p>Пад гудамі гулкіх трубаў</p>
<p>Спарадзіліся ў дасветы,</p>
<p>Гадавалі ix шаломы,</p>
<p>А канцом дзіды ўскармлёны,</p>
<p>Шляхі ім усе вядомы</p>
<p>I знаёмы яры, склоны.</p>
<p>Ў ix нацягнутыя лукі,</p>
<p>Нарыхтованыя стрэлы;</p>
<p>Шаблі вострыя у рукі</p>
<p>Пахапалі, дзержаць смела.</p>
<p>Як ваўкі сівыя ў полю,</p>
<p>Самі мчацца ў бой крывавы,</p>
<p>Каб здабыць сабе чэсць, волю,</p>
<p>Каб прыдбаці князю славы!"</p>
<p>Князь Ігар тады ў залатое сядло</p>
<p>Сеў i паехаў па чыстым разлогу,</p>
<p>А сонца на небе, згасіўшы святло,</p>
<p>Цемрай яму заступіла дарогу.</p>
<p>Ноч, стогнучы жудкія грозьбы яму,</p>
<p>У полі маркотным птушшо разбудзіла,</p>
<p>А выцце звярынае ў гэтую цьму</p>
<p>У стада пужлівае птахаў тых збіла.</p>
<p>Паверх лесу кліча ўжо чарамі Дзіў,</p>
<p>Слухаці кажа зямлі незнаёмай —</p>
<p>Корсунь, Памор'е i Сураж зацьміў,</p>
<p>Волзе, Пасуллю папутаў заломы.</p>
<p>Кажа й табе яго слухаць, балване,</p>
<p>Што разбаярыўся ў Тмутаракане!</p>
<p>A полаўцы шляхам пабеглі нябітым</p>
<p>К вялікаму Дону, як зверы, жудосна;</p>
<p>Калёсы у поўнач крычаць ix адны там,</p>
<p>Маўляў тыя лебедзі спуджаны сосну.</p>
<p>Вось Ігар-князь к Дону вядзе сваіх вояў,</p>
<p>A птахаў яго бяда сочыць па суччы;</p>
<p>Ваўкі па бярлогах варожаць благое,</p>
<p>I брэшуць лісіцы на шчыты бліскучы.</p>
<p>Арлы заклікаюць звяр'ё клекатаннем</p>
<p>Збіраць на пабоішчы косці людскія...</p>
<p>О Рускае племя! Далёкім сяганнем</p>
<p>Ты ўжо перайшло рубяжы палаўцкія.</p>
<p>Доўга ў мроку ноч танула,</p>
<p>Зараніца світ збліжала,</p>
<p>Поле мглою зацягнула,</p>
<p>Ранне жніва сваё жала.</p>
<p>Сціхнуў свергат салаўіны,</p>
<p>Узбудзіўся гоман галчы...</p>
<p>О харобрыя русіны!</p>
<p>Прад навалаю паганчай</p>
<p>Загародзілі шчытамі</p>
<p>Вялікае тое поле,</p>
<p>Здабываючы чэсць самі,</p>
<p>А для князя славы болей!</p>
<p> </p>
<h3><a id="chapter3"></a>III</h3>
<p> </p>
<p>А во ў пятніцу рана стапталі</p>
<p>Палавецкае войска паганае;</p>
<p>Ў полі стрэламі там засвісталі,</p>
<p>Загулялі пабеду праслаўную.</p>
<p>Ўзялі красных дзяўчат палавецкіх</p>
<p>І папоны, аксаміты, золата —</p>
<p>Ўсё, што ўпала да рук удалецкіх,</p>
<p>Што бітвой не было ў попел змолата.</p>
<p>Палавецкім багаццем — плашчамі,</p>
<p>Кажухамі, тканінай залотнаю</p>
<p>Памасцілі масты пад нагамі,</p>
<p>Загацілі праходы балотныя.</p>
<p>Сцяг чырвоны, дзіда серабрана</p>
<p>I бунчук па абычаю добраму</p>
<p>Ў нагароду за славу, за раны</p>
<p>Святаславічу, князю харобраму!</p>
<p>Дрэмле Алега харобрае</p>
<p>Ў полі на шчытах гняздо.</p>
<p>Ой, заляцела адважнае,</p>
<p>Дужа далёка яно!</p>
<p>А не было ж яно зроджана</p>
<p>Ў крыўду нікому нідзе —</p>
<p>Ні быстракрыламу крэчату,</p>
<p>Ні сакалу, ні бядзе</p>
<p>I ні табе, палаўчаніне,</p>
<p>Чорны паганы груган.</p>
<p>Крыўдзе тваёй не спакорыцца</p>
<p>Вольны Алегавы стан.</p>
<p>Гза бяжыць шэрым воўкам</p>
<p>Там па полі па дзікаму,</p>
<p>А Канчак яму сцежку</p>
<p>Значыць к Дону вялікаму.</p>
<p>На другі дзень вельмі рана</p>
<p>Над зямлёй крывавы зоры</p>
<p>Світ усходні абвяшчаюць,</p>
<p>Хмары чорныя йдуць з мора.</p>
<p>Сонцы два прыкрыці хочуць,</p>
<p>Я к дзве ясныя заранкі,</p>
<p>А во ў хмарах гэных чорных</p>
<p>Ззяюць сінія маланкі.</p>
<p>Быці вялікаму грому</p>
<p>Над каласамі паспелымі;</p>
<p>Дожджу ісці каляному</p>
<p>3 Дона вялікага стрэламі.</p>
<p>Тут паламаціся дзідам</p>
<p>Па-над Каял-ракі доламі,</p>
<p>Тут пашчарбаціцца шаблям</p>
<p>Аб палавецкія шоламы.</p>
<p>О зямля Руская! 3 славай</p>
<p>Boi твае маладзецкія</p>
<p>Перасягнулі далёка</p>
<p>Ўжо рубяжы палавецкія.</p>
<p>Вось ветры, Стрыбожыя ўнукі,</p>
<p>Павеялі стрэламі з мора</p>
<p>На храбрае Ігара войска,</p>
<p>Ўзгадована ў долі і ў горы.</p>
<p>Зямля i дудніць і трасецца,</p>
<p>Цякуць памутнеўшыя рэкі;</p>
<p>Туман пакрывае ўсё поле,</p>
<p>A сцягі гамоняць: навекі!</p>
<p>Ідуць полаўцы ад Дона</p>
<p>I ад мора ўсплылі,</p>
<p>Войска рускае навокал</p>
<p>Нетрай абступілі.</p>
<p>Перагарадзілі поле</p>
<p>Шатанята клікам,</p>
<p>А харобрыя русіны —</p>
<p>Шчытамі i пікай.</p>
<p>Ой, ты яр тур Усяволад!</p>
<p>Стаў у боі забіякай:</p>
<p>Засыпаеш ты варожых</p>
<p>Стрэламі ваякаў.</p>
<p>І граміш аб ix шаломы</p>
<p>Стальнымі мячамі;</p>
<p>Дзе ўпадзеш, тур, залатымі</p>
<p>Свецячы шчытамі,</p>
<p>Там кладуцца ў рад галовы</p>
<p>Полаўцаў паганых,</p>
<p>I аварскія шаломы</p>
<p>Шабляй пашчапаны.</p>
<p>Якая цана ранам, брацці, таму,</p>
<p>Хто забыўся жыцця яснаты,</p>
<p>На горад Чарнігаў хто ў боях забыў</p>
<p>I на бацькаў пасад залаты?</p>
<p>На мілую любу, Глябоўну сваю,</p>
<p>Яснавокую краску-жану,</p>
<p>На звычай, абычай прадзедаў стары,—</p>
<p>Хто ўсё гэта забыў у вайну?</p>
<p> </p>
<h3><a id="chapter4"></a>IV</h3>
<p> </p>
<p>Былі слаўныя, дзеяў</p>
<p>Траяна, вякі, Прамінулі гады Яраслава,</p>
<p>I паходы Алега былі-працяклі —</p>
<p>Ўсё Алега з сыноў Святаслава.</p>
<p>Той Алег бо мячамі разруху каваў,</p>
<p>Па зямлі сеяў стрэлы разгонам.</p>
<p>Калі ў горадзе Тмутаракані ступаў</p>
<p>Ў залатое страмя ён са звонам,</p>
<p>Чуў здалёку той даўны трывожлівы звон</p>
<p>Яраслававы сын, Усяволад,</p>
<p>A Ўладзімер шторання, пакінуўшы сон,</p>
<p>Зачыняўся ў Чарнігава-горад.</p>
<p>А Барыса таго Вячаславіча,</p>
<p>Маладога i храбрага князя,</p>
<p>На апошні суд слава паклікала,</p>
<p>За якою ганяўся ў адвазе,</p>
<p>I навекі пасцелю зялёную</p>
<p>У каяльным заценні паслала —</p>
<p>Ўсё за крыўды, абіды Алегавы,</p>
<p>Што загубства разводзіў нядбала.</p>
<p>3 той Каялы-ракі між угорскімі</p>
<p>Інаходцамі сам палялеяў</p>
<p>Яраполк свайго бацьку да Кіева,</p>
<p>Да сялібы святое Сафеі.</p>
<p>Пры Алегу тады Гарыславічу</p>
<p>Моц было міжусобіц, няладаў;</p>
<p>Жыццё гінула ўнука Дажджбожага,</p>
<p>Люд свой век скарачаў ў княжых звадах.</p>
<p>На зямлі тады Рускай узбуранай</p>
<p>Рэдка пеў аратай за сахою,</p>
<p>Груганнё зато часта пагрумквала,</p>
<p>Ў полі дзелячы труп між сабою.</p>
<p>А на ежу ляцелі збіраючысь,</p>
<p>Галкі гоман заводзілі й гулі.</p>
<p>Так было ў тыя войны й пабоішчы,</p>
<p>A такіх бітваў слухам не чулі!</p>
<p> </p>
<h3><a id="chapter5"></a>V</h3>
<p> </p>
<p>Ад раніцы да вечара,</p>
<p>Ад вечара да раніцы</p>
<p>Лятуць стрэлы гартоўныя,</p>
<p>Грымяць мячы аб шоламы,</p>
<p>Трашчаць дзіды сталёвыя,</p>
<p>Шумяць харугві стружкамі</p>
<p>Сярод палёў няведамых,</p>
<p>Сярод зямель палоўцавых.</p>
<p>Зямля тая ўчарнелая,</p>
<p>Пабітая капытамі,</p>
<p>Касцямі ўся пасеяна,</p>
<p>Крывёю ўся палітая.</p>
<p>Вялікай абхапілася</p>
<p>Зямля тугою Руская.</p>
<p>Што гам шумщь, што там звініць</p>
<p>Рана йшчэ перад зарою? —</p>
<p>Ігар палкі ўводзіць свае:</p>
<p>Жаль яму Ўсеўлада-брата.</p>
<p>Біліся дзень, дзень i другі,</p>
<p>Трэцяга дня пад палудня</p>
<p>Сіла змагла, сіла лягла,</p>
<p>Рухнулі Ігара сцягі.</p>
<p>Тут два браты разлучыліся</p>
<p>На беразе быстрай Каялы,</p>
<p>Тут не хапіла крывавага</p>
<p>Віна ды ў гульні небывалай.</p>
<p>Тут пір дакончылі храбрыя</p>
<p>Русіны — недарма набеглі,—</p>
<p>Сватаў спаілі, a самі там</p>
<p>За Рускую землю палеглі.</p>
<p>Ў полі далёкім ад жаласці</p>
<p>Маркотна ные травіца,</p>
<p>А пад тугой цяжкай дзерава</p>
<p>К зямлі сірацінай хіліцца.</p>
<p> </p>
<h3><a id="chapter6"></a>VI</h3>
<p> </p>
<p>Во, невясёлая, брацці, гадзіна настала!</p>
<p>Сілу пустыня прыкрыла ўжо грознай навалай:</p>
<p>Крыўда паўстала у ўнука Дажджбожага сілах,</p>
<p>Дзевай яна на Траянаву землю ўступіла,</p>
<p>Крыллем лябяжым па моры ўспляснула, a ў Доне</p>
<p>Плюскатам спудзіла шчасныя часы ў бяздонні.</p>
<p>Князевы споркі — людзям ад паганых загуба;</p>
<p>Стаў гаварыць брат да брата ca злосці, нялюба:</p>
<p>"Гэта i гэна маё!" Ды пачалі казаці</p>
<p>Князі аб малым: "Во гэта вялікае, браце!"</p>
<p>А на сябе самі згубства каваці няўстанне...</p>
<p>Скрозь жа на Русь набягалі з пабедай пагане.</p>
<p>О, як далёка сакол заляцеў ў гэну пору,</p>
<p>Птушак пужлівых збіваючы,— к сіняму мору!</p>
<p>A ўжо адважнага Ігара войска не ўскрэсіць!</p>
<p>Па ім Карына заклікала, гледзя на месяц.</p>
<p>Жэля па Рускай зямлі паняслася з трывогай,</p>
<p>Смагу наводзячы людзям у полымя рогу.</p>
<p>Жоны заплакалі рускія ў жальбах нябылых:</p>
<p>"Ўжо нам ні мысляй памысліць мужоў сваіх мілых,</p>
<p>A ні падумаці думай, ні вочмі сваімі</p>
<p>Ix азіраць на пуховай пасцелі жывымі.</p>
<p>Срэбрам i золатам тым пагатове ніколі</p>
<p>Нам не пацешыцца ў долі, самотнае долі!"</p>
<p>I застагнаў жа, о, брацці, грод Кіеў тугою,</p>
<p>А той багаты Чарнігаў — напасцю благою!</p>
<p>Журба па Рускай зямлі разлілася разводдзем,</p>
<p>Ды пацякла ненасытная жальба ў народзе.</p>
<p>А на сябе самі князі загубства кавалі,</p>
<p>А тут паганыя самі адны не чакалі,</p>
<p>Панаваліўшысь на Рускую землю з пабедай,</p>
<p>Дань вымагалі па белцы з двара даўным следам.</p>
<p>Тыя бо два Святаславічы, храбрыя воі — Ігар,</p>
<p>Ўсяволад, няпраўду збудзілі сабою,</p>
<p>Што быў прыспаў іхні бацька, той грозны, вялікі</p>
<p>Кіеўскі князь Святаслаў. Ён жа не для прылікі</p>
<p>Грозьбаю быў над варожымі сіламі злымі</p>
<p>З войскам харобрым сваім i мячамі стальнымі.</p>
<p>На Палавецкія землі нагой наступіўшы,</p>
<p>Ўзгоры i яры пакуль не стаптаў, стуль не выйшаў.</p>
<p>I замуціў там азёры i рэкі ў чаротах,</p>
<p>I засушыў там крыніцы i дрыгвы-балоты,</p>
<p>A паганага Кабяка з узлучыны морскай,</p>
<p>Як бураломнае віхрышча, выхапіў дзёрзка</p>
<p>Ад тых палкоў палавецкіх, жалезных, агромных,</p>
<p>Ажно зваліўся Кабяк ў Святаслава харомах!</p>
<p>Тут венедыйцы i немцы, тут грэкі й маравы</p>
<p>Славу вялікую дружна пяюць Святаславу.</p>
<p>Ігара каюць, нашто патапіў ён багацце —</p>
<p>Ў донні Каялы-ракі палавецкай загаціў,—</p>
<p>Золата рускага ўсыпаўшы там вельмі многа.</p>
<p>Там жа князь Ігар ссаджаўся з сядла залатога</p>
<p>Ды на сядло ўжо нявольніка ціха садзіўся.</p>
<p>Ў горадах сцены занылі, шум-гоман спыніўся.</p>
<p> </p>
<h3><a id="chapter7"></a>VII</h3>
<p> </p>
<p>А на горах у Кіеве гэтае ночы</p>
<p>Святаславу прысніўся сон смутны, прарочы:</p>
<p>"Адзявалі мяне,— кажа,— звечара зморна</p>
<p>На цясовай краваці пасцілкаю чорнай;</p>
<p>Віно сіняе чэрпалі мне, бы ў вяселлі,</p>
<p>A ў віне тым благое намешана зелле.</p>
<p>А з пустых палавецкіх каўчанавых жэрлаў</p>
<p>Мне на грудзі там сыпалі буйныя пэрлы,</p>
<p>Ды так песцяць мяне. A ўжо дошкі ў праломах</p>
<p>I без скрэп на маіх златаверхіх харомах.</p>
<p>Усю звечара ноч груганнё грумкацела,</p>
<p>На балонь каля Плеснеска ўжо даляцела,</p>
<p>Пабыло на балоцістых нетрах Кісані</p>
<p>I да сіняга мора няслося на ранні!"</p>
<p>I казалі на гэты сон князю баяры:</p>
<p>"Ўжо туга, княжа, розум адзела твой хмарай!</p>
<p>Гэта з бацькава там залатога пасаду</p>
<p>Сакалы два зляцелі сачыці прынаду —</p>
<p>Горад Тмутаракань пашукаці з разгону</p>
<p>Або ўдоваль напіціся шоламам Дону.</p>
<p>I ўжо сокалам гэным шаблямі паганых</p>
<p>Пападсечана крылле на дзікіх палянах,</p>
<p>A саміх у жалезныя спуталі путы.</p>
<p>Ў трэці дзень патануў свет у цемрадзі лютай:</p>
<p>Сонцы два пацямнелі, слугты агнявыя</p>
<p>Згаслі два, з імі месяцы два маладыя —</p>
<p>Святаслаў i Алег апрануліся цьмою,</p>
<p>I на моры яны патанулі абое,</p>
<p>I вялікай буянасці хану дадалі.</p>
<p>Цьма пакрыла святло на рацэ на Каяле,</p>
<p>А па Рускай зямлі, як гняздо тое рысяў,</p>
<p>Чарадою скрозь полаўцы параспаўзліся.</p>
<p>Ўжо ўзнялася над хвалай благая пахула,</p>
<p>Ўжо насілле над воляй уссела-сагнула,</p>
<p>I ўжо рынуўся Дзіў на зямлю на прыселлі.</p>
<p>Вось бо гоцкія красныя дзевы запелі</p>
<p>На пахілістым беразе сіняга мора,</p>
<p>Рускім звонячы золатам, сочачы зоры.</p>
<p>Ўсё пяюць яны Бусавы часы i справы</p>
<p>Й Шараканавай помсты лялеюць праявы.</p>
<p>A ўжо мы во, твая маладая дружына,</p>
<p>Больш не знаем з табою вясёлых часінаў".</p>
<p>Тады вялікі Святаслаў</p>
<p>Азваўся словам залатым,</p>
<p>Змяшаным з горкімі слязьмі,</p>
<p>I так сказаў баярам тым:</p>
<p>"О сыны мае, Ігар i Ўсевалад!</p>
<p>Рана пачалі крышыці</p>
<p>Мячамі зямлю Палавецкую,</p>
<p>А сабе славу сачыці.</p>
<p>Але толькі не з чэсцяй уходалі,</p>
<p>Бо вы не ў чэсці i хвале</p>
<p>На тым полі далёкім паганскую</p>
<p>Кроў на зямлю вылівалі.</p>
<p>Вашы сэрцы ў сталь крэпка закованы —</p>
<p>Ўзброены гартам адвагі,</p>
<p>Але што ж натварылі сівізне вы</p>
<p>Тамка маёй без развагі?</p>
<p>Не даждалі багатага й сільнага</p>
<p>Брата майго Яраслава</p>
<p>На падмогу з яго мнагавоямі,</p>
<p>3 войскам чарнігаўскім бравым.</p>
<p>A ваякі яны ўсе сусветныя:</p>
<p>Там i магуты, й шальберы,</p>
<p>I татраны упобач з равугамі;</p>
<p>Там тапчакі і альберы.</p>
<p>А яны бо з нажмі захаляўнымі</p>
<p>I без шчытоў б'юцца жвава —</p>
<p>Пабяджаюць палкі толькі клікамі,</p>
<p>Звонячы прадзеднай славай.</p>
<p>Але вы там сказалі: мужаймася</p>
<p>Самі з сваімі мячамі!</p>
<p>Славу самі захопім пярэднюю</p>
<p>Й з задняй падзелімся самі.</p>
<p>A ці ж дзіва тут, брацці, вялікае</p>
<p>Памаладзеці й старому!</p>
<p>Калі сокал у годах — ён высака</p>
<p>Птушку ўзбівае ад дому;</p>
<p>Не папусце гнязда свайго роднага</p>
<p>Ў крыўду, як бача трывогу.</p>
<p>Але гора ўсё ў тым, што во буйныя</p>
<p>Князі ўжо мне ў непадмогу:</p>
<p>Тыя часы ў нішто абярнуліся.</p>
<p>Вось бо ля Рымава зрана</p>
<p>Пад шаблямі крычаць палавецкімі,</p>
<p>A Уладзімер — у ранах!</p>
<p>I туга i нуда сыну Глебаву,</p>
<p>A ўсё з таго, што крышыці</p>
<p>Не у час шлі зямлю Палавецкую,</p>
<p>А сабе славу сачыці!.."</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>