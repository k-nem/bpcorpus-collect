<div class="container">
<div class="book-utils">
<div id="qrcode"></div>
<a href="/Janka_Kupala/Moj_pahlad_i_meta.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мой пагляд і мэта -->
<!-- HEADER_FIELD Title2: (З прыпевак тутэйшага) -->
<h2><a href="http://knihi.com/Janka_Kupala/">Янка Купала</a></h2>
<h2>Мой пагляд і мэта</h2>
<h2 class="title2">(З прыпевак тутэйшага)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я па закону і па веры</p>
<p>Ганю свой быт паміж людзей;</p>
<p>Жыццё сваё ўжо так размерыў,</p>
<p>Крывулі ў ім каб ні аднэй.</p>
<p> </p>
<p>Таму я — кум, таму я — сват;</p>
<p>Той мне, таму штось вінен я;</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Да гаспадаркі маю клёку:</p>
<p>Як дзед, як прадзед, так вяду;</p>
<p>Штось мо й не так, як глянуць збоку,</p>
<p>Але я дзьму на ўсё ў дуду...</p>
<p> </p>
<p>Кусток лазовы, ўзрэхаў рад —</p>
<p>Не бачу ў гэтым грэху я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Я к працы здатны і ахвочы —</p>
<p>З гультайствам дружбы не вяду;</p>
<p>На тое Бог дзянёк рабочы</p>
<p>Даў чалавеку на раду;</p>
<p> </p>
<p>Тры ж дні якія ў тыдзень свят</p>
<p>Прасвяткаваць магу і я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Жыву з суседзьмі па-суседску,—</p>
<p>Пакорны згоды я слуга;</p>
<p>Не быць нікому ў воку рэдзькай</p>
<p>Я век стараюсь як мага.</p>
<p> </p>
<p>Які ж «на козыр» возьме «гад» —</p>
<p>Дзяржу ў руках кол ёмка я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Зладзейства — крый ты мяне Божа,</p>
<p>Каб я зрабіў... ражон мне ў бок!</p>
<p>Каня ж напасціць чужым збожжам,</p>
<p>У панскім лесе ссеч дубок,</p>
<p> </p>
<p>Сянца напхаці панарад —</p>
<p>Яшчэ згаджуся з гэтым я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Здзірач, працэнтнік, ліхаімца —</p>
<p>Ў мяне такі не чалавек;</p>
<p>Я сам з другімі рад дзяліцца,</p>
<p>Але ўсё ў меру, як той лек:</p>
<p> </p>
<p>Ніколі больш як «пяцьдзесят</p>
<p>За сто» і ўзяць не смею я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Я п’янства, п’яніц прост не зношу:</p>
<p>Іх вораг — я, яны — мае;</p>
<p>Калі ж сусед мне скажа: «проша»</p>
<p>І чарку ставіць на стале,</p>
<p> </p>
<p>Уступаю просьбам, рад не рад.</p>
<p>Што ж? — дзве-тры чаркі — не хвор я...</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>На пана, жыда і на чына</p>
<p>Не маю ласкі ні крыхі;</p>
<p>Хоць перад першым сагнуць спіну,</p>
<p>З другім гешэфцік завясці,</p>
<p> </p>
<p>А з трэцім знаць ў хабарах лад —</p>
<p>Не ад таго падчас і я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Як людзі добрыя, навукі</p>
<p>Я з малку дзён пакаштаваў</p>
<p>І распішуся без прынукі,</p>
<p>Сынка ж у школу не даваў...</p>
<p> </p>
<p>Дзед без навукі жыў лет шмат,</p>
<p>І сыну ж тое дзяўблю я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Люблю чытаць я і газеты:</p>
<p>Як, дзе, што — ведаці люблю;</p>
<p>Сякі-такі толк знаю ў гэтым —</p>
<p>Купляць жа — дык не прызнаю...</p>
<p> </p>
<p>Сусед пазычыць яе рад,</p>
<p>Чытаць за «дзякуй» ласкаў я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Знаём з расійскай, з польскай мовай</p>
<p>Сваёй з гасцьмі ані мру-мру,</p>
<p>Хаця не зрокся і «вясковай» —</p>
<p>«Папросту» з «простым» гавару.</p>
<p> </p>
<p>З яе ж рабіць які парад,</p>
<p>За гэта дзякую ўжо я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>*</p>
<p>Так па закону і па веры</p>
<p>Ганю свой век паміж людзей;</p>
<p>Жыццё сваё ўжо так размерыў,</p>
<p>Крывулі ў ім каб ні аднэй.</p>
<p> </p>
<p>Таму я — кум, таму я — сват,</p>
<p>Той мне, таму штось вінен я.</p>
<p>Такі на ўсё ў мяне пагляд,</p>
<p>Такая мэта ўжо мая.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>