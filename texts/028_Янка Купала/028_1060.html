<div class="container">
<div class="book-utils">
<div id="qrcode"></div>
<a href="/Taras_Saucenka/Pierabiendzia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: [1938] -->
<!-- HEADER_FIELD FirstPublicationYear: 1934-1935; 1938-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перабендзя -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Перабендзя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p>Перабендзя сляпы, стары —</p>
<p>Хто яго не знае!</p>
<p>Ён усюды блукаецца</p>
<p>Ды на кобзе йграе.</p>
<p>А хто йграе, таго знаюць</p>
<p>І дзякуюць людзі.</p>
<p>Ён тугу ім разганяе,</p>
<p>Хоць сам светам нудзіць.</p>
<p>Пад тынамі бедачына</p>
<p>Днюе і начуе,</p>
<p>Няма яму ў свеце хаты;</p>
<p>Нядоля жартуе</p>
<p>Са старога, як з малога,</p>
<p>А ён хоць бы слова —</p>
<p>Сядзе сабе, заспявае:</p>
<p>«Не шумі, дуброва!»</p>
<p>Заспявае дый успомніць,</p>
<p>Што ён сіраціна,</p>
<p>Пажурбуе, пасумуе,</p>
<p>Седзячы пад тынам.</p>
<p> </p>
<p>Вось такі ён, Перабендзя,</p>
<p>Стары ды хімерны!</p>
<p>Заспявае пра Чалога —</p>
<p>На Гарліцу зверне;</p>
<p>З дзяўчатамі на выгане —</p>
<p>Грыца ды вяснянку,</p>
<p>А калі ў шынку з хлапцамі —</p>
<p>Сэрбіна, Шынкарку;</p>
<p>З жанатымі на банкеце</p>
<p>(Дзе свякруха злая) —</p>
<p>Пратаполю, ліху долю.</p>
<p>А потым — У гаю;</p>
<p>Пра Лазара — на кірмашы,</p>
<p>Ці, каб тое зналі,</p>
<p>Цяжка-важка заспявае,</p>
<p>Як Сеч руйнавалі.</p>
<p>Вось такі ён, Перабендзя,</p>
<p>Стары ды хімерны!</p>
<p>Заспявае, засмяецца,</p>
<p>А на слёзы зверне.</p>
<p> </p>
<p>Вецер вее, павявае,</p>
<p>Па полі гуляе.</p>
<p>Кабзар сядзіць на магіле</p>
<p>Ды на кобзе йграе.</p>
<p>Вакол яго стэп, як мора,</p>
<p>Кавылём хістае;</p>
<p>За магілаю — магіла,</p>
<p>А там — чуць мільгае.</p>
<p>Вус яго сівы, чупрыну</p>
<p>Вецер развявае,</p>
<p>То паслухае, прылёгшы,</p>
<p>Як кабзар спявае;</p>
<p>Як сэрца смяецца, як вочанькі плачуць...</p>
<p>Паслухаў... павеяў...</p>
<p>Стары знайшоў схоў</p>
<p>На магіле ў стэпу, каб ніхто не бачыў,</p>
<p>Каб вецер па полі словы паразмёў,</p>
<p>Каб людзі не чулі — гэта ж божжа слова,</p>
<p>Гэта сэрца з Богам зважна гутарыць,</p>
<p>Гэта сэрца славу шчабеча Багову,</p>
<p>А думка край свету на хмары ляціць,</p>
<p>Арлом сізакрылым лятае, лунае,</p>
<p>Аж сіняе неба крыллем дастае;</p>
<p>Спачыне на сонцы, яго запытае,</p>
<p>Дзе яно начуе? Як яно ўстае?</p>
<p>Паслухае мора, што яно гавора?</p>
<p>Гару запытае: «Чаго ты нямая?»</p>
<p>Ды ізноў на неба, бо на зямлі гора,</p>
<p>Бо на ёй, шырокай, куточка не мае</p>
<p>Той вось, хто ўсё знае, той вось, хто ўсё чуе</p>
<p>Што мора гавора, дзе сонца начуе,</p>
<p>Яго ў гэтым свеце ніхто не прымае.</p>
<p>Адзін ён між імі, як месяц высокі.</p>
<p>Яго знаюць людзі, бо носіць зямля...</p>
<p>А як бы пачулі, што ён, адзінокі,</p>
<p>Пяе на магіле, з морам размаўляе,—</p>
<p>Дык Божае слова яны б асмяялі,</p>
<p>Дурнем бы назвалі, ад сябе прагналі:</p>
<p>«Няхай па-над морам,— сказалі б,— гуляе!»</p>
<p> </p>
<p>Добра гэтак, мой кабзару!</p>
<p>Добра, бацька, робіш,</p>
<p>Што спяваці, размаўляці</p>
<p>На магілу ходзіш!</p>
<p> </p>
<p>Хадзі сабе, мой галубе,</p>
<p>Пакуль не заснулі</p>
<p>Думкі, сэрца, ды спявай так,</p>
<p>Каб людзі не чулі.</p>
<p> </p>
<p>А каб цябе не міналі,</p>
<p>Патурай жа, брат, ім!</p>
<p>Скачы, ўража, як пан кажа:</p>
<p>На то ён багаты.</p>
<p> </p>
<p>Вось такі ён, Перабендзя,</p>
<p>Стары ды хімерны!</p>
<p>Вясельнае заспявае,</p>
<p>А на слёзы зверне.</p>
<p> </p>
<p>[1938]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>