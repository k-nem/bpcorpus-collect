<div class="container">
<div class="book-utils">
<div id="qrcode"></div>
<a href="/Janka_Kupala/Valacobniki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1914 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Валачобнікі -->
<h2><a href="http://knihi.com/Janka_Kupala/">Янка Купала</a></h2>
<h2>Валачобнікі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Штогод, вясной, у дзень, вялікім званы,</p>
<p>Збіраюцца яны, як буслы ў вырай,</p>
<p>І йдуць пад вокны гурмай абарванай</p>
<p>Набожную жальбу заводзіць шчыра.</p>
<p>Паны атласныя і зрэбныя сяляны</p>
<p>Вітаюць іх, як послаў з тога міру:</p>
<p>Той кіне свенчана яйцо, а той — мядзяк:</p>
<p>Як жабракоў іх дарыць свой брат і чужак.</p>
<p> </p>
<p>Журбой ноч іхні блаславіць напевы,</p>
<p>Бо ходзяць валачобнікі па ночы,</p>
<p>Шыпяць над імі галінамі дрэвы,</p>
<p>Глядзяць на іх начніц сляпыя вочы,</p>
<p>А ўсё, як быццам сіверу павевы,</p>
<p>Як валачобнікі, цямрыцу славіць хоча.</p>
<p>О ноч! о бесканечны твой над намі ход!</p>
<p>Калі ж пакінеш ты туманіць наш народ!</p>
<p> </p>
<p>Ні там, дзе дзікія зімуюць гусі,</p>
<p>Ні там, дзе дрэмле поўначы краіна,</p>
<p>Ні з добрай сваёй волі, ні ў прымусе,</p>
<p>Ніхто, нідзе не чэз такой жывінай,</p>
<p>Як чэзнеш ты, няшчасны беларусе,</p>
<p>У валачобнікі запісаны судзьбінай...</p>
<p>Штогод ты ходзіш дабравольным жабраком</p>
<p>І рабства вечнае ўсхваляеш пад акном.</p>
<p> </p>
<p>Ці ж нас такое зроду ўжо пракляцце</p>
<p>Зачаравала чарамі сваімі,</p>
<p>Што мусім мы пад вокнамі стагнаці,</p>
<p>Губляці пад крыжамі сваё імя,</p>
<p>Й не знаючы век бацькаўшчыны-маці,</p>
<p>У ёрмах валачыцца між чужымі?..</p>
<p>Ці ж нам ніколі ўжо прасветласці не знаць —</p>
<p>Гібець, гнісці й, не жывучы, канаць?</p>
<p> </p>
<p>Вялікі дзень з вялікаю надзеяй</p>
<p>Лет тысячы са дзве таму ўжо будзе,</p>
<p>Як між людзьмі то гасне, то яснее,</p>
<p>І толькі ж торг вядуць, б’ючыся ў грудзі,</p>
<p>Прадажны кніжнікі і фарысеі</p>
<p>Свяшчэнным іменем Яго... А людзі?..</p>
<p>Гудзяць званы, гул медны прэцца да нябёс,</p>
<p>Ды валачобнікаў прыпеў: — «Хрыстос васкрос!»</p>
<p>1914</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>