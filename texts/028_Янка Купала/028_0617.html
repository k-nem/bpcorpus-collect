<div class="container">
<div class="book-utils">
<div id="qrcode"></div>
<a href="/Janka_Kupala/Piesnia-kazka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1910] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня-казка -->
<h2><a href="http://knihi.com/Janka_Kupala/">Янка Купала</a></h2>
<h2>Песня-казка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гэй! далёка за морам за сінім</p>
<p>Ёсць адна старана, ёсць адна,</p>
<p>А ў ёй князева дочка — княгіня,</p>
<p>Світазарай завецца яна.</p>
<p> </p>
<p>Гэй! далёка за лесам, за борам</p>
<p>Ёсць адна старана, ёсць адна,</p>
<p>А ў ёй князь у злацістым уборы,</p>
<p>Срыбра б’е ад каня, ад сядла.</p>
<p> </p>
<p>Гэй! далёка за хатай, за вёскай</p>
<p>Ёсць адна старана, ёсць адна,</p>
<p>А ў ёй молад дзяцюк, бяды цёзка,—</p>
<p>Ні ганораў, ні скарбаў няма.</p>
<p> </p>
<p>Гэй і выйшла, ой! выйшла праява:</p>
<p>І той князь, і дзяцюк той бядак</p>
<p>Спадабалі княгіню на славу,</p>
<p>Спадабалі — і як яшчэ, як!</p>
<p> </p>
<p>Не на рэчцы лялее вадзіца,</p>
<p>І не явар калыша лістком,—</p>
<p>Гэта кроў маладая бурліцца,</p>
<p>Гэта сэрца пайшло хадуном.</p>
<p> </p>
<p>І паехалі ўдвух яны ў сваты</p>
<p>(Абодвум далей нельга так жыць),</p>
<p>І той князь, і дзяцюк небагаты,</p>
<p>Світазару за жонку прасіць.</p>
<p> </p>
<p>Едуць дзень, едуць ноч, едуць доўга,</p>
<p>Дзяцюк з той, а князь з той стараны;</p>
<p>Таму пнём, таму шляхам дарога;</p>
<p>Яны едуць, і едуць яны...</p>
<p> </p>
<p>Не арлы, сакалы на даліну</p>
<p>Па дабычу-пажыву лятуць —</p>
<p>Два ўдальцы да аздобнай дзяўчыны</p>
<p>Ў яе хорам цудоўны бягуць.</p>
<p> </p>
<p>«Вот, княгіня, вот, наша ты пані!» —</p>
<p>Яны кажуць абодва так ей:</p>
<p>«Няхай ласка твая на нас гляне,</p>
<p>Няхай выбера, хто ёй мілей!»</p>
<p> </p>
<p>«Я багат, я брыльянтаў даволі</p>
<p>Сыпну, княжна, пад ножкі твае;</p>
<p>Маё поле — тваё будзе поле,</p>
<p>Табе слугі пакорны мае».</p>
<p> </p>
<p>«Я хоць бедзен, ды шчыра затое</p>
<p>Сваё сэрца, душу табе дам;</p>
<p>Не дам слуг, а сам буду слугою,</p>
<p>Скарбам стану цаннейшым я сам».</p>
<p> </p>
<p>Княжна чуе ўсе гэтыя словы,—</p>
<p>Бедака бярэ мужам сабе.</p>
<p>Князь запеніўся, мсціцца гатовы,</p>
<p>Дзецюку ўгрозы сыпе ў кляцьбе.</p>
<p> </p>
<p>Не груган над ахвярай шыбуе,</p>
<p>Не схаваную высачыў косць,</p>
<p>К праўдзе ўвагі не знае, не чуе,</p>
<p>Як змяя, чалавечая злосць.</p>
<p> </p>
<p>З чараўніцаю зелле князь вара,</p>
<p>З цёмнай сілаю дружбу вядзе;</p>
<p>Маладую ўсыпляе ён пару,</p>
<p>Маладому аковы кладзе.</p>
<p> </p>
<p>Прабудзіўся ўдалец,— і што бача?</p>
<p>Сам без княжны, апошні з людзей;</p>
<p>Світазара у хораме плача,</p>
<p>Князь з дружынай гуляе сваей.</p>
<p> </p>
<p>Ходзяць хмары шумліва, паважна,</p>
<p>Падцінае хаўтурны ім звон;</p>
<p>Людзі плачуць над хлопцам, над княжнай,</p>
<p>Князю б’юць за паклонам паклон.</p>
<p> </p>
<p>[1906-1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>