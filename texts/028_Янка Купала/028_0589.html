<div class="container">
<div class="book-utils">
<div id="qrcode"></div>
<a href="/Janka_Kupala/Pierad_buducyniaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1922 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перад будучыняй -->
<h2><a href="http://knihi.com/Janka_Kupala/">Янка Купала</a></h2>
<h2>Перад будучыняй</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стаім мы перад будучыняй нашай</p>
<p>І ўсё варожым, сочым ейны ход...</p>
<p>Ці ўскрэснем мы з душой, ўпаўшай, звяўшай,</p>
<p>Каб выйсці ў свет, як нейкі здольны род...</p>
<p> </p>
<p>Сягоння мы жывём, і ўдзень мы блудзім</p>
<p>Пад маскай, асляпляючаю нас,</p>
<p>І што сказаць самім сабе і людзям,</p>
<p>Не ведаем, не можам, хоць і час.</p>
<p> </p>
<p>Заціснуты, задушаны, як мышы</p>
<p>Пад жорсткім венікам, з усіх бакоў,</p>
<p>Шукаем, як сляпыя, не згубіўшы</p>
<p>Таго свайго, што наша ад вякоў.</p>
<p> </p>
<p>Пакрыўленыя колісь нашы душы</p>
<p>Дагэтуль выпрастаць не ў моцы йшчэ;</p>
<p>Снуёмся, ў думках зводных затануўшы,</p>
<p>А хтось, а штось і мучыць і пячэ.</p>
<p> </p>
<p>Цябе чакаем, будучыні нейкай,</p>
<p>Што прыйдзеш, недзе ўсіх нас павядзеш,</p>
<p>І гінем марна пад чужой апекай,</p>
<p>Адбіўшыся ад родных вехаў, меж.</p>
<p> </p>
<p>А хтось далёкі ці хтось, можа, блізкі</p>
<p>Засеў за наш бяседны, сытны стол</p>
<p>І кідае, як з ласкі, нам агрызкі,</p>
<p>А мы к зямлі з падзякай гнёмся ўпол.</p>
<p> </p>
<p>Нявольніцтва й жабрацтва так нас з’ела</p>
<p>І так нам высмактала з сэрца сок,</p>
<p>Што нат у вочы глянуць, плюнуць смела</p>
<p>Не смеем, стоптаныя на пясок.</p>
<p> </p>
<p>Там чутна: Беларусь! Там — Незалежнасць!</p>
<p>А там — «Паўстань, пракляццем»... Ну, а мы?</p>
<p>Мы ў страху... дум крутня... разбежнасць...</p>
<p>Без толку крыллем хлопаем, як цьмы.</p>
<p> </p>
<p>О так, як цьмы, як спуджаны вароны!..</p>
<p>І слухаем, і нюхаем тут, там:</p>
<p>Які павеяў вецер на загоны,—</p>
<p>Заходні, ўсходні, й ці ад нас, ці к нам?</p>
<p> </p>
<p>Аграбленыя з гонару й кашулі,</p>
<p>З свайго прыпыну выгнаныя вон,</p>
<p>Мы дзякуем, што торбы апранулі</p>
<p>На нас ды з нашых нітак-валакон.</p>
<p> </p>
<p>З кійком жабрачым так мы, паўналеткі,</p>
<p>Брыдзём, паўзём у свет — скрозь неўпапад.</p>
<p>І прысягаем, клічам Бога ў сведкі,</p>
<p>Што мы — не мы, што нехта вінават...</p>
<p> </p>
<p>І так жывём, сябе саміх не знаўшы,</p>
<p>Учора, сёння лазім між канаў...</p>
<p>Няўжо ж бы хто й над будучыняй нашай</p>
<p>Навек залом пракляты заламаў?</p>
<p> </p>
<p>Няўжо нас не аб’ясніць розум ясны</p>
<p>І не пакінем біцца з кута ў кут?</p>
<p>Няўжо кліч вечны будзе ў нас напрасны —</p>
<p>Кліч бураломны: вызваленне з пут?!</p>
<p> </p>
<p>1922</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>