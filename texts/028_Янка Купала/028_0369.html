<div class="container">
<div class="book-utils">
<div id="qrcode"></div>
<a href="/Janka_Kupala/I_jak_tut_nie_smiajacca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 12.05.1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: І як тут не смяяцца -->
<h2><a href="http://knihi.com/Janka_Kupala/">Янка Купала</a></h2>
<h2>І як тут не смяяцца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На нашым хітрым свеце</p>
<p>Ўсяляк жыве народ:</p>
<p>Адзін жыве па-людску,</p>
<p>Другі жыве, як скот.</p>
<p> </p>
<p>Адзін другім гандлююць,</p>
<p>Купляюць, як той квас,—</p>
<p>Падноскі падбіваюць</p>
<p>Стаячаму не раз.</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p> </p>
<p>*</p>
<p>Вось мчыцца пан на парцы,</p>
<p>Упражка зіхаціць!</p>
<p>І конікі абмыты,</p>
<p>І панскі лоб блішчыць.</p>
<p> </p>
<p>На цэлы свет з пагардай</p>
<p>Дзікім глядзіць казлом,</p>
<p>А быў жа ён нядаўна</p>
<p>Авечак гандляром.</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p>*</p>
<p>Вось хцівец грошы многа</p>
<p>З працэнтаў назбіраў</p>
<p>І фабрыку паставіў —</p>
<p>Людзям заробак даў.</p>
<p> </p>
<p>Працуе душ галодных</p>
<p>Там соценькі са дзве,</p>
<p>А ненасытны хцівец</p>
<p>Крывавы пот гняце.</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p>*</p>
<p>Вось доктар, пан вяльможны,</p>
<p>Лякар мужчын, кабет,</p>
<p>Вядзе убогіх, хворых</p>
<p>Ў асобны кабінет.</p>
<p> </p>
<p>Пукнуў, паслухаў троху</p>
<p>І кажа рубля даць,</p>
<p>А сам, як быў студэнтам,</p>
<p>Шоў бедным памагаць!..</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p>*</p>
<p>Вось ксёндз, служэбнік божы,</p>
<p>Ўвесь навучае люд,</p>
<p>Каб у касцёл хадзілі,</p>
<p>Каб не грашылі тут.</p>
<p> </p>
<p>Каб к жонкам на вячоркі</p>
<p>Не бегалі чужым,</p>
<p>Бяднейшым памагалі;</p>
<p>А сам?.. ну, Бог і з ім!</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p>*</p>
<p>Вось аканом пузаты,</p>
<p>На чым ёсць свет, раве,</p>
<p>Хоць клёку за капейку</p>
<p>Не мае ў галаве.</p>
<p> </p>
<p>І лае так сусветна</p>
<p>Вясковых ён людзей;</p>
<p>А пасвіў жа нядаўна</p>
<p>У вёсцы той свіней.</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p> </p>
<p>*</p>
<p>Вось шляхціц, марны шэршань,</p>
<p>Той выскачак адзін,</p>
<p>Душу заціркай муча,—</p>
<p>Ужо ён гаспадзін!</p>
<p> </p>
<p>Бяднейшаму ўжо брату</p>
<p>Рукі не падае,</p>
<p>Хоць сам такія ж лапці</p>
<p>На ногі надзяе.</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p>*</p>
<p>Вось мужычок быў хітры,—</p>
<p>Абралі старшыной;</p>
<p>Як чорт перамяніўся,</p>
<p>І свой яму не свой!</p>
<p> </p>
<p>З ураднікам у шайцы</p>
<p>І з пісарам у лад</p>
<p>Ён мужыкоў, як ліпак,</p>
<p>Абдзёрці ва ўсім рад.</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць.</p>
<p> </p>
<p> </p>
<p>*</p>
<p>Цяпер свае прыпеўкі</p>
<p>Я кіну да пары,</p>
<p>Бо шмат каму, напэўна,</p>
<p>Яны не па нутры.</p>
<p> </p>
<p>Бо, як там кажуць: шапка</p>
<p>На злодзеі гарыць</p>
<p>Ці — парасё хто ўкрадзе,</p>
<p>Таму ў вушах пішчыць...</p>
<p> </p>
<p>І як тут не смяяцца</p>
<p>І праўды не сказаць:</p>
<p>Варон на свеце многа,</p>
<p>Ды некаму страляць—</p>
<p> </p>
<p>12 мая 1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>