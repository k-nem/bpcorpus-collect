<div class="container">
<div class="book-utils">
<div id="qrcode"></div>
<a href="/Janka_Kupala/I_pryjdzie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: І прыйдзе -->
<h2><a href="http://knihi.com/Janka_Kupala/">Янка Купала</a></h2>
<h2>І прыйдзе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І прыйдзе новых пакаленняў</p>
<p>На наша месца грамада</p>
<p>Судзіці суд, ці мы сумленна</p>
<p>Жыццё прайшлі, ці чарада</p>
<p> </p>
<p>Зняваг мінулых нас не з’ела,</p>
<p>Пакінуўшы свой дым і чад,</p>
<p>І мы па-даўняму нясмела</p>
<p>Жылі не ў лад і неўпапад?</p>
<p> </p>
<p>Ці аб свой гонар дбайна дбалі,</p>
<p>І дабравольна, без прынук,</p>
<p>Самі сабой не гандлявалі,</p>
<p>Не неслі ў петлі дум і рук?</p>
<p> </p>
<p>І ці пакінуці на памяць</p>
<p>Мы песень гэтакіх змаглі,</p>
<p>З якіх бы можна было ўцяміць,</p>
<p>Што мы свабоднымі былі?..</p>
<p> </p>
<p>А ўжо свой выдасць непадкупны</p>
<p>Аб нас гісторыя прысуд,</p>
<p>Калі аглядам гляне рупным</p>
<p>І разбярэ, ў чым справа тут.</p>
<p> </p>
<p>У сведкі запісы пакліча,</p>
<p>Паданні клікне ў час такі</p>
<p>І ўсё паліча, пераліча...</p>
<p>А суд гісторыі цяжкі!..</p>
<p> </p>
<p>І засумуецца патомак,</p>
<p>Калі дазнаецца аб нас,</p>
<p>Што нейкі з нас хоць быў не зломак,</p>
<p>А плечы гнуў у крук не раз;</p>
<p> </p>
<p>Не йшоў з адкрытымі вачыма</p>
<p>У свет і сцежкі не прастаў,</p>
<p>А ўсёй магчымасці магчымай</p>
<p>Таптаў сляды, сябе таптаў.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>