<div class="container">
<div class="book-utils">
<div id="qrcode"></div>
<a href="/Taras_Saucenka/Hajdamaki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Гайдамакі -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Гайдамакі</h2>
<div style="height: 3rem"></div>
<!-- TOC_BEGIN -->
<a href="#chapter1">Інтрадукцыя</a><br/>
<a href="#chapter2">Ярэма</a><br/>
<a href="#chapter3">Канфедэраты</a><br/>
<a href="#chapter4">Ктытар</a><br/>
<a href="#chapter5">Свята ў Чыгірыне</a><br/>
<a href="#chapter6">Трэція пеўні</a><br/>
<a href="#chapter7">Чырвоны банкет</a><br/>
<a href="#chapter8">Гупалаўшчына</a><br/>
<a href="#chapter9">Банкет у Лісянцы</a><br/>
<a href="#chapter10">Лебядзін</a><br/>
<a href="#chapter11">Гонта ў Умані</a><br/>
<a href="#chapter12">Эпілог</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p> </p>
<div class="EPIGRAPH">
<p>Васілію Іванавічу Грыгаровічу на памяць 22 красавіка 1838 года</p>
</div>
<div class="CLEAR"></div>
<p> </p>
<p>Ідзе ўсё, мінае — і краю не мае...</p>
<p>Дзе ж яно прапала? Скуль яно прыйшло?</p>
<p>І дурань, і мудры нічога не знае.</p>
<p>Жыве... умірае... Адно зацвіло,</p>
<p>Другое завяла, навекі завяла...</p>
<p>Пажоўклае лісце вятры разняслі,</p>
<p>А сонейка ўстане, як перш уставала;</p>
<p>Чырвоныя зоры, як і перш плылі,</p>
<p>Паплывуць і потым... І ты, белаліцы,</p>
<p>Па сіняму небу выйдзеш пагуляць;</p>
<p>Выйдзеш паўзірацца ў жалабок, крыніцу,</p>
<p>Ў бяскрайняе мора і будзеш зіяць,</p>
<p>Як над Вавілонам, над яго садамі</p>
<p>І над тым, што будзе з нашымі сынамі.</p>
<p>Ты вечны без краю!.. Люблю размаўляць,</p>
<p>Як з братам, з сястрою, размаўляць з табою,</p>
<p>Спяваць табе думу, што ты ж нашаптаў.</p>
<p>Парай мне яшчэ раз, дзе дзецца з журбою?</p>
<p>Я не адзінокі і не сірата я:</p>
<p>Ёсць у мяне дзеці, ды дзе іх падзеці?</p>
<p>Пахаваць з сабою? — Грэх: душа жывая!</p>
<p>А можа, лягчэй ёй будзе на тым свеце,</p>
<p>Як хто слёзы-словы тыя прачытае,</p>
<p>Што яна так шчыра калісь вылівала,</p>
<p>Што яна цішком так над імі рыдала.</p>
<p>Не, не пахаваю, бо душа жывая!</p>
<p>Як сіняе неба — няма яму краю,</p>
<p>Так душа пачатку і краю не мае.</p>
<p>А дзе яна будзе? — Пашто разважаць!!</p>
<p>Успомні ж хто-небудзь, успомні хоць зрэдку,—</p>
<p>Без славы свет гэты цяжка пакідаць.</p>
<p>Ўспомніце, дзяўчаты, вам трэ ўспамінаць!</p>
<p>Яна вас любіла, ружовыя кветкі,</p>
<p>І пра вашу долю любіла спяваць.</p>
<p>Пакуль сонца ўстане — спачывайце, дзеткі,</p>
<p>А я памяркую, важака дзе ўзяць.</p>
<p> </p>
<p>Сыны мае, гайдамакі!</p>
<p>Свет шырокі, воля!</p>
<p>Дык ідзіце, пагуляйце,</p>
<p>Пашукайце долі!</p>
<p>Сыны мае маладыя,</p>
<p>Няхітрыя дзеці!</p>
<p>Хто вас шчыра без матулі</p>
<p>Прывітае ў свеце?</p>
<p>Сыны мае! арлы мае!</p>
<p>Мкніце на Ўкраіну,—</p>
<p>Хоць і ліха напаткае,</p>
<p>Але не ў чужыне.</p>
<p>Душа шчырая там стрэне,</p>
<p>Служыць долю змусіць;</p>
<p>А тут... а тут... цяжка, дзеці!</p>
<p>Калі ў хату пусцяць,</p>
<p>То, сустрэўшы, пасмяюцца,</p>
<p>Такія, бач, людзі:</p>
<p>Ўсе з асветай, пішуць кнігі,</p>
<p>Сонца нат асудзяць.</p>
<p>«Не адтуль,— кажа,— усходзіць,</p>
<p>Ды не так і свеціць;</p>
<p>Вось так,— кажа,— было б трэба...»</p>
<p>Што ж рабіці, дзеці?</p>
<p>Трэба слухаць, мо й сапраўды</p>
<p>Не так сонца ўсходзіць,</p>
<p>Як пісьменныя гавораць.</p>
<p>Разумнікі, й годзе!</p>
<p>А што ж на вас яны скажуць?</p>
<p>Знаю вашу славу!</p>
<p>Пасмяюцца, пажартуюць</p>
<p>Дый кінуць пад лаву.</p>
<p>«Няхай,— скажуць,— спачываюць,</p>
<p>Пакуль бацька ўстане</p>
<p>Ды па-нашаму раскажа</p>
<p>Пра сваіх гетманаў;</p>
<p>А то баіць байкі дурань</p>
<p>Мёртвымі славамі</p>
<p>Ды якогась там Ярэму</p>
<p>Вядзе перад намі</p>
<p>У пастолах. Дурань! дурань!</p>
<p>Білі, а не ўчылі.</p>
<p>Ад казацтва, ад гетманства</p>
<p>Курганы-магілы —</p>
<p>Больш нічога не пабачыш,</p>
<p>І іх разрываюць;</p>
<p>А ён хоча, каб слухалі,</p>
<p>Як старцы спяваюць.</p>
<p>Дарма праца, пане-браце:</p>
<p>Калі хочаш грошай</p>
<p>Ды йшчэ славы, таго дзіва,</p>
<p>Спявай пра «Матрёшу»,</p>
<p>Пра «Парашу, радость нашу»,</p>
<p>Султан, паркет, шпоры.</p>
<p>Во дзе слава! А то пяе:</p>
<p>«Грае сіне мора»,</p>
<p>А сам плача; за табою</p>
<p>І твая грамада</p>
<p>У сярмягах!..» Праўда, мудры!</p>
<p>Дзякую за раду!</p>
<p>Кажух цёплы, толькі шкода —</p>
<p>Не на мяне шыты,</p>
<p>Разумнае ж ваша слова</p>
<p>Брахнёю падбіта.</p>
<p> </p>
<p>Выбачайце!.. Хоць крычыце,</p>
<p>Не пайду за вамі.</p>
<p>Дый да сябе не паклічу:</p>
<p>Вы людзі з мазгамі,</p>
<p>А я дурань; сам сабе я,</p>
<p>З сваёю журбою,</p>
<p>Заспяваю і паплачу,</p>
<p>Як дзіця малое.</p>
<p>Заспяваю — мора грае,</p>
<p>Вецер павявае,</p>
<p>Стэп чарнее, і магіла</p>
<p>З ветрам размаўляе.</p>
<p>Заспяваю — раскрылася,</p>
<p>Бы гара, магіла;</p>
<p>Аж да мора запарожцаў</p>
<p>Безліч стэп укрыла;</p>
<p>На вараных атаманы</p>
<p>Перад бунчукамі</p>
<p>Зіхацяцца... А парогі</p>
<p>Паміж чаратамі</p>
<p>Равуць, стогнуць, зазлавалі,</p>
<p>Страшнае спяваюць.</p>
<p>Паслухаю, пажуруся</p>
<p>І старых спытаю:</p>
<p>«Што сумуеце, бацькі, так?»</p>
<p>«Нявесела, сыне!</p>
<p>Дняпро на нас раззлаваўся,</p>
<p>Плача Украіна...»</p>
<p>І я плачу. А тым часам</p>
<p>Пышнымі радамі</p>
<p>Выступаюць атаманы,</p>
<p>Сотнікі з панамі</p>
<p>І ўсе ў золаце гетманы.</p>
<p>У маю хаціну</p>
<p>Прыйшлі, каля мяне селі</p>
<p>І пра Украіну</p>
<p>Гутараць, апавядаюць,</p>
<p>Як Сеч будавалі,</p>
<p>Як казакі на байдаках</p>
<p>Парогі міналі;</p>
<p>Як гулялі ў сінім моры,</p>
<p>Грэліся ў Скутары</p>
<p>Ды як, люлькі закурыўшы</p>
<p>Ў Польшчы нац пажары,</p>
<p>Вярталіся на Ўкраіну;</p>
<p>Як банкетавалі:</p>
<p>«Грай, кабзару! Лі, шынкару!»</p>
<p>Казакі гукалі.</p>
<p>Шынкар знае налівае</p>
<p>І не азірнецца;</p>
<p>Кабзар выцяў, а казакі —</p>
<p>Аж Хорціца гнецца —</p>
<p>Мяцеліцу ды гапак той</p>
<p>Гуртам адбіваюць;</p>
<p>Куфаль ходзіць, пераходзіць,</p>
<p>Так і высыхае.</p>
<p>«Гуляй, пане, без жупана!</p>
<p>Гуляй, вецер, полем!</p>
<p>Грай, кабзару, лі, шынкару,</p>
<p>Пакуль ўстане доля!»</p>
<p>Падбачыўшыся, ўпрысядкі</p>
<p>Дзецюкі з дзядамі:</p>
<p>«Во так, дзеці! Добра, дзеці!</p>
<p>Будзеце панамі!»</p>
<p>Атаманы на банкеце,</p>
<p>Бы прыйшлі на раду,</p>
<p>Пахаджаюць, размаўляюць...</p>
<p>Важная грамада</p>
<p>Ударыла, не ўцярпела</p>
<p>Старымі нагамі.</p>
<p>Я дзіўлюся, паглядаю,</p>
<p>Смяюся слязамі,</p>
<p> </p>
<p>Дзіўлюся, смяюся, слёзы ўжо ўціраю...</p>
<p>Я не адзінокі, маю з кім я жыць!</p>
<p>У маёй хаціне, бы ў стэпу без краю,</p>
<p>Казацтва гуляе, байрак гаманіць;</p>
<p>У маёй хаціне сіне мора грае,</p>
<p>Магіла сумуе, таполя шуміць,</p>
<p>Ціхусенька Грыца дзяўчына спявае</p>
<p>Я не адзінокі, ёсць з кім век дажыць!</p>
<p> </p>
<p>Во маё дзе дабро, грошы,</p>
<p>Слава і парада!</p>
<p>А за вашу раду — дзякуй,</p>
<p>За здрадніцкую раду!</p>
<p>Пакуль жыў я, з мяне хопіць</p>
<p>І мёртвага слова,</p>
<p>Выліваць каб журбу, слёзы.</p>
<p>Бывайце здаровы!</p>
<p>Пайду сыноў праважаці</p>
<p>Ў дальнюю дарогу.</p>
<p>Хай сабе йдуць! Можа, знойдуць</p>
<p>Казака старога,</p>
<p>Што прыгорне маіх дзетак</p>
<p>Старымі слязамі.</p>
<p>Хопіць з мяне. Скажу йшчэ раз:</p>
<p>Пан я над панамі!</p>
<p> </p>
<p>*</p>
<p>Вось так, седзячы на лаве,</p>
<p>Ў думках разважаю:</p>
<p>Каго прасіць? Павядзе хто?</p>
<p>На дварэ світае,</p>
<p>Пагас месяц, гарыць сонца,</p>
<p>Гайдамакі ўсталі,</p>
<p>Памаліліся, паелі,</p>
<p>Вокал мяне сталі.</p>
<p>Сумна гэтая грамада</p>
<p>Голавы схіліла:</p>
<p>«Багаславі,— кажуць,— бацька,</p>
<p>Пакуль маем сілу!</p>
<p>Багаславі шукаць долю</p>
<p>На шырокім свеце».</p>
<p>«Пачакайце!.. Свет — не хата,</p>
<p>Вы ж малыя дзеці,</p>
<p>Куды йсці вам? Хто важатым</p>
<p>Пойдзе перад вамі?</p>
<p>Павядзе хто? Гора, дзеці,</p>
<p>Горанька мне з вамі!</p>
<p>Выпесціў вас, выгадаваў,</p>
<p>Выраслі нямала,</p>
<p>Ў людзі йдзеце, бо цяпер там</p>
<p>Ўсё пісьменным стала.</p>
<p>Выбачайце, што не выўчыў,</p>
<p>Бо й мяне хоць білі,</p>
<p>Добра білі, а багата</p>
<p>Дзе чаму наўчылі!</p>
<p> </p>
<p>Тма, мна знаю, а оксію</p>
<p>Не ўцямлю і досюль.</p>
<p>Што ж вам скажуць? Хадзем, сыны,</p>
<p>Хадзема папросім!</p>
<p>Ёсць у мяне шчыры бацька</p>
<p>(Роднага не маю) —</p>
<p>Ён жа дасць мне раду з вамі,</p>
<p>Бо сам, здароў, знае,</p>
<p>Як цяжка блукаць па свеце</p>
<p>Сіраце без роду;</p>
<p>Душа шчырая на тое,</p>
<p>Казацкага роду!..</p>
<p>Не адрокся таго слова,</p>
<p>Што маці спявала,</p>
<p>Як малога спавівала,</p>
<p>З малым размаўляла;</p>
<p>Не адрокся таго слова,</p>
<p>Што пра Украіну,</p>
<p>Сумуючы, сляпы старац</p>
<p>Спявае пад тынам.</p>
<p>Любіць яе, думу праўды,</p>
<p>Казацкую славу,</p>
<p>Любіць яе! Хадзем, сыны,</p>
<p>За радай ласкавай!</p>
<p>Каб не ён спаткаў мяне так</p>
<p>Пры ліхой часіне,</p>
<p>Даўно б дасюль пахавалі</p>
<p>Ў снезе на чужыне;</p>
<p>Пахавалі б дый сказалі:</p>
<p>«Так... нешта пустое!..»</p>
<p>Цяжка тужыць, як не знаеш</p>
<p>За што, за якое.</p>
<p>Мінулася, хай не сніцца!..</p>
<p>Пойдзема гуляці!</p>
<p>Калі мне ён на чужыне</p>
<p>Не даў прападаці,</p>
<p>То й вас прыме, прывітае,</p>
<p>Як роднага сына.</p>
<p>Ад яго жа, памаліўшыся,</p>
<p>Гайда на Ўкраіну!»</p>
<p> </p>
<p>Добры дзень жа, тата, ў хату!</p>
<p>Ля свайго парогу</p>
<p>Багаславі маіх дзетак</p>
<p>У свет, у дарогу!</p>
<p> </p>
<p> </p>
<h3><a id="chapter1"></a>Інтрадукцыя</h3>
<p>Была калісь шляхетчына,</p>
<p>Вяльможная пані;</p>
<p>Мералася з маскалямі,</p>
<p>З ордай, з султанамі,</p>
<p>З немчурою. Было колісь...</p>
<p>Ды што не мінае?</p>
<p>Было, шляхта ганарыцца,</p>
<p>Дзень і ноч гуляе</p>
<p>Ды муштруе каралямі...</p>
<p>Не кажу Сцяпанам</p>
<p>Ці або Янам Сабескім:</p>
<p>Яны з незвычайных,—</p>
<p>А іншымі... Небаракі</p>
<p>Моўчкі панавалі.</p>
<p>Соймы, соймікі равелі,</p>
<p>Суседзі маўчалі,</p>
<p>Дзівіліся, як там з Польшчы</p>
<p>Каралі ўцякаюць,</p>
<p>Ды слухалі, як шляхецтва</p>
<p>Збэшчана гукае:</p>
<p>«Nіе роzwаlаm! Nіe роzwаlаm!»</p>
<p>І шляхта гвалтуе,</p>
<p>А магнаты паляць хаты,</p>
<p>Шабелькі гартуюць...</p>
<p>Доўга гэтак тварылася,</p>
<p>Пакуль у Варшаве</p>
<p>Панаваць стаў над ляхамі</p>
<p>Панятоўскі жвавы.</p>
<p>Запанаваў дый думаў шляхту</p>
<p>Прыцішыць трошкі... І не змог!</p>
<p>Дабра хацеў, як дзецям матка,</p>
<p>А можа, йшчэ хацеў чаго.</p>
<p>Адно ён слова «nіе роzwаlаm!»</p>
<p>У шляхты думаў адабраць,</p>
<p>А потым... Польшча запалала,</p>
<p>Панкі сказіліся... Крычаць:</p>
<p>«Гонору слова, дарма праца!</p>
<p>Паганец, найміт маскаля!»</p>
<p>На гвалт Пулаўскага і Паца</p>
<p>Ўстае шляхецкая зямля,</p>
<p>І — разам сто канфедэрацый.</p>
<p> </p>
<p>Разбрылі канфедэраты</p>
<p>Па Польшчы, Валыні,</p>
<p>Па Літве, па Малдаванах</p>
<p>І па Украіне,</p>
<p>Распаўзліся дый забылі</p>
<p>Волю ратаваці,</p>
<p>Ссябраваліся з жыдамі,</p>
<p>Дый ну руйнаваці.</p>
<p>Руйнавалі, мардавалі,</p>
<p>Цэрквамі тапілі...</p>
<p>А тым часам гайдамакі</p>
<p>Нажы асвянцілі.</p>
<p> </p>
<p> </p>
<h3><a id="chapter2"></a>Ярэма</h3>
<p>«Ярэма! Герш-ту, хамскі сыне!</p>
<p>Пайдзі кабылу прывядзі,</p>
<p>Падай пантофлі гаспадыні,</p>
<p>Мне прынясі вады, ідзі.</p>
<p>Падмяці хату, нясі дровы,</p>
<p>Пасып індыкам, гусям дай,</p>
<p>Пайдзі ў абору, дай карове,</p>
<p>Ды хутка, хаме!.. Пачакай!</p>
<p>Зрабіўшы ўсё, бяжы ў Вільшану:</p>
<p>Яймосці трэба. Не марудзь!»</p>
<p>Пайшоў Ярэма, йдзе чуць-чуць.</p>
<p> </p>
<p>Вось так ад рання жыд паганы</p>
<p>Казаку жаху задаваў.</p>
<p>Ярэма гнуўся, бо не знаў,</p>
<p>Не ведаў, гаротны, што выраслі крылы,</p>
<p>Што неба дастане, калі паляціць,</p>
<p>Не знаў, нагінаўся...</p>
<p>О Божа мой мілы!</p>
<p>Цяжка жыць на свеце, а хочацца жыць:</p>
<p>Хочацца глядзеці, як сонейка ззяе,</p>
<p>Хочацца паслухаць, як мора зайграе,</p>
<p>Як птушка шчабеча, байрак гаманіць</p>
<p>Або чарнабрыўка ў гаю заспявае...</p>
<p>О Божа мой мілы, як весела жыць!</p>
<p> </p>
<p>Сірата Ярэма, сіраціна ўбогі:</p>
<p>Ні сястры, ні брата, нікога няма!</p>
<p>Папіхач жыдоўскі, вырас ля парогу,</p>
<p>Людзей не чапае, долі ён не знаў.</p>
<p>Дый за што іх лаяць? Хіба яны знаюць,</p>
<p>Каго трэба гладзіць, каго катаваць?</p>
<p>Няхай банкятуюць... Аб іх доля дбае,</p>
<p>А сіраце трэба самому прыдбаць.</p>
<p>Трапляецца часам, ціханька заплача,</p>
<p>Дый не з таго болю, што сэрца баліць:</p>
<p>Што-небудзь успомніць або што пабача...</p>
<p>Ды ізноў за працу. Так во трэба жыць!</p>
<p>Нашто бацька, маці, палацы, дукаты,</p>
<p>Калі няма сэрца з сэрцам размаўляць?</p>
<p>Сірата Ярэма — сірата багаты...</p>
<p>Бо ёсць з кім заплакаць, ёсць з кім заспяваць;</p>
<p>Ёсць карыя вочы — як зоранькі, ззяюць,</p>
<p>Белыя ручаткі — млеюць, абымаюць.</p>
<p>Сэрцайка адно ёсць, сэрцайка дзявоча,</p>
<p>Што плача, смяецца, мрэ і ажывае,</p>
<p>Святым духам сярод ночы</p>
<p>Па-над ім вітае.</p>
<p> </p>
<p>Вось такі ён, мой Ярэма,</p>
<p>Сірата багаты!</p>
<p>Калісь быў і я такім жа...</p>
<p>Мінула, дзяўчаты!</p>
<p>Мінулася, разышлося,</p>
<p>І следу не стала.</p>
<p>Сэрца млее, як прыпомню...</p>
<p>Чаму запрапала?</p>
<p>Чаму запрапала? Чаму не вітала?</p>
<p>Лягчэй было б слёзы, журбу выліваць.</p>
<p>Людзі адабралі, бо ім было мала:</p>
<p>«Нашто яму доля? Трэба закапаць:</p>
<p>Ён і так багаты!»</p>
<p>Багаты на латы</p>
<p>Й на дробныя слёзы — бадай не ўціраць!..</p>
<p>Доля мая! доля! Дзе цябе шукаць?</p>
<p>Да мяне вярніся, да роднае хаты</p>
<p>Або хоць прысніся... не хочацца спаць.</p>
<p>Выбачайце, мае людзі!</p>
<p>Можа, не да ладу,</p>
<p>Праз праклятых злыдняў, ліха</p>
<p>Не даб’ёмся складу.</p>
<p>Можа, стрэнемся яшчэ раз,</p>
<p>Пакуль я дыбаю</p>
<p>За Ярэмаю па свеце,</p>
<p>А можа... й не знаю.</p>
<p>Гора, людзі,— ўсюды гора,</p>
<p>Недзе прыгарнуцца:</p>
<p>Куды, кажа, хіліць доля,</p>
<p>Туды й трэба гнуцца.</p>
<p>Гнуцца моўчкі, усміхацца,</p>
<p>Каб людзі не зналі,</p>
<p>Што захована на сэрцы,</p>
<p>Каб не прывіталі.</p>
<p>Бо іх ласка... няхай сніцца</p>
<p>Таму, ў каго доля,</p>
<p>А сіротцы не снілася,</p>
<p>Не снілася ніколі!</p>
<p>Цяжка, нудна разважаці,</p>
<p>А маўчаць не ўмею...</p>
<p>Вылівайся ж, слова-слёзы:</p>
<p>Сонейка не грэе,</p>
<p>Не высушыць. Падзялюся</p>
<p>Маімі слязамі...</p>
<p>Ды не з братам, не з сястрою —</p>
<p>З нямымі сцянамі</p>
<p>На чужыне... А пакуль што —</p>
<p>Да карчмы вярнуся:</p>
<p>Што там робіцца?</p>
<p>Жыдзюга</p>
<p>Трасецца, сагнуўся</p>
<p>Над каганцам, лічыць грошы</p>
<p>Ля ложка, пракляты.</p>
<p>А на ложку... Ох, аж душна!</p>
<p>Белы ручаняты</p>
<p>Раскідала, раскрылася...</p>
<p>Як кветачка ў гаю</p>
<p>Чырванее, а пазуха...</p>
<p>Пазухі не мае —</p>
<p>Разарвана... Мабыць, душна</p>
<p>У пярыне спаці</p>
<p>Адзінокай, маладзенькай;</p>
<p>Не з кім размаўляці —</p>
<p>Адна шэпча... Нехрышчонка —</p>
<p>Адно летуценне!</p>
<p>Гэта дочка, а во бацька —</p>
<p>Чортава кішэня.</p>
<p>Хайка песціцца старая</p>
<p>Ў пярынах паганых.</p>
<p>Дзе ж Ярэма? Ўзяўшы торбу,</p>
<p>Паплёўся ў Вільшану.</p>
<p> </p>
<p> </p>
<h3><a id="chapter3"></a>Канфедэраты</h3>
<p>«Адчыняй, пракляты жыдзе!</p>
<p>Бо будзеш біты... Адчыняй!</p>
<p>Ламеце дзверы, пакуль выйдзе</p>
<p>Стары паскуда!»</p>
<p>«Пачакай!</p>
<p>Чакайце, зараз!»</p>
<p>«Нагаямі</p>
<p>Свінячча вуха! Жартаваць,</p>
<p>Ці што, ты хочаш?»</p>
<p>«Я? З панамі?</p>
<p>Крый божа! Зараз, дайце ўстаць,</p>
<p>Яснепанове!» (цішком — «свінні»).</p>
<p>«Пане палкоўніку, ламай!»</p>
<p>Упалі дзверы... а нагай</p>
<p>Ўздоўж ездзе па жыдоўскай спіне.</p>
<p>«Здароў, свіння! Здароў, жыдзе!</p>
<p>Здароў, чортаў сыне!»</p>
<p>Ды нагаем, ды нагаем.</p>
<p>А жыд сагнуў спіну:</p>
<p>«Не жартуйце, яснепане!»</p>
<p>«Вечар добры ў хату!</p>
<p>Йшчэ раз шэльму! Йшчэ раз!.. годзе!</p>
<p>Выбачай, пракляты!</p>
<p>Добры вечар! А дзе дочка?»</p>
<p>«Умярла, панове!»</p>
<p>«Лжэш ты, Юда! Нагаямі!»</p>
<p>Сыпяцца нанова...</p>
<p>«Ой, паночкі, ей жа богу!</p>
<p>Ўжо дачкі не маю!»</p>
<p>«Брэшаш, шэльма!»</p>
<p>«Калі лгу я,</p>
<p>Няхай Бог карае!»</p>
<p>«Не Бог, а мы. Прызнавайся!»</p>
<p>«Нашто б меў хаваці</p>
<p>Я жывую? Няхай, Божа,</p>
<p>На мяне пракляцце!»</p>
<p>«Ха, ха, ха, ха!.. Чорт, панове,</p>
<p>Літанне спявае.</p>
<p>Хрысціся!»</p>
<p>«А як жа гэта?</p>
<p>Далібог, не знаю».</p>
<p>«Во, глядзі як!»</p>
<p>Лях хрысціцца,</p>
<p>А за ім і Юда.</p>
<p>«Брава! Брава! Ахрысцілі!</p>
<p>За такое ж цуда</p>
<p>Барыша нам, ягамосцю!</p>
<p>Чуеш, ахрышчоны?</p>
<p>Барыша стаў!»</p>
<p>«Зараз, зараз!»</p>
<p>Зараўлі шалёна,</p>
<p>Равуць ляхі, куфлі, чаркі</p>
<p>Па стале гуляюць.</p>
<p>«Яшчэ Польшча не згінэла!» —</p>
<p>Хто куды гукаюць.</p>
<p>«Давай, жыдзе!»</p>
<p>Ахрышчоны</p>
<p>Са склепу ды ў хату,</p>
<p>Знай, шмыгае, налівае;</p>
<p>А канфедэраты,</p>
<p>Знай, гукаюць: «Жыдзе! мёду!»</p>
<p>І жыд мігам мкнецца.</p>
<p>«Дзе цымбалы? Грай, псявера!»</p>
<p>Аж карчма трасецца —</p>
<p>Кракавяка адбіваюць,</p>
<p>Вальца ды мазура.</p>
<p>А жыд гляне ды ціхенька:</p>
<p>«Шляхоча натура!»</p>
<p>«Добра, годзе! Спявай зараз!»</p>
<p>«Не ўмею, яй-богу!»</p>
<p>«Не бажыся, пся ты скура!»</p>
<p>«Якую ж? Нябогу?»</p>
<p> </p>
<p>«Была сабе Гандзя,</p>
<p>Калека-нябога,</p>
<p>Бажылася,</p>
<p>Малілася,</p>
<p>Што балелі ногі:</p>
<p>На паншчыну не хадзіла,</p>
<p>А за дзецюкамі...</p>
<p>Ціхусенька,</p>
<p>Прыгожанька</p>
<p>Паміж бур’янамі».</p>
<p> </p>
<p>«Годзе, годзе! Гэту к чорту:</p>
<p>Схізматы спяваюць».</p>
<p>«Якой жа вам? Хіба тую?</p>
<p>Чакайце, ўжо знаю...»</p>
<p> </p>
<p>«Перад панам Хведаром</p>
<p>Ходзіць жыд хадыром,</p>
<p>І задком,</p>
<p>І перадком</p>
<p>Перад панам Хведарком».</p>
<p> </p>
<p>«Добра, годзе! Цяпер плаці!»</p>
<p>«Жартуеце, пане:</p>
<p>За што плаціць?»</p>
<p>«Што слухалі.</p>
<p>Не віляй, паганец!</p>
<p>Не жартуем. Давай грошы!»</p>
<p>«Дзе мне іх узяці?</p>
<p>Ні шэлега; з ласкі панскай</p>
<p>Маё ўсё багацце».</p>
<p>«Лжэш, сабака! Прызнавайся!</p>
<p>А нуце, панове,</p>
<p>Батагамі!»</p>
<p>Засвісцелі,</p>
<p>Хрысцяць Лейбу знова.</p>
<p>Бічавалі, бічавалі,</p>
<p>Аж пер’е ляцела.</p>
<p>«Ні шэлега, ей жа богу!</p>
<p>Ешце маё цела!</p>
<p>Ні шэлега! Гвалт! Ратуйце!»</p>
<p>«Вось мы паратуем!»</p>
<p>«Пачакайце! Я скажу штось...»</p>
<p>«Што ж, мо й што пачуем,</p>
<p>Ды не брашы! Бо хоць здохні,</p>
<p>Брахня не паможа».</p>
<p>«Не... ў Вільшане...»</p>
<p>«Твае грошы?»</p>
<p>«Мае?.. Хавай Божа!</p>
<p>Не, кажу я... што ў Вільшане...</p>
<p>Ў вільшанскіх схізматаў...</p>
<p>Па тры сем’і, па чатыры</p>
<p>Збіты ў адну хату».</p>
<p>«Гэта знаем, бо мы самі</p>
<p>Іх паабскубалі».</p>
<p>«Ды не тое... выбачайце...</p>
<p>Каб ліха не зналі,</p>
<p>Каб прысніліся вам грошы!..</p>
<p>Бачыце, ў Вільшане...</p>
<p>У касцёле... у ктытара...</p>
<p>А дачка Аксана!</p>
<p>Як паненка! І не бачыў</p>
<p>Я такой харошай!</p>
<p>А чырвонцаў! Не яго хоць,</p>
<p>Дык што? Абы грошы!»</p>
<p>«Абы грошы, адналькова!</p>
<p>Праўду Лейба кажа;</p>
<p>А каб пэўнай была праўда,</p>
<p>Няхай шлях пакажа.</p>
<p>Адзявайся!»</p>
<p>Паехалі</p>
<p>Ляхі у Вільшану.</p>
<p>Адзін толькі пад лаваю</p>
<p>Канфедэрат п’яны</p>
<p>Ўстаць нядужы, а мурлыча</p>
<p>Ў нос асалавела:</p>
<p> </p>
<p>«Му żуjеmу, mу żуjеmу,</p>
<p>Роlsка nіе żgińęłа».</p>
<p> </p>
<p> </p>
<h3><a id="chapter4"></a>Ктытар</h3>
<p>«У гаю, гаю</p>
<p>Вецер не йграе;</p>
<p>Месяц высока,</p>
<p>Зоркі зіяюць.</p>
<p>Сэрцайка, выйдзі,</p>
<p>Я выглядаю;</p>
<p>Хоць на гадзінку,</p>
<p>Мая рыбінка!</p>
<p>Выглянь, галубка,</p>
<p>Ды паваркуем,</p>
<p>Ды пасумуем:</p>
<p>Бо я далёка</p>
<p>Сёння вандрую.</p>
<p>Выглянь жа, пташка,</p>
<p>Сэрцайка, выглянь,</p>
<p>Пакуль блізенька,</p>
<p>Ды паваркуем...</p>
<p>Ох, цяжка, цяжка!»</p>
<p> </p>
<p>Гэтак, ходзячы пад гаем,</p>
<p>Ярэма спявае,</p>
<p>А Аксаны ані знаку,</p>
<p>Як ні выглядае.</p>
<p>Зоры ззяюць; сярод неба</p>
<p>Месяц зіхаціцца;</p>
<p>Верба слухае салоўку;</p>
<p>Глядзіцца ў крыніцу;</p>
<p>На каліне, над вадою,</p>
<p>Так і вылівае,</p>
<p>Як бы знае, што дзяўчыну</p>
<p>Казак выглядае.</p>
<p>А Ярэма па даліне</p>
<p>Кволым ходзіць ходам,</p>
<p>Не слухае салавейкі...</p>
<p> </p>
<p>«Ой нашто мне ўрода,</p>
<p>Калі няма долі, калі крыўды гнуць,</p>
<p>Леты маладыя марна прападуць.</p>
<p>Адзін я на свеце без роду і долі —</p>
<p>Сцябліна-быліна ды на чужым полі,</p>
<p>Сцябліну-быліну вятры разнясуць;</p>
<p>Так і мяне людзі не знаюць, дзе дзеці.</p>
<p>За што ж адракліся? Што я сірата.</p>
<p>Адно было сэрца, адно на ўсім свеце,</p>
<p>І душа, як сонца, адна ясната,</p>
<p>Дый тая зраклася!»</p>
<p>І хлынулі слёзы.</p>
<p>Паплакаў гаротны, уцёр рукавом.</p>
<p>«Бывай жа здарова. У далёкай дарозе</p>
<p>Найду або долю, або за Дняпром</p>
<p>Галавою лягу... А ты не заплачаш,</p>
<p>А ты не пабачыш, як груган клюе</p>
<p>Тыя кары вочы, ой, вочы казачы,</p>
<p>Што ты цалавала, сэрцайка мае!</p>
<p>Забудзь мае слёзы, забудзь сіраціну,</p>
<p>Забудзь, што клялася,— другога шукай!</p>
<p>Я табе не пара; я ў шэрай свіціне,</p>
<p>Ты ж дачка ктытара... Лепшага вітай!</p>
<p>Вітай, каго знаеш... Такая мне доля,</p>
<p>Забудзь мяне, пташка, забудзь, не журыся!</p>
<p>А калі пачуеш, што на чужым полі</p>
<p>Палёг галавою,— цішком памаліся.</p>
<p>Адна, сэрца, на ўсім свеце</p>
<p>Хоць ты памаліся!»</p>
<p>Дый заплакаў гарапашны,</p>
<p>На кій пахіліўся.</p>
<p>Плача сабе ціхусенька.</p>
<p>Шалесць!.. Калі глянуў:</p>
<p>Каля гаю, як ласачка,</p>
<p>Крадзецца Аксана.</p>
<p>Забыў, пабег, абняліся...</p>
<p>«Сэрца!» — дый самлелі.</p>
<p>Доўга, доўга толькі — «сэрца!»</p>
<p>Дый ізноў нямелі.</p>
<p>«Годзе, пташка!»</p>
<p>«Яшчэ трошкі,</p>
<p>Яшчэ... сізакрылы!</p>
<p>Душу вымі!.. Йшчэ раз... йшчэ раз...</p>
<p>Як мяне ўтаміла!»</p>
<p>«Адпачынь, мая ты зорка!</p>
<p>Ты з неба зляцела!»</p>
<p>Паслаў світку. Як ясачка,</p>
<p>Ўсміхнулася, села.</p>
<p>«Сядай жа й ты каля мяне!»</p>
<p>Сеў, дый абняліся.</p>
<p>«Сэрца маё, мая зорка,</p>
<p>Як я занудзіўся!»</p>
<p>«Замарудзіла я сёння:</p>
<p>Бацьку штось змарыла,—</p>
<p>Яго ўвесь час даглядала...»</p>
<p>«А мяне й забыла?»</p>
<p>«Ах, які ты, ей жа богу!»</p>
<p>І слёзка бліснула.</p>
<p>«Не плач, сэрца, я жартую».</p>
<p>«Жарты!»</p>
<p>Усміхнулась.</p>
<p>Прыхілілася галоўкай</p>
<p>Дый нібы заснула.</p>
<p>«Бач, Аксана, я жартую,</p>
<p>А ты ўпраўду плачаш.</p>
<p>Ну, не плач жа, на мяне глянь:</p>
<p>Заўтра не пабачыш.</p>
<p>Заўтра буду я далёка,</p>
<p>Далёка, Аксана...</p>
<p>Заўтра ўночы ў Чыгірыне</p>
<p>Свянцоны дастану;</p>
<p>Срэбра-золата ён дасць мне,</p>
<p>Дасць мне ён і славу;</p>
<p>Адзену цябе, абую,</p>
<p>Пасаджу, як паву,—</p>
<p>На пасадзе, як гетманку,</p>
<p>Буду любавацца...</p>
<p>Пакуль не ўмру — любавацца».</p>
<p>«А можа й так стацца:</p>
<p>Разбагацееш, у Кіеў</p>
<p>Паедзеш з панамі,</p>
<p>Шляхцяначку сабе знойдзеш,</p>
<p>Забудзеш Аксану!»</p>
<p>«Няўжо ёсць дзе прыгажэйша?»</p>
<p>«Стрэнешся мо й з лепшай».</p>
<p>«Гневіш Бога, маё сэрца:</p>
<p>Няма прыгажэйшай!</p>
<p>Ні на небе, ні за небам,</p>
<p>Ні за сінім морам —</p>
<p>Няма больш, як ты, прыгожай!»</p>
<p>«Што гэта гаворыш?</p>
<p>Апомніся!»</p>
<p>«Праўду, рыбка!»</p>
<p>Дый знову, дый знову.</p>
<p>Як бачыце, яны доўга</p>
<p>Паміж чулых словаў</p>
<p>Цалаваліся ўсім сэрцам,</p>
<p>Колькі сілы мелі;</p>
<p>Плакалі ды бажыліся,</p>
<p>Туліліся, млелі.</p>
<p>Ёй расказываў Ярэма,</p>
<p>Як ім жыцца будзе</p>
<p>Удваёчку, як золата</p>
<p>І долю здабудзе,</p>
<p>Як выражуць гайдамакі</p>
<p>Ляхаў на Ўкраіне,</p>
<p>Як ён будзе панаваці,</p>
<p>Калі не загіне.</p>
<p>Аж абрыдала ўсё слухаць,</p>
<p>Далібог, дзяўчаткі!</p>
<p>«Вось які! Як бы й сапраўды</p>
<p>Абрыдла!..»</p>
<p>А матка</p>
<p>Або бацька як пабачаць,</p>
<p>Што вы, мае любы,</p>
<p>Чытаеце гэта дзіва,—</p>
<p>Грэху на ўсю губу!</p>
<p>Тады, тады... Ды ну яго,</p>
<p>А яно цікава!</p>
<p>А каб жа вам расказаць бы,</p>
<p>Як казак чарнявы</p>
<p>Пад вярбою, над вадою,</p>
<p>Абняўшысь, сумуе;</p>
<p>А Аксана, як галубка,</p>
<p>Варкуе, цалуе.</p>
<p>То заплача, то замлее,</p>
<p>То галоўку склоне:</p>
<p>«Маё сэрца, мая доля!</p>
<p>Мілы мой саколе!</p>
<p>Мой!..» Аж вербы нагнуліся</p>
<p>Слухаць тую мову.</p>
<p>Вось так мова! Не скажу вам,</p>
<p>Мае чарнабровы,</p>
<p>Не раскажу проці ночы,</p>
<p>Прысніцца на ліха.</p>
<p>Хай разыдуцца ціхенька,</p>
<p>Як сышліся ціха,—</p>
<p>Ціхусенька, мілюсенька,</p>
<p>Каб ніхто не бачыў</p>
<p>Ні дзявочых дробных слёзак,</p>
<p>Ні шчырых казачых.</p>
<p>Няхай сабе... Можа, йшчэ раз</p>
<p>На гэтым на свеце</p>
<p>Яны стрэнуцца... пабачым...</p>
<p>А тым часам свеціць</p>
<p>З усіх акон у ктытара.</p>
<p>Што магло там стацца?</p>
<p>Трэба глянуць, расказаці...</p>
<p>Бадай не ўглядацца!</p>
<p> </p>
<p>Бадай не ўглядацца, бо якое ж свята!</p>
<p>Бо за людзей сорам, бо сэрца баліць.</p>
<p>Гляньце, паглядзіце: то канфедэраты,</p>
<p>Людзі, што меліся волю бараніць.</p>
<p>Бараніць, загубцы!.. Будзь праклята маці,</p>
<p>І дзень, і гадзіна, калі панясла,</p>
<p>Калі спарадзіла, на свет прывяла!</p>
<p>Глядзіце, што робяць у ктытара ў хаце</p>
<p>Пякельныя дзеці!</p>
<p>У печы запалаў</p>
<p>Агонь і свеціць на ўсю хату.</p>
<p>Сабакай у кутку дрыжыць</p>
<p>Пракляты жыд. Канфедэраты</p>
<p>Крычаць ктытару: «Хочаш жыць?</p>
<p>Скажы, дзе грошы?»</p>
<p>Той маўчыць.</p>
<p>Пастронкамі скруцілі рукі,</p>
<p>Аб землю ўдарылі... Няма,</p>
<p>Няма ні слова.</p>
<p>«Мала мукі!</p>
<p>Давайце прыску! Дзе смала?</p>
<p>Крапі яго! Так! Халадзее?</p>
<p>Хутчэй жа прыскам пасыпай!</p>
<p>Што? Скажаш, шэльма?.. І не стогне!</p>
<p>Заўзяты, бестыя! Чакай!..»</p>
<p>Насыпалі ў халяву жару...</p>
<p>«Цвічок у цемя забівай!»</p>
<p>Не выцерпеў святое кары,</p>
<p>Упаў няшчасны,— прападай</p>
<p>Душа без споведзі святое!</p>
<p>«Аксана... дочка!» — дый сканаў.</p>
<p>Зірнулі ляхі з неспакоем,</p>
<p>Хоць запяклі.</p>
<p>«Якую ж нам</p>
<p>Цяпер даць раду? Памяркуем.</p>
<p>Цяпер з ім нечага рабіць.</p>
<p>Запалім цэркву!»</p>
<p>«Гвалт! Ратуйце!</p>
<p>Хто ў Бога веруе!» — крычыць</p>
<p>На дварэ голас у бяссіллі.</p>
<p>Ўздрыгнулі ляхі. «Хто такі?»</p>
<p>Аксана ў дзверы: «Ах, забілі!»</p>
<p>Дый пала крыжам. Старшы з іх</p>
<p>Махнуў рукою на грамаду.</p>
<p>Панура шляхта, бы харты,</p>
<p>За дзверы выйшла. Сам жа ззаду</p>
<p>Бярэ самлелую...</p>
<p>Дзе ж ты,</p>
<p>Ярэма? Дзе ты? Падзівіся.</p>
<p>А ён, вандруючы, спявае,</p>
<p>Як Налівайка з ляхам біўся.</p>
<p>Прапалі ляхі, нежывая</p>
<p>Прапала з імі і Аксана.</p>
<p>Сабакі там-сям ля Вільшаны</p>
<p>Загаўкаюць дый замаўчаць.</p>
<p>Бялее месяц; людзі спяць,</p>
<p>І ктытар спіць... Не рана ўстане:</p>
<p>Навекі, праведны, заснуў.</p>
<p>Святло гарэла, пагасала,</p>
<p>Пагасла... Мёртвы бы ўздрыгнуў,</p>
<p>І сумна-сумна ў хаце стала.</p>
<p> </p>
<h3><a id="chapter5"></a>Свята ў Чыгірыне</h3>
<p>Гетманы, гетманы, ой, каб жа вы ўсталі,</p>
<p>Ўсталі, паглядзелі на той Чыгірын,</p>
<p>Што вы будавалі, дзе вы панавалі!</p>
<p>Заплакалі б цяжка, бо вы б не пазналі</p>
<p>Казацкае славы убогіх руін.</p>
<p> </p>
<p>Базары, дзе войска, як морам чырвоным,</p>
<p>Перад бунчукамі, бывала, гарыць,</p>
<p>А яснавяльможны на кані шыкоўным</p>
<p>Блісне булавою — мора закіпіць...</p>
<p>Закіпіць — і разлілося</p>
<p>Стэпамі, ярамі;</p>
<p>Ліха млее перад імі...</p>
<p>А за казакамі...</p>
<p>Дый казаць што?.. Мінулася;</p>
<p>А дні, што мінулі,</p>
<p>Ўспамінаць, браты, не варта,</p>
<p>Бо каб не пачулі...</p>
<p>Дый што з таго, хоць і ўспомніш?</p>
<p>Успомніш — заплачаш.</p>
<p>Ну, хоць глянем на Чыгірын,</p>
<p>Калісьці казачы.</p>
<p>З па-за лесу, з-за туману,</p>
<p>Месяц выплывае;</p>
<p>Чырванее круглаліцы;</p>
<p>Гарыць, а не ззяе;</p>
<p>Відаць, знае, што ўжо лішні</p>
<p>Блеск яго на свеце,</p>
<p>Што пажары Украіну</p>
<p>Нагрэюць, асвецяць.</p>
<p>І змерклася, а ў Чыгрыне,</p>
<p>Як у дамавіне,</p>
<p>Сумна-сумна... (Было гэта</p>
<p>Па ўсёй Украіне</p>
<p>Проці ночы макавея,</p>
<p>Як нажы свянцілі.)</p>
<p>Людзей не чуць, цераз рынак</p>
<p>Кажан кастакрылы</p>
<p>Пераляціць; на прыселлі</p>
<p>Сава завывае.</p>
<p>А дзе ж людзі?.. Над Цясмінам,</p>
<p>У цёмным у гаю,</p>
<p>Сабраліся; стары, малы,</p>
<p>Бедны і багаты</p>
<p>Паядналіся,— чакаюць</p>
<p>Вялікага свята.</p>
<p> </p>
<p>Там у цёмным гаю, ў зялёнай дуброве,</p>
<p>На папасе коні атаву скубуць;</p>
<p>Асядланы коні стаяць нагатове.</p>
<p>А куды ж паедуць? Каго павязуць?</p>
<p>Вунь каго, глядзіце! Ляглі па даліне,</p>
<p>Як бы нежывыя, ні слова не чуць.</p>
<p>Гэта гайдамакі... На гвалт Украіны</p>
<p>Арлы наляцелі; яны разнясуць</p>
<p>Ляхам, жыдам кару;</p>
<p>За кроў і пажары</p>
<p>Пеклам гайдамакі ляхам аддадуць.</p>
<p> </p>
<p>Каля дубровы ў рад стаяць</p>
<p>Вазы жалезнае тарані:</p>
<p>Гасцінец гэта шчодрай пані,—</p>
<p>Умела што каму даваць,</p>
<p>Няўрокам ёй, няхай пануе,</p>
<p>Няхай не шкодзіць, як не чуе!</p>
<p>Паміж вазамі недзе стаць;</p>
<p>Як бы у вырай наляцела</p>
<p>З Сміляншчыны, з Чыгірына</p>
<p>Казацтва тое, старшына,—</p>
<p>На пэўнае зляцелі дзела.</p>
<p>Казацкае панства па блонні</p>
<p>Ў кірэях чорных, як адзін,</p>
<p>Паціху ходзячы, гамоніць</p>
<p>І паглядае на Чыгрын.</p>
<p> </p>
<p>Старшына першы</p>
<p>Стары Галаваты штось вельмі хітруе.</p>
<p> </p>
<p>Старшына другі</p>
<p>Мудрая галава. Сядзіць сабе на хутары, нібы не знае нічога, а глядзіш — усюды Галаваты. «Калі сам,— кажа,— не давяршу, то сыну перадам».</p>
<p> </p>
<p>Старшына трэці</p>
<p>Дый сын жа штука! Я ўчора сустрэўся з Залезняком; такое расказвае пра яго, што цур яму! «Кашовым,— кажа,— будзе, дый годзе; а можа, яшчэ і гетманам, калі тое...»</p>
<p> </p>
<p>Старшына другі</p>
<p>А Гонта нашто? А Залязняк? Да Гонты сама... сама пісала: «Калі»,— кажа...</p>
<p> </p>
<p>Старшына першы</p>
<p>Ціха! замаўчыце! Здаецца, звоняць!</p>
<p> </p>
<p>Старшына другі</p>
<p>Ды не, гэта людзі гамоняць.</p>
<p> </p>
<p>Старшына першы</p>
<p>Гамоняць, пакуль ляхі пачуюць. Ох, старыя галовы ды разумныя! Мудруюць, мудруюць дый зробяць з лемяша швайку! Дзе можна лантух, там торбы не трэба. Купілі хрэну — трэба з’есці; плачце, вочы, хоць павылазьце: бачылі, што куплялі, грошам не прападаць! А то думаюць, думаюць, ні ўголас, ні моўчкі, а ляхі здагадаюцца — вось табе і пшык! Што там за рада? Чаму яны не звоняць? Чым спыніш народ, каб не гаманіў? Не дзесяць душ, а, дзякуй Богу, уся Сміляншчына, калі не ўся Ўкраіна. Во, чуеце, спяваюць.</p>
<p> </p>
<p>Старшына трэці</p>
<p>Сапраўды, спявае штось; пайду спыню.</p>
<p> </p>
<p>Старшына першы</p>
<p>Не спыняй! Няхай сабе спявае, абы не голасна!</p>
<p> </p>
<p>Старшына другі</p>
<p>Гэта, мабыць, Волах! Такі не выцерпеў стары дурань; трэба, дый годзе!</p>
<p> </p>
<p>Старшына трэці</p>
<p>А мудра спявае! Калі не паслухаеш, усё іншую. Падкрадземся, браткі, ды паслухаем; а тым часам зазвоняць.</p>
<p> </p>
<p>Старшына першы і другі</p>
<p>А што ж? То й хадзема!</p>
<p> </p>
<p>Старшына трэці</p>
<p>Добра, пойдзем!</p>
<p><i>(Старшыны цішком сталі за дубам, а пад дубам сядзіць сляпы кабзар; кругом яго запарожцы і гайдамакі. Кабзар спявае з павагай і няголасна).</i></p>
<p> </p>
<p>«Ой, волахі, волахі!</p>
<p>Вас засталося трохі;</p>
<p>І вы, малдаваны,</p>
<p>Цяпер вы не паны:</p>
<p>Вашы гаспадары —</p>
<p>Найміты ў татараў,</p>
<p>У турэцкіх султанаў.</p>
<p>Ў кайданах, ў кайданах!</p>
<p>Годзе ж, не журыцца!</p>
<p>Шчыра памаліцца,</p>
<p>Братайцеся з намі,</p>
<p>З намі, казакамі;</p>
<p>Ўспомніце Багдана,</p>
<p>Старога гетмана;</p>
<p>Будзеце панамі,</p>
<p>Ды, як мы, з нажамі.</p>
<p>З нажамі святымі,</p>
<p>Ды з бацькам Максімам</p>
<p>Ночку пагуляем,</p>
<p>Ляхаў пагайдаем,</p>
<p>Ды так пагуляем,</p>
<p>Што аж пекла засмяецца,</p>
<p>Зямля затрасецца,</p>
<p>Неба запалае...</p>
<p>Добра пагуляем!»</p>
<p> </p>
<p>Запарожац</p>
<p>Добра пагуляем! Праўду стары спявае, калі не брэша. А што б з яго за кабзар быў бы, каб ды не волах!</p>
<p> </p>
<p>Кабзар</p>
<p>Ды я й не волах — так толькі: быў калісь на Валошчыне, а людзі і завуць Волахам — сам не знаю, за што.</p>
<p> </p>
<p>Запарожац</p>
<p>Ну і надарэмна: іграні яшчэ якую-небудзь! Ану пра бацьку Максіма зажар.</p>
<p> </p>
<p>Гайдамака</p>
<p>Ды не голасна, каб не пачула старшына.</p>
<p> </p>
<p>Запарожац</p>
<p>А што нам ваша старшына? Пачуе, дык паслухае, калі мае чым слухаць, дый годзе! У нас адзін старшы — бацька Максім; а ён як пачуе, то йшчэ карбаванца дасць. Спявай, старча божы, не слухай яго.</p>
<p> </p>
<p>Гайдамака</p>
<p>Ды яно так, чалавеча. Я гэта й сам знаю, ды вось што: не так паны, як падпанкі, або — пакуль сонца ўзыдзе, раса вочы выесць.</p>
<p> </p>
<p>Запарожац</p>
<p>Брахня! Спявай, старча божы, якую знаеш, а то й звона не дачакаемся — паснём.</p>
<p> </p>
<p>Разам</p>
<p>Папраўдзе, паснём. Спявай якую-небудзь!</p>
<p> </p>
<p>Кабзар</p>
<p><i>(спявае)</i></p>
<p>«Ой, лётае арол сізы</p>
<p>Аж пад аблакамі;</p>
<p>Ой, гуляе Максім-бацька</p>
<p>Стэпамі, лясамі.</p>
<p>Арол сізы, з ім арляты</p>
<p>Высака лятаюць;</p>
<p>Ой, гуляе Максім-бацька,</p>
<p>З ім хлопцы гуляюць.</p>
<p>Запарожцы тыя хлопцы,</p>
<p>Сыны яго, дзеці.</p>
<p>Памяркуе, загадае,</p>
<p>Біць ці піць і пеці,</p>
<p>Ці скакаці, ды і ўжараць,</p>
<p>Аж зямля трасецца.</p>
<p>Заспявае — заспяваюць,</p>
<p>Аж ліха смяецца;</p>
<p>Мёд, гарэліцу не чаркай —</p>
<p>А збанком сцябае,</p>
<p>А ворага, заплюшчыўшысь,</p>
<p>Лупіць, не мінае.</p>
<p>Вось які той атаман наш,</p>
<p>Арол сізакрылы!</p>
<p>І ваюе, і гарцуе</p>
<p>З усёй сваёй сілы —</p>
<p>Няма ў яго ні хаціны,</p>
<p>Ні саду, ні ставу...</p>
<p>Стэп і мора — скрозь шлях біты.</p>
<p>Скрозь золата, слава.</p>
<p>Шануйцеся ж, ўражы ляхі,</p>
<p>Лютыя сабакі:</p>
<p>Йдзе Залязняк Чорным шляхам,</p>
<p>За ім гайдамакі».</p>
<p> </p>
<p>Запарожац</p>
<p>Вось гэта так! Шмаргануў, нечага сказаць: і да ладу, і праўда. Добра, далібо, добра! Што хоча, то так і ўтне. Дзякуй, дзякуй!</p>
<p> </p>
<p>Гайдамака</p>
<p>Я штось не ўцяміў, што ён спяваў пра гайдамакаў.</p>
<p> </p>
<p>Запарожац</p>
<p>Які ж ты бязглузнік, сапраўды! Бачыш, вось што ён спяваў: каб ляхі паганыя, шалёныя сабакі, каяліся, бо йдзе Залязняк Чорным шляхам з гайдамакамі, каб ляхаў, бачыш, рэзаць...</p>
<p> </p>
<p>Гайдамака</p>
<p>І вешаць, і катаваць! Добра, яй-богу, добра! Ну, гэта так! Далібо, даў бы карбаванца, каб быў не прапіў учора! Шкода! Ну, няхай старая вязне, больш мяса будзе.  Пачакай, будзь ласкаў, заўтра аддам. Утні яшчэ што-небудзь пра гайдамакаў.</p>
<p> </p>
<p>Кабзар</p>
<p>На грошы я не вельмі ласы. Абы была ласка слухаць,— пакуль не ахрып,  спяваць буду; а ахрыпну — чарачку-другую таей лядашніцы-жывіцы, як кажуць, дый зноў. Слухайце ж, панове, грамада!</p>
<p> </p>
<p>«Начавалі гайдамакі</p>
<p>Ў зялёнай дуброве,</p>
<p>На прывязі паслі коні,</p>
<p>Ў сёдлах, нагатове.</p>
<p> </p>
<p>Начавалі ляшкі-панкі</p>
<p>У хатах з жыдамі;</p>
<p>Напіліся, разлягліся,</p>
<p>Дый...»</p>
<p> </p>
<p>Грамада</p>
<p>Сцішцеся! Здаецца, звоняць. Чуеш? Яшчэ раз... о!..</p>
<p> </p>
<p>«Зазванілі, зазванілі!» —</p>
<p>Пайшло рэха гаем.</p>
<p>«Ідзеце вы маліцеся,</p>
<p>А я даспяваю».</p>
<p> </p>
<p>Павалілі гайдамакі,</p>
<p>Аж стогне дуброва;</p>
<p>Не павезлі, а на плечах</p>
<p>Вазы чумаковы</p>
<p>Нясуць яны. А за імі</p>
<p>Сляпы Волах знову:</p>
<p>«Начавалі гайдамакі</p>
<p>Ў зялёнай дуброве...»</p>
<p>Ўслед пляцецца, ў нос мармоча,</p>
<p>І ўсё не да рэчы.</p>
<p>«Дай там іншай, старча божы!» —</p>
<p>З вазамі на плечах</p>
<p>Крычаць яму гайдамакі.</p>
<p>«Добра, наце, хлопцы!</p>
<p>Вось так! Вось так! Добра, добра!</p>
<p>Ану-це малойцы,</p>
<p>Заіграем!»</p>
<p>Зямля гнецца,</p>
<p>А яны з вазамі</p>
<p>Так і рэжуць. Кабзар грае,</p>
<p>Дадае славамі:</p>
<p> </p>
<p>«Ой, гоп такі-так!</p>
<p>Кліча Гандзю казак:</p>
<p>«Хадзі, Гандзя, пажартую!</p>
<p>Хадзі, Гандзя, пацалую!</p>
<p>Хадзем, Гандзя, да папа</p>
<p>Богу памаліцца,</p>
<p>Няма жыта ні снапа —</p>
<p>Вары вараніцы!»</p>
<p>Ажаніўся, зажурыўся:</p>
<p>Нічога не мае;</p>
<p>У зрабніне растуць дзеці,</p>
<p>А казак спявае:</p>
<p>«І па хаце дзы-ны-ны,</p>
<p>І па сенцах дзы-ны-ны,</p>
<p>Вары, жонка, ліны!</p>
<p>Дзы-ны-ны, дзы-ны-ны!»</p>
<p> </p>
<p>«Добра! Добра! Шчэ раз! Шчэ раз!» —</p>
<p>Крычаць гайдамакі.</p>
<p> </p>
<p>«Ой, гоп таго дзіва!</p>
<p>Наварылі ляхі піва,</p>
<p>А мы будзем шынкаваць,</p>
<p>Панкоў-ляшкаў частаваць;</p>
<p>Панкоў-ляшкаў пачастуем,</p>
<p>З паненкамі пажартуем.</p>
<p>Ой, гоп такі-так!</p>
<p>Кліча панну казак:</p>
<p>«Панна, пташка мая!</p>
<p>Панна, доля мая!</p>
<p>Не саромся, дай ручаньку,</p>
<p>Хадзем пагуляйма;</p>
<p>Няхай людзям ліха сніцца,</p>
<p>А мы заспявайма!</p>
<p>А мы заспявайма,</p>
<p>А мы пасядайма,</p>
<p>Панна, пташка мая!</p>
<p>Панна, доля мая!»</p>
<p>«Шчэ раз, шчэ раз!»</p>
<p>«Як бы такі абы так, або сяк;</p>
<p>Як бы такі запарожскі казак!</p>
<p>Як бы такі малады, малады,</p>
<p>Павадзіў бы хоць туды, то сюды!</p>
<p>Страх, як мне не хочацца</p>
<p>З старым дзедам марочыцца!</p>
<p>Як бы такі...»</p>
<p> </p>
<p>«Гэй-гэй, буяны! замаўчыце!</p>
<p>Бач, расхадзіліся! А ты,</p>
<p>Стары сабака, каб маліцца,</p>
<p>Вярзеш тут погань! Вот чарты!» —</p>
<p>Ім атаман крычыць што сілы;</p>
<p>Аж глянь — і цэркаў. Дзяк спявае,</p>
<p>Папы з кадзіламі, з крапілам,</p>
<p>А грамада — што нежывая,</p>
<p>А ні дзілінь... Паміж вазамі</p>
<p>Папы з крапіламі пайшлі,</p>
<p>За імі хоругві няслі,</p>
<p>Як бы на той Вялікдзень самы.</p>
<p>«Маліцесь, брація, ў дзень гэты! —</p>
<p>Так благачынны пачынаў.—</p>
<p>Кругом святога Чыгрына</p>
<p>Пастане варта з таго свету,</p>
<p>Не дасць святога распінаць.</p>
<p>А вы Украіну трымайце:</p>
<p>Не дайце мацеры, не дайце</p>
<p>Ў руках у ката прападаць!</p>
<p>Ад Канашэвіча і досюль</p>
<p>Пажар не гасне, людзі мруць,</p>
<p>Гніюць у турмах, ласкі просяць...</p>
<p>Дзеці няхрышчаны растуць,</p>
<p>Казаччы дзеці; а дзяўчаты!..</p>
<p>Зямлі казацкае краса</p>
<p>У ляха вяне, як перш маці,</p>
<p>І непакрытая каса</p>
<p>Сячэцца стыдам... Кары вочы</p>
<p>Ў няволі гаснуць; раскаваць</p>
<p>Казак сястру сваю не хоча;</p>
<p>Сам не сароміцца канаць</p>
<p>У ляха ў путах... Гора, гора!</p>
<p>Маліцесь, дзеці! Страшны суд</p>
<p>Ляхі на Ўкраіну нясуць —</p>
<p>І чорныя заплачуць горы.</p>
<p>Успомніце сваіх гетманаў:</p>
<p>Дзе іх магілы? Дзе ляжыць</p>
<p>Астанак слаўнага Багдана?</p>
<p>Дзе Астраніцына стаіць</p>
<p>Хоць бы убогая магіла?</p>
<p>Дзе Налівайкава? Няма!</p>
<p>Жывога й мёртвага спалілі.</p>
<p>Дзе той Багун, дзе та зіма?</p>
<p>Інгул штозіму замярзае —</p>
<p>Багун не ўстане загаціць</p>
<p>Шляхоцкім трупам. Лях гуляе!</p>
<p>Няма Багдана чырваніць</p>
<p>І Жоўты Воды, й Рось зялёну.</p>
<p>Сумуе Корсунь старадзённы:</p>
<p>Няма журбу з кім падзяліць.</p>
<p>І Альта плача: «Цяжка ў свеце!</p>
<p>Я сохну, сохну... Дзе Тарас?</p>
<p>Няма, не чуць... Не ў бацьку дзеці!</p>
<p>Не плачце, брація: за нас</p>
<p>І душы праведных, і сіла</p>
<p>Архістратыга Міхаіла.</p>
<p>Не за гарамі кары час.</p>
<p>Маліцесь, брація!»</p>
<p>Спяшылі</p>
<p>Маліцца шчыра буяны,</p>
<p>Як дзеці, Госпада малілі,</p>
<p>Гадалі тое... а здабылі —</p>
<p>Над казакамі курганы!</p>
<p>Адно дабро, адна слава —</p>
<p>На крыжы хусціна,</p>
<p>Дый ту знімуць...</p>
<p>А дыякан:</p>
<p>«Няхай вораг гіне!</p>
<p>Во нажы вам! Пасвянцілі».</p>
<p>Званы загудзелі;</p>
<p>Раве гаем: «Пасвянцілі!»</p>
<p>Ажно сэрца млее.</p>
<p>Пасвянцілі! пасвянцілі!</p>
<p>Гіне шляхта! гіне!</p>
<p>Разабралі, заблішчалі</p>
<p>Па ўсёй Украіне.</p>
<p> </p>
<h3><a id="chapter6"></a>Трэція пеўні</h3>
<p>Штодзень Украйну катавалі</p>
<p>Крывава ляхі; йшчэ адзін,</p>
<p>Адзін астатні сумавалі</p>
<p>І Украіна, і Чыгрын.</p>
<p>І той мінуў, дзень макавея,</p>
<p>Украйны свята і надзея.</p>
<p>Мінуў... І лях, і жыдавін</p>
<p>З крывёй гарэлку выпівалі,</p>
<p>Клялі схізмата, распіналі,</p>
<p>Клялі, што нечага ўжо ўзяць.</p>
<p>А гайдамакі моўчкі ждалі,</p>
<p>Пакуль паганцы лягуць спаць.</p>
<p>Ляглі і ў голавы не клалі,</p>
<p>Што ўжо ім заўтра не ўставаць.</p>
<p>Заснулі ляхі ўжо, а Юды</p>
<p>Йшчэ лічаць грошы уначы,</p>
<p>Ўпацёмку лічаць барышы,</p>
<p>Каб не пабачылі, бач, людзі.</p>
<p>На золата й яны ляглі</p>
<p>І сном нячыстым задрамалі.</p>
<p>Дрэмлюць... Каб навекі яны задрамалі!</p>
<p>А тым часам месяц плыве аглядаць</p>
<p>І неба, і зоры, і зямлю, і мора</p>
<p>Ды на людзей глянуць, на іх долю, гора,</p>
<p>Каб раніцай Богу гэта расказаць.</p>
<p>Свеціць белаліцы на ўсю Украіну,</p>
<p>Свеціць, а ці бачыць маю сіраціну,</p>
<p>Аксану з Вільшаны, сірату маю?</p>
<p>Дзе яе катуюць, дзе яна варкуе?</p>
<p>Ці знае Ярэма? Ці знае, ці чуе?</p>
<p>Пабачыма потым... А цяпер спяю,</p>
<p>Не тую — другую, іншую зайграю;</p>
<p>Ліха — не дзяўчаты — будзе танцаваць.</p>
<p>Нядолю спяваю казацкага краю!</p>
<p>Слухайце ж, каб дзецям потым расказаць,</p>
<p>Каб і дзеці зналі,— ўнукам расказалі,</p>
<p>Як казакі шляхту цяжка пакаралі</p>
<p>За то, што не ўмела ў дабры панаваць.</p>
<p> </p>
<p>Гаманіла Украіна,</p>
<p>Доўга гаманіла,</p>
<p>Доўга кроў цякла стэпамі,</p>
<p>Поле чырваніла.</p>
<p>Цякла, цякла, дый высахла.</p>
<p>Стэпы зелянеюць;</p>
<p>Дзяды ляжаць, а над імі</p>
<p>Магілы сінеюць.</p>
<p>Што з таго, што высокія?</p>
<p>Ніхто іх не знае,</p>
<p>Ніхто шчыра не заплача</p>
<p>І не ўспамінае.</p>
<p>Толькі вецер ціхусенька</p>
<p>Павее часамі,</p>
<p>Толькі росы ранюсенька</p>
<p>Дробнымі слязамі</p>
<p>Іх умыюць. Сонца ўзыдзе,</p>
<p>Асушыць, прыгрэе...</p>
<p>А унукі? Ім хоць бы што,—</p>
<p>Жыта сабе сеюць!</p>
<p>Багата іх, а хто скажа,</p>
<p>Дзе Гонты магіла?</p>
<p>Дзе мучаніка схавала</p>
<p>Варожая сіла?</p>
<p>Залязняк дзе з душой шчырай,</p>
<p>Дзе адпачывае?</p>
<p>Цяжка-цяжка! Кат пануе,</p>
<p>Іх жа як не знаюць.</p>
<p>Гаманіла Украіна,</p>
<p>Доўга гаманіла,</p>
<p>Доўга кроў цякла стэпамі,</p>
<p>Поле чырваніла.</p>
<p>Дзень і ноч гвалт і гарматы;</p>
<p>Зямля стогне, гнецца;</p>
<p>Сумна, страшна, а успомніш —</p>
<p>Сэрца усміхнецца.</p>
<p> </p>
<p>Месячык мой ясны! З высокага неба</p>
<p>За гару схавайся, бо святла не трэба;</p>
<p>Страшна табе будзе, хоць гуляў на Росе,</p>
<p>На Альце, на Сене; і там разлілося</p>
<p>Крыві не знай за што шырокае мора.</p>
<p>А цяпер што будзе? Схавайся ж за горы;</p>
<p>Схавайся, мой дружа, каб не давялося</p>
<p>На старасць заплакаць...</p>
<p> </p>
<p>Сумна, сумна сярод неба</p>
<p>Ззяе белаліцы.</p>
<p>Паўздоўж Дняпра ідзе казак,</p>
<p>Можа, з вечарніцы.</p>
<p>Ідзе смутны, невясёлы,</p>
<p>Ледзьве цягне ногі.</p>
<p>Мо за тое ўжо не любіць</p>
<p>Дзяўчына, што ўбогі?</p>
<p>І дзяўчына яго любіць,</p>
<p>Хоць лата ля латы.</p>
<p>Чарнабрывы, ён не згіне,</p>
<p>Будзе і багаты.</p>
<p>Чаго ж смутны, невясёлы</p>
<p>Ідзе, чуць не плача?</p>
<p>Якусь цяжкую нядолю</p>
<p>Сэрцайка казача</p>
<p>Хоць варожыць, ды не скажа,</p>
<p>Што за ліха будзе.</p>
<p>Міне ліха... Вокал яго —</p>
<p>Бы вымерлі людзі.</p>
<p>А ні пеўні, ні сабакі,</p>
<p>І толькі з-за гаю</p>
<p>Дзесь далёка небаракі</p>
<p>Ваўкі завываюць.</p>
<p>Хай выюць! Ідзе Ярэма,</p>
<p>Ды не да Аксаны,</p>
<p>Не ў Вільшану на досвіткі,—</p>
<p>Да ляхаў паганых</p>
<p>У Чаркасы. А там трэці</p>
<p>Певень заспявае.</p>
<p>А там... там... Ідзе Ярэма,</p>
<p>Дняпро аглядае.</p>
<p> </p>
<p>«Ой, Дняпро, Дняпро мой, шырокі ды дужы</p>
<p>Багата ты, бацька, у мора насіў</p>
<p>Той крыві казацкай,— йшчэ панясеш, дружа</p>
<p>Чырваніў ты мора, ды не напаіў,—</p>
<p>А ў ноч гэту ўп’ешся. Пякельнае свята</p>
<p>Па ўсёй Украіне сёння зараве;</p>
<p>Пацячэ багата, багата, багата</p>
<p>Шляхоцкае крыві. Казак ажыве;</p>
<p>Ажывуць гетманы ў залатых жупанах,</p>
<p>Прабудзіцца доля; казак запяе:</p>
<p>«Ні жыда, ні ляха!» А ў стэпах Украйны —</p>
<p>О Божа мой мілы,— булава блісне!»</p>
<p> </p>
<p>Так думаў, ідучы ў латанай свіціне,</p>
<p>З свянцоным гаротны Ярэма ў руках.</p>
<p>Дняпро ж бы падслухаў: шырокі ды сіні</p>
<p>Падняў горы-хвалі; грозна ў чаратах —</p>
<p>Раве, стогне, завывае,</p>
<p>Лозы нагінае;</p>
<p>Гром грахоча... А маланка</p>
<p>Хмару раздзірае.</p>
<p>Ідзе сабе наш Ярэма,</p>
<p>Нічога не бача;</p>
<p>Адна думка усміхнецца,</p>
<p>Другая заплача.</p>
<p>«Там Аксана, там вясёла</p>
<p>І ў шэрай свіціне;</p>
<p>А тут... а тут... што йшчэ будзе?</p>
<p>Можа, йшчэ загіну!»</p>
<p>А тым часам з-пад байраку</p>
<p>Певень — кукарэку!</p>
<p>«А, Чаркасы!.. Божа мілы,</p>
<p>Не ўкараці веку!»</p>
<p> </p>
<h3><a id="chapter7"></a>Чырвоны банкет</h3>
<p>Зазванілі ва ўсе звоны</p>
<p>Па ўсёй Украіне;</p>
<p>Закрычалі гайдамакі:</p>
<p>«Гіне шляхта, гіне!</p>
<p>Гіне шляхта! Пагуляем</p>
<p>Ды хмару нагрэем!»</p>
<p>Занялася Сміляншчына,—</p>
<p>Хмара чырванее,</p>
<p>А найпершай Медзвядзёўка</p>
<p>Неба награвае.</p>
<p>Гарыць Сміла; Сміляншчына</p>
<p>Крывёй падплывае.</p>
<p>Гарыць Корсунь, гарыць Канеў,</p>
<p>Чыгірын, Чаркасы;</p>
<p>Чорным шляхам запалала,</p>
<p>І кроў палілася</p>
<p>У Валынь аж. Па Палессі</p>
<p>Гонта банкятуе,</p>
<p>А Залязняк ў Сміляншчыне</p>
<p>Дамаску гартуе</p>
<p>У Чаркасах, дзе й Ярэма</p>
<p>Пробуе свянцоны.</p>
<p>«Вось так, вось так! Добра, дзеці,</p>
<p>Рэжце іх, шалёных!</p>
<p>Добра, хлопцы!» — так на рынку</p>
<p>Залязняк гукае.</p>
<p>Вокал пекла; гайдамакі</p>
<p>Па пекле гуляюць.</p>
<p>А Ярэма — страшна глянуць —</p>
<p>Па тры, па чатыры</p>
<p>Так і ложыць. «Добра, сыне!</p>
<p>Мацяру іх к віру!</p>
<p>Рэж, дарэзвай! У раю будзеш</p>
<p>Або есаулам.</p>
<p>Гуляй, сыне! Нуце, дзеці!»</p>
<p>І дзеці шугнулі</p>
<p>Па гарах і па каморах,</p>
<p>У склепе, ў гародзе</p>
<p>Ўсіх уклалі, ўсё забралі.</p>
<p>«Цяпер, хлопцы, годзе!</p>
<p>Утаміліся, спачыньце!»</p>
<p>Вуліцы, базары</p>
<p>Крывёй зліты, ўсланы трупам.</p>
<p>«Мала злыдням кары!</p>
<p>Трэба йшчэ раз перамучыць,</p>
<p>Каб не паўставалі</p>
<p>Нехрышчоныя іх душы!»</p>
<p>На рынак шыбалі</p>
<p>Гайдамакі. Ярэма йдзе,</p>
<p>Залязняк гукае:</p>
<p>«Чуеш, хлопча? Хадзі сюды!</p>
<p>Хадзі, не спужаю!»</p>
<p>«Не баюся!» Зняўшы шапку,</p>
<p>Стаў, як перад панам.</p>
<p>«Скуль ты будзеш? Хто такі ты?»</p>
<p>«Я, пане, з Вільшаны».</p>
<p>«З той Вільшаны, дзе ктытара</p>
<p>Псы замардавалі?»</p>
<p>«Дзе? якога?»</p>
<p>«У Вільшане...</p>
<p>І кажуць, што ўкралі</p>
<p>Яго дочку, калі знаеш».</p>
<p>«Дочку... у Вільшане?»</p>
<p>«У ктытара, калі ведаў».</p>
<p>«Аксана! Аксана!» —</p>
<p>Ледзьве вымавіў Ярэма</p>
<p>Дый бухнуўся долу.</p>
<p>«Эге! Вось што!.. Шкода хлопца!</p>
<p>Праветры, Мікола!»</p>
<p>Праветрыўся. «Бацька! браце!</p>
<p>Ах, каб быў старукі!..</p>
<p>Дай нож мне! дайце сілу!</p>
<p>Мукі ляхам! мукі!</p>
<p>Мукі страшнай, каб аж пекла</p>
<p>Траслося ды млела!»</p>
<p>«Добра, сыне! Нажы будуць</p>
<p>На святое дзела.</p>
<p>Хадзем з намі у Лісянку</p>
<p>Нажы гартаваці!»</p>
<p>«Хадзем, хадзем, атамане,</p>
<p>Бацька ты мой, браце</p>
<p>Мой ядыны! На край свету</p>
<p>Паляту, дастану,</p>
<p>З пекла вырву, атамане!..</p>
<p>На край свету, пане...</p>
<p>На край свету, ды не ўбачу,</p>
<p>Не знайду Аксаны!»</p>
<p>«Можа, й знойдзеш. А цябе як</p>
<p>Завуць? — я не знаю».</p>
<p>«Ярэмаю».</p>
<p>«А прозвішча?»</p>
<p>«Прозвішча не маю!»</p>
<p>«Байструк хіба? Без прозвішча...</p>
<p>Запішы, Мікола,</p>
<p>У рэестар! Няхай будзе...</p>
<p>Няхай будзе Голы!</p>
<p>Так і пішы!»</p>
<p>«Не, пагана!»</p>
<p>«Ну, хіба Бядою?»</p>
<p>«І не тое».</p>
<p>«Пачакай во:</p>
<p>Пішы Галайдою!»</p>
<p>Запісалі.</p>
<p>«Ну, Галайда,</p>
<p>Паедзем гуляці!</p>
<p>Знойдзеш долю... А не знойдзеш...</p>
<p>Ну, хлопцы, сядлайце!»</p>
<p>І Ярэме каня далі</p>
<p>Лішняга з абозу.</p>
<p>Усміхнуўся на гнядошы</p>
<p>Ды ізноў у слёзы.</p>
<p>Выехалі за вароты,—</p>
<p>Палаюць Чаркасы...</p>
<p>«Ці ўсе, дзеці?»</p>
<p>«Усе, бацька!»</p>
<p>«Гайда!»</p>
<p>Паняслася</p>
<p>Па дуброве, па-над Днепрам</p>
<p>Казачча ватага.</p>
<p>А за імі кабзар Волах</p>
<p>З кобзаю з павагай</p>
<p>На коніку кавыляе,</p>
<p>Казакам спявае:</p>
<p>«Гайдамакі, гайдамакі!</p>
<p>Залязняк гуляе».</p>
<p> </p>
<p>Паехалі... а Чаркасы</p>
<p>Палаюць, палаюць.</p>
<p>Палайце! Ніхто й не гляне.</p>
<p>Смяюцца ды лаюць</p>
<p>Панкоў-шляхту і гамоняць,</p>
<p>Кабзара марочаць.</p>
<p>Залязняк жа насамперад</p>
<p>Пільна вухам сочыць;</p>
<p>Едзе сабе, люльку курыць,</p>
<p>Нікому ні слова.</p>
<p>А за ім нямы Ярэма...</p>
<p>Зялёна дуброва,</p>
<p>І гай цёмны, і Днепр дужы,</p>
<p>Й высокія горы,</p>
<p>Неба, зоры, дабро, людзі</p>
<p>І лютае гора —</p>
<p>Ўсё прапала, ўсё! Нічога</p>
<p>Не знае, не бача,—</p>
<p>Як забіты. Яму цяжка,</p>
<p>Цяжка, а не плача.</p>
<p>Крыважадная гадзюка</p>
<p>Смагла выпівае</p>
<p>Яго слёзы, душу давіць,</p>
<p>Сэрца раздзірае.</p>
<p>«Ой вы, слёзы! дробны слёзы!</p>
<p>Вы змыеце гора;</p>
<p>Змыйце яго... Цяжка! нудна!</p>
<p>І сіняга мора,</p>
<p>І Дняпро, каб гора выліць,—</p>
<p>І Дняпра не стане!</p>
<p>Загубіці хіба душу?</p>
<p>Аксана! Аксана!</p>
<p>Дзе ты? Дзе ты? Адгукніся,</p>
<p>Мая ты ядына!</p>
<p>Паглядзі ты на Ярэму!</p>
<p>Дзе ты? Можа, гіне;</p>
<p>Можа, цяжка кляне долю,</p>
<p>Кляне, умірае</p>
<p>Або ў пана у кайданах</p>
<p>У склепе канае!</p>
<p>Ўспамінае мо Ярэму,</p>
<p>Родную Вільшану,</p>
<p>Кліча яго: «Маё сэрца,</p>
<p>Абымі Аксану!</p>
<p>Абымемся, мой саколе!</p>
<p>Навекі замлеем.</p>
<p>Няхай здзекуюцца ляхі,—</p>
<p>Не пачуем!..» Вее,</p>
<p>Вее вецер з-за Ліману,</p>
<p>Гне таполю ў полі,—</p>
<p>І дзяўчына пахінецца,</p>
<p>Куды гне нядоля;</p>
<p>Пасумуе, пажурыцца,</p>
<p>Забудзе... і можа...</p>
<p>У жупане — сама пані;</p>
<p>А лях... Божа! Божа!</p>
<p>Карай пеклам маю душу,</p>
<p>Вылі мукі мора,</p>
<p>Разбі кару нада мною,</p>
<p>Ды не такім горам</p>
<p>Карай сэрца! Разарвецца,</p>
<p>Хоць было б як камень!</p>
<p>Доля мая! маё сэрца!</p>
<p>Аксана! Аксана!</p>
<p>Дзе ты дзелася, прапала?»</p>
<p>І хлынулі слёзы,—</p>
<p>Драбнюткія паліліся.</p>
<p>Скуль яны ўзяліся?</p>
<p>А Залязняк гайдамакам</p>
<p>Кажа запыніцца:</p>
<p>«У лес, хлопцы! Ўжо світае</p>
<p>І коні прысталі:</p>
<p>Папасём іх!» — і ціхенька</p>
<p>На папаску сталі.</p>
<p> </p>
<h3><a id="chapter8"></a>Гупалаўшчына</h3>
<p>Зайшло сонца; Украіна —</p>
<p>Дзе палала, тлела,</p>
<p>А дзе шляхта, запёршыся,</p>
<p>У будынках млела.</p>
<p>Скрозь па сёлах шыбельніцы;</p>
<p>Навешана трупаў —</p>
<p>Толькі старшых, а так шляхта —</p>
<p>Валяецца гуртам</p>
<p>На вуліцах, на расстанях</p>
<p>Сабакі, вароны</p>
<p>Грызуць шляхту, клююць вочы,—</p>
<p>Ніхто не бароніць...</p>
<p>Дый некаму: засталіся</p>
<p>Дзеці ды сабакі,—</p>
<p>Жанкі нават з качаргамі</p>
<p>Пайшлі ў гайдамакі.</p>
<p> </p>
<p>Вось было якое ліха</p>
<p>Па ўсёй Украіне!</p>
<p>Горш ад пекла... А завошта,</p>
<p>За што людзі гінуць?</p>
<p>Таго ж бацькі, тыя ж дзеці,—</p>
<p>Жыць бы ды братацца.</p>
<p>Не, не ўмелі, не хацелі,—</p>
<p>Трэба раз’яднацца!</p>
<p>Крыві трэба, крыві братняй,</p>
<p>Бо зайздрасць, што ў брата</p>
<p>Ё ў каморы і на полі,</p>
<p>І поўная хата.</p>
<p>«Заб’ём брата! Спалім хату!» —</p>
<p>Сказалі, зрабілі.</p>
<p>Ўсё б, здаецца!.. Не, на кару</p>
<p>Сіротаў пусцілі.</p>
<p>Раслі ў слёзах дый выраслі;</p>
<p>Замучаны рукі</p>
<p>Развязаліся — й кроў за кроў,</p>
<p>І мукі за мукі!</p>
<p>Баліць сэрца, як успомніш:</p>
<p>У крыві заліты</p>
<p>Славян дзеці. А хто вінен?</p>
<p>Ксяндзы, езуіты!..</p>
<p>Вандравалі гайдамакі</p>
<p>Ярамі, лясамі,</p>
<p>А за імі і Галайда</p>
<p>З дробнымі слязамі.</p>
<p>Ўжо мінулі Вараноўку,</p>
<p>Вярбоўку, ў Вільшану</p>
<p>Прыехалі. «Спытаць хіба,</p>
<p>Спытаць пра Аксану?</p>
<p>Не спытаю, каб не зналі,</p>
<p>За што прападаю...»</p>
<p>А тым часам гайдамакі</p>
<p>Й Вільшану мінаюць.</p>
<p>Пытаецца у хлопчыка:</p>
<p>«Ктытара забілі?»</p>
<p>«Ды не, дзядзька, казаў бацька,</p>
<p>Што яго спалілі</p>
<p>Тыя ляхі, што ляжаць там,</p>
<p>І Аксану ўкралі.</p>
<p>А ктытара на цвінтары</p>
<p>Ўчора пахавалі».</p>
<p>Не даслухаў... «Нясі, косю!»</p>
<p>І паводдзе кінуў.</p>
<p>«Чаму ўчора, як не ведаў,</p>
<p>Ўчора не загінуў!</p>
<p>А калі і ўмру сягоння,</p>
<p>З дамавіны ўстану</p>
<p>Ляхаў мучыць. Сэрца маё!</p>
<p>Аксана! Аксана!</p>
<p>Дзе ты?»</p>
<p>Змоўкнуў, зажурыўся,</p>
<p>Паехаў ступою.</p>
<p>Цяжка-цяжка бедачыне</p>
<p>Змагацца з тугою.</p>
<p>Дагнаў сваіх. Баравіцкім</p>
<p>Полем ужо едуць.</p>
<p>Са стадолай карчма тлее,</p>
<p>А Лейбы ні следу.</p>
<p>Усміхнуўся мой Ярэма,</p>
<p>Цяжка усміхнуўся:</p>
<p>«Вось тут, вось тут пазаўчора</p>
<p>Перад жыдам гнуўся,</p>
<p>А сягоння!..» Дый жаль стала,</p>
<p>Што беды мінулі.</p>
<p>Гайдамакі каля яру</p>
<p>З шляху павярнулі.</p>
<p>Наганяюць парабчонка.</p>
<p>Хлопец у зрабнінах</p>
<p>Палатняных, у пастолах;</p>
<p>На плячах тарбіна.</p>
<p>«Гэй, старчэня! Пачакай, брат!»</p>
<p>«Я не старац, пане!</p>
<p>Я, як бачыш, гайдамака».</p>
<p>«Які ж абарванец!</p>
<p>Адкуль жа ты?»</p>
<p>«З Кірылаўкі».</p>
<p>«А Будзішча знаеш?</p>
<p>І возера каля Будзішч?»</p>
<p>«І возера знаю —</p>
<p>Вось яно там, гэтым ярам</p>
<p>Да яго даедзеш».</p>
<p>«Што, сягоння ляхаў бачыў?»</p>
<p>«Прапалі ўсе недзе!</p>
<p>А ўчора было багата,</p>
<p>Вянкоў не свянцілі:</p>
<p>Не далі паганцы-ляхі.</p>
<p>За то ж іх і білі!</p>
<p>І я нажом святым, бацька;</p>
<p>А маці нядужа,</p>
<p>А то й яна б...»</p>
<p>«Добра, хлопча!</p>
<p>Вось на табе, дружа,</p>
<p>Дукат гэты, не згубі, бач!»</p>
<p>Узяў залатога,</p>
<p>Паўзіраўся: «Шчыра дзякуй!»</p>
<p>«Ну, хлопцы, ў дарогу!</p>
<p>Ды чуеце? Без гамонкі.</p>
<p>Галайда, за мною!</p>
<p>Возера ё ў гэтым яру</p>
<p>І лес пад гарою,</p>
<p>А ў лесе скарб. Як прыедзем,</p>
<p>Дык каб вокал сталі,</p>
<p>Скажы хлопцам. Можа, ў лёхах</p>
<p>Варту пастаўлялі</p>
<p>Там паганцы».</p>
<p>Прыехалі,</p>
<p>Сталі кругом лесу;</p>
<p>Паглядаюць — анікога...</p>
<p>«Цю іх да ста бесаў!</p>
<p>Што за грушы урадзілі!</p>
<p>Збівайце, хлапчаты!</p>
<p>Жыва! жыва! Гэтак! гэтак!»</p>
<p>І канфедэраты</p>
<p>Пасыпаліся дадолу,</p>
<p>Грушы гнілабокі.</p>
<p>Пазбівалі, падабралі;</p>
<p>Не маргнуўшы вокам:</p>
<p>Знайшлі лёхі, скарб забралі,</p>
<p>У ляхаў кішэні</p>
<p>Ператрэслі дый рушылі</p>
<p>Чыніць кару дрэні</p>
<p>Ў Лісянку.</p>
<p> </p>
<p> </p>
<h3><a id="chapter9"></a>Банкет у Лісянцы</h3>
<p>Змяркалася. А з Лісянкі</p>
<p>Агні засвяцілі:</p>
<p>Гэта Гонта з Залязнякам</p>
<p>Люлькі закурылі.</p>
<p>Страшна, страшна закурылі!</p>
<p>І ў пекле не ўмеюць</p>
<p>Курыць гэтак. Гнілы Цікіч</p>
<p>Крывёй чырванее</p>
<p>І шляхоцкай, і жыдоўскай,</p>
<p>А над ім палаюць</p>
<p>І хаціна, і будынак;</p>
<p>Бы доля карае</p>
<p>І вяльможных, і убогіх.</p>
<p>А сярод базару</p>
<p>Залязняк стаіць і Гонта,</p>
<p>Крычаць: «Ляхам кары!</p>
<p>Кары ляхам, хай каюцца!»</p>
<p>І дзеці караюць.</p>
<p>Стогнуць, плачуць; адзін просіць,</p>
<p>Другі праклінае;</p>
<p>Той моліцца, спавядае</p>
<p>Грахі перад братам,</p>
<p>Ўжо забітым. Не мілуюць,</p>
<p>Караюць заўзята.</p>
<p>Як смерць тая, не ўважаюць</p>
<p>На годы, на ўроду</p>
<p>Шляхцяначкі, жыдовачкі.</p>
<p>Цячэ кроў у воду.</p>
<p>Ні калекі, ні старога,</p>
<p>Ні дзіцё малое</p>
<p>Не мінулі,— не ўпрасілі</p>
<p>Часіны ліхое.</p>
<p>Паляглі ўсе, ўсе пакотам;</p>
<p>Ні душы жывое</p>
<p>Не засталася ў Лісянцы.</p>
<p>А пажар удвое</p>
<p>Разгарэўся, распаліўся</p>
<p>Да самае хмары.</p>
<p>А Галайда, знай, гукае:</p>
<p>«Кары ляхам, кары!»</p>
<p>Як шалёны, мёртвых рэжа,</p>
<p>Вешае з запалам.</p>
<p>«Дайце ляха, дайце жыда!</p>
<p>Мала іх мне, мала!</p>
<p>Дайце ляха, крыві дайце</p>
<p>Натачыць з паганых!</p>
<p>Крыві мора... Мала мора!..</p>
<p>Аксана! Аксана!</p>
<p>Дзе ты?» — крыкне і знікае</p>
<p>Ў полымі, ў пажары.</p>
<p>А тым часам гайдамакі</p>
<p>Сталы ўздоўж базару</p>
<p>Паставілі; нясуць страву</p>
<p>Ды што дзе папалі,</p>
<p>Засветла каб павячэраць.</p>
<p>«Гуляй!» — загукалі.</p>
<p>Вячэраюць, а кругом іх</p>
<p>Пекла чырванее.</p>
<p>Павешаныя ў пажары</p>
<p>На кроквах чарнеюць</p>
<p>Паноў трупы. Гараць кроквы</p>
<p>І падаюць з імі.</p>
<p>«Піце, дзеці! Піце, ліце!</p>
<p>З панамі такімі</p>
<p>Можа, йшчэ раз сустрэнемся,</p>
<p>Йшчэ раз пагуляем!»</p>
<p>І з паўгарца адным духам</p>
<p>Залязняк куляе.</p>
<p>«За праклятых вашых трупаў</p>
<p>І за душ праклятых</p>
<p>Шчэ раз вып’ю! Піце, дзеці!</p>
<p>Вып’ем, Гонта, браце!»</p>
<p>«Вып’ем, дружа, пагуляем</p>
<p>Удваёчку, ў пары.</p>
<p>А дзе ж Волах? Заспявай жа</p>
<p>Нам, стары кабзару!</p>
<p>Не пра дзедаў, бо не горай</p>
<p>Мы ляхаў караем;</p>
<p>Не пра ліха,— бо яго мы</p>
<p>Не зналі й не знаем.</p>
<p>Вясёлую ўтні нам, старча,</p>
<p>Каб зямля трашчэла,—</p>
<p>Пра ўдавіцу-маладзіцу,</p>
<p>Як яна цярпела».</p>
<p> </p>
<p>Кабзар</p>
<p><i>(грае і прыпявае)</i></p>
<p>«Ад сяла да сяла</p>
<p>Танцы ды музыкі:</p>
<p>Курку, яйкі прадала,</p>
<p>Маю чаравікі!</p>
<p>Ад сяла да сяла</p>
<p>Буду танцаваці:</p>
<p>Ні каровы, ні вала,—</p>
<p>Сама адна ў хаце.</p>
<p>Я аддам, я прадам</p>
<p>Ды куплю хаціну,</p>
<p>Я куплю, я зраблю</p>
<p>Крамачку пад тынам;</p>
<p>Таргаваць, шынкаваць</p>
<p>Чарачкамі буду,</p>
<p>Танцаваць ды гуляць</p>
<p>З парабчанскім людам!</p>
<p>Ох вы, дзеткі мае,</p>
<p>Мае галубяткі!</p>
<p>Не журыцеся, глядзіце,</p>
<p>Як танцуе матка!</p>
<p>Сама ў наймы пайду,</p>
<p>Ў школу дзетак аддам,</p>
<p>А чырвоным чаравічкам</p>
<p>Такі дам, такі дам!»</p>
<p>«Добра! добра! Ну, да танцаў,</p>
<p>Да танцаў, кабзару!»</p>
<p>Сляпы ўрэзаў. У прысядкі</p>
<p>Пайшлі па базару.</p>
<p>Зямля гнецца... «Ану, Гонта!»</p>
<p>«Ну, браце Максіме!</p>
<p>Жарнем дружна, мой галубе,</p>
<p>Покуль не загінем!»</p>
<p>«Не ўзірайцеся, дзяўчаты,</p>
<p>Што я абадраўся;</p>
<p>Бо мой бацька рабіў гладка,</p>
<p>І я ў яго ўдаўся».</p>
<p>«Добра, браце! Ей жа богу!»</p>
<p>«Ану, ты, Максіме!»</p>
<p>«Пачакай, брат!»</p>
<p> </p>
<p>«Вось рабі так, як раблю я:</p>
<p>Любі дочку хоць якую,—</p>
<p>Хоць папову, хоць дзякову,</p>
<p>Хоць харошу мужыкову!»</p>
<p> </p>
<p>Ўсе танцуюць, а Галайда</p>
<p>Не чуе, не бача,</p>
<p>Сядзіць сабе ў канцы стала,</p>
<p>Цяжка-важка плача,</p>
<p>Як дзіцё. Чаго б, здаецца?</p>
<p>У чырвоным жупане,</p>
<p>золата ёсць, і слава,</p>
<p>Ды няма Аксаны!</p>
<p>Не з кім долю падзяліці,</p>
<p>Не з кім заспяваці!</p>
<p>Адзін, адзін сіратою</p>
<p>Мусіць прападаці!</p>
<p>А таго, таго й не знае,</p>
<p>Што яго Аксана</p>
<p>Па тым боку за Цікічам</p>
<p>Ў пакоях з панамі,</p>
<p>З тымі самымі ляхамі,</p>
<p>Што закатавалі</p>
<p>Яе бацьку. Недалюдкі!</p>
<p>А цяпер прапалі</p>
<p>За мурамі, ды глядзіце,</p>
<p>Як жыды канаюць,</p>
<p>Браты вашы! А Аксана</p>
<p>Ў акно выглядае</p>
<p>На асвечану Лісянку.</p>
<p>«Дзе-та мой Ярэма?» —</p>
<p>Сама думае, не знае,</p>
<p>Што ён тут не дрэмле,</p>
<p>У Лісянцы. Ды не ў світцы —</p>
<p>Ў чырвоным жупане,</p>
<p>Сядзіць адзін ды думае:</p>
<p>«Дзе мая Аксана?</p>
<p>Дзе яна, мая галубка</p>
<p>Бяскрылая, плача?»</p>
<p>Цяжка яму!</p>
<p>А з-пад яру</p>
<p>Ў кірэі казачай</p>
<p>Хтось крадзецца.</p>
<p>«Хто такі ты?» —</p>
<p>Галайда пытае.</p>
<p>«Пасланец я пана Гонты.</p>
<p>Няхай пагуляе —</p>
<p>Я пажду».</p>
<p>«Не, не дажджэшся,</p>
<p>Жыдоўскі сабака!»</p>
<p>«Хавай Божа, які я жыд?</p>
<p>Бачыш? Гайдамака!</p>
<p>Вось капейка... Прыглядзіся...</p>
<p>Хіба ты не знаеш?»</p>
<p>«Знаю, знаю!» — і свянцоны</p>
<p>З халявы вымае.</p>
<p>«Прызнавайся, жыд лукавы,</p>
<p>Ты прывёў у Млееў</p>
<p>Да ктытара ляхаў п’яных.</p>
<p>Я, Лейба, не ўмею</p>
<p>Жартаваці. Я — Ярэма,</p>
<p>Твой найміт, паганы.</p>
<p>Ці ж не пазнаў? Прызнавайся...</p>
<p>Дзе мая Аксана?»</p>
<p>Дый замахнуўся.</p>
<p>«Крый божа!..</p>
<p>Ў палацы... з панамі...</p>
<p>У золаце ўся...»</p>
<p>«Выручай жа!</p>
<p>Выручай, пракляты!»</p>
<p>«Добра, добра... Які ж бо вы,</p>
<p>Ярэма, заўзяты!</p>
<p>Іду зараз і выручу:</p>
<p>Грошы мур ламаюць.</p>
<p>Скажу ляхам: замест Паца...»</p>
<p>«Добра, добра! Знаю,</p>
<p>Хутчэй ідзі!»</p>
<p>«Зараз, зараз!</p>
<p>Гонту забаўляйце,</p>
<p>З паўчасіны, а няхай там!</p>
<p>Ідзіце ж, гуляйце!..</p>
<p>Куды везці?»</p>
<p>«У Лебядзін!</p>
<p>У Лебядзін,— чуеш?»</p>
<p>«Чую, чую».</p>
<p>І Галайда</p>
<p>З Гонтаю танцуе.</p>
<p>А Залязняк бярэ кобзу:</p>
<p>«Патанцуй, кабзару!</p>
<p>Я зайграю».</p>
<p>Наўпрысядкі</p>
<p>Сляпы па базару</p>
<p>Адбівае пасталамі,</p>
<p>Дадае славамі:</p>
<p>«На гародзе пастарнак, пастарнак;</p>
<p>Ці ж табе я не казак, не казак?</p>
<p>Ці ж цябе я не люблю, не люблю?</p>
<p>Ці ж табе я чаравічкаў не куплю?</p>
<p>Куплю, куплю, чарнабрыва,</p>
<p>Куплю, куплю таго дзіва.</p>
<p>Буду, сэрца, хадзіць,</p>
<p>Буду, сэрца, любіць».</p>
<p> </p>
<p>«Ой гоп-гапака!</p>
<p>Палюбіла казака,</p>
<p>Ды рудога,</p>
<p>Ды старога,—</p>
<p>Ліха доля така!</p>
<p>Ідзі ж, доля, за журбою.</p>
<p>А ты, стары, за вадою!</p>
<p>А я — дык у шынок.</p>
<p>Вып’ю чарку і другую,</p>
<p>Выпіць трэцюю хачу я,</p>
<p>Пятай, шостай закушу я.</p>
<p>Пайшла баба у танок,</p>
<p>А за ёю галубок,</p>
<p>Выкрутасам,</p>
<p>Выхілясам,</p>
<p>Маладзец, галубок!</p>
<p>Стары руды бабу кліча,</p>
<p>Тая ж яму дулю тыча:</p>
<p>«Ажаніўся, сатана,</p>
<p>Даставай жа мне пшана!</p>
<p>Трэба дзетак гадаваць,</p>
<p>Трэба дзетак адзяваць,</p>
<p>А я буду дабываць;</p>
<p>А ты, стары, не грашы,</p>
<p>Ды ў запечку калышы,</p>
<p>Ды маўчы, не дышы!»</p>
<p> </p>
<p>«Як была я маладою прыпадобніцаю,</p>
<p>Павесіла хвартушыну над аконніцаю;</p>
<p>Хто йдзе — не міне,</p>
<p>То кіўне, то міргне.</p>
<p>А я шоўкам вышываю,</p>
<p>У шыбінку выглядаю.</p>
<p>Сыманы,</p>
<p>Іваны!</p>
<p>Надзявайце жупаны,</p>
<p>Ды мы пойдзем пагуляем,</p>
<p>Ды мы сядзем заспяваем!»</p>
<p>«Заганяйце квочку ў бочку,</p>
<p>А курчат у сетку!..</p>
<p>…...............................................</p>
<p>…...............................................</p>
<p>І... гу!</p>
<p>Загнуў бацька дугу,</p>
<p>Цягне маці супоню,</p>
<p>А ты, донка, ссупоні!»</p>
<p>«Ці йшчэ? Ці годзе?»</p>
<p>«Яшчэ!</p>
<p>Хоць брыдкую! Самі ногі носяць».</p>
<p>«Ой, сып вядром квас</p>
<p>Ды крышы апенькі!</p>
<p>Дзед ды баба,</p>
<p>Той да ладу,—</p>
<p>Абое радзенькі».</p>
<p> </p>
<p>«Ой, сып вядром квас</p>
<p>Ды крышы пятрушку!</p>
<p>…......................................</p>
<p>…......................................</p>
<p>Ой, сып вядром квас</p>
<p>Ды накрышы хрэну!</p>
<p>…................................</p>
<p>…................................</p>
<p>Ой, сып воду, воду</p>
<p>Ды ідзі шукаці броду!..»</p>
<p>«Годзе! Годзе! — крычыць Гонта:</p>
<p>Годзе, пагасае.</p>
<p>Светла, дзеці!.. А дзе Лейба?</p>
<p>Дзе ён прападае?</p>
<p>Знайсці яго ды павесіць.</p>
<p>Пяцелька свіняча!</p>
<p>Гайда, дзеці! Пагасае</p>
<p>Каганец казачы!»</p>
<p>А Галайда: «Атамане!</p>
<p>Пагуляйма, татка!</p>
<p>Глядзі — гарыць; на базары</p>
<p>І відна, і гладка.</p>
<p>Патанцуем. Грай, кабзару!»</p>
<p>«Не хачу гуляці!</p>
<p>Агню, дзеці! Дзёгцю, клочча!</p>
<p>Гарматы давайце;</p>
<p>Даць агню у склепы, сховы!</p>
<p>Думаюць — жартую!»</p>
<p> </p>
<p>Заравелі гайдамакі:</p>
<p>«Добра, бацька, чуем!»</p>
<p>Цераз грэблю павалілі,</p>
<p>Гукаюць, спяваюць.</p>
<p>А Галайда крычыць: «Бацька!</p>
<p>Стойце!.. Прападаю!</p>
<p>Пачакайце, не страляйце:</p>
<p>Там мая Аксана!</p>
<p>Часіначку, бацькі мае!</p>
<p>Я яе дастану!»</p>
<p>«Добра, добра! Залязняча,</p>
<p>Давай знак страляці!</p>
<p>Годзе цацкацца з ляхамі...</p>
<p>А ты, мілы браце,</p>
<p>Знойдзеш іншую!»</p>
<p>Тут глянуў —</p>
<p>Галайды ні духу.</p>
<p> </p>
<p>Равуць горы — дом з ляхамі</p>
<p>Пажарам забухаў</p>
<p>Каля хмар. Што засталося —</p>
<p>Пеклам запалала...</p>
<p>«Дзе Галайда?» — Максім кліча.</p>
<p>І следу не стала...</p>
<p>Пакуль малойцы танцавалі,</p>
<p>Ярэма з Лейбай не драмалі.</p>
<p>Пралезлі ў дом, у самы лёх.</p>
<p>Схапіў Аксану у хвіліну</p>
<p>Ярэма з лёху і сам рынуў</p>
<p>У Лебядзін...</p>
<p> </p>
<h3><a id="chapter10"></a>Лебядзін</h3>
<p>«Ой, сіротка, я з Вільшаны.</p>
<p>Сірата, бабуся!</p>
<p>Бацьку ляхі замучылі,</p>
<p>А мяне... Баюся,</p>
<p>Баюся, галубка, ўспомніць!..</p>
<p>Узялі з сабою.</p>
<p>Не распытывай, бабулька,</p>
<p>Што было са мною.</p>
<p>Плакала ды наракала,</p>
<p>Гора сэрца рвала,</p>
<p>Слёзы сохлі, душа мёрла...</p>
<p>Ох, каб гэта знала,</p>
<p>Што яго йшчэ раз пабачу</p>
<p>Жывым і здаровым,—</p>
<p>Выцерпела б яшчэ болей</p>
<p>За адно хоць слова!</p>
<p>Выбачай, мая галубка!</p>
<p>Можа, я грашыла;</p>
<p>Можа, Бог за то й карае,</p>
<p>Што я палюбіла,—</p>
<p>Палюбіла стан высокі</p>
<p>І карыя вочы,</p>
<p>Палюбіла, як умела,</p>
<p>Як сэрцайка хоча.</p>
<p>Не за бацьку малілася</p>
<p>Й за сябе ў няволі,—</p>
<p>За яго, мая бабуся,</p>
<p>За мілага долю.</p>
<p>Карай, Божа! Тваю праўду</p>
<p>Я выцерпець мушу.</p>
<p>Сказаць страшна: думала ж я</p>
<p>Загубіці душу.</p>
<p>Каб не ён жа,— можа б... можа,</p>
<p>Так і загубіла.</p>
<p>Цяжка было! Думала я:</p>
<p>«О Божа мой мілы!</p>
<p>Сірата ён,— без мяне хто</p>
<p>Яго прывітае?</p>
<p>Хто пра долю, пра нядолю,</p>
<p>Як я, распытае?</p>
<p>Хто абыме, як яго я?</p>
<p>Хто душу пакажа?</p>
<p>І хто ўбогаму сіроце</p>
<p>Слова ласкі скажа?» —</p>
<p>Я так думала, бабуся,</p>
<p>Смяялася сэрца:</p>
<p>«Без бацькоў я засталася</p>
<p>Сіратой на свеце;</p>
<p>І адзін ён на ўсім свеце,</p>
<p>Мяне верна любіць,</p>
<p>А пачуе, што не жыва,</p>
<p>Сам сябе загубіць».</p>
<p>Так я думала ў малітвах,</p>
<p>Ждала ў кожным часе:</p>
<p>І няма яго, не будзе! —</p>
<p>Адна засталася...»</p>
<p>Дый заплакала. Чарніца</p>
<p>Горка, без надзеі</p>
<p>Зажурылася.</p>
<p>«Бабулька!</p>
<p>Ты скажы мне: дзе я?»</p>
<p>«Ў Лебядзіне, мая птушка!</p>
<p>Не ўставай: ты хвора».</p>
<p>«Ў Лебядзіне? Ці даўно я?»</p>
<p>«Ды не, пазаўчора».</p>
<p>«Пазаўчора?.. Пачакайце!..</p>
<p>Пажар над вадою...</p>
<p>Жыд, Майданаўка, будынак...</p>
<p>Завуць Галайдою...»</p>
<p>«Так, Ярэмай Галайдою</p>
<p>Сябе называе</p>
<p>Той, прывёз што...»</p>
<p>«Дзе ён? дзе ён?</p>
<p>Цяпер жа я знаю!..»</p>
<p>«Цераз тыдзень абяцаўся</p>
<p>Прыйсці за табою».</p>
<p>«Цераз тыдзень! Цераз тыдзень!</p>
<p>Сэрцайка загоіць!</p>
<p>Бабусенька, мінулася</p>
<p>Ліхая часіна!</p>
<p>Той Галайда — мой Ярэма!..</p>
<p>Па ўсёй Украіне</p>
<p>Яго знаюць. Я глядзела,</p>
<p>Як сёлы гарэлі,</p>
<p>Бачыла я — каты ляхі</p>
<p>Трэсліся і млелі,</p>
<p>Як хто скажа пра Галайду.</p>
<p>Знаюць яны, знаюць,</p>
<p>Хто такі ён, і адкуль ён,</p>
<p>І каго шукае!..</p>
<p>Ён шукаў мяне й нарэшце</p>
<p>Адшукаў, саколік!</p>
<p>Прылятай жа, мой галубе,</p>
<p>Маё шчасце, доля!</p>
<p>Ох, як весела на свеце,</p>
<p>Хоць ідзі скакаці!</p>
<p>Цераз тыдзень, бабусенька...</p>
<p>Яшчэ тры дні ждаці.</p>
<p>Ох, як доўга!..</p>
<p>«Заграбай, мама, жар, жар,—</p>
<p>Будзе табе дочкі жаль, жаль...</p>
<p>Ох, як весела на свеце!</p>
<p>А табе, бабуся,</p>
<p>Ці весела?» «Я табою,</p>
<p>Пташка, весялюся».</p>
<p>«А чаму ж ты не спяваеш?»</p>
<p>«Я ўжо адспявала...»</p>
<p>Зазванілі на вячэрню.</p>
<p>Аксана ўздыхала,</p>
<p>А чарніца памаліцца</p>
<p>У храм падыбала.</p>
<p> </p>
<p>Цераз тыдзень ў Лебядзіне</p>
<p>У царкве спявалі:</p>
<p>«Ісаія, лікуй!» Ранкам</p>
<p>Ярэму вянчалі;</p>
<p>А вечарам мой Ярэма</p>
<p>(От хлопец звычайны!),</p>
<p>Не злаваць каб атамана,</p>
<p>Пакінуў Аксану:</p>
<p>Ляхаў кончыць; з Залязнякам</p>
<p>Вяселле спраўляе</p>
<p>На Уманшчыне, ў пажарах.</p>
<p>Яна выглядае —</p>
<p>Выглядае, ці не едзе</p>
<p>З баярамі ў госці —</p>
<p>Перавезці яе з келлі</p>
<p>Ў хату на памосце.</p>
<p>Не журыся, спадзявайся</p>
<p>Ды маліся Богу.</p>
<p>А цяпер жа мне на Умань</p>
<p>Сцелецца дарога.</p>
<p> </p>
<p> </p>
<h3><a id="chapter11"></a>Гонта ў Умані</h3>
<p> </p>
<div class="EPIGRAPH">
<p>Хваліліся гайдамакі,</p>
<p>На Умань ідучы:</p>
<p>«Будзем драці, пане-браце,</p>
<p>З кітайкі анучы!»</p>
</div>
<div class="CLEAR"></div>
<p> </p>
<p>Мінаюць дні, мінае лета,</p>
<p>А Украіна, знай, гарыць;</p>
<p>Галосяць дзеці неадзеты:</p>
<p>Бацькоў няма ўжо. Шалясціць</p>
<p>Лісцё пажоўклае ў дуброве;</p>
<p>Гуляюць хмары, сонца спіць;</p>
<p>Нідзе не чуць людское мовы;</p>
<p>Звер толькі вые за сялом,</p>
<p>Трупы грызучы. Не хавалі,—</p>
<p>Ваўкоў ляхамі гадавалі,</p>
<p>Аж пакуль снегам занясло</p>
<p>Агрызкі воўчыя.</p>
<p>Не спыніла завіруха</p>
<p>Пякельнае кары;</p>
<p>Ляхі мерзлі, а казакі</p>
<p>Грэліся ў пажары.</p>
<p>Вясна ўстала і зямельку</p>
<p>Сонную збудзіла,</p>
<p>Уквяціла ў зелень, кветкі,</p>
<p>Барвінкам пакрыла;</p>
<p>І на полі жаваронак,</p>
<p>Салавейка ў гаі</p>
<p>Зямлю, ўбраную вясною,</p>
<p>Ўранні сустракаюць...</p>
<p>Рай, ды годзе! Для каго ж ён?</p>
<p>Для людзей... А людзі?</p>
<p>На яго й зірнуць не хочуць,</p>
<p>А зірнуць — асудзяць.</p>
<p>Крывёй трэба змаляваці,</p>
<p>Асвяціць пажарам;</p>
<p>Сонца мала, кветак мала,</p>
<p>І багата хмараў.</p>
<p>Пекла мала!.. Людзі, людзі!</p>
<p>Калі ўжо з вас будзе</p>
<p>Дабра таго, што маеце?</p>
<p>Дзіўныя вы людзі!</p>
<p>І вясна кроў не спыніла,</p>
<p>Ні злосці людское.</p>
<p>Цяжка глянуць; а прыпомніш —</p>
<p>Так было і ў Троі.</p>
<p>Так і будзе.</p>
<p>Гайдамакі</p>
<p>Гуляюць, караюць;</p>
<p>Дзе праедуць — зямля ў прыску,</p>
<p>Крывёю сплывае.</p>
<p>Максім прыдбаў сабе сына</p>
<p>На ўсю Украіну;</p>
<p>Хоць не родны сын Ярэма,</p>
<p>А шчыры хлапчына.</p>
<p>Максім рэжа, а Ярэма</p>
<p>Не рэжа—лютуе:</p>
<p>З нажом вострым на пажарах</p>
<p>Днюе і начуе.</p>
<p>Не мілуе, не мінае</p>
<p>Нідзе анікога;</p>
<p>За ктытара ляхам плаціць,</p>
<p>За бацьку святога,</p>
<p>За Аксану... Дый замлее,</p>
<p>Ўспомніўшы Аксану.</p>
<p>А Залязняк: «Гуляй, сыну,</p>
<p>Покуль доля ўстане!</p>
<p>Пагуляем!» Пагулялі:</p>
<p>Купаю на купе</p>
<p>Ад Кіева да Умані</p>
<p>Леглі ляхі трупам.</p>
<p> </p>
<p>Нібы хмара, гайдамакі</p>
<p>Умань абступілі</p>
<p>Апоўначы; да ўсход сонца</p>
<p>Умань затапілі;</p>
<p>Затапілі, закрычалі:</p>
<p> </p>
<p>«Бі ляха, панове!»</p>
<p>Пакацілася па рынку</p>
<p>Jazda narodowa,</p>
<p>Пакаціліся і дзеці,</p>
<p>І калека хворы.</p>
<p>Гвалт і галас... На базары,</p>
<p>Як пасярод мора</p>
<p>Крывавага, стаіць Гонта</p>
<p>З Максімам заўзятым.</p>
<p>Крычаць удвух: «Добра, дзеці!</p>
<p>Вось так іх, праклятых!»</p>
<p>Аж вядуць во гайдамакі</p>
<p>Ксяндза-езуіта</p>
<p>І двух хлопцаў: «Гонта! Гэта</p>
<p>Твае дзеці ўмыты!</p>
<p>Ты нас рэжаш — рэж і іх ты:</p>
<p>Яны каталікі.</p>
<p>Чаго ж стаў? Чаму не рэжаш?</p>
<p>Покуль невялікі.</p>
<p>Зарэж і іх; бо вырастуць,</p>
<p>Дык цябе зарэжуць!..»</p>
<p>«Забіце пса! А псянятаў</p>
<p>Сваёю зарэжу.</p>
<p>Кліч грамаду. Прызнавайцесь,</p>
<p>Што каталікі вы!»</p>
<p>«Католікі... бо нас маці...»</p>
<p>«Божа міласцівы!</p>
<p>Маўчаць! маўчаць! Знаю, знаю!»</p>
<p>Збеглася грамада.</p>
<p>«Католікі — мае дзеці...</p>
<p>Каб не было здрады,</p>
<p>Каб не было перасудаў,</p>
<p>Панове грамада!</p>
<p>Прысягаў, як браў свянцоны,</p>
<p>Католіка рэзаць.</p>
<p>Ой, сыны! сыны мае вы!</p>
<p>Малыя гарэзы!</p>
<p>Што не рэжаце вы ляха?»</p>
<p>«Будзем рэзаць, татка!»</p>
<p>«О, не будзеце вы рэзаць!</p>
<p>Будзь праклятай матка,</p>
<p>Праклятая каталічка,</p>
<p>Што вас спарадзіла!</p>
<p>Чаму вас да ўсходу сонца</p>
<p>Была не ўтапіла?</p>
<p>Менш бы грэху: вы памерлі б</p>
<p>Не каталікамі!</p>
<p>А сягоння, сыны мае,</p>
<p>Горачка мне з вамі!</p>
<p>Пацалуйце мяне, дзеці,</p>
<p>Не я забіваю,</p>
<p>А прысяга!..» Махнуў ножам —</p>
<p>І дзяцей не мае!</p>
<p>Парэзаныя палеглі.</p>
<p>«Тата...— булькаталі.—</p>
<p>Тата, тата!.. Мы не ляхі!</p>
<p>Мы...» — дый замаўчалі.</p>
<p>«Пахаваць, можа?» «Не трэба</p>
<p>Дзяцей каталічкі.</p>
<p>Ой, сыны, сыны мае вы!</p>
<p>Чаму невялічкі?</p>
<p>Чаму ворага і матку</p>
<p>Не гналі ў магілу?</p>
<p>Тую матку каталічку,</p>
<p>Што вас спарадзіла?..</p>
<p>Хадзем, браце!»</p>
<p>Ўзяў Максіма;</p>
<p>Пайшлі ўздоўж базару</p>
<p>І абодва закрычалі:</p>
<p>«Кары ляхам, кары!»</p>
<p>І каралі... Страшна, страшна</p>
<p>Умань запалала.</p>
<p>Ні ў харомах, ні ў касцёле</p>
<p>Нікога не стала,—</p>
<p>Паляглі ўсе. Разні гэткай</p>
<p>Не было паганай,</p>
<p>Што ў Умані бушавала.</p>
<p>Школу базылянаў,</p>
<p>Дзе вучылі дзяцей Гонты,</p>
<p>Сам Гонта руйнуе:</p>
<p>«Ты паіла маіх дзетак! —</p>
<p>Гукае, лютуе.—</p>
<p>Тут паілі невялікіх,</p>
<p>Дабру не наўчылі...</p>
<p>Бурыць сцены!»</p>
<p>Гайдамакі</p>
<p>Сцены развалілі,</p>
<p>Развалілі, аб каменне</p>
<p>Ксяндзоў разбівалі,</p>
<p>А школьнікаў у крыніцы</p>
<p>Жыўцом пахавалі.</p>
<p>Да самае ночы ляхаў выразалі;</p>
<p> </p>
<p>І душы не знойдзеш. А Гонта крычыць:</p>
<p>«Дзе вы, людаеды? Дзе вас пахавалі?</p>
<p>З’елі маіх дзетак,— цяжанька мне жыць!</p>
<p>Цяжанька мне плакаць! з некім гаварыць!</p>
<p>Ой, сыны, сыночкі, дзе мне вас шукаці?</p>
<p>Дзе вы запрапалі? Крыві, крыві дайце!</p>
<p>А крыві шляхоцкай, бо хочацца піць!</p>
<p>Хочацца ўзірацца, як яна чарнее,</p>
<p>Хочацца напіцца!.. Што вецер не вее,</p>
<p>Ляхаў не навее?.. Цяжанька мне жыць!</p>
<p>Цяжанька мне плакаць! Праведныя зоры!</p>
<p>Пакрыйцеся хмарай,— я вас не чапаў,</p>
<p>Я дзяцей зарэзаў!.. Горачка мне, гора!</p>
<p>Дзе я прытулюся?»</p>
<p>Так Гонта крычаў,</p>
<p>Па Умані бегаў. А сярод базару</p>
<p>Сталы гайдамакі ставілі ў крыві;</p>
<p>Дзе што адшукалі, стравы наняслі</p>
<p>І вячэраць селі. Апошняя кара,</p>
<p>Апошняя вячэра!</p>
<p>«Гуляйце, сыны!</p>
<p>Піце, покуль п’ецца! Біце, покуль б’ецца!»</p>
<p>Залязняк гукае: «Ану, разані</p>
<p>Што-небудзь, бязглузды! Няхай зямля гнецца,</p>
<p>Няхай пагуляюць мае казакі!»</p>
<p>І кабзар усыпаў:</p>
<p>«А мой бацька і купец,</p>
<p>І кравец;</p>
<p>Праля мая маці</p>
<p>Ды свацця;</p>
<p>Браты мае, кавалі,</p>
<p>Прывялі</p>
<p>І карову аж з дубровы</p>
<p>І маніста наняслі.</p>
<p>А я сабе Хрысця</p>
<p>Ў манісце;</p>
<p>А на ліштве лісце</p>
<p>Ды лісце,</p>
<p>Чаравічкі і падковы.</p>
<p>Выйду ранкам да каровы,—</p>
<p>Я карову напаю,</p>
<p>Падаю,</p>
<p>З дзецюкамі настаю,</p>
<p>Пастаю».</p>
<p> </p>
<p>«Ой, гоп па вячэры!</p>
<p>Замыкайце, дзеці, дзверы!</p>
<p>Ты, старая, не журыся</p>
<p>Ды да мяне прытуліся!»</p>
<p>Ўсе гуляюць. А дзе ж Гонта?</p>
<p>Чаму не гуляе?</p>
<p>Чаму не п’е з казакамі?</p>
<p>Чаму не спявае?</p>
<p>Няма Гонты; як відаці,</p>
<p>Спяваці не смее</p>
<p>Ў гэтым часе.</p>
<p>А хто гэткі</p>
<p>У чорнай кірэі</p>
<p>Цераз рынак пераходзіць?</p>
<p>Стаў, рые ля слупа,</p>
<p>Ляхаў мёртвых раскідае.</p>
<p>Нагнуўся, два трупы</p>
<p>Узваліў сабе на плечы</p>
<p>І назад з базару</p>
<p>Цераз мёртвых пераходзіць,</p>
<p>Крыецца ў пажары</p>
<p>За касцёлам... Хто ж то гэткі?</p>
<p>Гонта ў горы ўночы</p>
<p>Нясе дзетак пахаваці,</p>
<p>Пяском закрыць вочы,</p>
<p>Каб казацкае іх цела</p>
<p>Сабакі не елі.</p>
<p>І па вуліцах, дзе меней</p>
<p>Калоды гарэлі,</p>
<p>Панёс Гонта сваіх дзетак,</p>
<p>Каб ніхто не бачыў,</p>
<p>Дзе сыноў ён пахавае</p>
<p>І як Гонта плача.</p>
<p>За дарогу ў поле вынес;</p>
<p>Свянцоны вымае</p>
<p>І свянцоным рые яму.</p>
<p>А Умань палае,</p>
<p>Свеціць Гонце пры рабоце</p>
<p>І на дзяцей свеціць.</p>
<p>Як бы спяць яны ў адзежы...</p>
<p>Чаго ж страшны дзеці?</p>
<p>Чаго Гонта, бы крадзе што</p>
<p>Або скарб хавае?</p>
<p>Аж трасецца... А з Умані</p>
<p>Чуваць, як гукаюць</p>
<p>Таварышы-гайдамакі.</p>
<p>Гонта як не чуе,—</p>
<p>Сынам хату сярод стэпу</p>
<p>Глыбоку будуе.</p>
<p>Збудаваў... Бярэ сыноў ён,</p>
<p>Кладзе ў тую хату</p>
<p>І не гляне, нібы чуе:</p>
<p>«Мы не ляхі, тата!»</p>
<p>Абаіх злажыў; з кішэні</p>
<p>Кітайку вымае</p>
<p>І цалуе ў вочы мёртвых,</p>
<p>Хрысціць, накрывае</p>
<p>Той чырвонаю кітайкай</p>
<p>Голавы казачы.</p>
<p>Паглядзеў, раскрыўшы, йшчэ раз...</p>
<p>Цяжка-важка плача:</p>
<p>«Ой, сыны мае, сыночкі!</p>
<p>На тую Ўкраіну</p>
<p>Паглядайце! за яе вы</p>
<p>І я з вамі гіну.</p>
<p>А хто мяне пахавае?</p>
<p>На чужацкім полі</p>
<p>Хто заплача нада мною?</p>
<p>Доля мая, доля!</p>
<p>Доля мая няшчасная!</p>
<p>Што ты нарабіла?</p>
<p>Нашто мне дзяцей дала ты?</p>
<p>Чаму не забіла?</p>
<p>Хай бы яны пахавалі,</p>
<p>А то я хаваю!»</p>
<p>Са слязьмі перахрысціўшы,</p>
<p>Накрыў, зарывае.</p>
<p>«Спачывайце, сыны мае,</p>
<p>Ў глыбокім прыселлі!</p>
<p>Сука-маці не прыдбала</p>
<p>Новае пасцелі.</p>
<p>Без васількоў і без руты</p>
<p>Спачывайце, дзеці!</p>
<p>Ды прасіце шчыра Бога,</p>
<p>Хай на гэтым свеце</p>
<p>За вас мяне пакарае,</p>
<p>За грэх мой без меры!</p>
<p>Мне даруйце. Я прашчаю,</p>
<p>Што вы польскай веры».</p>
<p>Зраўняў землю, накрыў дзёрнам,</p>
<p>Каб ніхто не бачыў,</p>
<p>Дзе палеглі Гонты дзеці,</p>
<p>Голавы казачы.</p>
<p>«Спачывайце і чакайце</p>
<p>Ўбачыцца са мною.</p>
<p>Скараціў жа я вам веку,</p>
<p>І мне будзе тое!</p>
<p>І мяне заб’юць... Хутчэй бы!</p>
<p>Ды хто пахавае?</p>
<p>Гайдамакі!.. Пайду йшчэ раз,</p>
<p>Пайду пагуляю!..»</p>
<p>Пайшоў згорблены ў свет Гонта;</p>
<p>Ідзе, спатыкнецца.</p>
<p>Пажар свеціць; Гонта гляне,</p>
<p>Гляне — усміхнецца.</p>
<p>Страшна, страшна усміхаўся,</p>
<p>На стэп азіраўся.</p>
<p>Абцёр вочы... Чуць мільгае</p>
<p>Ў дыме дый схаваўся.</p>
<p> </p>
<p> </p>
<h3><a id="chapter12"></a>Эпілог</h3>
<p> </p>
<p>Даўно то мінула, як малой дзяцінай,</p>
<p>Сіратою ў зрэб’і я калісь блукаў</p>
<p>Без світкі, без хлеба па той Украіне,</p>
<p>Дзе Залязняк, Гонта з свянцоным гуляў.</p>
<p>Даўно то мінула, як тымі шляхамі,</p>
<p>Дзе йшлі гайдамакі,— малымі нагамі</p>
<p>Хадзіў я ды плакаў, ды людзей шукаў,</p>
<p>Што дабру наўчылі б. Я цяпер пазнаў,</p>
<p>Пазнаў, дый жаль стала, што ліха мінула.</p>
<p>Маладое ліха!.. Як бы ты зірнула,</p>
<p>Прамяняў бы долю, што цяпер я маю,</p>
<p>Ліха тое ўспомню, бяскрайныя стэпы</p>
<p>І бацьку, і дзеда,— дзед яшчэ мой крэпак...</p>
<p>Бацька ж не жыве мой, дзед яшчэ гуляе.</p>
<p>Бывала, ў нядзелю, старадаўным следам,</p>
<p>Выпіўшы той горкай па чарцы з суседам,</p>
<p>Бацька дзеда просіць, каб той расказаў</p>
<p>Пра Каліеўшчыну ды як ваявалі,</p>
<p>Як Залязняк, Гонта ляхаў пакараў...</p>
<p>Сталетнія вочы, як зоры, зіялі,</p>
<p>А слова за словам крыніцай лілося:</p>
<p>Як ляхі каналі, як Сміла гарэла...</p>
<p>Суседзі ад страху слухалі нясмела.</p>
<p>І мне, йшчэ малому, не раз давялося</p>
<p>Па ктытару плакаць. І ніхто не бачыў,</p>
<p>Што дзіцё малое ды ў куточку плача.</p>
<p>Дзякуй табе, дзеду, што ты захаваў</p>
<p>Ў галаве сталетняй славу нам казачу:</p>
<p>Я цяпер унукам яе расказаў.</p>
<p> </p>
<p>Выбачайце, людцы, што вам</p>
<p>Казацкую славу</p>
<p>Так расказваю наўгадкі</p>
<p>Без кніжнае справы.</p>
<p>Так расказваў дзед калісьці —</p>
<p>Няхай здароў будзе! —</p>
<p>А за ім я. Не знаў стары,</p>
<p>Што пісьменныя людзі</p>
<p>Тыя рэчы прачытаюць.</p>
<p>Дзедка, не сумуйся!</p>
<p>Няхай лаюць! А я покуль</p>
<p>Да сваіх вярнуся,</p>
<p>Ды ўжо давяду да краю,</p>
<p>Давяду,— спачыну,</p>
<p>Ды хоць скрозь сон пагляджу я</p>
<p>На тую Ўкраіну,</p>
<p>Дзе хадзілі гайдамакі</p>
<p>З святымі нажамі,</p>
<p>На шляхі тыя, што мераў</p>
<p>Малымі нагамі.</p>
<p> </p>
<p>Пагулялі гайдамакі,</p>
<p>Добра пагулялі:</p>
<p>Год шляхецкаю крывёю</p>
<p>Паілі, злівалі</p>
<p>Украіну. Дый замоўклі,—</p>
<p>Нажы пашчарбілі.</p>
<p>Няма Гонты; няма яму</p>
<p>Крыжа, ні магілы.</p>
<p>Развеялі буйны ветры</p>
<p>Попел гайдамака,</p>
<p>І некаму памаліцца,</p>
<p>Некаму заплакаць.</p>
<p>Адзін толькі брат названы</p>
<p>Застаўся на свеце;</p>
<p>Той, пачуўшы, што так страшна</p>
<p>Пякельныя дзеці</p>
<p>Замучылі яго брата,—</p>
<p>Залязняк заплакаў</p>
<p>Першы раз і слёз не выцер,</p>
<p>Памёр, небарака.</p>
<p>Нуда яго задавіла</p>
<p>На чужацкім полі,</p>
<p>Ў чужу землю палажыла:</p>
<p>Такая ўжо доля!</p>
<p>Сумна-сумна гайдамакі</p>
<p>Жалезную сілу</p>
<p>Пахавалі... Насыпалі,</p>
<p>Як гару, магілу;</p>
<p>Заплакалі, разышліся,</p>
<p>Адкуль узяліся.</p>
<p> </p>
<p>Адзін толькі мой Ярэма</p>
<p>На кій пахіліўся,</p>
<p>Стаяў доўга. «Спачынь, бацька,</p>
<p>На чужацкім полі!</p>
<p>Бо на сваім няма месца,</p>
<p>Няма месца, волі!..</p>
<p>Спі, казача, з добрым сэрцам!</p>
<p>Хто-небудзь успомніць».</p>
<p> </p>
<p>Пайшоў стэпам небарака,</p>
<p>Галаву ў дол клоніць.</p>
<p>Доўга-доўга азіраўся,</p>
<p>Дый не відна стала;</p>
<p>Адна толькі сярод стэпу</p>
<p>Магіла стаяла.</p>
<p> </p>
<p>Пасеялі гайдамакі</p>
<p>На Ўкраіне жыта,</p>
<p>Ды не яны яго жалі,—</p>
<p>Нехта будзе сыты.</p>
<p>Няма праўды, не вырасла,—</p>
<p>Крыўда спавівае...</p>
<p>Разышліся гайдамакі,</p>
<p>Хто куды дзе знае:</p>
<p>Хто дадому, хто ў дуброву,</p>
<p>З нажом у халяве,</p>
<p>Жыдоў кончыць. І такая</p>
<p>Дасюль ходзіць слава.</p>
<p>А тым часам зруйнавалі</p>
<p>Сеч тую былую:</p>
<p>На Кубань хто, за Дунай хто;</p>
<p>Адно толькі чуеш,</p>
<p>Як парогі сярод стэпу</p>
<p>Равуць, завываюць:</p>
<p>«Пахавалі дзяцей нашых,</p>
<p>І нас разрываюць!»</p>
<p>Равуць сабе й раўсці будуць,—</p>
<p>Іх людзі мінулі;</p>
<p>А Ўкраіна, яе дзеці</p>
<p>Навекі заснулі.</p>
<p> </p>
<p>З таго часу на Ўкраіне</p>
<p>Жыта зелянее;</p>
<p>Не чуць плачу, ні гарматаў,</p>
<p>Толькі вецер вее,</p>
<p>Нагінае вербы ў гаі,</p>
<p>А кавыль на полі.</p>
<p>Ўсё замоўкла. Хай маўчыць жа:</p>
<p>На то Божжа воля.</p>
<p> </p>
<p>Толькі вечарам часамі</p>
<p>Па-над Днепрам, гаем</p>
<p>Гайдамакі йдуць старыя,</p>
<p>Ідучы, спяваюць:</p>
<p>«А ў нашага Галайды хата на памосце.</p>
<p>Грай, мора! Добра, мора!</p>
<p>Добра будзе, Галайда!»</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>