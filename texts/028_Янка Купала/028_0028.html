<div class="container">
<div class="book-utils">
<div id="qrcode"></div>
<a href="/Janka_Kupala/Uryvak_z_dramatycnaj_paemy_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910-1911? -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1930 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Урывак з драматычнай паэмы -->
<h2><a href="http://knihi.com/Janka_Kupala/">Янка Купала</a></h2>
<h2>Урывак з драматычнай паэмы</h2>
<div style="height: 3rem"></div>
<!-- TOC_BEGIN -->
<a href="#chapter1">ДЗЕЯ ПЕРШАЯ</a><br/>
  <a href="#chapter2">З’ява першая</a><br/>
  <a href="#chapter3">З’ява другая</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>ДЗЕЯ ПЕРШАЯ</h3>
<p>Злева ўправа к ахвярнаму месцу ідуць варажбіты, ведуны і дзяўчаты, пасвечаныя Перуну. Затрымліваюцца пад святым дубам.</p>
<p> </p>
<p> </p>
<h4><a id="chapter2"></a>З’ява першая</h4>
<p>Баймір</p>
<p><i>(варажбіт)</i></p>
<p>Небу і грому,</p>
<p>Сонцу жывому,</p>
<p>Месяцу, зорам</p>
<p>Песню мы творым,</p>
<p>Хай чуе нас мал і вялік!</p>
<p>Хай чуе Пярун-Грамавік!</p>
<p> </p>
<p>Веру старую</p>
<p>Хай зачаруе</p>
<p>Наша закляцце</p>
<p>Ў полі і ў хаце,</p>
<p> </p>
<p>Каб зменнікаў цемрай змяло,</p>
<p>Каб ссохла няверы зяло!</p>
<p> </p>
<p>Хор</p>
<p>Пярун, Пярун, тачы, вастры</p>
<p>Ты востра бліскі, стрэлы,</p>
<p>І здраду звуглі на кастры</p>
<p>На попел амярцвелы!</p>
<p>Пярун, Пярун, Пярун!</p>
<p> </p>
<p>Няўзіра</p>
<p><i>(варажбітка)</i></p>
<p>Ясным дзянніцам,</p>
<p>Цёмным начніцам,</p>
<p>Кветкам і смоўжам</p>
<p>Песню мы зложым</p>
<p> </p>
<p>Так змірна, так вабна, як сон</p>
<p>Мінуўшых і будучых дзён!</p>
<p> </p>
<p>Скрэсім святло мы,</p>
<p>Згонім заломы,</p>
<p>Кінем праявы</p>
<p>Шчасця і славы,</p>
<p> </p>
<p>Каб доля жыла з веку ў век,</p>
<p>Дзе ступіць наш брат чалавек!</p>
<p> </p>
<p>Хор</p>
<p>О сонца, сонца! глянь з высот,—</p>
<p>Твае к табе йдуць людзі,—</p>
<p>Крый веру іх ад злосных псот,</p>
<p>Пасей ім жар у грудзі!</p>
<p>Пярун і сонца, мейце нас</p>
<p>У вечнай вашай ласцы,</p>
<p>Пакуль на свеце наш папас</p>
<p>І верым песні, казцы!</p>
<p> </p>
<p>Баймір</p>
<p>Хто мае слух, хай чуе той,</p>
<p>Хто мае вочы, хай глядзіць!</p>
<p>Хто веры не згубіў святой,</p>
<p>Няхай не важыцца згубіць!</p>
<p> </p>
<p>Ад колькі пор я маю весць,</p>
<p>Благую весць — пасведчу вам —</p>
<p>Бог нейкі новы хоча ўзлезць</p>
<p>Да нас на здзек старым багам.</p>
<p> </p>
<p>З поўдня і з захаду, як Збой,</p>
<p>Брыдзе і след крывёй слядзіць...</p>
<p> </p>
<p>Хор</p>
<p>Хто мае слух, хай чуе той,</p>
<p>Хто мае вочы, хай глядзіць!</p>
<p> </p>
<p>Баймір</p>
<p>Ва ўсе бакі сваіх шле слуг,</p>
<p>А тыя скрозь нясуць пажар,</p>
<p>Багоў старых мятуць, як мух,</p>
<p>І ўзносяць новаму аўтар.</p>
<p> </p>
<p>Ужо адзін такі пасол</p>
<p>Забрыў і ў нашу сцішну глуш,—</p>
<p>Блукае між сяліб і сёл</p>
<p>І зводзіць слабых, кволых душ,</p>
<p> </p>
<p>Ужо ў адзін род гэты вой</p>
<p>Патрапіў здраду засадзіць...</p>
<p> </p>
<p>Хор</p>
<p>Хто мае слух, хай чуе той,</p>
<p>Хто мае вочы, хай глядзіць!</p>
<p> </p>
<p>Баймір</p>
<p>Штось хоча нам сказаць Няўзіра...</p>
<p>Кажы, пакуль пачнём мальбу!</p>
<p> </p>
<p>Хор</p>
<p>Кажы, кажы! мы просім шчыра!</p>
<p>Суседскай просьбай не ганьбуй.</p>
<p> </p>
<p>Няўзіра</p>
<p>Ёсць світанне, ёсць змярканне,</p>
<p>Па змярканні — зноў світанне.</p>
<p>Зорка згасне—дзве ускрэсне,</p>
<p>Згубіш песню — знойдзеш песню.</p>
<p>Крэпкі стрэлы Перуновы,</p>
<p>Каб скрышыў іх бог той новы.</p>
<p>А хоць прыйдзе, хоць засядзе,—</p>
<p>Наш Пярун з ім на пасадзе</p>
<p>Красавацца векі будзе,</p>
<p>Векі будуць верыць людзі.</p>
<p>Толькі ты, вядун прарочы,</p>
<p>Штось ад нашых крыеш вочаў,</p>
<p>Праўдзе ў вочы глянуць трусіш,</p>
<p>Хоць сказаць павінен, мусіш!</p>
<p>Дык кажы нам, чараўладзе,</p>
<p>Што хаваеш у паглядзе?</p>
<p> </p>
<p>Хор</p>
<p>Дык кажы нам, чараўладзе,</p>
<p>Што хаваеш у паглядзе?</p>
<p> </p>
<p>Баймір</p>
<p>На небе зоры — многа зор,</p>
<p>На землях горы — многа гор,</p>
<p>На сэрцы раны — многа ран,</p>
<p>Каму закон лічыць іх дан?!</p>
<p> </p>
<p>Няўзіра хоча аж да дна</p>
<p>У жыцця заглянуць дзярно...</p>
<p>Няхай жа кажа ўсё спрытна,</p>
<p>Яна ўсё ведае даўно!</p>
<p> </p>
<p>Не крыю праўды я святой,</p>
<p>Крывой пуцёй не ўмеў хадзіць...</p>
<p> </p>
<p>Хор</p>
<p>Хто мае слух — хай чуе той,</p>
<p>Хто мае вочы — хай глядзіць!</p>
<p> </p>
<p>Няўзіра</p>
<p>Мы йшлі, ідзём з табой, Баймір,</p>
<p>На службу сонцу й Перуну;</p>
<p>Ці то на месяц, ці на вір —</p>
<p>Малітву творым мы адну.</p>
<p> </p>
<p>Мы чулі, чуем твой наказ,</p>
<p>Ты павадыр наш і прарок!</p>
<p>Паслухай жа цяпер і нас,—</p>
<p>Няўзіра кажа неўнарок.</p>
<p> </p>
<p>Я знаю,— знаюць гэта ўсе,—</p>
<p>У цябе ёсць гожая дачка,—</p>
<p>Яна, як мак, цвіце ў красе,</p>
<p>Сваты плывуць к ёй, як рака.</p>
<p> </p>
<p>Яна ўсім дзякуе за чэсць</p>
<p>І адпускае ўсіх з нічым,</p>
<p>А ходзяць чуткі, ходзіць весць</p>
<p>Аб ёй і родзічу адным.</p>
<p> </p>
<p>Дзяцюк завецца Зямігуд —</p>
<p>Лагойдаў роду і плямя,</p>
<p>А як ідзе слух там і тут —</p>
<p>Лагойдаў здрадная сям’я.</p>
<p> </p>
<p>Вястун, што нашых хат, палёў</p>
<p>Дасціг і павуццё пусціў,—</p>
<p>Ён Зямігуда з поля звёў</p>
<p>І новым богам аплуціў.</p>
<p> </p>
<p>Буслай — так клічуць Збоя ўсюды,</p>
<p>Твой род, Баймір, ён хітра губіць...</p>
<p>Лунянка любіць Зямігуда,</p>
<p>А Зямігуд Лунянку любіць!</p>
<p> </p>
<p>Хор</p>
<p>Лунянка любіць Зямігуда,</p>
<p>А Зямігуд Лунянку любіць.</p>
<p> </p>
<p>Няўзіра</p>
<p>Сягоння будзе ён з сватамі —</p>
<p>Багатых дараў прынясе,—</p>
<p>За ім другі з сваймі сябрамі</p>
<p>Прыбудзе дань аддаць красе.</p>
<p> </p>
<p>Ты выбар будзеш мець тугі</p>
<p>Між двух мужоў Лунянкі мілай...</p>
<p>Вайдан завецца той другі,</p>
<p>А род вядзе свой ад Гасцілаў.</p>
<p> </p>
<p>Ён служыць Перуну душой,</p>
<p>Ён продкаў веры не зганьбіць.</p>
<p> </p>
<p>Хор</p>
<p>Хто мае слух, хай чуе той,</p>
<p>Хто мае вочы, хай глядзіць.</p>
<p> </p>
<p>Баймір</p>
<p>Браты і сёстры, клічу вас</p>
<p>На сведкі сведчыць гэты раз;</p>
<p>Няўзіра праўду кажа тут.</p>
<p>Двух іх— Вайдан і Зямігуд</p>
<p>Маёй Лунянцы зложаць дар</p>
<p>Багатых скрынь і сэрцаў жар.</p>
<p>Чый будзе верх, хто будзе зяць —</p>
<p>Яшчэ не час гадаць, казаць!</p>
<p>Магутна сіла Перунова,</p>
<p>Яна тут скажа сваё слова,</p>
<p>Яшчэ да вечара далёка,</p>
<p>Яшчэ не дрэмле сонца вока.</p>
<p>Развеем думак чорных хмару,</p>
<p>Пайдзём чыніць багам ахвяру.</p>
<p>За мной кажыце загавор —</p>
<p>Заклён, праклён на чорны бор,</p>
<p>На блудны яр, на скрутны вір,</p>
<p>Увысь і ўнізь, удоўж і ўшыр!</p>
<p> </p>
<p>Хор</p>
<p>З палёў, лясоў, з далін і гор,</p>
<p>У косах сонц, у кветках зор,</p>
<p>У горкі сум, у шчыры смех</p>
<p>Ідзём, брыдзём шукаць пацех.</p>
<p>Ад нашых хат, ад нашых гумн</p>
<p>Ідзём, брыдзём к табе, Пярун,</p>
<p>Пастыр адвечны грозных хмар,</p>
<p>Маланак, грому уладар!</p>
<p>Ідзём, брыдзём к табе, Пярун!</p>
<p> </p>
<p> </p>
<h4><a id="chapter3"></a>З’ява другая</h4>
<p>Лунянка, дружкі.</p>
<p> </p>
<p>Лунянка</p>
<p>Кветкі нясу я,</p>
<p>Кветкі багам.</p>
<p>Хай жа красуе</p>
<p>Гэта ахвяра!</p>
<p>Сэрцу — каханне,</p>
<p>Слёзы — вачам,</p>
<p>Аж да сканання</p>
<p>Ходзяць у пары.</p>
<p>Там, на магіле,</p>
<p>Там, на кургане,</p>
<p>Кветкі расцілі</p>
<p>Смерць і каханне.</p>
<p>Лепшага дару</p>
<p>Ў свеце не будзе</p>
<p>Богу ў ахвяру,</p>
<p>Што носяць людзі.</p>
<p> </p>
<p>Хор</p>
<p>Белая ў возеры лебедзь,</p>
<p>Белая ў рэчцы лілея,—</p>
<p>Наша Лунянка бялейша,</p>
<p>Снежнаю беляй бялее.</p>
<p> </p>
<p>Ясныя зоркі на небе,</p>
<p>Ясна ў крыніцы вадзіца,—</p>
<p>Вочы ў Лунянкі яснейшы,</p>
<p>Сонца ў вачах ёй глядзіцца.</p>
<p> </p>
<p>Звонка кукуе зязюля,</p>
<p>Звонка звініць салавейка,—</p>
<p>Голас Лунянкі званчэйшы,</p>
<p>Голас Лунянкі — жалейка.</p>
<p> </p>
<p>Многа цвяточкаў у цвецень,</p>
<p>Многа цвяткоў ў сенажаці,—</p>
<p>Гэтакі цвет, як Лунянка,</p>
<p>Толькі на небе шукаці!</p>
<p> </p>
<p>Месяц да любай заранкі</p>
<p>Ходзіць ноч кожну у сваты;</p>
<p>Едуць у сваты к Лунянцы</p>
<p>Два дзецюкі-арляняты.</p>
<p> </p>
<p>Кожны багатыя скарбы —</p>
<p>Сэрца і золата груду —</p>
<p>Зложыць Лунянцы пад ножкі</p>
<p>Ды будзе ждаці прысуду.</p>
<p> </p>
<p>Ой, ды хто будзе шчаслівы,</p>
<p>Каму Лунянка захоча</p>
<p>Сонечны косы расплесці,</p>
<p>Даці вяночак ахвоча?!</p>
<p> </p>
<p>Лунянка</p>
<p>Дзевачкі, сястрыцы,</p>
<p>Кветачкі, зязюлі,</p>
<p>Што вы, красавіцы,</p>
<p>Гэтак наманулі?</p>
<p> </p>
<p>Чым ваша Лунянка</p>
<p>Заслужыла гэта?</p>
<p>Кожна з вас — заранка,</p>
<p>Кожна — кветка ў лета.</p>
<p> </p>
<p>Не кажыце болей</p>
<p>Мне такіх пахвалаў,</p>
<p>А то ўцяку ў поле,</p>
<p>Васількі дзе рвала.</p>
<p> </p>
<p>Хор</p>
<p>Не будзе уцякаці,</p>
<p>Луняначка, ад нас!</p>
<p>Мы ў полі, мы і ў хаце</p>
<p>Знайдзём у кожны час.</p>
<p> </p>
<p>Чакай, глядзі: з-пад дуба</p>
<p>Каб не было бяды!</p>
<p>Паходкаю нялюбай</p>
<p>Няўзіра йдзе сюды.</p>
<p> </p>
<p>Ідзе сюды Няўзіра,</p>
<p>Не любім мы яе,</p>
<p>Глядзіць яна няшчыра,</p>
<p>Няшчыра і пяе.</p>
<p> </p>
<p>Нядобрае штось носіць</p>
<p>У думках, у душы,</p>
<p>Бог сэрца ёй за штосьці</p>
<p>На камень засушыў.</p>
<p> </p>
<p>Не вер ты ёй, Лунянка,</p>
<p>Здалёк яе абходзь!</p>
<p>Благі йдзе чар з паганкай,</p>
<p>Нясе благую зводзь.</p>
<p> </p>
<p>Лунянка</p>
<p>Лісць шырокі на каліне,</p>
<p>А шырэйшы — на дубочку;</p>
<p>Адзінокі на галіне</p>
<p>Кліча голуб галубочку.</p>
<p> </p>
<p>А над імі паверх поля</p>
<p>Ястраб лётае ў загоне;</p>
<p>Галубкоў пільнуе доля</p>
<p>І ад крыўды убароне.</p>
<p> </p>
<p>Ідзіце, сястрыцы,</p>
<p>Ідзіце, не жджыце,</p>
<p>Багам памаліцца,</p>
<p>Ахвяры злажыці.</p>
<p> </p>
<p>Не бойцесь, нічога</p>
<p>Благога не будзе!</p>
<p>Не скрыўджусь ад бога,</p>
<p>Не скрыўдзяць і людзі.</p>
<p> </p>
<p>Хор</p>
<p>Сцеражыся, Лунянка,</p>
<p>Сцеражыся Няўзіры!</p>
<p>Дружба з ёй не гулянка,</p>
<p>Чорны бог яе вырыў.</p>
<p> </p>
<p>Сцеражыся, Лунянка!</p>
<p>Ждуць цябе шуры-буры.</p>
<p>Будзе ведзьмам гулянка,</p>
<p>Будуць гулі, віхуры!</p>
<p>Сцеражыся, Лунянка!</p>
<p>Дзіў на полі хіхоча,</p>
<p>Патароча-звадзянка</p>
<p>Зазірае у вочы!</p>
<p> </p>
<p>Лунянка</p>
<p><i>	(адна)</i></p>
<p>Ці то ява, ці мо сон</p>
<p>Аплялі з усіх старон?</p>
<p>Дзе ні стану, дзе ні гляну,</p>
<p>Поўны думкі дурнап’яну.</p>
<p>Сэрца б’ецца ад трывогі,</p>
<p>І няма ніякай змогі</p>
<p>Ваяваць сама з сабой,</p>
<p>Са сваёй нудой, жальбой!</p>
<p>Скуль такія зморы, чары</p>
<p>Абступілі хмарнай хмарай?</p>
<p>Муцяць, мучаць без упыну,</p>
<p>Хоць валіся ў дамавіну!</p>
<p>Гэта, кажуць, любата</p>
<p>Мучыць сэрца не спуста.</p>
<p>Ой, чарнявы Зямігудзе,</p>
<p>Што-та будзе, што-та будзе?</p>
<p>Не на шчасце ўсё варожа,</p>
<p>Хіба ты паможаш, божа!..</p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>