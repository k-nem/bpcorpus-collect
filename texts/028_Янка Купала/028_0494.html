<div class="container">
<div class="book-utils">
<div id="qrcode"></div>
<a href="/Janka_Kupala/Nad_kalyskaj_nasledavannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 26.06.1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Над калыскай (наследаванне) -->
<h2><a href="http://knihi.com/Janka_Kupala/">Янка Купала</a></h2>
<h2>Над калыскай (наследаванне)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Спі, маленькі мой сыночак!</p>
<p>Вочкам не міргні;</p>
<p>Свеціць месяца кружочак,</p>
<p>Ты ж аб долі сні.</p>
<p> </p>
<p>Спі і слухай песні гэтай,</p>
<p>Ды ўспомні калі;</p>
<p>Спі, пакуль не знаеш свету,</p>
<p>Люлі, люлі, спі!</p>
<p> </p>
<p>Падрасцеш, дазнаеш гора,</p>
<p>Папіваеш слёз,</p>
<p>Твае сілы зломіць змора,</p>
<p>Спёка ды мароз.</p>
<p> </p>
<p>І спаткаешся на свеце</p>
<p>З няпраўдай, з людзьмі.</p>
<p>Спі, сыночак! Месяц свеце,</p>
<p>Люлі, люлі, спі!</p>
<p> </p>
<p>Падрасцеш — і мусіш ногі,</p>
<p>Як кожны мужык,</p>
<p>Укруціць ва ўбор убогі,</p>
<p>Ўбор з ліповых лык.</p>
<p> </p>
<p>У ім помачы папросіш</p>
<p>Для сябе людской;</p>
<p>Спі, пакуль лапцей не носіш,</p>
<p>Люлі, родны мой!</p>
<p> </p>
<p>Павяду цябе да пана,</p>
<p>Пастаўлю служыць.</p>
<p>Там ад вечара да рана</p>
<p>Будзеш ты рабіць.</p>
<p> </p>
<p>За свіньмі ды за сахою</p>
<p>Будуць пхнуцца дні;</p>
<p>Спі, пакуль ты не слугою,</p>
<p>Люлі, люлі, спі!</p>
<p> </p>
<p>Хлеба, грошы ты слугою</p>
<p>Мала будзеш мець,</p>
<p>Аплявухаў жа затое</p>
<p>Не будуць жалець.</p>
<p> </p>
<p>Крывёй вочы заліюцца,</p>
<p>Ты ж працуй, цярпі!</p>
<p>Спі, пакуль не здзекуюцца,</p>
<p>Люлі, люлі, спі!</p>
<p> </p>
<p>З часам пойдзеш у салдаты —</p>
<p>Слуга ўжо цару,</p>
<p>За трыццатую ад хаты</p>
<p>Загоняць гару.</p>
<p> </p>
<p>На вайне ж, як забіяка,</p>
<p>Паліеш крыві;</p>
<p>Спі, пакуль ты не ваяка,</p>
<p>Люлі, люлі, спі!</p>
<p> </p>
<p>Дамоў вернешся да бацькі,</p>
<p>Бацька бедзен сам,</p>
<p>Пойдзеш зноў на хлеб батрацкі</p>
<p>Служыці панам.</p>
<p> </p>
<p>Штось не ўгодзіш, пан багаты</p>
<p>Гікне: вон ідзі!</p>
<p>Спі, пакуль не гоняць з хаты,</p>
<p>Люлі, люлі, спі!</p>
<p> </p>
<p>Ты ж не рынешся ў канаву</p>
<p>З гора ды з бяды,—</p>
<p>Красці выўчышся на славу,</p>
<p>Пан будзеш тады...</p>
<p> </p>
<p>Што? з напасці не прапасці...</p>
<p>Гулі, гулякі!</p>
<p>Спі, пакуль не ўмееш красці,</p>
<p>Люлі, люлі, спі!</p>
<p> </p>
<p>У вялікія ты людзі</p>
<p>Выйдзеш з беднаты,—</p>
<p>Шаблю звесіш цераз грудзі,</p>
<p>Стражнік будзеш ты.</p>
<p> </p>
<p>Будзеш катам ты над братам,</p>
<p>Без жалю ані!</p>
<p>Спі, пакуль яшчэ не катам,</p>
<p>Люлі, люлі, спі!</p>
<p> </p>
<p>Будзеш пан вялікі з віду</p>
<p>І шэльма душой,</p>
<p>Спатыкаць цябе я выйду,</p>
<p>Ты махнеш рукой.</p>
<p> </p>
<p>Чужаком будзеш ты ў хаце,</p>
<p>На роднай зямлі.</p>
<p>Спі, пакуль ты тут пры маці,</p>
<p>Люлі, люлі, спі!</p>
<p> </p>
<p>26 чэрвеня 1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>