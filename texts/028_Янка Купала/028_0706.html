<div class="container">
<div class="book-utils">
<div id="qrcode"></div>
<a href="/Janka_Kupala/Sciopka_Zuk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сцёпка Жук -->
<h2><a href="http://knihi.com/Janka_Kupala/">Янка Купала</a></h2>
<h2>Сцёпка Жук</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Сцёпка Жук, па бацьку Ёсцы,</p>
<p>Гаспадар усім надзіва,</p>
<p>Ўсімі хвалены на вёсцы,</p>
<p>Жыве згодна і пачціва.</p>
<p> </p>
<p>Абычай стары шануе,</p>
<p>Не чураецца сярмягі,</p>
<p>Хаты дзедаўскай пільнуе,</p>
<p>Ад суседзяў шмат павагі.</p>
<p> </p>
<p>Ён прыкладам для ўсёй вёскі,</p>
<p>Добра знае, калі трэба</p>
<p>З сахой выйсці на свет боскі,</p>
<p>Калі дожджык пойдзе з неба.</p>
<p> </p>
<p>Дзе якое сеяць збожжа,—</p>
<p>Трудна лепш ад Сцёпкі знаці;</p>
<p>Знацца лепш ніхто не можа</p>
<p>На раллі, на сенажаці.</p>
<p> </p>
<p>Дзе якая звадка, схопка,</p>
<p>Годзіць, рае ў полі, ў хаце,—</p>
<p>Адным словам, як наш Сцёпка,</p>
<p>Рэдка нойдзеш гэткіх, браце.</p>
<p> </p>
<p> </p>
<h3><a id="chapter2"></a>2</h3>
<p>Вечарынку як састрое,</p>
<p>Бо ўжо дзеці падрастаюць,—</p>
<p>Ёсць і сёе, ёсць і тое,</p>
<p>Музыканты гучна граюць.</p>
<p> </p>
<p>За сталом Сцяпан садзіцца,</p>
<p>Пры ім жонка і суседзі,</p>
<p>Чым паслаў Бог — рад дзяліцца,</p>
<p>Ўсіх частуе, ўсіх прыгледзе.</p>
<p> </p>
<p>Хлопцы-зухі і дзяўчаты</p>
<p>Пагуляць тым часам рады,</p>
<p>Сталі ў пары сярод хаты</p>
<p>І далей жа у прысяды!</p>
<p> </p>
<p>Нуце, хлопцы, дзень далёка,</p>
<p>Пагуляйце, колькі воля!</p>
<p>Дый Сцяпан не зводзе з вока,—</p>
<p>Лішніх жартаў не пазволе.</p>
<p> </p>
<p>Там і сям Сцяпан бадзяўся,</p>
<p>Распазнаў свет доўгім векам;</p>
<p>Хто распусце раз аддаўся,</p>
<p>Кепскім будзе чалавекам.</p>
<p> </p>
<p> </p>
<h3><a id="chapter3"></a>3</h3>
<p>Жыве, праве, шыкам пана:</p>
<p>Крупаў, сала мае многа,</p>
<p>Хлеб вядзецца ж у Сцяпана</p>
<p>Круглы год, як у нікога.</p>
<p> </p>
<p>А хлеб веяны, ўсё белы...</p>
<p>Эй, што там казаць далёка!</p>
<p>Шнур зямлі ён мае цэлы,</p>
<p>Значыць — поўная валока.</p>
<p> </p>
<p>З усёй вёскай ён у згодзе:</p>
<p>«Кепска, кажа, жыці звадай».</p>
<p>Ён і ў воласці на сходзе</p>
<p>Многа можа словам, радай.</p>
<p> </p>
<p>Жывуць, скажа хтось вучоны,</p>
<p>За граніцай лепш народы;</p>
<p>Кормяць люду міліёны</p>
<p>Шахты, фабрыкі, заводы;</p>
<p> </p>
<p>І у нас мінула б ліха,</p>
<p>Каб настаў лад гэткі ў людзях;</p>
<p>Сцёпка ж бухне пад нос сціха:</p>
<p>«А ўсё ж бедны бедным будзе!»</p>
<p> </p>
<p> </p>
<h3><a id="chapter4"></a>4</h3>
<p>Сцёпкі жонка — вёртка баба,</p>
<p>І язык... эй, што казаці!</p>
<p>А з рукамі і мазгамі</p>
<p>Трудна лепшай дзе спаткаці.</p>
<p> </p>
<p>Ненаўды, што жонкі гэткай</p>
<p>Сцяпан трохі і баіцца,</p>
<p>А найбольш, хоць то і рэдка,</p>
<p>Калі з сватам падхмяліцца.</p>
<p> </p>
<p>У такую тады хвілю</p>
<p>Знае жончыну ён плату;</p>
<p>Гатоў кругу даці мілю,</p>
<p>А цвярозым прыйсці ў хату.</p>
<p> </p>
<p>Жонцы справіў чаравікі,</p>
<p>Сам жа ў лапцях ходзе болей,</p>
<p>А пачуе дзе прытыкі,</p>
<p>Што не меў ботаў ніколі,—</p>
<p> </p>
<p>Сцёпка скажа: «Эй, там, што ты!</p>
<p>Лепш па зімцы лета меці,</p>
<p>Пасля лапцяў — насіць боты,</p>
<p>Як па ботах лапці ўздзеці».</p>
<p> </p>
<p> </p>
<h3><a id="chapter5"></a>5</h3>
<p>У Сцяпана лад між дзетак,</p>
<p>Лад на полі, лад у хаце;</p>
<p>Адным словам, жывуць гэтак</p>
<p>Цяпер мала, пане браце.</p>
<p> </p>
<p>Ад Сцяпанавай хацінкі</p>
<p>Не адойдзе так убогі,</p>
<p>Пагарэлы — без асмінкі,</p>
<p>Сірата — без дапамогі.</p>
<p> </p>
<p>Сцёпка працы не баіцца,</p>
<p>Ці нуда гняце якая,</p>
<p>Песняй роднай весяліцца,</p>
<p>Вечна весел, не ўздыхае.</p>
<p> </p>
<p>Стане хтось там наругацца,</p>
<p>Што так весел, хоць цвярозы,—</p>
<p>«Лепей, скажа ён, смяяцца,</p>
<p>Як дарэмныя ліць слёзы».</p>
<p> </p>
<p>Да ўсяго Сцяпан ахвочы,</p>
<p>Як то ёсць прыпеў шляхочы:</p>
<p>І да танцу, і ружанцу,</p>
<p>Да выпіткі і выбіткі.</p>
<p> </p>
<p> </p>
<h3><a id="chapter6"></a>6</h3>
<p>Плывуць леты, нібы рэкі,</p>
<p>Не варочаюцца болей,</p>
<p>Нішто жыць не можа векі —</p>
<p>З сваёй, з божай нікне волі.</p>
<p> </p>
<p>Сцёпка выдаў замуж дочак,</p>
<p>Пры малодшым жыве сыне;</p>
<p>Як асінавы лісточак,</p>
<p>Ўвесь трасецца, горб на спіне.</p>
<p> </p>
<p>Старасць — слабасць падаспела,</p>
<p>Стаў нядуж к рабоце ўсякай,</p>
<p>Неяк ходзе ўжо нясмела,</p>
<p>Нос распушыла табака.</p>
<p> </p>
<p>Часам пойдзе ў лес і лыкаў</p>
<p>Надзярэ якіх з пяць пукаў,</p>
<p>З браку ботаў, чаравікаў</p>
<p>Лапці керзае для ўнукаў.</p>
<p> </p>
<p>Старасць, старасць — смутны весці!</p>
<p>Ўжо і «вушка» не прымеце,</p>
<p>Скора, пэўна, будзе плесці</p>
<p>З сваім дзедам на тым свеце.</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>