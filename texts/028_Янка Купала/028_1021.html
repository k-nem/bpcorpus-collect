<div class="container">
<div class="book-utils">
<div id="qrcode"></div>
<a href="/Mikalaj_Niakrasau/Aharodnik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Мікалай Някрасаў -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1908; 1913-1914; 1925; 1929-1930 -->
<!-- HEADER_FIELD LangOrig: rus -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Агароднік -->
<!-- HEADER_FIELD Translation: Янка Купала -->
<h2><a href="http://knihi.com/Mikalaj_Niakrasau/">Мікалай Някрасаў</a></h2>
<h2>Агароднік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З рускай — М. Някрасава</i></p>
<p> </p>
<p>На людзей нападаць, забіваць не хадзіў,</p>
<p>Не хадзіў, куды ночкай ідуць цемнякі;</p>
<p>Праз дзяўчыну-красу я свой век загубіў,</p>
<p>Згінуў з ласкі паненкі, шляхоцкай дачкі.</p>
<p> </p>
<p>Працаваў я у садзе у панскім вясной.</p>
<p>Вот раз неяк зграбаю сучкі ды пяю,</p>
<p>Глядзь, дачка майго пана стаіць прада мной,</p>
<p>Глядзіць зорка ды слухае песню маю.</p>
<p> </p>
<p>Агароднік дасціпны, бадзяўся я шмат,</p>
<p>Па дварах і па местах багатых бываў,</p>
<p>І нагледзеўся там шмат прыгожых дзяўчат,</p>
<p>А такой жа ні разу нідзе не спаткаў.</p>
<p> </p>
<p>Бровы чорныя, стройна, аздобна была.</p>
<p>Стала жудка, я песні сваёй не дапеў.</p>
<p>А яна? Што ж яна? Пастаяла, пайшла;</p>
<p>Я ж за ёю услед, як шалёны, глядзеў.</p>
<p> </p>
<p>Чуў не раз на сяле ад сваіх маладзіц,</p>
<p>Што і сам я прыгож, на пагляд не брыдкі;</p>
<p>Як той сокал, гляджу, круглаліц, белаліц,</p>
<p>Валасы, нібы лён, а сам стройны такі.</p>
<p> </p>
<p>Разыгралася сэрца з вясёлай душой,</p>
<p>Ды як глянуў я тут на пакоі яе,</p>
<p>Засвістаў і махнуў маладзецкай рукой,</p>
<p>Дый хутчэй за мужыцкія думы свае.</p>
<p> </p>
<p>А прыходзіла ж часта яна з той пары</p>
<p>Пагуляць, паглядзець на работу маю,</p>
<p>І смяецца са мной, і крычыць: гавары,</p>
<p>Чаму так пасмутнеў і чаму не пяю.</p>
<p> </p>
<p>Я ж маўчу; ад чаго смуцен стаў — не кажу;</p>
<p>Вочы толькі спушчу, каб не бачыць, не чуць.</p>
<p>«Пазволь, яблынку я за цябе пасаджу,</p>
<p>Ты ўмарыўся, пара, знаць, табе аддыхнуць».</p>
<p> </p>
<p>— Што ж такое, паненка, вазьмі, на, паўчысь.</p>
<p>Памажы мужыку, папрацуй крыху й ты! —</p>
<p>Ды як брала рыдлёўку ў мяне, смеючысь,</p>
<p>Тут пярсцёнак убачыла мой залаты.</p>
<p> </p>
<p>Ад пахмурнага дня вочы сталі цямней,</p>
<p>На губах, на шчаках разыгралася кроў...</p>
<p>— Што з табою, паненка? Чаму на мяне</p>
<p>Непрыветна глядзіш, хмурыш чорную броў? —</p>
<p> </p>
<p>«Скуль узяў, скажы мне, ты пярсцёнак такі?»</p>
<p>— Скора будзеш старой, як усё будзеш знаць.—</p>
<p>«Дай мне! Я пагляджу... Незгаворны які!»</p>
<p>І за палец мяне ручкай беленькай хваць!..</p>
<p> </p>
<p>Пацямнела ўваччу, душу кінула ў дрож;</p>
<p>Я даваў, не даваў ёй з пярсцёнкам руку,</p>
<p>Дый прыпомніў тут, знаць, што і сам я прыгож,</p>
<p>І, не знаю ўжо як, цмок паненку ў шчаку.</p>
<p> </p>
<p>З таго часу з ёй ночак я шмат скаратаў,</p>
<p>Многа шчасця зазнаў, ў ясны вочы глядзеў;</p>
<p>Касу светлую ёй расплятаў, заплятаў,</p>
<p>Цалаваў, мілаваў, песні родныя пеў.</p>
<p> </p>
<p>Мігам лета прайшло, ночы сталі свяжэй,</p>
<p>Пад дзень шэрань, мароз пад нагамі скрыпіць.</p>
<p>Вот раз неяк скрадаўся ў пакоі я к ей,</p>
<p>Аж хтось — цап! «Лаві злодзея!» — грозна крычыць.</p>
<p> </p>
<p>Так злавілі мяне, на дапрос прывялі;</p>
<p>Я стаяў і маўчаў, гаварыць не хацеў...</p>
<p>Ну, красу з галавы вострай брытвай змялі,</p>
<p>А жалезны убор на нагах зазвінеў.</p>
<p> </p>
<p>Далі розаг капу і пагналі дружка</p>
<p>Ад радзімай старонкі ў чужацкі краёк</p>
<p>На бяду і нуду. Знаць, любіць не рука</p>
<p>Нам, патомкам мужыцкім, ды панскіх дачок.</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>