<div class="container">
<div class="book-utils">
<div id="qrcode"></div>
<a href="/Janka_Kupala/Adviecnaja_piesnia_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 22.08.1908 -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1910 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Адвечная песня -->
<h2><a href="http://knihi.com/Janka_Kupala/">Янка Купала</a></h2>
<h2>Адвечная песня</h2>
<div style="height: 3rem"></div>
<!-- TOC_BEGIN -->
<a href="#chapter1">ПРАЯВЫ</a><br/>
<a href="#chapter2">І. Хрэсьбіны</a><br/>
<a href="#chapter3">ІІ. На службе</a><br/>
<a href="#chapter4">ІІІ. Вяселле</a><br/>
<a href="#chapter5">IV. Вясна</a><br/>
<a href="#chapter6">V. За сахою</a><br/>
<a href="#chapter7">VI. Лета</a><br/>
<a href="#chapter8">VII. Касьба і жніво</a><br/>
<a href="#chapter9">VIII. Восень</a><br/>
<a href="#chapter10">ІХ. Свята</a><br/>
<a href="#chapter11">Х. Зіма</a><br/>
<a href="#chapter12">ХІ. Хаўтуры</a><br/>
<a href="#chapter13">XII. На могілках</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>ПРАЯВЫ</h3>
<p> </p>
<p>І. ХРЭСЬБІНЫ</p>
<p>ІІ. НА СЛУЖБЕ</p>
<p>III. ВЯСЕЛЛЕ</p>
<p>IV. ВЯСНА</p>
<p>V. ЗА САХОЮ</p>
<p>VI. ЛЕТА</p>
<p>VII. КАСЬБА І ЖНІВО</p>
<p>VIII. ВОСЕНЬ</p>
<p>ІХ. СВЯТА</p>
<p>Х. ЗІМА</p>
<p>ХІ. ХАЎТУРЫ</p>
<p>XII. НА МОГІЛКАХ</p>
<p> </p>
<p> </p>
<h3><a id="chapter2"></a>І. Хрэсьбіны</h3>
<p>Вясковая ўбогая хата. Ноч. Усе спяць. У асінавых начоўках, аберчанае зрэбнымі пялёнкамі, ляжыць дзіцянё. Над ім з’яўляюцца цені і пяюць.</p>
<p> </p>
<p>Жыццё</p>
<p> </p>
<p>Ўсясільнай рукою тварэння</p>
<p>Даю яму права існення,</p>
<p>На ўласнасць ваду і зямлю,</p>
<p>Душу яму такжа даю.</p>
<p> </p>
<p>Пад ўладай сваёй будзе меці</p>
<p>Як ёсць усё чыста на свеце;</p>
<p>Ён будзе ўсіх чыста дужэй,</p>
<p>Ён будзе ўсіх чыста мудрэй.</p>
<p> </p>
<p>І рэкі, і долы, і горы</p>
<p>Яго будуць слухаць з пакорай;</p>
<p>Там высуша, там правядзе,</p>
<p>Там зрые, а там узнясе.</p>
<p> </p>
<p>Лясы ён аберне на поле,</p>
<p>Ўсялякія ўстроіць будоўлі:</p>
<p>Святыні пад неба зірнуць,</p>
<p>Цямніцы пабелай бліснуць.</p>
<p> </p>
<p>Так будзе ён царам прыроды,</p>
<p>Сам найдасканальшага роду,</p>
<p>І будзе цар гэты навек</p>
<p>Названне насіць — чалавек.</p>
<p> </p>
<p>Доля</p>
<p>Яму буду я напяваці</p>
<p>Аб радасці, славе, багацці,</p>
<p>Дзе шчасця палае прасвет,</p>
<p>Як самага сонейка цвет.</p>
<p> </p>
<p>Ён, чуючы гэтыя песні,</p>
<p>Не раз загалосіць балесне</p>
<p>І страшнай азвецца кляцьбой,</p>
<p>Бяссільны жыць вечна са мной.</p>
<p> </p>
<p>І стане ганяцца за мною</p>
<p>Ён думкамі, сэрцам, душою,—</p>
<p>Я, песню прапеўшы, ўцяку</p>
<p>Ці ў поле, ці ў лес, ці ў раку.</p>
<p> </p>
<p>І будзе так жыць і маліцца,</p>
<p>Сваёю няўдачай хваліцца</p>
<p>Стварэнне жыцця — чалавек,</p>
<p>Аж ляжа ў зямельку навек.</p>
<p> </p>
<p>Бяда</p>
<p>Во! тутка маё панаванне!</p>
<p>Са мной ён і ляжа, і ўстане.</p>
<p>Вясна, лета, восень, зіма —</p>
<p>Я з ім, як царыца сама.</p>
<p> </p>
<p>Напрасна мяне будзе гнаці:</p>
<p>З ім буду за хатай, у хаце,</p>
<p>І так ён зжывецца са мной,</p>
<p>Што стану яго я душой.</p>
<p> </p>
<p>На плечы ўзвалю горб вялікі,</p>
<p>Абую ў лазовыя лыкі,</p>
<p>Як ночай, хай блудзе па дню,—</p>
<p>Прасветласць я выдзеру ўсю.</p>
<p> </p>
<p>Голад і холад</p>
<p><i>(разам)</i></p>
<p>Мы будзем хадзіць за ім парай,</p>
<p>Наводзіць балесці і хмары,</p>
<p>Душой і хацінай трасці,</p>
<p>Адвечныя казкі плясці.</p>
<p> </p>
<p>Хай чуе і сілен, і молад,</p>
<p>Як страшан і голад, і холад,</p>
<p>І рыне ў магільны пясок</p>
<p>Праз сцюжу, праз хлеба кусок.</p>
<p> </p>
<p>Хор</p>
<p>Гэй, спраўма над ім тут хрысціны</p>
<p>Слязы і крыві церушынай!</p>
<p>Хай будзе ні мал, ні вялік,</p>
<p>Няхай носіць імя: Мужык.</p>
<p> </p>
<p>Дзіцянё заплакала; цені разбягаюцца і нікнуць.</p>
<p> </p>
<p> </p>
<h3><a id="chapter3"></a>ІІ. На службе</h3>
<p>Дворны папар, лагі. Недалёка лес. Дзень хмуры; слата. Пасецца скаціна; каля яе снуе маленькі пастушок. Апратка ў яго паабрываная. Босы. У зазябнутых руках трымае бяроставую трубу. З лесу дарогай паказваецца кабеціна — яго матка.</p>
<p> </p>
<p>Пастушок</p>
<p>Ў сваёй хатцы і пры матцы</p>
<p>Жыў не жыў,</p>
<p>Бяда выпхнула бадзяцца,</p>
<p>Ў свет пабрыў.</p>
<p> </p>
<p>Кожны гоніць, папіхае,</p>
<p>Свой, не свой.</p>
<p>Ой ты, служба, ой, благая,</p>
<p>Божа мой!</p>
<p> </p>
<p>Ой ты, доля пустасейна!</p>
<p>Рад, не рад;</p>
<p>Далі кут, і той не пэўна —</p>
<p>Да Каляд.</p>
<p> </p>
<p>Нясуць хлеба ці да хлеба</p>
<p>І глядзяць:</p>
<p>Ведай, есці шмат не трэба...</p>
<p>Ўзяць?.. не ўзяць?</p>
<p> </p>
<p>Воўк, ваўчыха за гарою</p>
<p>Завядзе...</p>
<p>Ні прыстання, ні спакою,</p>
<p>Ой, нідзе.</p>
<p> </p>
<p>Матка</p>
<p><i>(падыходзячы)</i></p>
<p>Што не весел так, сынулька</p>
<p>Мой жа ты?</p>
<p>Табе кланяўся татулька</p>
<p>І браты.</p>
<p> </p>
<p>Гавары ж ты мне, мой мілы,</p>
<p>Родны мой,</p>
<p>Як там служба, як там сілы,</p>
<p>Як з ядой?</p>
<p> </p>
<p>Ці кусочак калі ласы</p>
<p>Паднясуць?</p>
<p>Ці не крыўдзяць калі часам,</p>
<p>Ці не б’юць?</p>
<p> </p>
<p>Калі ж прыйдзе тое святка</p>
<p>З ласкай тэй,</p>
<p>Не расстанешся ты з хаткай</p>
<p>Са сваей?</p>
<p> </p>
<p>Пастушок</p>
<p>Як у служкі сходзяць леты —</p>
<p>Ў пастуха,</p>
<p>Пытай, маці, птушкі гэтай —</p>
<p>Канюха.</p>
<p> </p>
<p>Запытайся гэтай хмары —</p>
<p>Гэтых слёз,</p>
<p>Гэтай кветкі на папары —</p>
<p>Гэтых лоз,</p>
<p> </p>
<p>Гэтай грушы сярод поля</p>
<p>І балот:</p>
<p>Яны ўсе аб маёй долі</p>
<p>Вядуць шчот.</p>
<p> </p>
<p>Матка</p>
<p>Не хачу я іх пытаці,</p>
<p>Мой сынок,</p>
<p>Не пацешаць яны маці,</p>
<p>Сакалок.</p>
<p> </p>
<p>Калыхала, гадавала,</p>
<p>Як магла,</p>
<p>А цяпер што дачакала?</p>
<p>Што найшла?</p>
<p> </p>
<p>Пастушок</p>
<p>Не плач, маці, і не злуйся</p>
<p>На жыццё,</p>
<p>Як я ў сілачку ўбяруся,</p>
<p>Змагу ўсё.</p>
<p> </p>
<p>Вечарэе. Пастушок гоніць скаціну дамоў. Маці, пахліпваючы, ідзе ўслед за ім.</p>
<p> </p>
<p> </p>
<h3><a id="chapter4"></a>ІІІ. Вяселле</h3>
<p>Хата ў маладога. Шмат народу. Стол повен гарэлкі і ўсялякай яды. За сталом сядзяць на лавах: сват, свацця, маладыя, закоснік, маршалак, дружкі і прыданыя; усе вясёлыя. Музыка, гульня.</p>
<p> </p>
<p>Сват</p>
<p>Вось дзе, братцы, разгуляцца!</p>
<p>Вось пацешыцца калі!</p>
<p>Хоць бярыся распраніся</p>
<p>Ды упрысядкі валі!</p>
<p> </p>
<p>Звоняць чаркі, трашчаць скваркі,</p>
<p>Лопат, гоман, смех і крык.</p>
<p>Во! сяло дзе ходам ходзіць,</p>
<p>Гора дзе забыў мужык!</p>
<p> </p>
<p>Гасцей поўна, усё роўна,</p>
<p>Як дзе сходка ці кірмаш.</p>
<p>Ёсць Марыся, Дамініся,</p>
<p>Юрка, Саўка і Тамаш.</p>
<p> </p>
<p>Як належа, ў скрыпку рэжа</p>
<p>Наш музыка, наш Аўлас;</p>
<p>За ім следам, як за дзедам,</p>
<p>Б’е у бубен Апанас.</p>
<p> </p>
<p>Трылля! трылля! вось кадрыля,</p>
<p>Вось лявоніха ідзе,</p>
<p>Валяць проста, як бы з моста,</p>
<p>Як ніколі, як нідзе!..</p>
<p> </p>
<p>Свацця</p>
<p>Вось забава! вось так слава</p>
<p>Маладому, маладой!</p>
<p>Усё ладам і з парадам</p>
<p>І пастаўлена парой.</p>
<p> </p>
<p>Кругом шчыра, сала, сыраў —</p>
<p>Хоць ты сліну палыкай,</p>
<p>Тоўста, густа хлеба лустаў —</p>
<p>А пірог! а каравай!</p>
<p> </p>
<p>Дзеўкі з твары, як бы ў жары,</p>
<p>Як бы сонца каснікі,</p>
<p>Ну, а мальцы—ліжы пальцы!</p>
<p>Вось яны! вось дзецюкі!</p>
<p> </p>
<p>Ненарокам, бокам-скокам,</p>
<p>Не гулялі так даўно.</p>
<p>Гоп-ля! сваце, паскакаці!</p>
<p>Ну вяселле! ну яно!</p>
<p> </p>
<p>Малады</p>
<p>Хто вясёлы, хоць і ў горы,</p>
<p>Таму слава, таму чэсць.</p>
<p>Чым багата, рада хата,</p>
<p>Не жалейце піць і есць!</p>
<p><i>(Да маладой.)</i></p>
<p> </p>
<p>Ты, сястрыца, дось смуціцца,</p>
<p>Уздыханне ў кут пашлі,</p>
<p>Еш, лябёдка, запі водкай,</p>
<p>Душу песняй весялі!</p>
<p> </p>
<p>Кончым зараз гэты галас,</p>
<p>Гульня пойдзе за нішто;</p>
<p>Зажывём мы па-сваёму,</p>
<p>Як ніколі, як ніхто.</p>
<p> </p>
<p>Маладая</p>
<p>Гуляй, мілы, колькі сілы!</p>
<p>Не ўважай нуды маей:</p>
<p>Я паплачу, знамо, бачу</p>
<p>Чужу хату і людзей.</p>
<p> </p>
<p>Чужа хатка, бацька, матка,</p>
<p>Сама тутка першы раз;</p>
<p>Ныюць грудзі, што то будзе?</p>
<p>Што чакае ў жыцці нас?</p>
<p> </p>
<p>Хор</p>
<p>Рэдкі смехі і пацехі,</p>
<p>Часты слёзы і бяда!</p>
<p>Ё часіна, ё скрыпіна —</p>
<p>Весяліся, грамада!</p>
<p> </p>
<p>Сват вылазіць з-за стала і сыпле лявоніху са сваццяй; за ім малады з маладой і ўся  дружына.</p>
<p> </p>
<p> </p>
<h3><a id="chapter5"></a>IV. Вясна</h3>
<p>Раніца. Вясковая хата: выгляд непрытульны і ўбогі. Праз маленькае аконца прабіваецца бледнаваты бляск. Цемнавата. Мужык сядзіць на палу, звесіўшы ногі, курыць люльку і глыбока нешта думае. Уваходзіць Вясна: на галаве ў яе з кураслепу і пралесак вянок, у руках разарваны ланцуг.</p>
<p> </p>
<p>Вясна</p>
<p><i>(з рызыкай, тоненькім голасам)</i></p>
<p>Ну, як дуж, мужычок?</p>
<p>К табе ў госці іду.</p>
<p>І каб жыва, набок!</p>
<p>І бяду, і нуду!</p>
<p> </p>
<p>Пратры вочы са сну,</p>
<p>Марш к другому жыццю!</p>
<p>Ладзь саху, барану</p>
<p>І сявалку сваю!</p>
<p> </p>
<p>Ўжо прасохла ралля,</p>
<p>Ўжо рунее трава,</p>
<p>К сабе кліча зямля —</p>
<p>Ты ў яе галава.</p>
<p> </p>
<p>Табе рэчкі бурляць,</p>
<p>Табе кветкі цвітуць,</p>
<p>Табе пушчы шумяць</p>
<p>І зязюлі пяюць.</p>
<p> </p>
<p>Ды і сонца, глядзі,</p>
<p>Гэтак свеціць не зра.</p>
<p>Ну ідзі! ну ідзі!</p>
<p>Араць, сеяць пара!</p>
<p> </p>
<p>Мужык</p>
<p><i>(штохвіля ўздыхаючы)</i></p>
<p>Ўжо ўстаю, ўжо іду,</p>
<p>Ясна пані Вясна,</p>
<p>Толькі вось, на бяду,</p>
<p>Зерня к севу няма.</p>
<p> </p>
<p>Трохі нешта было,</p>
<p>Што мне Восень дала,</p>
<p>Вось Зіму нанясло,</p>
<p>І ўсё чыста звяла.</p>
<p> </p>
<p>Апаследні мяшок</p>
<p>К Калядам я змалоў,</p>
<p>Цяпер свіран і ток</p>
<p>Як хто махалам змёў.</p>
<p> </p>
<p>І сам сеяць я рад,</p>
<p>Ды, як бачыш, з Каляд</p>
<p>Усё выбраў да дна.</p>
<p>Ой, Вясна! ой, Вясна!</p>
<p> </p>
<p>Вясна</p>
<p>Што мармочаш ты там?</p>
<p>Няма часу чакаць,—</p>
<p>Табе раду я дам,</p>
<p>Як бяду ашукаць.</p>
<p> </p>
<p>Асмель трохі сябе,</p>
<p>Пыху з сэрца знімі</p>
<p>І насенне к сяўбе</p>
<p>З магазына вазьмі.</p>
<p> </p>
<p>Браць не прыйдзецца шмат,</p>
<p>Які пудзік, другі,</p>
<p>Бо, як чула я, брат,</p>
<p>Шнур твой вельмі вузкі.</p>
<p> </p>
<p>Мужык</p>
<p>Міла рада твая,</p>
<p>Ясна пані Вясна,</p>
<p>Дый, як свет пазнаў я,</p>
<p>Мне вядома яна.</p>
<p> </p>
<p>Знаю я магазын,</p>
<p>Толькі з ім з году ў год</p>
<p>Адзін выхад, адзін:</p>
<p>Недарод, недарод.</p>
<p> </p>
<p>Вясна</p>
<p>Бог з табой! — я іду</p>
<p>Падаць Лету наказ;</p>
<p>Адно скем: я ў гаду</p>
<p>Не бываю двух раз.</p>
<p> </p>
<p>Адыходзіць. Мужык злазіць з пала, бярэ з калка хамут і дугу, выходзіць з хаты. Сонца прыветліва заглянула ў аконца.</p>
<p> </p>
<p> </p>
<h3><a id="chapter6"></a>V. За сахою</h3>
<p>Поле. Неба яснае. У недалёкай зялёнай дуброве кукуе зязюлька. Мужык арэ. Конік, малы і худы, штомінуту прыпыняецца. Над галавой аратага пяюць жаваранкі.</p>
<p>Гасцінцам прыбліжаецца падарожны.</p>
<p> </p>
<p>Араты</p>
<p><i>(ходзячы за сахой)</i></p>
<p>Гэй жа, баразною,</p>
<p>Косю мой маленькі,</p>
<p>Гэй жа, за сахою,</p>
<p>Селянін худзенькі!</p>
<p> </p>
<p>Гэткае раздолле</p>
<p>На усе староны!</p>
<p>Выарам мы поле</p>
<p>Ў скібіны, ў загоны.</p>
<p> </p>
<p>Зерне ў полі зложым</p>
<p>Жменяй спрацаванай;</p>
<p>Зарунейся збожжам,</p>
<p>Цьмяная паляна!</p>
<p> </p>
<p>Пройдуць гэтта людзі,</p>
<p>Бедны і багаты.</p>
<p>Дзіўна, дзіўна будзе,</p>
<p>Што зрабіў араты?</p>
<p> </p>
<p>Гэй жа, баразною,</p>
<p>Косю мой маленькі!</p>
<p>Гэй жа, за сахою,</p>
<p>Селянін худзенькі!</p>
<p> </p>
<p>Падарожны</p>
<p><i>(падбліжаючыся)</i></p>
<p>Гэтак з песняй, гэтак,</p>
<p>З верай і надзеяй</p>
<p>Кожны свой палетак</p>
<p>Хай арэ і сее!</p>
<p> </p>
<p>Ці дождж залівае,</p>
<p>Ці вецер бушуе,</p>
<p>Птушка ані дбае,</p>
<p>Гнёзды ўе, будуе.</p>
<p> </p>
<p>Не пытаў араты</p>
<p>Свайго шчасця, долі,</p>
<p>Што дадуць зярняты,</p>
<p>Кінутыя ў полі.</p>
<p> </p>
<p>Гэтак з песняй, гэтак,</p>
<p>З верай і надзеяй</p>
<p>Кожны свой палетак</p>
<p>Абарэ, засее!</p>
<p> </p>
<p>Араты</p>
<p><i>(як бы сам да сябе)</i></p>
<p>Тупы штось нарогі,</p>
<p>Конь ісці не хоча,</p>
<p>Млеюць рукі, ногі,</p>
<p>Пыл засыпаў вочы.</p>
<p> </p>
<p>Ліха чуць старое—</p>
<p>Ломіць косці, грудзі.</p>
<p>Жонка, як на тое,</p>
<p>З полуднем марудзіць.</p>
<p> </p>
<p>Гэй, спачыньма, косю!</p>
<p>Люльку закуру я,</p>
<p>Можа, праца после</p>
<p>Лепш памашыруе.</p>
<p> </p>
<p>Падарожны</p>
<p><i>(мінаючы аратага,кланяецца)</i></p>
<p>Памажы вам Божа,</p>
<p>Спрацаваны браце!</p>
<p>Выараў прыгожа,—</p>
<p>Толькі засяваці.</p>
<p> </p>
<p>Знаць, жывеш шчасліва,</p>
<p>Маеш хату, поле...</p>
<p>Дзе ж мой дом? дзе ніва?</p>
<p>Доля ж мая, доля!</p>
<p><i>(Ідзе далей.)</i></p>
<p> </p>
<p>Араты</p>
<p>Ён ідзе і плача,</p>
<p>Я плачу парою...</p>
<p>Эй, ты, небарача,</p>
<p>А дзе шчасце тое?</p>
<p> </p>
<p>Выпрагае каня.</p>
<p>Жонка ў спарышах прыносіць полудзень.</p>
<p> </p>
<p> </p>
<h3><a id="chapter7"></a>VI. Лета</h3>
<p>Поле. У далі кругом чарнеюцца лясы. На ўзмежку пад дзікай грушай сядзіць, задумаўшыся, Мужык, напроці яго вёска, далей гасцінец і двор, акружаны прысадамі і садамі. Налева залітая паводкай сенажаць, направа абсеяныя шнуры; ярыну ўсю пакрывае свірэпка, жыта напал з гірсой і званцом пагерсана градам. З усходу на небе падымаецца хмара — чуваць гром. К Мужыку падыходзіць Лета, трымаючы ў адной руцэ серп, а ў другой касу.</p>
<p> </p>
<p>Лета</p>
<p>Што задумаўся так, Мужычок?</p>
<p>Варта глянуць крыху весялей!</p>
<p>На! касу, малаток і брусок,</p>
<p>І сярпок на! для жонкі тваей!</p>
<p> </p>
<p>Званцом шастае ўжо сенажаць,</p>
<p>Цецярэе жытцо і ячмень;</p>
<p>Час на гвалт і касіці, і жаць:</p>
<p>Не на тое настаў Пятроў дзень.</p>
<p> </p>
<p>Час такі: ад зары да зары...</p>
<p>Калі ўздумаеш сілы жалець,</p>
<p>Дачакаешся гэткай пары,</p>
<p>Што прыпомніць табе гэта клець,</p>
<p> </p>
<p>Што прыпомняць і дзеткі твае,</p>
<p>І скацінка прыпомніць твая,</p>
<p>А Зіма ж запяе, запяе,</p>
<p>Хоць памры — ні жыцця, ні пуцця!</p>
<p> </p>
<p>Бяры ж, на! што табе я даю;</p>
<p>Спадкі мне адказала Вясна.</p>
<p>Ідзі працу збіраці сваю,</p>
<p>Сваё дзела даводзь да канца!</p>
<p> </p>
<p>Мужык</p>
<p><i>(водзячы блуднымі вачыма)</i></p>
<p>Што? куды ты мне кажаш ісці,</p>
<p>Лета яснае, жаць і касіць?</p>
<p>Лёгка песні такія вясці,</p>
<p>Але спробуй на дзеле пажыць.</p>
<p> </p>
<p>Свой лажок я падчысціў вясной;</p>
<p>Сеяў шнур — у доўг даў магазын,—</p>
<p>Цяпер, глянь! луг занесен вадой,</p>
<p>Колас, глянь! ці ёсць цэлы адзін.</p>
<p> </p>
<p>Еў, не еў, ці адзет, не адзет,</p>
<p>Да ўсяго я ахвотны ў людзей;</p>
<p>З маёй сілаю лічыцца свет,</p>
<p>Чым жа, чым я на ніве сваей?</p>
<p> </p>
<p>Не ўзнімаецца к працы рука:</p>
<p>Апрацівела гора, жыццё.</p>
<p>Эх ты, доля-бяда мужыка,</p>
<p>Ой ты, Лета, ой, Лета маё!</p>
<p> </p>
<p>Лета</p>
<p>І не стыдна ж табе век-вяком,</p>
<p>Хоць і дуж, як той дуб векавы,</p>
<p>Вясці гутарку ўсё са плачом,</p>
<p>Ніжэй гнуцца павялай травы!</p>
<p> </p>
<p>Нараканнем не зможаш бяды,</p>
<p>Хоць дзень, ночь наракай, небарак:</p>
<p>Шчасце ходзіць гады у рады,</p>
<p>Абмінаючы вёску ўсяляк.</p>
<p> </p>
<p>Вось, як ведаеш, я ў цябе госць,</p>
<p>Не драмлі ж, як пад лавай тапор,</p>
<p>Заработкі ў дварэ, чула, ёсць,</p>
<p>Шнур збірай свой ды жыва у двор!</p>
<p> </p>
<p>Мужык</p>
<p>Двор я знаю даўно, ой, даўно!</p>
<p>З году ў год я там сілу ўсю ўпёк;</p>
<p>Калі ж гляну, выходзіць адно:</p>
<p>Пуста хата, свіронак і ток.</p>
<p> </p>
<p>Вынімала мне паншчына дух,</p>
<p>Зжыў яе — думаў, воля дасць хлеб,</p>
<p>І ці звёў, ці не звёў той ланцуг,</p>
<p>Як за паншчынай, бедзен і слеп.</p>
<p> </p>
<p>Лета</p>
<p>І паехаў жа, братка ты мой...</p>
<p>Невялікі, знаць, толк выйдзе ў нас:</p>
<p>На! касу, серп — ваюй хоць з бядой!</p>
<p>Іду Восені выслаць наказ.</p>
<p> </p>
<p>Кідае касу і серп Мужыку пад ногі і адыходзіць. Мужык вострыць касу, прабуе на ўзмежку і, мінаючы вёску, ідзе ў двор. Бура пачынаецца на добрае; бліскае маланка; штораз мацней грыміць гром. Б’е пярун. Пасыпаўся дождж з градам.</p>
<p> </p>
<p> </p>
<h3><a id="chapter8"></a>VII. Касьба і жніво</h3>
<p>Сенажаць і поле, што каля грушы. Гарачыня стаіць нязносная. Мужык, расхрыстаўшыся, косіць. Жонка ў адной кашулі жне; пры ёй на козлах, абвешаных пасцілкай, вісіць у начоўках дзіцянё; двое меншых поўзае ўслед за маткай.</p>
<p> </p>
<p>Мужык</p>
<p><i>(абціраючы пот рукавом)</i></p>
<p>Эх, труды, труды</p>
<p>Непазбытыя!</p>
<p>Эх, каса, каса,</p>
<p>Потам злітая!</p>
<p> </p>
<p>І калі ж з табой</p>
<p>Мы, сталёвая,</p>
<p>Здабываць пайдзём</p>
<p>Шчасце новае?</p>
<p> </p>
<p>Век звініш, свішчыш,</p>
<p>Адкляпаная,</p>
<p>Век плыве сляза</p>
<p>Неўніманая.</p>
<p> </p>
<p>Там гудзе віхор,</p>
<p>Лес хістаецца;</p>
<p>Там пяе касец,</p>
<p>Пацяшаецца</p>
<p> </p>
<p>Эх, труды, труды</p>
<p>Непазбытыя!</p>
<p>Эх, каса, каса,</p>
<p>Потам злітая!</p>
<p> </p>
<p>Жонка</p>
<p><i>(абкручваючы нагу, параненую аржоннем)</i></p>
<p>Не палі агнём</p>
<p>Гэтак, сонейка!</p>
<p>Не калі мне ног</p>
<p>Так, аржонейка!</p>
<p> </p>
<p>Трудна спіну гнуць</p>
<p>Спрацаваную,</p>
<p>Каласы збіраць</p>
<p>Паваляныя.</p>
<p> </p>
<p>Дабрыцом-сцяной</p>
<p>Не пахвалішся,</p>
<p>Кроў і пот ліеш,</p>
<p>Заліваешся.</p>
<p> </p>
<p>Ўсюды Бог гасціў</p>
<p>З сваёй ласкаю,</p>
<p>Толькі крыў, мінуў</p>
<p>Ніву хамскую.</p>
<p> </p>
<p>Мужык</p>
<p>Ўжо каса мая</p>
<p>Прытупілася:</p>
<p>Не бярэ сіўца,</p>
<p>Замарылася.</p>
<p> </p>
<p>Пакляпаць пайду</p>
<p>Там на межачцы</p>
<p>I бруском звяду,</p>
<p>Як належыцца.</p>
<p> </p>
<p>Дый ў ход зноў пушчу</p>
<p>Пад песнь слёзную,</p>
<p>Хай зноў бачыць свет</p>
<p>Сілу грозную.</p>
<p> </p>
<p>Жонка</p>
<p><i>(выцягваючы стрэмку з пальца)</i></p>
<p>Дзіцянё ў казлах</p>
<p>Адзываецца;</p>
<p>Пагляджу пайду,</p>
<p>Як там маецца.</p>
<p> </p>
<p>Ох, каб так шнурок</p>
<p>Свой счырыкалі!</p>
<p>Ўжо за пашу ў двор</p>
<p>Адбыць клікалі.</p>
<p> </p>
<p>Мужык і Жонка</p>
<p><i>	(разам)</i></p>
<p>І жыццё ж, жыццё</p>
<p>Беспрасветнае!</p>
<p>Ці не лепей ты,</p>
<p>Апраметная!</p>
<p> </p>
<p>Мужык садзіцца кляпаць касу, а жонка ідзе к козлам і корміць грудзёй  дзіцянё.</p>
<p> </p>
<p> </p>
<h3><a id="chapter9"></a>VIII. Восень</h3>
<p>Досвітак. Ток. Бледна курыцца на сцяне газоўка. Мужык малоціць. Цэп гудзе. Яму, глуха заводзячы, падцінае вецер. Дзверы адчыняюцца, уваходзіць Восень. У адной руцэ трымае пук усялякіх павялых зёлак, у другой — пусты мех.</p>
<p> </p>
<p>Восень</p>
<p>Я усюды хадзіла,</p>
<p>Я усюды была,</p>
<p>Як дзе што урадзіла,</p>
<p>Я рахунак вяла.</p>
<p> </p>
<p>І к табе во зайшлася</p>
<p>Паглядзець, запытаць,</p>
<p>Як ты жыў, як спраўляўся,</p>
<p>Што відаць, што чуваць?</p>
<p> </p>
<p>Вясна, Лета блудзілі</p>
<p>Па ўсёй чыста зямлі;</p>
<p>Ці ж пароўні дзялілі,</p>
<p>Роўна ўроду няслі?</p>
<p> </p>
<p>Цябе з краю да краю</p>
<p>Было ўсюды ўдаволь:</p>
<p>Даказаў дзіваў, знаю,</p>
<p>Твой і пот, і мазоль.</p>
<p> </p>
<p>Дык як з кормам? як жыта?</p>
<p>Двор то мае чым жыць:</p>
<p>Сенам пуня набіта,</p>
<p>З дабром ток аж трашчыць.</p>
<p> </p>
<p>Мужык</p>
<p>Восень, ясная пані,</p>
<p>Глянь! я лгаць не хачу —</p>
<p>Да паўзімкі не стане,</p>
<p>Як лічу, не лічу.</p>
<p> </p>
<p>Няма штосьці ўмалоту,</p>
<p>Ды і што малаціць?</p>
<p>Копкі дзве акалоту,</p>
<p>Грэчкі з возік ляжыць.</p>
<p> </p>
<p>З копку яркі, ячменю,</p>
<p>Трохі сена, аўса...</p>
<p>Вось і хлеб, і насенне,</p>
<p>І за труд плата ўся!</p>
<p> </p>
<p>Пры стале ж сядзе спора</p>
<p>Спажываці дары</p>
<p>Жонка, дзетак сямёра</p>
<p>Ды татуля стары.</p>
<p> </p>
<p>Восень</p>
<p>Праўду вашэць гамоне:</p>
<p>Бог не вельмі ўспамог,</p>
<p>Але ты не сягоння</p>
<p>Так устаў, так і лёг.</p>
<p> </p>
<p>Вось і сёлета трэба</p>
<p>Дацягнуць да канца,</p>
<p>Прыкупі з пудзік хлеба</p>
<p>Да пазыч з воз сянца.</p>
<p> </p>
<p>Пудзік хлеба з мякінай,</p>
<p>Груцы, бобу крыху,</p>
<p>Якой бульбы асьміну —</p>
<p>Ці ж не дось мужыку?</p>
<p> </p>
<p>Мужык</p>
<p>Ну і рада, ой рада!</p>
<p>Дакупіць, дакупіць!..</p>
<p>Дзе ж капейка у «гада»?</p>
<p>Дзе яго скарб ляжыць?</p>
<p> </p>
<p>На насенне, на страву</p>
<p>Трос вясной кішанёй,</p>
<p>Летам штраф за «патраву»;</p>
<p>Воласць не за гарой.</p>
<p> </p>
<p>Восень</p>
<p>Як гляджу, ўсё находжу</p>
<p>Недастаткі адны,</p>
<p>Будзь здароў! Я адходжу</p>
<p>Да суседкі Зімы.</p>
<p> </p>
<p>Выходзіць. На дварэ вецер вые штораз мацней. Каплі сцюдзёнага дажджу шлёпаюць аб гнілыя сцены. Мужык набірае ў рэзгіны вязку саломы і ідзе даваць скаціне. Дзверы са скрыпам зачыняюцца.</p>
<p> </p>
<p> </p>
<h3><a id="chapter10"></a>ІХ. Свята</h3>
<p>Хата, што і вясной. На стале ляжыць стус грачаных бліноў. На палку ляжаць двое хворых дзяцей; другія босыя і ў адных кашулёнках поўзаюць каля маткі па хаце. На печы крэкча бацька стары. Мужык сядзіць на лаве і пад нос мармоча.</p>
<p> </p>
<p>Мужык</p>
<p>Ну, ламака, ну, хамула!</p>
<p>Ці ж стагнаць не годзе?</p>
<p>Што мінула, то мінула,</p>
<p>Болей не прыходзіць.</p>
<p> </p>
<p>Пёкся, пёкся вясну, лета,</p>
<p>Аж толькі дзяржыся,</p>
<p>А цяпер спачынь за гэта</p>
<p>Ды павесяліся.</p>
<p> </p>
<p>Трохі жонка хваравіта,</p>
<p>Трохі хворы дзеці,</p>
<p>Выпі чарку! ну і квіта!</p>
<p>На што там глядзеці?</p>
<p> </p>
<p>Юрку варта бы да школы,</p>
<p>З гора, пасылаці!</p>
<p>Не шлі: будзе, як ты, голы,</p>
<p>Хай сядзіць у хаце...</p>
<p> </p>
<p>Насці трэба чаравікі,</p>
<p>Кажушок Сымонку,</p>
<p>Ну, на гэта час вялікі...</p>
<p>Пара ж і ў карчомку!</p>
<p> </p>
<p>Жонка</p>
<p>Што ты там бурчыш пад носам?</p>
<p>Скрабеш каля вуха?</p>
<p>І ўдаеш паглядам косым</p>
<p>Вялікага зуха?</p>
<p> </p>
<p>«Пагуляці... да карчомкі...»</p>
<p>Вось дык малайчына!</p>
<p>А дзе лапці ў тваёй жонкі?</p>
<p>Дзе дровы, лучына?</p>
<p> </p>
<p>Трэба новае карыта,</p>
<p>Каптан Зосі трэба,</p>
<p>Просіць фельчара Мікіта —</p>
<p>Ўжо не есць і хлеба.</p>
<p> </p>
<p>Не табе спачыць, хамуле,</p>
<p>Не табе спяваці,</p>
<p>Не да смеху, не да гуляў,</p>
<p>Калі бяда ў хаце.</p>
<p> </p>
<p>Стараста</p>
<p><i>(уваходзіць, трохі падпіўшы,</i></p>
<p><i>з нейкай смешнай важнасцю</i></p>
<p><i>і строгасцю)</i></p>
<p>Вось і трапіў к вам нарэшце...</p>
<p>Ну рыхтуйся, братка!</p>
<p>Кішанёй мусіш патрэсці:</p>
<p>Трэба нам падаткаў.</p>
<p> </p>
<p>Трэба чыншу, трэба «пені» —</p>
<p>Быў прыказ з павету,</p>
<p>Каб за тыдзень непраменне</p>
<p>Ўнесці дробязь гэту.</p>
<p> </p>
<p>Дык спраўляйся ж і то лоўка!</p>
<p>Бо не жыць і ў хатцы,</p>
<p>І з апраткай, і з кароўкай</p>
<p>Прыйдзецца расстацца.</p>
<p> </p>
<p>Магазыннік</p>
<p><i>(уваходзіць таксама п'янаваты)</i></p>
<p>Пахвалёны вам, суседзе!</p>
<p>Як дуж, як здароўе?</p>
<p>Ўжо і зімка да нас едзе —</p>
<p>За даўгом прыйшоў я.</p>
<p> </p>
<p>Аўса бочку, чвэрць ячменю,</p>
<p>Са дзве чвэрці жыта</p>
<p>Аддаць мусіш непраменне —</p>
<p>Тады будзе квіта.</p>
<p> </p>
<p>Мужык</p>
<p>Ну і што? і больш нічога?..</p>
<p>І дакуль так будзе?</p>
<p>Ані сэрца, ані Бога...</p>
<p>Ну жыццё, ну людзі!</p>
<p> </p>
<p>Хватае за шапку і ўцякае са сваёй хаты. Жонка ўцірае хусткай слёзы. Стараста і магазыннік высоўваюцца на двор.</p>
<p> </p>
<p> </p>
<h3><a id="chapter11"></a>Х. Зіма</h3>
<p>Лес. Унізе на дрэвах вісіць кругом шэрань. Мужык у палатаным кажуху, у лямцовай шапцы стаіць па калені ў снезе і сячэ таўстую хвойку. Здаля прыбліжаецца Зіма. У яе ў адной руцэ кавадла і молат, у другой жмут жалезных путаў. Як ідзе, молат ударае аб кавадла, а ланцугі бразгаюць.</p>
<p> </p>
<p>Зіма</p>
<p>Як жыў, як дуж, як маешся?</p>
<p>Ці жыці не дакучыла?</p>
<p>Усюды я шатаюся</p>
<p>І да цябе во лучыла.</p>
<p> </p>
<p>Кандалікамі звонячы,</p>
<p>Іду к табе — ўсясільная,</p>
<p>На долю тваю помнячы,</p>
<p>Іду к табе — магільная.</p>
<p> </p>
<p>Над цэлай над старонкаю</p>
<p>Я паняй разгасцілася;</p>
<p>Мой снег ляжыць пялёнкаю,</p>
<p>У мой лёд рака пакрылася.</p>
<p> </p>
<p>Гуляю я з марозамі,</p>
<p>Гуляю я са сцюжамі,</p>
<p>Смяюся я над слёзамі</p>
<p>І ўсіх, і ўсё я дужаю.</p>
<p> </p>
<p>Кінь выгляд акалелага,</p>
<p>Прысядзь во на калодачцы!</p>
<p>Крапчэй ты свету цэлага,</p>
<p>Ну, што? Каб нам паходацца?</p>
<p> </p>
<p>Мужык</p>
<p>Ой, Зімка, пані ясная!</p>
<p>Не варта наругаціся,</p>
<p>Прытыкі кінь напрасныя:</p>
<p>З кім тут за плечы браціся?</p>
<p> </p>
<p>Я з сілаю разлучаны:</p>
<p>Ў палях, лугах загінута...</p>
<p>Няўдачамі замучаны,</p>
<p>Пацехамі пакінуты.</p>
<p> </p>
<p>Рукою чуць пакратаю;</p>
<p>Не муч жа абарванага!</p>
<p>Пад футры йдзі багатыя,</p>
<p>Ў палацы мураваныя!</p>
<p> </p>
<p>Сям’я мая галодная,</p>
<p>Хаціна мая хіліцца.</p>
<p>Ідзі, Зіма нягодная!</p>
<p>Не дуж з табою сіліцца.</p>
<p> </p>
<p>Зіма</p>
<p>Не дам ніколі веры я</p>
<p>Тваёй брахні ап’янчанай,</p>
<p>Што гора цябе мерае,</p>
<p>Што слёзамі ты няньчаны.</p>
<p> </p>
<p>Каму ж тут хвойкі валяцца</p>
<p>Рукою мазалістаю?</p>
<p>І шуркі каму ставяцца</p>
<p>На пасеку на чыстую?</p>
<p> </p>
<p>Ці ж хата з хвойкі зваленай</p>
<p>Не грэта, не пастаўлена?</p>
<p>Ці ж пасека не сеяна,</p>
<p>Сахой тваёй абнесена?</p>
<p> </p>
<p>Мужык</p>
<p>Туды, ў краі далёкія,</p>
<p>Як дні мінуць кароткія,</p>
<p>Сасоначкі высокія</p>
<p>Плывуць ракой-паводкаю.</p>
<p> </p>
<p>Гасцінцамі, дарогамі</p>
<p>У горад шуркі цягнуцца,—</p>
<p>Не за маймі парогамі</p>
<p>Скарб пасечны хаваецца.</p>
<p> </p>
<p>Зіма</p>
<p>Табе жыццё, знаць, сцелецца,</p>
<p>Як бы сама нуда тая;</p>
<p>Пашлю ўдабаў мяцеліцу,</p>
<p>Няхай з бядой рассватае.</p>
<p> </p>
<p>Адыходзіць. Пачынаецца мяцеліца. Цямнее. Хвойка, падсечаная, з трэскам і грукам  валіцца і забівае Мужыка. Стада згаладалых ваўкоў прыбліжаецца к нябожчыку. Лес стогне.</p>
<p> </p>
<p> </p>
<h3><a id="chapter12"></a>ХІ. Хаўтуры</h3>
<p>Хата. Насупроць дзвярэй у белай дамавіне ляжыць Мужык. Сталяр раскідае палок, бярэ дошкі з яго і робіць века к дамавіне. За сталом суседзі пяюць па нябожчыку. Жонка галосіць і прыгаварвае. Дзеці хліпочуць. Стары бацька, крэкчучы, злазіць з печы. Мяцеліца шуміць. У коміне жаласліва вые вецер.</p>
<p> </p>
<p>Жонка</p>
<p>А мой ты сакалочак!</p>
<p>А мой ты каралёчак!</p>
<p>Ляжыш, не ўстанеш болей...</p>
<p>О доля ж мая, доля!</p>
<p> </p>
<p>Без часу смерць-магіла</p>
<p>Жыццё тваё скасіла;</p>
<p>Ў няшчасную гадзіну</p>
<p>Сіротачак пакінуў.</p>
<p> </p>
<p>Сіроткі ўсе малыя,</p>
<p>І есць не маюць тыя,</p>
<p>дроў няма палена,</p>
<p>І ў пуні няма сена.</p>
<p> </p>
<p>Як жыў, як ты свет бачыў,</p>
<p>Усё ж было іначай,</p>
<p>Ці ў полі ты... ці ў людзі...</p>
<p>Што з намі цяпер будзе?</p>
<p> </p>
<p>Нашто на свет раджацца,</p>
<p>Хто мае з ім расстацца,</p>
<p>І горкі жаль кідаці</p>
<p>Ўдаве, бацькам, дзіцяці...</p>
<p> </p>
<p>Бацька</p>
<p><i>(уціраючы няўзнак слёзы)</i></p>
<p>Дзяржыць бяда старога,</p>
<p>Хаваюць маладога;</p>
<p>Забрала дамавіна</p>
<p>Не бацьку, але сына.</p>
<p> </p>
<p>Не месца мне у хаце:</p>
<p>Не дуж я працаваці;</p>
<p>Пры кім дажыць тут веку</p>
<p>Няшчаснаму калеку?</p>
<p> </p>
<p>Вазьму я хіба ўнука,</p>
<p>Ці ў свет ісці навука? —</p>
<p>Пайдзём ад хат да хаты</p>
<p>І к бедным і к багатым.</p>
<p> </p>
<p>Збірай, стары, хатомкі,</p>
<p>І зрыўкі, і атопкі:</p>
<p>І жыва з хаты роднай</p>
<p>На сівер на нязводны!</p>
<p><i>(Выцягвае з-за печы лахманы і атопкі)</i></p>
<p> </p>
<p>Сталяр</p>
<p><i>(кончыўшы века да труны)</i></p>
<p>Як згаварыці слова,</p>
<p>І века ўжо гатова,</p>
<p>Закрыць дамоўку можна,</p>
<p>Падходзь прашчацца кожны.</p>
<p> </p>
<p>Падходзь, чужы і хатні,</p>
<p>Заглянуць раз астатні</p>
<p>Вось на таго, што дзетак</p>
<p>Без часу кінуў гэтак.</p>
<p> </p>
<p>Не кепскім быў суседам:</p>
<p>Шоў прадзедаўскім следам,</p>
<p>Не крыўдзячы нікога;</p>
<p>Цярпеў сам крыўдаў многа.</p>
<p> </p>
<p>Меншы сын</p>
<p><i>(цалуючы нябожчыка ў руку —</i></p>
<p><i>да маткі)</i></p>
<p>Чаму, скажы, матуля,</p>
<p>Прыбраны так татуля</p>
<p>Ляжыць у гэтай скрыні</p>
<p>Такі халодны, сіні?</p>
<p> </p>
<p>Большы сынок</p>
<p>Не лезь ты без патрэбы:</p>
<p>Душа ўжо таткі ў небе.</p>
<p>Не ўстане і налета;</p>
<p>Памёр ён, значыць, гэта.</p>
<p> </p>
<p>Дзеці адступаюцца; падыходзяць прашчацца другія. Сталяр забівае векам дамоўку. Суседзі бяруць нябожчыка на плечы і выносяць з хаты.</p>
<p> </p>
<p>Хор</p>
<p>Рай светлы, бесканечны</p>
<p>На судзе астатэчным</p>
<p>Дай, Божа, ўсім загнаным</p>
<p>На векі векаў. Аман!</p>
<p> </p>
<p>Жонка і дзеці галосяць. Бацька, абвешаны торбамі, забірае ўнука і ідзе ў свет. Хата застаецца пустая. Чутны званы. Выюць сабакі.</p>
<p> </p>
<p> </p>
<h3><a id="chapter13"></a>XII. На могілках</h3>
<p>Цёмная ноч перад Узвіжаннем. Могілкі. Лётаюць совы і кажаны. На паваленым крыжы сядзіць цень Мужыка.</p>
<p> </p>
<p>Цень Мужыка</p>
<p>Што насып размыла жвіровы?</p>
<p>Што спаць мне ў зямлі не дае?</p>
<p>Чаго кажаны тут і совы</p>
<p>Зляцелісь на косці мае?</p>
<p> </p>
<p>Прэч, гадзіны, сліўні, рапухі!</p>
<p>Хоць згіньце ў праметнай на дне.</p>
<p>Благія і добрыя духі,</p>
<p>Прыблізьцеся жыва ка мне.</p>
<p> </p>
<p>Так спаць неахвота век цэлы;</p>
<p>Мне хочацца ведаць, пачуць,</p>
<p>Што чутна на свеце на белым?</p>
<p>Патомкі мае як жывуць?</p>
<p> </p>
<p>Ці досыць ім хлеба, да хлеба,</p>
<p>Як добра ім плаціць зямля?</p>
<p>Ці ласкі ад свету, ад неба</p>
<p>Не маюць, як некалі я?</p>
<p> </p>
<p>Ці песні пяюць, ці, як мухі,</p>
<p>Ў цянётах гніюць павука?</p>
<p>І ўсё гаварыце мне, духі,</p>
<p>Што зроблена для мужыка.</p>
<p> </p>
<p>Злятаюцца тыя ж самыя духі, што пры хрэсьбінах. Верцяцца каля Мужыка і папераменна пяюць.</p>
<p> </p>
<p>Бяда</p>
<p>Мы скажам табе ўсё з ахвотай,</p>
<p>Па смерці тваёй што зайшло:</p>
<p>Не зломлены к шчасцю вароты,</p>
<p>Слязы не ўбыло,— прыбыло.</p>
<p> </p>
<p>Голад</p>
<p> </p>
<p>Ўсміхаюцца пусткай папары,</p>
<p>Урода не йдзе, як не йшла.</p>
<p>Па небе за хмараю хмара</p>
<p>Плыве і плыве, як плыла.</p>
<p> </p>
<p>Холад</p>
<p>Хаціна згнівае у плесні,</p>
<p>Хаўтурны не зводзіцца звон,</p>
<p>Пад дзікія ветравы песні</p>
<p>Пракляцця разносіцца стон.</p>
<p> </p>
<p>Хорам</p>
<p>Завалены сцежкі к прасвету</p>
<p>Крыжамі бясчасных магіл,</p>
<p>А брат твой, мужык, без прывету</p>
<p>Ва ўсім гэтым чахне без сіл.</p>
<p> </p>
<p>Доля</p>
<p>Табе яшчэ ведаць цікава,</p>
<p>Што стала з сынамі тваймі?</p>
<p>З усякай вялося ім славай,</p>
<p>Усяк ім жылося з людзьмі.</p>
<p> </p>
<p>Адзін, як і ты, шнур пахае,</p>
<p>Карчомкай душу весяліць,</p>
<p>Другога чужына змагае,</p>
<p>А варта пры трэцім стаіць.</p>
<p> </p>
<p>Чацвёрты у здзеку загінуў,</p>
<p>За праўду, за крыўду сваю,</p>
<p>Руку адсек пяты машынай</p>
<p>І торбаю корміць сям’ю.</p>
<p> </p>
<p>Жыццё</p>
<p>Ну, што? Як старонка, як дзеткі,</p>
<p>Як што між людзьмі, ці звярмі?</p>
<p>Я лоўка расставіла сеткі!</p>
<p>Папробуй расплутай вазьмі!</p>
<p> </p>
<p>Я сілам цямрычным у рукі</p>
<p>Няпраўд пустазелле дало,</p>
<p>Хай сеюць знішчэнне і мукі,</p>
<p>Хай корча ўсіх змога і зло.</p>
<p> </p>
<p>Цень Мужыка</p>
<p>Не міла мне слухаць, не міла</p>
<p>З зямлі маёй гэткі прывет.</p>
<p>Раскрыйся нанова, магіла:</p>
<p>Страшней цябе людзі і свет.</p>
<p> </p>
<p>Магіла раскрываецца. Чутна запяяў недзе певень. Духі разлятаюцца. Нікне цень Мужыка. Перагукваюцца з зайцамі совы. У паветры лапочуць крыллямі кажаны і начніцы.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>