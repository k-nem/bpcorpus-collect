<div class="container">
<div class="book-utils">
<div id="qrcode"></div>
<a href="/Janka_Kupala/Nad_Niomanam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Над Нёманам -->
<h2><a href="http://knihi.com/Janka_Kupala/">Янка Купала</a></h2>
<h2>Над Нёманам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ціха і плаўна ўдаль коцяцца воды</p>
<p>Вольнага Нёмана ў цёмную даль,</p>
<p>Толькі у часе глухой непагоды</p>
<p>З берагу Нёман не выйдзе амаль.</p>
<p> </p>
<p>Вербы і вольхі калышуцца глуха,</p>
<p>Сінія хвалі шумяць і бурляць.</p>
<p>Чуткай душою ў такі час паслухай,—</p>
<p>Здасца, там гэтакі голас чуваць:</p>
<p> </p>
<p>«Гэй, не дзівуйся мой дружа нядбалы,</p>
<p>Што я сягоння так злосна шумлю:</p>
<p>Грудзі здавілі мне хмары навалай,</p>
<p>Пошасць уелася ў матку-зямлю.</p>
<p> </p>
<p>Сумна мне, сумна, што ўсё тут іначай</p>
<p>Некалі бераг мой бачыў і знаў,</p>
<p>Іншы меў выгляд — не гэткі жабрачы,</p>
<p>Іншы я плыт на плячох сваіх гнаў.</p>
<p> </p>
<p>Край, дзе жыццё я сваё пачынаю,</p>
<p>Шмат весялей прыглядаўся на свет,</p>
<p>Песні і казкі інакшыя баяў,</p>
<p>Шчасце цвіло ў ім, як макавы цвет.</p>
<p> </p>
<p>Буйным жыццём усё чыста кіпела,</p>
<p>Слава далёка за мора ішла,</p>
<p>Ворага кожны за плечы браў смела,</p>
<p>Цемра чужынцаў не страшнай была.</p>
<p> </p>
<p>Панам быў дома і слаўным за домам</p>
<p>Мой, патаптаны сягоння, народ;</p>
<p>Змог ён не толькі знаць штукі з заломам,—</p>
<p>Роднаму слову ўмеў кніжны даць ход.</p>
<p> </p>
<p>З вольнай дружынаю князь на пасадзе</p>
<p>Вольнаму люду законы пісаў;</p>
<p>Слухалі князя, а князь што не ўладзіў —</p>
<p>Слухаў, што веча яму звон казаў.</p>
<p> </p>
<p>Чую, ах чую цяпер яшчэ ясна</p>
<p>Той неўгамонны, расходзісты звон...</p>
<p>Сціх, занямеў, аглушылі напрасна;</p>
<p>Ці адазвецца калі болей ён?..</p>
<p> </p>
<p>Так, так, мой дружа, іначай бывала,—</p>
<p>Не называўся забытым мой край;</p>
<p>«Поўнач» не раз у ім схову шукала,</p>
<p>«Захад» знаў сілу яго неўнарай.</p>
<p> </p>
<p>Га, а цяперака што гаварыці?..</p>
<p>Ўсе мае скарбы намарна ідуць:</p>
<p>Жыта учора вывозілі віці,</p>
<p>Родныя хвойкі сягоння плывуць.</p>
<p> </p>
<p>Людзі чужыя змагаюць мне грудзі</p>
<p>З новым парадкам, з адменным жыццём,—</p>
<p>Роднага ж краю тутэйшыя людзі</p>
<p>Ў скуру чужацкую лезуць жыўцом.</p>
<p> </p>
<p>Я іх не ваблю сваёю ўжо красай:</p>
<p>Вецер інакшы ім дзьме ў галаве,—</p>
<p>Вісла адным усміхаецца ласа,</p>
<p>Тыя, заплюшчыўшысь, пруцца к Няве.</p>
<p> </p>
<p>Скора сын бацьку, а бацька сыночка</p>
<p>Не распазнаюць адзін аднаго;</p>
<p>Дзеці чужацкія корме ўжо дочка,</p>
<p>Маці працуе на злыдня свайго.</p>
<p> </p>
<p>Так грамадзяне свабоднага краю</p>
<p>Ёрмы уздзелі, у рабства пайшлі,</p>
<p>Прадзедаў слава лазой зарастае,</p>
<p>Памяць мінуўшчыны дрэме ў зямлі.</p>
<p> </p>
<p>Рынкам жывога тавару няслава</p>
<p>Край ўвесь зрабіла, загнала на ўбой,</p>
<p>Дзе ўжо лет сотні Масква і Варшава</p>
<p>Торг гругановы вядуць між сабой.</p>
<p> </p>
<p>Га! ты не слухаеш, бачу, ўжо болей.</p>
<p>Ой, чалавеча, змярцвелы у сне!..</p>
<p>Доўга йшчэ будзеш глухім ты, саколе?..</p>
<p>Камень і вольха перш поймуць мяне!..»</p>
<p>.....................................................................</p>
<p>Гэтакі ў часе глухой непагоды</p>
<p>Чуецца ў Нёмнавай гутарцы жаль.</p>
<p>Сціхне, і плаўна зноў коцяцца воды</p>
<p>Вольнага Нёмана ў цёмную даль.</p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>